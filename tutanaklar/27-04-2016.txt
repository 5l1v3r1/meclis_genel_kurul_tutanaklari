



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

82’nci Birleşim
27 Nisan 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Batman Milletvekili Mehmet Ali
Aslan’ın, Şeyh Fethullah Hamidi’nin 69’uncu ölüm yıl dönümüne ilişkin gündem
dışı konuşması
2.- İstanbul Milletvekili Ekrem Erdem’in, F
klavye ve Türkçenin kullanımına ilişkin gündem dışı konuşması
3.- Uşak Milletvekili Özkan Yalım’ın,
Uşak’ın sorunları ile terör olaylarına ilişkin gündem dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 27 Nisan e-muhtırasının 9’uncu yıl dönümüne ve Anayasa’ya, hukuka,
demokrasiye ve milletin iradesine aykırı ortaya konan hiçbir tutum ve davranışı
tasvip etmenin mümkün olmadığına ilişkin konuşması
2.- Oturum Başkanı TBMM Başkan Vekili Ahmet
Aydın’ın, 31 Mart 2016 Perşembe günü Meclis Başkanı başkanlığında grup başkan
vekilleri ve Meclis Başkan Vekillerinin katıldığı toplantıda alınan kararlara
ilişkin konuşması
3.- Oturum Başkanı TBMM Başkan Vekili Ahmet
Aydın’ın, bir rahatsızlığı nedeniyle uzun süredir tedavi gören AK PARTİ Grup
Başkan Vekili Giresun Milletvekili Nurettin Canikli’ye geçmiş olsun dileğinde
bulunduğuna ilişkin konuşması
4.- Oturum Başkanı TBMM Başkan Vekili Ahmet
Aydın’ın, Genel Kurulun düzeni ve ahengi için İç Tüzük hükümlerine dikkat
edilmesini, kürsüdeki hatibe müdahale edilmemesini ve hatiplerin temiz bir dil
kullanmasını istirham ettiğine ilişkin konuşması
5.- Oturum Başkanı TBMM Başkan Vekili Ahmet
Aydın’ın, Divan olarak Avrupa şampiyonu olan Galatasaray Erkek Basketbol
Takımı’nı kutladıklarına ilişkin konuşması
VI.- AÇIKLAMALAR
1.- Artvin Milletvekili Uğur
Bayraktutan’ın, Artvin Borçka Muratlı sınır kapısının bir an evvel yapılması
gerektiğine ilişkin açıklaması
2.- İstanbul Milletvekili Gamze Akkuş
İlgezdi’nin, Avrupa İnsan Hakları Mahkemesinin Alevi hakları konusunda açılan
davada Türkiye’de Alevilere dinî ayrımcılık yapıldığına ilişkin kararına uyulup
uyulmayacağını öğrenmek istediğine ilişkin açıklaması
3.- Denizli Milletvekili Cahit Özkan’ın,
millî egemenliğimize kasteden dâhilî ve haricî düşmanlara karşı mücadelenin
sürdürüleceğine ilişkin açıklaması
4.- İstanbul Milletvekili Mahmut Tanal’ın,
Üsküdar ilçesi Yavuztürk Mahallesi’nin mülkiyet ve imar, Şile ilçesinin ulaşım
ve hastanesinin fiziki koşullarıyla ilgili sorunlarının çözülmesini ve
Şanlıurfa, Diyarbakır, Mardin illerinin elektriklerinin derhâl verilmesini
talep ettiğine ilişkin açıklaması
5.- İstanbul Milletvekili Osman Boyraz’ın,
27 Nisan e-muhtırasının 9’uncu yıl dönümüne ve bu tür planları, darbeleri
engellemek için sivil ve her kesimin kucaklayacağı bir anayasanın elzem
olduğuna ilişkin açıklaması
6.- Giresun Milletvekili Bülent Yener
Bektaşoğlu’nun, Giresun’a İstiklal Madalyası verilmesini talep ettiğine ilişkin
açıklaması
7.- Mersin Milletvekili Serdal
Kuyucuoğlu’nun, Mersin’de temmuz ayında faaliyete geçeceği söylenen şehir
hastanesini devletin hangi şartlarda kiraladığını öğrenmek istediğine ilişkin
açıklaması
8.- Niğde Milletvekili Ömer Fethi Gürer’in,
Niğde’nin Çiftlik ilçesi Çardak köyü muhtarının taleplerinin karşılanmasını ve
bir kadın muhtar olarak kendisine gerekli desteğin verilmesini talep ettiğine
ilişkin açıklaması
9.- Çanakkale Milletvekili Muharrem
Erkek’in, Çanakkale ve Balıkesir illerinin de turizm sektörüne dönük teşvik
paketi kapsamına alınmasını talep ettiğine ilişkin açıklaması
10.- İstanbul Milletvekili İsmail Faruk
Aksu’nun, Orta Doğu coğrafyasında çok sayıda soydaşımızın yaşadığına ve
Hükûmetin soydaşların haklarını, canlarını ve mallarını koruması gerektiğine
ilişkin açıklaması
11.- Edirne Milletvekili Okan
Gaytancıoğlu’nun, şap hastalığının hayvancılığı tehdit ettiğine ilişkin açıklaması
12.- Balıkesir Milletvekili Mehmet Tüm’ün,
Hükûmetin Avrupa İnsan Hakları Mahkemesinin kararını uygulayarak cemevlerine
hukuki statü verip vermeyeceğini öğrenmek istediğine ilişkin açıklaması
13.- Sivas Milletvekili Ali Akyıldız’ın,
Avrupa İnsan Hakları Mahkemesinin Alevi hakları konusunda açılan davada verdiği
kararın çok önemli olduğuna ve bu konuya bir an evvel çözüm bulunmasını talep
ettiğine ilişkin açıklaması
14.- Afyonkarahisar Milletvekili Burcu
Köksal’ın, Afyonkarahisar’ın Dazkırı ilçesi Karaağaçkuyusu köyündeki elektrik
sorununun ne zaman çözüleceğini, hangi gerekçeyle su birliğini Çay’daki
idarecilerin yönetmesine izin verilmediğini ve taş ocakları oluşturmak için
Çay’da ormanın yok edileceği iddialarının doğru olup olmadığını öğrenmek istediğine
ilişkin açıklaması
15.- Adıyaman Milletvekili Behçet
Yıldırım’ın, Ankaragücü-Amedspor maçı sonrası Amedspor yöneticilerine yapılan
saldırının tamamen ırkçı bir saldırı olduğuna ve bu tür yaklaşımları caydırıcı
ve önleyici adımların atılıp atılmayacağını öğrenmek istediğine ilişkin açıklaması
16.- Manisa Milletvekili Erkan Akçay’ın,
Irak’ın Tuzhurmatu kentinde Türkmenlere yönelik saldırıların devam ettiğine,
Hükûmeti bu konuda duyarlı olmaya ve açıklama yapmaya davet ettiğine, 27 Nisan
e-muhtırasının 9’uncu yıl dönümüne ve e-muhtıraların, müdahalelerin, vesayet
girişimlerinin ve darbelerin olmadığı bir demokrasi ümit ettiğine ilişkin
açıklaması
17.- Diyarbakır Milletvekili Çağlar
Demirel’in, beş aya yakındır abluka ve sokağa çıkma yasakları uygulanan Sur’da
yaşananlara ve bu ortamda ırkçı, faşist bir anlayışıyla bir klip çekimi
yapanların kimler olduğunu ve buna kimin izin verdiğini öğrenmek istediğine
ilişkin açıklaması
18.- Ankara Milletvekili Levent Gök’ün,
Cumhuriyet Halk Partisi olarak askerî darbeyi de sivil darbeyi de kabul
etmediklerine ve bütün darbelere karşı olduklarına ilişkin açıklaması
19.- Tokat Milletvekili Coşkun Çakır’ın, 27
Nisan e-muhtıra olayının Türk demokrasi tarihine kara bir leke olarak geçtiğine
ve e-muhtıra konusunda siyasal parti temsilcilerinin, aydınların,
entelijansiyanın tutumuna ilişkin açıklaması
20.- Ankara Milletvekili Erkan Haberal’ın,
Bartın Milletvekili Yılmaz Tunç’un sataşma nedeniyle yaptığı konuşmasındaki
bazı ifadelerine ilişkin açıklaması
21.- Ankara Milletvekili Erkan Haberal’ın,
Bursa Milletvekili Hakan Çavuşoğlu’nun HDP grup önerisi üzerinde yaptığı konuşmasındaki
bazı ifadelerine ilişkin açıklaması
22.- Bursa Milletvekili Hakan
Çavuşoğlu’nun, Ankara Milletvekili Levent Gök’ün yerinden sarf ettiği bazı
ifadelerine ilişkin açıklaması
23.- Manisa Milletvekili Erkan Akçay’ın, AK
PARTİ Grup Başkan Vekili Giresun Milletvekili Nurettin Canikli’ye geçmiş olsun
ve AK PARTİ Grup Başkan Vekili Aksaray Milletvekili İlknur İnceöz’e de
başsağlığı dileğinde bulunduğuna ilişkin açıklaması
24.- Ankara Milletvekili Levent Gök’ün, AK
PARTİ Grup Başkan Vekili Giresun Milletvekili Nurettin Canikli’ye geçmiş olsun
ve AK PARTİ Grup Başkan Vekili Aksaray Milletvekili İlknur İnceöz’e de
başsağlığı dileğinde bulunduğuna ilişkin açıklaması
25.- Giresun Milletvekili Nurettin
Canikli’nin, kendisini arayan, destek veren ve samimi dileklerini ileten tüm
arkadaşlarına şükranlarını sunduğuna ve teşekkür ettiğine ilişkin açıklaması
26.- Aydın Milletvekili Mehmet Erdem’in,
Aydın Milletvekili Hüseyin Yıldız’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
27.- Aydın Milletvekili Mehmet Erdem’in,
İkinci Oturumda yaptığı açıklamasındaki bazı ifadelerini düzelttiğine ilişkin
açıklaması
28.- Ankara Milletvekili Levent Gök’ün,
Bursa’da bir canlı bombanın kendisini patlattığı haberleriyle ilgili Hükûmetin
Meclisi bilgilendirmesini rica ettiğine ilişkin açıklaması
29.- Tokat Milletvekili Coşkun Çakır’ın,
Bursa’da bir canlı bombanın kendisini patlatması sonucu yaralanan 2 kişiye
geçmiş olsun dileğinde bulunduğuna ilişkin açıklaması
30.- Tokat Milletvekili Coşkun Çakır’ın,
Bolu Milletvekili Tanju Özcan’ın 277 sıra sayılı Kanun Tasarısı’nın birinci
bölümü üzerinde CHP Grubu adına yaptığı konuşmasındaki bazı ifadelerine ve hakkında
İç Tüzük’ün 161’inci maddesinin uygulanmasını talep ettiğine ilişkin açıklaması
31.- Ankara Milletvekili Levent Gök’ün,
Bolu Milletvekili Tanju Özcan’ın konuşması sırasında AKP Grubu
milletvekillerinin kürsüye yürümesini kabul etmediklerine ve haklarında İç
Tüzük’ün 160’ıncı maddesinin uygulanmasını talep ettiğine ilişkin açıklaması
32.- Manisa Milletvekili Erkan Akçay’ın, AK
PARTİ Grubu milletvekillerinin kürsüye yürümesinin hatibin ağır eleştirisinden
daha vahim bir durum olduğuna ilişkin açıklaması
33.- Diyarbakır Milletvekili Çağlar
Demirel’in, muhalefetin iktidara yönelik eleştirilerine tahammül edilmediğine
ve hatip kürsüde konuşurken milletvekillerinin kürsüye yürümelerinin kabul
edilemez olduğuna ilişkin açıklaması
34.- Ankara Milletvekili Levent Gök’ün, AKP
Grubundan bazı milletvekillerinin Meclisin çalışma düzenini bozacak tutum ve ifadeleri
nedeniyle haklarında işlem yapılması gerektiğine ilişkin açıklaması
35.- Manisa Milletvekili Erkan Akçay’ın,
Genel Kurul salonunda yaşanan olaylarla ilgili Oturum Başkanı TBMM Başkan
Vekili Ahmet Aydın’ın tarafsız davranmadığına ve Tokat Milletvekili Coşkun
Çakır’ın yaptığı açıklamasındaki bazı ifadelerine ilişkin açıklaması
36.- Diyarbakır Milletvekili Çağlar
Demirel’in, AKP Grubundaki milletvekillerinin kürsüye yürümesinin kabul
edilecek bir durum olmadığına ve Meclisi yöneten Başkan Vekilinin daha
dikkatli, adil ve tarafsızlık ilkesini esas alan bir yönetim anlayışında olması
gerektiğine ilişkin açıklaması
37.- Diyarbakır Milletvekili Çağlar
Demirel’in, Tokat Milletvekili Coşkun Çakır’ın sataşma nedeniyle yaptığı
konuşmasındaki bazı ifadelerine ilişkin açıklaması
38.- Elâzığ Milletvekili Ejder
Açıkkapı’nın, İkinci Oturumda yerlerinden sarf ettiği bazı ifadelerini
düzelttiğine ilişkin açıklaması
39.- Trabzon Milletvekili Muhammet
Balta’nın, İkinci Oturumda yerlerinden sarf ettiği bazı ifadelerini
düzelttiğine ilişkin açıklaması
40.- Uşak Milletvekili Özkan Yalım’ın,
Avrupa şampiyonu olan Galatasaray Erkek Basketbol Takımı’nı tebrik ettiğine
ilişkin açıklaması
VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Bursa Milletvekili Lale
Karabıyık’ın Plan ve Bütçe Komisyonu üyeliğinden istifasına ilişkin yazısının
26/4/2016 tarihinde Başkanlığa ulaştığına ilişkin önergesi (4/27)
B) Meclis Araştırması Önergeleri
1.- Adana Milletvekili Mevlüt Karakaya ve
21 milletvekilinin, Türkiye ile Rusya arasında yaşanan siyasi kriz sebebiyle
tarım üreticilerinin yaşadığı mağduriyetlerin giderilmesi için yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/181)
2.- İstanbul Milletvekili İzzet Ulvi Yönter
ve 22 milletvekilinin, üniversitelerde PKK yapılanması sonucunda yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/182)
3.- İzmir Milletvekili Ahmet Kenan
Tanrıkulu ve 19 milletvekilinin, engelli vatandaşların yaşadığı mağduriyetlerin
ve nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/183)
VIII.- ÖNERİLER
A) Siyasi Parti Grubu Önerileri
1.- HDP Grubunun, 22/4/2016 tarihinde, Grup
Başkan Vekili Diyarbakır Milletvekili İdris Baluken tarafından, Ergenekon
davasının öncesi ve sonrası ile birlikte iktidar ilişkilerinde araç olarak
konumlandırılması ve Ergenekon davası süresince yaşanan mağduriyetlerin araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 27 Nisan 2016 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 


2.- CHP Grubunun, 27/4/2016 tarihinde Aydın
Milletvekili Hüseyin Yıldız ve 26 milletvekili tarafından, Aydın ve çevresinde
yaşanan hava kirliliğinin nedenlerinin tespiti, jeotermal santrallerin toprak,
su ve hava kirliliği üzerindeki etkilerinin ortaya çıkarılması, Türkiye
ortalamasının üstüne çıkan kanser vakalarının araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 27 Nisan 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
B) Danışma Kurulu Önerileri
1.- Danışma Kurulunun, Genel Kurulun 28, 29
ve 30 Nisan Perşembe, Cuma ve Cumartesi günleri toplanmamasına, 2 Mayıs 2016
Pazartesi günkü birleşiminde 298 sıra sayılı Kanun Tasarısı’nın görüşmelerinin
tamamlanmasına kadar, bu birleşimde gece yirmi dörtte günlük programın
tamamlanmaması hâlinde günlük programın tamamlanmasına kadar çalışmalarını
sürdürmesine ilişkin önerisi
IX.- SATAŞMALARA İLİŞKİN KONUŞMALAR
1.- Bolu Milletvekili Tanju Özcan’ın,
Bartın Milletvekili Yılmaz Tunç’un HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
2.- Bartın Milletvekili Yılmaz Tunç’un,
Bolu Milletvekili Tanju Özcan’ın sataşma nedeniyle yaptığı konuşması sırasında
şahsına sataşması nedeniyle konuşması
3.- Bolu Milletvekili Tanju Özcan’ın,
Bartın Milletvekili Yılmaz Tunç’un sataşma nedeniyle yaptığı konuşması
sırasında şahsına sataşması nedeniyle konuşması
4.- İstanbul Milletvekili İlhan Cihaner’in,
Bursa Milletvekili Hakan Çavuşoğlu’nun HDP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
5.- Çanakkale Milletvekili Bülent Turan’ın,
İstanbul Milletvekili İlhan Cihaner’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
6.- Ankara Milletvekili Levent Gök’ün,
Çanakkale Milletvekili Bülent Turan’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
7.- Aydın Milletvekili Deniz Depboylu’nun,
Aydın Milletvekili Abdurrahman Öz’ün CHP grup önerisi üzerinde yaptığı
konuşması sırasında şahsına sataşması nedeniyle konuşması
8.- Aydın Milletvekili Hüseyin Yıldız’ın,
Abdurrahman Öz’ün CHP grup önerisi üzerinde yaptığı konuşması sırasında Cumhuriyet
Halk Partisine sataşması nedeniyle konuşması


X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277)
2.- Türkiye Cumhuriyeti ile Avrupa Birliği
Arasında İzinsiz İkamet Eden Kişilerin Geri Kabulüne İlişkin Anlaşma ile
Oluşturulan Ortak Geri Kabul Komitesinin 2/2016 Sayılı Kararının Onaylanmasının
Uygun Bulunduğuna Dair Kanun Tasarısı (1/711) ve Dışişleri Komisyonu Raporu (S.
Sayısı: 298)
XI.- DİSİPLİN CEZASI İŞLEMLERİ
1.- Bolu Milletvekili Tanju Özcan’a, 277
sıra sayılı Kanun Tasarısı’nın birinci bölümü üzerinde CHP Grubu adına yaptığı
konuşmasındaki bazı ifadeleri İç Tüzük’ün 161’inci maddesinde belirtilen unsurları
içerdiği için üç birleşim Meclisten geçici olarak çıkarma cezası verilmesi
hakkında
XII.- YAZILI SORULAR VE CEVAPLARI
1.- Balıkesir Milletvekili İsmail Ok’un,
yasama faaliyetlerinde milletvekillerine yardımcı olmak üzere çalıştırılan
danışman ve ilave personelin özlük haklarına ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/3992)
27 Nisan 2016 Çarşamba
BİRİNCİ OTURUM
Açılma Saati: 14.04
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Türkiye Büyük Millet Meclisinin 82’nci Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Yalnız,
gündem dışı sözlere geçmeden önce sayın milletvekillerimizden -istirhamımız- kürsüye
çıkan hatibin insicamının bozulmaması adına derin bir sessizlik bekliyoruz. 
Gündem
dışı ilk söz, Şeyh Fethullah Hamidi’nin ölüm yıl dönümü münasebetiyle söz
isteyen Batman Milletvekili Mehmet Ali Aslan’a aittir. 
Buyurun
Sayın Aslan. (HDP sıralarından alkışlar) 
Süreniz
beş dakikadır. 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Batman Milletvekili Mehmet Ali
Aslan’ın, Şeyh Fethullah Hamidi’nin 69’uncu ölüm yıl dönümüne ilişkin gündem
dışı konuşması
MEHMET
ALİ ASLAN (Batman) – Sayın Başkan, Sayın Divanı ve Genel Kurulu saygıyla
selamlıyorum. 
1873’te doğan ve 24 Nisan 1947’de vefat eden Şeyh
Fethullah Hamidi’yi 69’uncu yılında rahmetle anıyoruz. Kendisi büyük bir âlim,
takvalı, muhlis biri olmasının yanı sıra, tarihe özellikle şu kayıtlarla
geçmiştir: 1915’te yaşanan olaylarda Süryanileri kurtarmıştır, kendi oğlu Şeyh
Siracettin’i ve yine yeğeni Şeyh Sıddık’ı rehin vererek. İttihat ve Terakki’nin
ve Hamidiye Alayları’nın Süryaniler üzerinde “Aynverd” köyünde yapmış olduğu
kuşatmayı, çocuğunu -sahip olduğu tek çocuğu- ve yeğenini rehin bırakarak barış
imzalatmıştır. Bu şekliyle de tarihe geçmiştir. 
Tabii, yine, aynı şekilde, Bediüzzaman da birçok
Ermeni’nin kurtulmasına vesile olmuştur ki bu konuda yine Hrant Dink, 16 Ekim
2005 Yeni Asya gazetesinde, Bediüzzaman’ın bu örnek davranışından dolayı
“Kendisinden Allah razı olsun.” demiştir. 
Tabii, burada önemli konulara dikkat çekeceğiz.
Âlimlerin misyonu ve İslam’ı temsil etme noktasındaki kendi hayatlarını hiçe
sayarak gösterdikleri duruş, bizim örnek almamız gereken duruşlardır. Özellikle
Şeyh Fethullah’ın kendi dilinden olmayan, kendi dininden olmayan ve kendi
ırkından olmayan Süryaniler için, Süryanilerin kurtulması için, ölmemesi için
çocuğunu ve yeğenini rehin bırakması, bizim bundan büyük dersler çıkarmamız
için bir örneklik teşkil ediyor olsa gerek. Bugün, bizler, acaba bu ölümlerin
durması için bırakın kendi çocuklarımızı rehin bırakmayı, kendi çocuklarımızın
hayatını riske atmayı milletvekilleri olarak, halk olarak, yetkililer olarak
neler yapıyoruz, bunu sorgulamamızı istiyorum ve yine şu anda Türkiye’de yaşayan
din adamlarımız Kur'an’a ve sünnete uygun olarak hareket eden Şeyh Fethullah
gibi, Bediüzzaman gibi, Şeyh Ahmet gibi ve yine, oğlu Şeyh Alaattin gibi
âlimlerin yolundan neden gitmiyor, bu kardeş katli, bu fitneyi söndürmek için
neden sorumluluk almıyorlar? Özellikle, hem Diyanet imamlarına hem de
gayriresmî olan medrese mollalarına buradan çağrı yapıyoruz: Lütfen, elimizi
taşın altına koyalım. 
Bu konuda ayetler var, hadisler var. Örneğin, bir
hadisi zikredeyim; özellikle, Müslüman olmayanlarla ilgili, Peygamber (ASV)’in
söylediği ve Şeyh Ahmet El Haznevi’nin, Şeyh Fethullah’ın ve Şeyh Alaattin’in,
yine, öldürülmek istenen gayrimüslimlerle ilgili Peygamber’den naklettikleri
hadisleri ben burada da okumak istiyorum: “Kim bir zimmiye eziyet ederse ben onun
düşmanıyım. Ben kimin düşmanı olursam ahirette de onun yakasına yapışırım ve
onu mağlup ederim. Yine bir zimmiyi öldüren kimse cennetin kokusunu alamaz.
Oysa cennetin kokusu, kırk yıl mesafeden hissedilir.” diye buyurmuş (ASV).
Yine buradan çağrımız: Lütfen, gerek din adamları olsun
gerek STK’lar gerek yöneticiler, bu fitneyi, bu ateşi söndürmemiz için hayra
çağrı yapmalıyız. (…)(*) ayetinin yani “Barışa topluca
giriniz.” ayetinin gereğini yerine getirmeliyiz. Yok şuydu, yok buydu…
(Mikrofon otomatik cihaz tarafından kapatıldı) 
MEHMET ALİ ASLAN (Devamla) - …diye bir şey yok. İlk
önce Allah’ın ayetini önceleyeceğiz, sonra sorunları konuşacağız.
Teşekkür ediyorum, sağ olun. (HDP sıralarından
alkışlar)
BAŞKAN – Teşekkürler Sayın Aslan.
Gündem dışı ikinci söz, Türkçenin kullanımı hakkında
söz isteyen İstanbul Milletvekili Ekrem Erdem’e aittir. 
Buyurun
Sayın Erdem. (AK PARTİ sıralarından alkışlar)
2.- İstanbul Milletvekili Ekrem Erdem’in, F
klavye ve Türkçenin kullanımına ilişkin gündem dışı konuşması
EKREM
ERDEM (İstanbul) – Sayın Başkan, değerli milletvekilleri; son günlerde
özellikle Meclis Başkanımız Sayın İsmail Kahraman’ın milletvekillerine F
klavyeli bilgisayarlar vermesiyle ilgili gündeme gelen klavye konusunu sizlerle
paylaşmak istiyorum.
Aslında
dünyada bir klavye standardı yok, çeşitli dillere yönelik çeşitli klavyeler
üretilmiş, geliştirilmiş, Türkçeye de en uygun olarak F klavye geliştirilmiş.
İngilizce için Q, Fransızca için A klavye geliştirilirken en eski klavye
tartışmasız Q klavyedir ve en ilkel İngilizce için bile yazması oldukça zor
olan bir klavyedir. Neden zor? Daha 1850’lerde geliştirilen bu klavye, o zaman
daktilo makinelerinin, daktiloların bozulmaması için, şeride vuran harflerin
birbirine karışmaması için özellikle harfler zor yerlere getirilmiş, yazma
zorlaştırılmış, yaygınlığı nedeniyle de değiştirilememiş. Ama F klavye,
1930’lardan sonra birtakım çalışmalarla, daktilo oldukça geliştikten sonra en
hızlı, en verimli, en sağlıklı nasıl yazarız düşüncesinden yola çıkılarak
dizayn edilen bir klavyedir, 1955’te Türk standardı olarak belirlenmiş, daha
sonra bilgisayarla birlikte hayatımıza Q klavye de girmiştir. 
Değerli milletvekilleri, bir kere, F klavye yalnız
hızıyla değil, başka özellikleriyle de Q klavyeyle kıyaslanamaz. Aslında klavyeleri
doğru kullandığımızı da söyleyemeyiz yani bilgisayarı, eğer bakmadan on parmak
yazabiliyorsak gerçekten kullanıyoruz demektir. Onun dışında, üç beş parmakla
kullanıyorsak, tavuğun yem toplaması gibi kullanıyorsak, bu doğru bir kullanım
değil.
Bakın,
1955’ten sonra uluslararası daktilografi yarışmalarına Türk takımları da
katılıyor. 1967’de Fransa’da ilk defa Türk takımı rekorla birlikte şampiyon
oluyor. Fransızlar itiraz ediyorlar, “Türkler şike yaptı çünkü Q klavyenin
dışında yeni bir klavye geliştirmişler, onunla yarışmaya girdiler, kabul
edilemez.” deyince Almanlar da “Türkleri tebrik etmek lazım, bizim yapmamız
gerekeni onlar yaptı. Dolayısıyla bu itiraz geçerli değil.” diyorlar. O gün
bugün girilen, iki yılda bir yapılan yarışmalarda Türkler hep şampiyon. Bugüne
kadar takımımız, Türkiye’ye 30’u rekor olmak üzere 80’in üzerinde madalya
kazandırmış. 
Yalnız
hızı değil, tabii, hıza bağlı olarak başka güzellikleri de var. Siz on parmak,
bakmadan yazdığınız zaman ekrandan kaynaklanan göze zarar veren sağlık
sorunlarını da ortadan kaldırmış oluyorsunuz. Bir başkası ise özellikle mesleği
gereği bilgisayarı çok kullananların ortopedik problemleri tartışılmaz,
bilgisayara bağlı olarak birçok sıkıntı yaşıyorlar. Yeni nesli bekleyen en
büyük tehlike de ortopedik problemlerdir. İşte bundan kurtulmak için de, on
parmak, bakmadan yazdığınız zaman vücut bilgisayarın karşısında rahat olduğu
için bu problem de kendiliğinden ortadan kalkıyor. 
Bunun
dışında, TSE yeni birtakım güncellemeler de yaparak bu güzelliklere başka
güzellikler de kattı. Bunlardan bir tanesi, bir kere, yeni standartta İngilizce
kelimelerin yerine Türkçe kelimeler geliyor. Böylece hem dilimize gereken
saygıyı göstermiş oluyoruz hem de bu kelimelerden kaynaklanan kullanma
rahatlığı da kendiliğinden gelecek. Bir başkası da, bakın, avronun, doların
simgesi var ama TL’nin simgesi yoktu, bundan sonra elinize ulaşacak
bilgisayarda bu simgeyi de göreceksiniz. 
Bir
başka güzellik de, bakın, özellikle bilgisayarlarda olmayan şapkalı harfler de
görülür hâle geldi. Bu o kadar önemli ki yenil nesil artık “kâmil”e “kâmil”
demiyor, “kamil” diyor; “kâğıt”a “kâğıt” demiyor, “kağıt” diyor; “âdem”e “âdem”
demiyor, “adem” diyor. Çünkü…
(Mikrofon
otomatik cihaz tarafından kapatıldı) 
EKREM
ERDEM (Devamla) - Sayın Başkan, Türkçemizin…
BAŞKAN
– Sayın Erdem, ben biliyorum ki iki saat, üç saat versek konuşursunuz, süre
yetmez.
MAHMUT
TANAL (İstanbul) – Sayın Erdem’e bir dakika verin.
HİLMİ
BİLGİN (Sivas) – Benim hemşehrime bir dakika verin.
EKREM
ERDEM (Devamla) – Bir dakika, bakın…
HİLMİ
BİLGİN (Sivas) – Ortak kanaat Başkanım, Mahmut Bey’i kırmayalım.
MAHMUT
TANAL (İstanbul) – İki dakika verseniz ne olur Başkan, sermayeden zarar mı
edersiniz?
BAŞKAN
– Peki, tüm Genel Kurulun ortak kararıyla, rızasıyla bir dakika ilave süre veriyorum,
bir dakika.
EKREM
ERDEM (Devamla) – Meclise de bu yakışır. Çünkü, değerli dostlar, bakın,
bilgisayarda, bu yeni klavyelerde şapkalar da geliyor. Dolayısıyla, Türkçenin
önemli kurallarından bir tanesi olan “Söylendiği gibi yazılır, yazıldığı gibi okunur.”
kuralı da böylece hayata geçirilmiş olacak.
Bir
başkası, aslında, bu sorun bir dil sorunu; dilin bozulması, yabancılaşması
sorunu. Biz, daha 2007’de bu konuda bir araştırma önergesi vermiştik ve
ittifakla da bu Meclis o önergeyi kabul etti ve o önergenin neticesidir bugün F
klavyeyi kullanıyorsak.
Şimdi,
bir başka şey, 2013’te yayınlanan Başbakanlık Genelgesi’yle kamu kurum ve
kuruluşları bundan sonra F klavye kullanacak. Bu açıdan da Meclis Başkanımızca,
evet, Türkiye’ye örnek olması, dilimize sahip olması açısından böyle bir
klavyenin verilmesi doğrusu alkışlanacak bir durum. Ben değerli Meclis
Başkanımıza Türkçeye bu duyarlılığından dolayı teşekkür ediyorum…
(Mikrofon
otomatik cihaz tarafından kapatıldı) 
EKREM
ERDEM (Devamla) – …siz değerli milletvekillerime de teşekkür ediyorum.
İnşallah, F klavyeyle birlikte Türkçemiz daha güzel olacak.
Teşekkür
ederim, saygılar sunarım. (AK PARTİ sıralarından alkışlar) 
BAŞKAN
– Teşekkürler Sayın Erdem.
ALTAN
TAN (Diyarbakır) – Sayın Başkanım, niye zorla F klavye veriyor Meclis Başkanı?
İsteyene Q versin, isteyene F versin. Ben F öğrendim, sonra, zorla Q öğrendim,
onu unuttum, bir daha F’ye döneceğim. Böyle bir tiyatro olmaz; isteyene onu
versin, isteyene onu versin. Yani zorla niye veriyor F klavyeyi?
BAŞKAN
– Sayın Tan, onu ileteceğiz Sayın Başkanımıza, öyle bir çalışma olabilir. 
Sayın
milletvekilleri, özellikle şunu ifade edeyim ki: Bu süre uzatımı noktasında,
gerek grup başkan vekillerimizin toplantısında gerekse Meclis başkan
vekillerimizin yapmış olduğu toplantıda kesin karar alındı. Lütfen siz de zor
durumda kalmayın, biz de zor durumda kalmayalım. Bu süreler noktasında
konuşmalarımızı ona göre dizayn edersek iyi olacak ki bundan sonra böyle ek
süreler de vermeyeceğim, bunu bilmenizi özellikle istirham ediyorum.
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun.
ERKAN
AKÇAY (Manisa) – Sayın Başkan, Sayın Meclis Başkanının F klavye konusunda bir
emrivakiyle, idari bir kararla milletvekillerine dayatması doğru değil.
BAŞKAN
– Sayın Akçay, onunla ilgili bir çalışma var.
ERKAN
AKÇAY (Manisa) – Yani, onu özellikle ifade etmek istiyoruz.
BAŞKAN
– Onu ben ileteceğim ama bir çalışma olduğunu ben biliyorum.
“Milletvekillerimizin bu konudaki talepleri dikkate alınsın diyorsunuz.” haklı
olarak.
ERKAN
AKÇAY (Manisa) – Tabii.
BAŞKAN
– Onu da ileteceğiz.
Gündem
dışı üçüncü söz, Uşak’ın sorunları ile terör olayları hakkında söz isteyen Uşak
Milletvekili Özkan Yalım’a aittir.
Sayın
Yalım, biliyorum ki az zamanda çok şey ifade edebileceksiniz.
Teşekkür
ediyorum şimdiden.
Buyurun.
(CHP sıralarından alkışlar)
3.- Uşak Milletvekili Özkan Yalım’ın,
Uşak’ın sorunları ile terör olaylarına ilişkin gündem dışı konuşması
ÖZKAN
YALIM (Uşak) – Başkanım, teşekkür ederim ancak yetmezse herhâlde bir dakikalık
opsiyonum doğal olarak meydana çıktı gibi görünüyor.
Değerli
Başkan, Değerli Divan, milletvekili arkadaşlarım ve de bizi ekranları başında
izleyen, dinleyen Türkiye Cumhuriyeti vatandaşları; hepinize saygı ve
sevgilerimi sunuyorum.
İlk
önce, konuşmama başlamadan önce, AKP Grubu Başkan Vekilimiz İlknur Hanım’ın
babası vefat etmiştir, tekrar başsağlığı diliyorum, Allah rahmet eylesin
diyorum.
Bu
arada, yaklaşık iki üç gündür gündemimize sıkça oturan ve de bugün Sayın
Başbakanın da konuşmalarıyla artık iyice yerine yerleşen laiklik konusunda
Türkiye Büyük Millet Meclisi Başkanı Sayın İsmail Kahraman’ı son derece
talihsiz açıklamasından dolayı tekrar kınıyoruz. Bugün TÜSİAD’ın ve STK’ların
açıklamalarına hep birlikte şahit olduk, umarım bu konu kapanmıştır ve Türkiye
Cumhuriyeti çatısı altında ve Türkiye Cumhuriyeti sınırları içerisinde
laikliğin tartışılmayacağı tekrar ortaya çıkmıştır. Bundan dolayı,
uyarılarımızı dikkate aldığınızdan dolayı hepinize tekrar teşekkür ederim.
Değerli
arkadaşlarım, Türkiye Cumhuriyeti laiktir ve laik olarak kalacaktır. Şunu
belirtmek istiyorum: On dört yıllık AKP iktidarında yapılan baskılardan dolayı
dindar ve kindar yönetimin verdiği etkileri anlatacağım.
Değerli
arkadaşlarım, Uşak’ın sorununa geleceğim, hemen bir dakikada bunu anlatmak
istiyorum: Bu on dört yıllık iktidarın sonucunda bugün gelinen ortam, değerli
arkadaşlarım, boşanmalar kat kat arttı. Cezaevine giren insanların, cezaevinde
bulunan insanların sayısı kat kat arttı. Dolandırıcılık, hırsızlık olayları kat
kat arttı. İşsizlik de aynı şekilde kat kat arttı, son dört yılın en üst
rakamlarına geldi değerli arkadaşlar, 11,4 oldu, bu daha da yükseliyor. En
kötüsü, değerli arkadaşlarım, uyuşturucu kullanma yaşı 10 yaşına düştü. Bunlar
gibi daha bir sürü olaylar var. Neden? Çünkü insanların yaşam şekline, kılığına
kıyafetine, bıyığına, okuduğu kitaba, gazeteye, televizyonuna vesaireye bütün
her türlü baskı olduğundan dolayı. Bundan dolayı bu baskıcı yöntemlerden bir an
önce vazgeçip daha demokratik, daha özgürce yaşanılan bir Türkiye için hep
birlikte çalışma kanaatinde olduğumuzu belirtmek istiyorum çünkü Avrupa
Birliğinden de bu uyarılar sık sık geliyor.
Gelelim
kendi güncel konumuza: Değerli arkadaşlarım, Uşak ili Karahallı ilçesi imam
hatip lisesinde bir öğretmenin 11’inci sınıf 7 kız öğrencisine tacizde
bulunduğu meydana çıkmıştır. Ben yaklaşık bir aydır konuyu takip ediyordum
ancak elimde donelerin olmadığından, verilerin olmadığından konuşma günümü
bugüne sakladım. Çünkü dün itibarıyla ifade tutanakları elime geldi, 7
öğrencinin ifade tutanakları.
Buradan
Sayın Millî Eğitim Bakanına seslenmek istiyorum: Bir öğretmenin 7 kız
öğrencisine yaptığı taciz olayı 7 kız öğrenci… Tutanak burada değerli
arkadaşlarım. Bir an önce Uşak İl Millî Eğitim Müdürlüğü gerekli çalışmaları
başlattı ve de şu anda müfettişler bu olayın üzerinde çalışıyor, öğretmenin
başka bir ilçeye geçici olarak aktarılması söz konusu. Bu olayın üzerine
gidilmesini -ve de 7 mağdur kız öğrencinin ifade tutanakları buradadır- bunun,
kesinlikle, çok dikkatli bir şekilde değerlendirilip suçlunun gerekli cezayı
alması için gerekenin yapılmasını rica ediyorum.
Aynı
şekilde, okul müdürü EĞİTİM-BİR-SEN temsilcisi ve yaptığı bir açıklamada aynen
şöyle söylüyor: “Çok fazla abartılacak bir şey yok, çok fazla bir öğrenci
değildir, çok fazla bir öğrenci sayısı yoktur…” vesaire vesaire. Bakın, ben
buna pes diyorum yani! Kimi örnek aldığı, kimin ağız tarzıyla konuştuğu çok
açık ve net, belli. 
Değerli
milletvekili arkadaşlarım, ikinci bir olay da Karahallı’da dün ayyuka çıktı. Bu
da, diğer bir okulumuz, çok amaçlı lisede meydana geldi. Burada da 2 öğrenciye,
aynı şekilde, taciz söz konusudur. Bunun da bir an önce üzerine gidilmesini
özellikle rica ediyorum. 
Şunu
da özellikle söylemek istiyorum: Bu öğrencilerimizin hassasiyet çok önemli
olduğundan dolayı hiçbirinin ismini zikretmiyorum, öğretmenimizi de
zikretmiyorum; bununla ilgili gerekli çalışmanın bir an önce başlatılmasını
rica ediyorum.
Genel
Kurulu saygı ve sevgilerimle selamlıyorum.
BAŞKAN
– Teşekkürler Sayın Yalım.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 27 Nisan e-muhtırasının 9’uncu yıl dönümüne ve Anayasa’ya, hukuka,
demokrasiye ve milletin iradesine aykırı ortaya konan hiçbir tutum ve davranışı
tasvip etmenin mümkün olmadığına ilişkin konuşması
BAŞKAN - Sayın milletvekilleri, öncelikle, şunu ifade
edeyim: Bugün 27 Nisan, demokrasi tarihimize geçen kara bir günün yıl dönümü.
Anayasa’ya ve ona bağlı olan tüm mevzuata, hukuka, demokrasiye ve en önemlisi
milletin iradesine aykırı zaman zaman ortaya konan hiçbir tutum ve davranışı
tasvip etmenin mümkün olmadığını hepimiz çok iyi biliyoruz. Türkiye’nin
sorunlarına hukuk kuralları, demokrasi ve milletin iradesi dışında başka çözüm
yolları aramak her zaman en büyük gaflet ve bu ülkeye yapılan en büyük
haksızlık olmuş ve bunun ülkemize ve milletimize ne kadar zarar verdiği
geçmişte yeteri kadar acı biçimde tecrübe edilmiştir. Demokratik, özgürlükçü,
kapsayıcı ve kucaklayıcı yeni anayasa özlemi ile hiçbir vesayetin yer almadığı,
hâkimiyetin bilakayduşart millette olduğu fikriyle her türlü hukuk dışı
girişimin ülkemizde bir daha asla yaşanmamasını temenni ediyor, hepinize
teşekkür ediyorum.
Sisteme
giren ilk on beş sayın milletvekiline sırasıyla söz vereceğim. 
Sayın
Bayraktutan, Sayın Topal, Sayın Özkan, Sayın Poyraz, Sayın Tanal, Sayın
Bektaşoğlu, Sayın Kuyucuoğlu, Sayın Erkek, Sayın Gürer, Sayın Aksu, Sayın
Gaytancıoğlu, Sayın Özdemir, Sayın Akyıldız, Sayın Köksal ve Sayın Yıldırım.
Sayın
Bayraktutan, buyurun.
VI.- AÇIKLAMALAR
1.- Artvin Milletvekili Uğur
Bayraktutan’ın, Artvin Borçka Muratlı sınır kapısının bir an evvel yapılması
gerektiğine ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkanım.
Konuşmanızda
-belirtiğiniz gibi- Anayasa’ya aykırı her tutum ve davranışın karşısında
olacağınızı ifade ettiniz. Sanıyorum buna Meclis Başkanını da dâhil edersiniz
bu konuşmayla.
Ben
Artvin Borçka Muratlı kara hudut sınır kapısına ilişkin konuşmak istiyorum.
Artvin’i Gürcistan’a, Türkiye’yi Gürcistan’a bağlayan iki kapıdan bir tanesi.
2013’te Bakanlar Kurulu kararıyla birlikte burada bir gümrük müdürlüğü
kurulmasına karar verildi. Aynı zamanda da kara hudut sınır kapısının
açılmasına ilişkin 2013 tarihinde Bakanlar Kurulu karar aldı. Aradan üç yılı
aşkın süre geçmiş olmasına rağmen, Gürcistan’da yapılacak olan baraj bahane
edilerek -Gürcistan Hükûmetiyle aradaki diplomatik sorunlardan da
kaynaklanabilir- herhangi bir şekilde bu konuda bir çivi bile çakılmadı. Yöre
halkı, özellikle Sarp Sınır Kapısı’ndaki tıkanıklıktan dolayı bir an önce
Muratlı sınır kapısının açılmasını ve -Muratlı sınır kapısından trafiğin- her
iki ülke arasındaki dostluğu pekiştirecek bu kapının faaliyete geçmesini
beklemektedir. Bu konuda, ilgili bakanlıkların, Dışişleri Bakanlığının, Gümrük
ve Ticaret Bakanlığının gerekli işlemleri yapmasını…
(Mikrofon
otomatik cihaz tarafından kapatıldı)
BAŞKAN
– Sayın Topal, Sayın İlgezdi’ye devretti söz hakkını.
Sayın
İlgezdi, buyurun.
2.- İstanbul Milletvekili Gamze Akkuş
İlgezdi’nin, Avrupa İnsan Hakları Mahkemesinin Alevi hakları konusunda açılan
davada Türkiye’de Alevilere dinî ayrımcılık yapıldığına ilişkin kararına uyulup
uyulmayacağını öğrenmek istediğine ilişkin açıklaması
GAMZE
AKKUŞ İLGEZDİ (İstanbul) – Teşekkürler Sayın Başkan.
2010
yılında Cem Vakfı ve Aleviler tarafından Avrupa İnsan Hakları Mahkemesine
yapılan başvuru dün sonuçlandı. Avrupa İnsan Hakları Mahkemesi, Alevi hakları
konusunda açılan davada Türkiye’de Alevilere dinî ayrımcılık yapıldığına
hükmetti. Avrupa İnsan Hakları Mahkemesi Büyük Dairenin kararında Avrupa İnsan
Hakları Sözleşmesi’nin din özgürlüğü hakkını belirleyen 9’uncu ve ayrımcılığı
yasaklayan 14’üncü maddelerinin ihlal edildiği belirtildi. Alevilerin hukuksal
statülerinin olmaması nedeniyle din özgürlüğü hakkını fiilen kullanamadıkları
kaydedildi. Karar, Ankara için hukuksal planda doğrudan bağlayıcılık taşıyor.
Alınan
karar sonrası Sayın Başbakana sormak istiyorum: Karar uygulanacak mıdır ya da
uygulanmayacaksa ceza mı ödenecektir? Alevilerin ibadethanesi hukuksal ve yasal
anlamda tanınacak mıdır ya da Alevi vatandaşlar hâlâ yok sayılmaya devam mı
edilecektir?
Teşekkür
ederim.
BAŞKAN
- Sayın Özkan…
3.- Denizli Milletvekili Cahit Özkan’ın,
millî egemenliğimize kasteden dâhilî ve haricî düşmanlara karşı mücadelenin
sürdürüleceğine ilişkin açıklaması
CAHİT
ÖZKAN (Denizli) - Teşekkürler Sayın Başkan. 
Can
Dündar ve Erdem Gül’e Almanya’nın Büyükelçisi Martin Erdmann destek için
gitmiş, Gül ve Dündar’ın gazetecilik faaliyeti yaptığını ve “ifade özgürlüğü”
kapsamında değerlendirilmesi gerektiğini ifade etmişti. Ancak dün Stuttgart’ta
savcılık, Almanya’nın Meksika’ya gönderdiği silahlarla ilgili haber yapan
gazeteci hakkında soruşturma açtı ve “gizli bilgileri ifşa etmek ve gazetecilik
kanununa aykırı davranmak”la itham etti. Devletin gizli kalması gereken
bilgilerini ifşa etmek, görülüyor ki, dünyanın her yerinde suçtur. Lakin, olay
bizim ülkemizde olunca belirli çevreler hemen “ifade özgürlüğü” çığırtkanlığı
yapıyor. Demek ki mesele gazetecilik değil, mesele istiklalimize müdahaledir.
Millî egemenliğimize kasteden dâhilî ve haricî düşmanlara karşı mücadelemizi
sürdüreceğimizi ilan eder, yüce Meclisi saygıyla selamlarım. 
BAŞKAN
- Sayın Tanal…
4.- İstanbul Milletvekili Mahmut Tanal’ın,
Üsküdar ilçesi Yavuztürk Mahallesi’nin mülkiyet ve imar, Şile ilçesinin ulaşım
ve hastanesinin fiziki koşullarıyla ilgili sorunlarının çözülmesini ve
Şanlıurfa, Diyarbakır, Mardin illerinin elektriklerinin derhâl verilmesini
talep ettiğine ilişkin açıklaması
MAHMUT
TANAL (İstanbul) - Teşekkür ediyorum Sayın Başkan.
Sayın
Başkan, Üsküdar ilçemiz Yavuztürk Mahallesi’nin mülkiyet ve imar sorunu bir
türlü çözülemedi. Bunun mutlak surette çözülmesini talep ediyoruz.
Yine,
aynı şekilde, İstanbul ili Şile ilçemizin ulaşım ve aynı zamanda hastanesinin
fiziki koşulları… Hastanede yeteri kadar uzman doktor yoktur, bunun da
çözülmesini talep ediyoruz.
Şanlıurfa,
Mardin ile Diyarbakır’da elektrik idareleri özelleştirildi. Özelleştirilmesi
altyapının iyileştirilmesi, ucuz, kaliteli ve sürekli bir elektriğin verilmesi
amacını taşıyordu ama Şanlıurfa’da sürekli -günde sekiz ile on iki saat arası-
elektrikler kesilmekte, geçimini sulamayla yani sulu üretimle yapan
insanlarımızın ürünleri kurumakta ve ürünlerin kuruması nedeniyle ekonomik
anlamda bir yıkıntıya sebebiyet vermekte. Bu anlamda, âdeta, siyasi iktidar
farkına varmadan terör örgütlerine hizmet etmekte. Terör örgütlerine hizmet
etmemesi açısından Şanlıurfa, Diyarbakır, Mardin illerimizin elektriklerinin
derhâl verilmesini talep ediyoruz. 
BAŞKAN
- Sayın Boyraz…
5.- İstanbul Milletvekili Osman Boyraz’ın,
27 Nisan e-muhtırasının 9’uncu yıl dönümüne ve bu tür planları, darbeleri
engellemek için sivil ve her kesimin kucaklayacağı bir anayasanın elzem
olduğuna ilişkin açıklaması
OSMAN
BOYRAZ (İstanbul) - Değerli Başkanım, 27 Nisan 2007 tarihinde Türk siyasetine
yönelik, millî iradeye yönelik -tıpkı 1960’ta yapıldığı gibi, 1971’de, 1980’de
yapıldığı gibi- müdahale edilmek istenmiştir. Geçmişte olduğu gibi o gün de,
bundan sonra da AK PARTİ Hükûmeti olarak halkın iradesine müdahale edilmesine asla
izin vermeyeceğiz. Türkiye Cumhuriyeti Başbakanlığına bağlı bir kurumun
herhangi bir konuda milletin hükûmetlerine karşı bir ifade kullanması
demokratik hukuk devletinde düşünülmez. 
Değerli
milletvekilli arkadaşlarım, millet yolunda hizmet uğruna gözünü budaktan
sakınmayacak şekilde onurlu ve dik duran AK PARTİ Hükûmeti sayesinde halkımızın
gururu olan oylar ayaklar altına alınmamıştır.
Sözlerime
son vermeden şunu da demek istiyorum: İşte, bu sinsi planların bir daha
yapılmaması, darbeleri engellemek için yeni bir anayasa, sivil, herkesin ve her
kesimin kucaklayacağı bir anayasa elzem olmuştur.
Hepinize
saygılar sunarım.
BAŞKAN
– Sayın Bektaşoğlu…
6.- Giresun Milletvekili Bülent Yener
Bektaşoğlu’nun, Giresun’a İstiklal Madalyası verilmesini talep ettiğine ilişkin
açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Çanakkale’de
Kurtuluş Savaşı’mızda ülkemizi işgalci emperyalist ülkelerin ordularına karşı
savunan, bu uğurda kanını, canını veren bağımsızlığını, cumhuriyetimizi, kısacası
varlığımızı borçlu olduğumuz illerden birisi de Giresun’dur. Giresun Kurtuluş
Savaşı’nda kendi toprakları işgal edilmediği hâlde Binbaşı Hüseyin Avni
(Alparslan) ve Osman Ağa tarafından 42’nci ve 47’nci Gönüllü Alaylara katılmış,
bu alayları oluşturan askerlerin tamamına yakını Sakarya, Dumlupınar, Afyon,
Polatlı ve Mangaltepe’de şehit düşmüşlerdir. İlinin adıyla kurulu şehitliği
olan tek il Giresun’dur. Çanakkale’de, Sarıkamış’ta, Kafkaslarda şehitliğimiz
vardır. 
Son
olarak Doğu ve Güneydoğu Anadolu’da yürütülen operasyonlarda yüzlerce
hemşehrimiz şehit düşmüş, son yirmi üç gün içinde 3 şehidimizi törenle ebedi
yolculuğuna uğurladık. Tüm bu benzeri nedenlerle Giresun’a İstiklal Madalyası
verilmesini talep ediyoruz. Bu yöndeki kanun teklifime milletvekili
arkadaşlarımızın tümünün desteğini bekliyorum. 
Teşekkür
ederim.
BAŞKAN
– Sayın Kuyucuoğlu…
7.- Mersin Milletvekili Serdal
Kuyucuoğlu’nun, Mersin’de temmuz ayında faaliyete geçeceği söylenen şehir
hastanesini devletin hangi şartlarda kiraladığını öğrenmek istediğine ilişkin
açıklaması
SERDAL
KUYUCUOĞLU (Mersin) – Teşekkürler Sayın Başkan.
Sayın
Bakan, Mersin’de Türkiye'nin ilk şehir hastanesi olarak iki yıl önce temeli
atılan, AKP Hükûmetinin de Mersin’de seçim döneminde sıkça reklamını yaptığı
1.253 kapasiteli entegre sağlık kampüsünün temmuz ayında faaliyete geçeceği
söyleniyor. Devlet bu sağlık kampüsünü yirmi beş yıllığına kiraladı ve devletin
bu entegre sağlık kampüsü için ödeyeceği miktarın 3 milyar 522 milyon olduğu
söylenmektedir. Hastanenin gerçek maliyeti ise 600 milyon liradır. Ayrıca,
yüklenici firmayla yapılan sözleşme gereği devlet yüklenici firmaya yüzde 70
doluluk oranı taahhüt etmiştir. 
Bu bilgiler ışığında sormak istiyorum: Devlet bu
doluluk oranıyla ilgili olarak neye dayanarak taahhüt vermiştir? Doluluk
sağlanmazsa firmaya ek ödeme yapılacak mıdır? Devletin ödeyeceği kira doğru
mudur? Doğruysa devletin bu kadar zarar etmesine kimler, neden göz yummuştur? 
Teşekkür ederim. 
BAŞKAN – Sayın Gürer...
8.- Niğde Milletvekili Ömer Fethi Gürer’in,
Niğde’nin Çiftlik ilçesi Çardak köyü muhtarının taleplerinin karşılanmasını ve
bir kadın muhtar olarak kendisine gerekli desteğin verilmesini talep ettiğine
ilişkin açıklaması
ÖMER FETHİ GÜRER (Niğde) – Ülkemizde 53.405
muhtarımızdan 390’ı kadındır. Niğde’de 2 kadın muhtarımız var. Bor ilçesi
Cumhuriyet Mahallesi’nde Hadiye Çetin muhtar olarak mahalleye hizmet veriyor.
Niğde köylerinde bir tek kadın muhtarımız da Çiftlik ilçesi Çardak köyünde.
Hafta sonu Çardak köyünü ziyaret ettim, muhtarımızla görüştüm. Hatice Plak,
köyden geçen Melendiz Deresi’nin ıslah edilmesini ve dereye bağlanan ve
akıtılan atıklar için arıtma tesisinin yapılmasını istiyor. 
Ayrıca, Çardak köyünde sık elektrik kesintilerinin
köylüyü mağdur ettiğini, elektrik kesintileri nedeniyle jeneratör almak zorunda
kaldıklarını ifade ediyor. Niğde’de çok yerde elektrik kesintileri yaşanıyor.
Bu bağlamda köylerde olduğu gibi merkezde de sorun var. Yetkililerin bu konuda
dikkatini çekmek istiyorum. 
Ayrıca, Çardak Köyü’ndeki muhtarımızın taleplerinin
karşılanması ve bir kadın muhtar olarak gerekli desteğin verilmesini talep
ediyorum. 
BAŞKAN – Sayın Erkek...
9.- Çanakkale Milletvekili Muharrem
Erkek’in, Çanakkale ve Balıkesir illerinin de turizm sektörüne dönük teşvik
paketi kapsamına alınmasını talep ettiğine ilişkin açıklaması
MUHARREM ERKEK (Çanakkale) – Teşekkür ederim. 
Kültür ve Turizm Bakanlığı ile Çalışma ve Sosyal
Güvenlik Bakanlığı turizm sektörüne dönük 5 maddelik teşvik paketini açıkladı.
Bu pakete göre, Antalya ve Muğla’da konaklama tesislerinde çalışan işçilerin
dokuz ay çalışmaları hâlinde kalan üç aylık sigorta ve maaşları İŞKUR
tarafından ödenecek. 
Hepimizin bildiği gibi, Balıkesir ve Çanakkale de
önemli bir turizm ilimiz. Tarih turizmi, kültür turizmi, sağlık turizmi ve
deniz turizmi yönünden kaplıcalarıyla, boğazıyla ve Kaz Dağları’yla yılın tüm
aylarında turizme hizmet ediyor. O nedenle bu paket kapsamına mutlaka Çanakkale
ve Balıkesir illerinin de alınmasını, buradaki tesislerde çalışan işletmelerin
de işçilerin de bu teşvikten faydalanmasını talep ve arz ediyoruz. 
BAŞKAN – Sayın Aksu...
10.- İstanbul Milletvekili İsmail Faruk
Aksu’nun, Orta Doğu coğrafyasında çok sayıda soydaşımızın yaşadığına ve
Hükûmetin soydaşların haklarını, canlarını ve mallarını koruması gerektiğine ilişkin
açıklaması
İSMAİL FARUK AKSU (İstanbul) – Teşekkür ederim Sayın
Başkan.
Küresel
güçlerin savaş alanına çevirdiği Orta Doğu coğrafyasında çok sayıda soydaşımız
da yaşamaktadır. Bu bölgelerdeki karışıklıklardan istifade eden art niyetli
bazı yerel güçler buldukları her fırsatta Türklere saldırmakta, etnik temizliğe
kalkışmaktadır. Son günlerde Türkmen şehri Tuzhurmatu ve civarında yaşanan ve
mezhep kavgasıymış gibi yansıtılan çatışmalar devam etmekte, Türkmenlere ait
evler peşmerge güçleri tarafından basılıp yağmalanmaktadır. Türkmenlerin
bölgeyi terk etmeye zorlandığı, karşı gelenlerin öldürüldüğü yönünde haberler
gelmektedir. Türkiye sınırları dışında yaşayan Türkler binlerce yıllık kadim
tarihimizin Türkiye Cumhuriyeti devletine bıraktığı kıymetli bir mirastır.
Devletimiz ve Hükûmet bu mirasa sahip çıkmalı, soydaşlarımızın haklarını,
canlarını ve mallarını korumalı, onları yalnız bırakmamalıdır. 
Teşekkür
ediyorum. 
BAŞKAN
– Sayın Gaytancıoğlu…
11.- Edirne Milletvekili Okan
Gaytancıoğlu’nun, şap hastalığının hayvancılığı tehdit ettiğine ilişkin
açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Şap
hastalığı Türkiye’yi kasıp kavuruyor, Türk hayvancılığını tehdit ediyor.
Türkiye'nin güzide kurumlarından biri olan Şap Enstitüsü tarafından sürekli aşı
üretilmesine rağmen Tarım Bakanlığının bu hastalığı kontrol edememesi
üreticilerimizi mağdur etmektedir. Şap nedeniyle birçok hayvan pazarı
kapalıdır. Şaptan ari bölge olmasına rağmen Edirne Havsa’daki hayvan pazarı
bile senede 3-4 defa kapanmaktadır. Üreticilerimiz hayvanlarını şap nedeniyle
kesmek zorunda kalmaktadırlar. 1 yaşında bir süt ineği 4-5 bin lira
civarındayken şap nedeniyle kesime gitmekte ve yarı fiyatına değer bulmaktadır.
Örneğin, Yozgat Boğazlıyan ilçesi Çalapverdi köyünden Sinan Yozgat isimli
üreticimizin toplam 17 süt ineği kesime gitmiştir, yaklaşık 100 bin lira zararı
vardır. Bölgede ciddi bir şap tehlikesi vardır. Üreticimiz dişinden tırnağından
artırmış, kendine bir sürü oluşturmuş ama şap bu sürüyü elinden almıştır. 
(Mikrofon
otomatik cihaz tarafından kapatıldı) 
BAŞKAN
– Sayın Tüm…
12.- Balıkesir Milletvekili Mehmet Tüm’ün,
Hükûmetin Avrupa İnsan Hakları Mahkemesinin kararını uygulayarak cemevlerine
hukuki statü verip vermeyeceğini öğrenmek istediğine ilişkin açıklaması
MEHMET
TÜM (Balıkesir) – Teşekkür ederim Sayın Başkan.
Dün
açıklanan kararla, Avrupa İnsan Hakları Mahkemesi, devlet Alevileri resmen
tanımadığı ve hukuksal statü sağlamadığı için Avrupa İnsan Hakları
Sözleşmesi’nin din ve vicdan özgürlükleriyle ilgili 9’uncu maddesinin ihlal
edildiği sonucuna vardı ve Türkiye’yi mahkûm eden bir karar verdi. Anayasa ve
uluslararası sözleşmeler gereği iç hukukun üstünde ve bağlayıcı olan bu karar
Alevi toplumun haklılığını bir kez daha ortaya koymuştur. 
Sayın
Bakana soruyorum: Hükûmet olarak Avrupa İnsan Hakları Mahkemesinin kararlarını
uygulayarak cemevlerine hukuki statü verecek misiniz? Avrupa İnsan Hakları
Mahkemesine devlet adına verdiğiniz savunmada cemevlerinin ibadethane olarak
kabul edilemeyeceği tezini savunmuşsunuz. Bunu neye dayanarak yaptınız? Hâlâ bu
görüşte misiniz?
BAŞKAN
– Sayın Akyıldız…
13.- Sivas Milletvekili Ali Akyıldız’ın,
Avrupa İnsan Hakları Mahkemesinin Alevi hakları konusunda açılan davada verdiği
kararın çok önemli olduğuna ve bu konuya bir an evvel çözüm bulunmasını talep
ettiğine ilişkin açıklaması
ALİ
AKYILDIZ (Sivas) – Teşekkür ediyorum Sayın Başkanım.
Biraz
önce arkadaşlar da konuşmalarında vurguladılar. Tabii ki Avrupa İnsan Hakları
Mahkemesinin verdiği karar çok önemli ve tarihî bir karardır. Din özgürlüğü
adına çok önemlidir, hukuksal statü adına çok önemlidir, kamu hizmetlerinde
ayrımcılık adına çok önemlidir ve karar Avrupa İnsan Hakları Mahkemesinin 17
yargıçlı Büyük Dairesi tarafından alındığı için temyiz olasılığının bulunmaması
ve ülkemizi hukuksal planda doğrudan bağlayıcılığı açısından da çok çok
önemlidir ama asıl bizleri üzen ve bizleri inciten nokta şudur: Hükûmet adına
savunmasını yapan avukatın cümleleridir. Sayın avukat orada ne diyor: “Biz
Alevilerin haklarını karşılarsak diğer inanç grupları da aynı taleple gelir.”
Buradan soruyorum Hükûmet yetkililerine: Siz bu talepleri cebinizden mi
karşılıyorsunuz? Bu devlet hepimizin devletidir. Bu nedenle…
(Mikrofon
otomatik cihaz tarafından kapatıldı) 
ALİ
AKYILDIZ (Sivas) – …bu inciten savunma gerçekten bizleri üzmüştür ve bir an
önce buna çözüm bulunmasını talep ediyoruz. 
Saygılarımı
sunuyorum. 
BAŞKAN
– Sayın Köksal…
14.- Afyonkarahisar Milletvekili Burcu
Köksal’ın, Afyonkarahisar’ın Dazkırı ilçesi Karaağaçkuyusu köyündeki elektrik sorununun
ne zaman çözüleceğini, hangi gerekçeyle su birliğini Çay’daki idarecilerin
yönetmesine izin verilmediğini ve taş ocakları oluşturmak için Çay’da ormanın
yok edileceği iddialarının doğru olup olmadığını öğrenmek istediğine ilişkin
açıklaması
BURCU
KÖKSAL (Afyonkarahisar) – Seçim bölgem Afyonkarahisar ili Dazkırı ilçesi
Karaağaçkuyusu köyünde 47 hane bu yüzyılda elektriksiz yaşamaya mahkûm edilmiş
durumda. “Köyleri hizmete boğduk.” diyenler, seçim öncesi “Elektriğinizi
getireceğiz.” diyenler seçimden sonra bu köye uğramaz hâle gelmiş. Bu köyün 47
hanesinin elektrik sıkıntısı ne zaman çözülecek? 
Yine,
seçim bölgem Afyonkarahisar ili Çay ilçemizde su birliği oluşturulmak isteniyor
ve burada, Çay’ın ormanlarında yaklaşık 150 bin adet ağaç kesilmiş durumda.
Çay’ın deresi kullanılıyor fakat Çay’daki yöneticilerin bu su birliğini idare
etmesine izin verilmiyor. Bunun gerekçesi nedir? Hangi gerekçeyle su birliğini
Çay’daki idarecilerin yönetmesine, idare etmesine izin verilmemektedir? Ve
ayrıca, yeni taş ocakları oluşturulmak için, derenin kenarında taş ocakları
oluşturulmak istendiği için yeniden ağaçların kesileceği, Çay’da ormanın yok
edileceği iddia ediliyor. Bu iddialar doğru mudur?
BAŞKAN
– Son olarak Sayın Yıldırım…
15.- Adıyaman Milletvekili Behçet Yıldırım’ın,
Ankaragücü-Amedspor maçı sonrası Amedspor yöneticilerine yapılan saldırının
tamamen ırkçı bir saldırı olduğuna ve bu tür yaklaşımları caydırıcı ve önleyici
adımların atılıp atılmayacağını öğrenmek istediğine ilişkin açıklaması
BEHÇET
YILDIRIM (Adıyaman) – Teşekkürler.
Hafta
sonu oynanan Ankaragücü-Amedspor maçı sonrası Ankaragücü yöneticilerinin ve
taraftarlarının Amedspor yöneticilerine yaptığı saldırı tamamen ırkçı bir
saldırıdır. Ben yaşanan bu olayı öyle iki takım arasında yaşanan bir taşkınlık
olarak görmüyorum, bu, tamamen ideolojik bir yaklaşımdır. Bu durumu Amedspor
“Çocuklar ölmesin, maça gelsin.” dediğinde ve barış talebinde bulunduğunda ceza
almasında da gördük. Bu ırkçı ve faşizan yaklaşımlar daha önce Diyarbakırspor’a
farklı illerde yapılmıştır. Ne zaman, bu tür ırkçı ve faşizan yaklaşımları
teşvik edici tavır ve tutumlar yerine, gerçekten, ülkemize yakışmayan bu tür
yaklaşımları, caydırıcı ve önleyici adımlar atmayı düşünüyorsunuz?
Aynı
şekilde, bu kutuplaşma ortamını yaratan ve buradan nemalanan anlayış ve
zihniyeti de şiddetle kınıyorum. 
BAŞKAN
– Sayın Akçay, sisteme girmişsiniz.
Buyurun
Sayın Akçay.
Size
iki dakika süre veriyorum.
16.- Manisa Milletvekili Erkan Akçay’ın,
Irak’ın Tuzhurmatu kentinde Türkmenlere yönelik saldırıların devam ettiğine,
Hükûmeti bu konuda duyarlı olmaya ve açıklama yapmaya davet ettiğine, 27 Nisan
e-muhtırasının 9’uncu yıl dönümüne ve e-muhtıraların, müdahalelerin, vesayet
girişimlerinin ve darbelerin olmadığı bir demokrasi ümit ettiğine ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Irak’ın
Tuzhurmatu kentinde Türkmenlere yönelik saldırılar devam ediyor. 24 Nisan günü
ilan edilen ateşkese rağmen, içlerinde PKK’lı unsurların da bulunduğu
peşmergeler sivil Türkmen halka tankla, havanla ve ağır silahlarla
saldırmaktadır. Bu nasıl bir durum? Bu peşmergeyi zaman zaman Türkiye'nin
eğittiğini ve Hükûmetin de Barzani’yle nasıl içli dışlı ilişkileri olduğunu
dikkate aldığımızda çok önemli bir durumla karşı karşıyayız. Mustafa Ağa, Aksu
ve İmam Ahmet mahallelerinde Türkmenlerin evleri hedef alınmaktadır.
Saldırılara karşı Türkmenler kendilerini korumak için sokaklara inmiştir. Halk,
ellerinde silahlarıyla evlerini ve iş yerlerini koruma gayretine düşmüştür.
Kentteki bu saldırıların amacı etnik bir savaş çıkarmaktır. Bu saldırılar çok
önemli katliam girişimlerinin de habercisidir. Tuzhurmatu’daki saldırıların
Türkmenlerin yaşadığı diğer kentlere de yansıması hâlinde çok vahim sonuçlarla
karşı karşıya kalınacaktır. PKK destekli peşmergenin bu saldırıları kadim
Türkmen kenti Tuzhurmatu’dan Türkmenleri çıkarmak için yapılmış hamlelerdir.
Hükûmeti bu konuda duyarlı olmaya ve açıklama yapmaya davet ediyorum.
Bugün
27 Nisan, o meşhur e-muhtıranın 9’uncu yıl dönümü ve bu e-muhtırayla, bir
vesayet girişimiyle sanal bir mağduriyet de oluşturuldu ve AKP’nin seçim
kampanyası da bunun üzerine bina edildi. Hemen akabinde 4 Mayısta Dolmabahçe’de
neler görüşüldüyse hâlâ meçhul. 
(Mikrofon
otomatik cihaz tarafından kapatıldı)
BAŞKAN
– Sayın Akçay, bir dakika ilave süre veriyorum, lütfen tamamlayalım.
ERKAN
AKÇAY (Manisa) - Oysa bu 4 Mayıs Dolmabahçe görüşmesi 27 Nisan e-muhtırasıyla
doğrudan ilgili. Görüşmenin tarafları bu görüşmenin mezara kadar gideceğini
ifade etmişlerdir. Bu 4 Mayıs görüşmesi de bir vesayet hadisesidir ve bir
müdahaledir. Vesayet ve müdahalelere karşı tutarlı olmaya davet ediyorum.
Milliyetçi Hareket Partisi bu tutarlı ve ilkeli duruşa sahiptir. 27 Nisan
bildirisini Türk demokrasi tarihinin bir kara lekesi olarak değerlendiriyoruz.
27 Nisan bildirisi için Sayın Erdoğan “Muhtıra olarak değerlendirmiyorum.”
açıklamasını yapmıştı ve Genelkurmay Başkanı Yaşar Büyükanıt tarafından kaleme
alındığı itiraf edilmişti ancak ne hikmetse bu kişi daha sonra Devlet Şeref
Madalyası’yla ödüllendirilmiştir. 27 Nisan bildirisi bu bakımdan tarafların
amacına ulaşmıştır.
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum Sayın Akçay.
ERKAN
AKÇAY (Manisa) – Müsaade ederseniz bir de ben teşekkür edeyim buradan,
mikrofondan.
BAŞKAN
– Peki, teşekkür edin. 
Aldığımız
ilke kararı var.
ERKAN
AKÇAY (Manisa) – E-muhtıraların, müdahalelerin, vesayet girişimlerinin ve
darbelerin olmadığı bir demokrasi ümidiyle teşekkür ederim Sayın Başkanım.
BAŞKAN
– Teşekkür ediyoruz Sayın Akçay.
Sayın
Demirel, size de iki dakika, ilave bir dakika vereceğim.
17.- Diyarbakır Milletvekili Çağlar
Demirel’in, beş aya yakındır abluka ve sokağa çıkma yasakları uygulanan Sur’da
yaşananlara ve bu ortamda ırkçı, faşist bir anlayışıyla bir klip çekimi
yapanların kimler olduğunu ve buna kimin izin verdiğini öğrenmek istediğine
ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan.
Sayın
Başkan, defalarca burada dile getirdik, bu sokağa çıkma yasakları ve ablukalara
ilişkin her geçen gün farklı şeylerle karşı karşıya kalıyoruz. Yine, Sur’da beş
aya yakındır ki abluka ve sokağa çıkma yasakları hâlâ devam ediyor. Sur’dan
çıkartılan hafriyatlar içerisindeki cenazelerin atıklar içerisinde başka bir
yerden çıkartılmasından tutalım halkın hâlâ evine ve bulunduğu iş yerlerine
gitmekte zorlandığı bir süreçte, hâlâ cenazelerin yerlerde olduğu bir süreçte,
aileler üç aydır açlık grevlerinden tutalım birçok yetkililerle görüşmesine
rağmen daha Sur ilçemizden cenazelerini almış durumda değiller. Ve daha dün
kayıp olan, orada bulunamayan yaşlı birinin cenazesinin araştırma hastanesine
kaldırıldığı bir süreçte ne yazık ki yine Sur’dan klip çekimleriyle basına
yansıyan faşist, ırkçı söylemler kendisini bir kez daha ortaya çıkarmıştır.
Şimdi,
buradan sormak istiyoruz Hükûmete ve iktidara: Sur ilçesini kim yönetiyor? Eğer
vali izin verdiyse o yüzü maskeli klip çeken, faşist söylemleri orada dile
getirenler kimlerdir? Sur ilçesinde insanlar cenazelerini alamazken, evlerini
görmeye gidemezken orada klip çekip oradan insansız hava uçaklarıyla görüntü
alarak o kliple özdeşleştiren, silahların yanında telsiz sesleriyle o klip
müziğinde nelerin yapılması gerektiğini söyleyenler, Ermenilere ve Kürtlere
hakaretleri bir kez daha o ırkçı, faşist anlayışıyla o klip içerisine müzik
yapıp bütün sosyal medyaya yayanlar kimlerdir? 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Diyarbakır Sur ilçesini kim yönetiyor?
BAŞKAN
– Siz de tamamlayın, bir dakika ilave süre veriyorum.
Buyurun.
ÇAĞLAR
DEMİREL (Diyarbakır) – Çok merak ediyoruz, Hükûmete bir kez daha soruyor ve
Genel Kurulu bu konuda bilgilendirmelerini istiyoruz. Sur ilçesini kim
yönetiyor? Eğer Vali “Ben yönetiyorum.” diyorsa o zaman Vali mi izin verdi,
kimlerdir bunlar, açıklaması gerekiyor. Eğer bilgisi yoksa hangi erk Sur
ilçesini yönetiyor, o zaman valinin orada herhangi bir yetkisi kalmamış
demektir. Yani Sur’u şu anda kim yönetiyor, biz bunu çok merak ediyoruz. O
ırkçı görüntüleri ve söylemleri yayanlar ve yapanların derhâl açıklanması
gerektiğini bir kez daha ifade ediyoruz. Biz, beş aydır milletvekilleri olarak,
heyetler olarak, aileler, orada yaşayan insanlar, hiç kimse oraya giremezken
Sur’da klipler çekiliyor Başkan. Yani, bu öyle basit bir olay, basit bir durum
değil, bunun bir an önce açığa çıkarılması ve bunun kimler tarafından
gerçekleştirildiğinin…
(Mikrofon
otomatik cihaz tarafından kapatıldı)
ÇAĞLAR
DEMİREL (Diyarbakır) - …kamuoyuna ve Genel Kurula bilgilendirmesinin yapılması
gerektiğini ifade etmek istiyorum. 
Teşekkür
ediyorum. 
BAŞKAN
– Teşekkürler. 
Sayın
Gök, buyurun. 
18.- Ankara Milletvekili Levent Gök’ün,
Cumhuriyet Halk Partisi olarak askerî darbeyi de sivil darbeyi de kabul
etmediklerine ve bütün darbelere karşı olduklarına ilişkin açıklaması
LEVENT
GÖK (Ankara) – Teşekkür ederim Sayın Başkan. 
Sayın
Başkan, ister e-muhtıra olsun ister tankla topla olsun Cumhuriyet Halk Partisi
bütün darbelere karşıdır. Hiçbir ayrım yapmaksızın, dünyanın neresinde olursa
olsun, Türkiye’de, hiç fark etmeksizin bir sivil idarenin meşru olmayan
yöntemlerle devrilmesine Cumhuriyet Halk Partisi tarihinde her zaman karşı
olmuştur. Cumhuriyet Halk Partisi en çok zarar gören partilerden bir tanesidir.

Elbette,
“Anayasa’ya aykırı böyle sivil darbeleri nasıl, nerede değerlendireceğiz?”
sorusunu da sormadan edemiyoruz. Görevleri Anayasa’yı ve kanunları uygulamak ve
korumak olan kimi yönetim makamlarında bulunan kişilerin Anayasa’ya aykırı
davranışlarının müeyyidesi ne olacaktır? Cumhuriyet Halk Partisi askerî darbeyi
de kabul etmiyor ama sivil darbeyi de kabul etmiyoruz. Sivil darbenin tabii,
tankla topla yapılmadığından görünen bir yanı yok. Ama, Anayasa’nın, kanunların
çiğnenmesiyle en başta yöneticilerin bunu kendilerinin uygulamasının bir sivil
darbeye yol açtığının da farkındayız. Özellikle, Meclis Başkanının önceki günkü
ifadelerinden dolayı herhâlde cumhuriyetin savcıları Anayasa’ya bu ağır
darbeden dolayı bir soruşturma başlatmayı düşünürler diye düşünüyorum. 
Teşekkür
ederim. 
BAŞKAN
– Teşekkür ediyorum. 
Sayın
Meclis Başkanımız dün basın açıklamasıyla da meramını ifade etti bir kez daha. 
Sayın
Çakır, buyurun. 
19.- Tokat Milletvekili Coşkun Çakır’ın, 27
Nisan e-muhtıra olayının Türk demokrasi tarihine kara bir leke olarak geçtiğine
ve e-muhtıra konusunda siyasal parti temsilcilerinin, aydınların,
entelijansiyanın tutumuna ilişkin açıklaması
COŞKUN
ÇAKIR (Tokat) – Teşekkür ederim Sayın Başkan. 
Dünyada
demokrasi tarihi uzun, yorucu, uzun soluklu bir yolculuk olarak seyreden bir
geçmişe sahiptir. Aynı şekilde bizim tarihimizde de böyledir. Mutlakiyetten
meşrutiyete, meşrutiyetten cumhuriyete, tek partili yaşamdan çok partili yaşama
geçiş son derece yorucu ve uzun soluklu bir sürecin diğer adıdır. İronik bir
şekilde hatırlarım ki, Sevgili Hocam Profesör Kemal Karpat’ın kitabının
başlığını da teşkil eden Türk Demokrasi Tarihi, aynı şekilde 60’lı yıllarda
üniversitelerde ders kitabı olarak okutuluyorken toplatılmış ve aslında Türk
demokrasisinin nasıl bir seyirden, nasıl bir güzergâhtan geçtiğini gösteren bir
tablo olarak ortaya çıkmıştır. 
Bundan
dokuz yıl önce bugün meydana gelen 27 Nisan e-muhtıra olayı ise tarihimize,
Türk demokrasi tarihine bir kara leke olarak geçmiştir. 27 Mayıs, 12 Mart, 12
Eylül ve postmodern darbe olarak adlandırabileceğimiz 28 Şubat darbelerinden
sonra bu sefer de 27 Nisanda bir gece yarısında, burada detaylarını vermeme
gerek olmayan bir açıklamayla bir e-muhtıra olarak karşımıza çıkmıştır. Bu, çok
kötü bir tablo olarak karşımıza çıkmıştır ve doğrusu, ülkemizde de büyük bir
aksülamel ortaya çıkarmıştır, önemli etkileri olmuştur. Sadece burada yazılanlar,
bu muhtırada yer alanlar değil ama ondan daha önemlisi ertesi gün hükûmet
tarafından ortaya konan iradeyle, açıklamayla, yapılan, ortaya konan tablo çok
daha önemli ve değerlidir. İşte bu da tarihimize -nasıl diğerleri bir kara leke
olarak geçen sayfalarsa- ak bir sayfa olarak, bir şeref levhası olarak geçmiştir.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Çakır.
COŞKUN
ÇAKIR (Devamla) – Tabii ki, bir başka önemli husus da -çok uzun konuşmamız
lazım bunu ama bugün burada yeri değil, daha da konuşacağımıza eminim bugün ve
takip eden günlerde- o saatten sonra siyasal parti temsilcilerinin,
aydınlarımızın, entelijansiyanın bu olay karşısındaki tutumudur. Bir iki küçük
örnek vermek istiyorum süremin darlığı nedeniyle: Mesela, CHP Parti Sözcüsü
Mustafa Özyürek’in açıklaması: “Tabii, bu bir muhtıradır, hükûmetin bunun
gereğini yerine getirmesi gerekir.” CHP Genel Başkan Yardımcısı Onur Öymen:
“Genelkurmayın tespitleri bizim tespitlerimizden farklı değildir, altına
imzamızı atarız.” CHP Genel Sekreteri Önder Sav -daha sonra 367 kararı da
verilecek biliyorsunuz- “Gözümüz aydın, Türkiye’nin gözü aydın olsun.” Nur
Serter: “Genelkurmay Başkanına ‘memur’ diyen bir zihniyete karşı Türk Silahlı
Kuvvetlerinin önünde saygıyla eğiliyoruz.” Bazı gazeteciler, örneğin Tufan
Türenç: “Tabii ki bu bir muhtıradır. Bu muhtıranın özü AKP’nin çıkardığı
Cumhurbaşkanı adayına karşı Türk Silahlı Kuvvetlerinin karşı olduğunu
açıklamasıdır.” Yılmaz Özdil… 
(Mikrofon
otomatik cihaz tarafından kapatıldı) 
COŞKUN
ÇAKIR (Tokat) – Bunu da bitireyim Sayın Başkan. 
BAŞKAN
– Bitirin Sayın Çakır. 
COŞKUN
ÇAKIR (Tokat) – Peki. 
“Hâlâ
deniyor ki bundan sonraki adım ne olur? Bundan sonraki adım, tank olur… Gücüm
var diye dayatırsan gücü olan sana dayatır.” 
Tablo
çok açık, kuşkusuz bunu savunan aydınlar, yazarlar, köşe yazarları da vardı ama
tutum çok açık.
Diliyor
ve inanıyoruz ki bir daha ülkemizde 27 Nisanlar yaşanmasın. 
Teşekkür
ederim. 
BAŞKAN
– Teşekkür ediyorum. 
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, 31 Mart 2016 Perşembe günü Meclis Başkanı başkanlığında grup başkan
vekilleri ve Meclis Başkan Vekillerinin katıldığı toplantıda alınan kararlara
ilişkin konuşması
BAŞKAN
- Sayın milletvekilleri, özellikle hem grup başkan vekilleri hem de Meclis
başkan vekillerinin Meclis Başkanlığımızın başkanlığında yapmış olduğu her iki
toplantıda almış olduğu birkaç kararı tekrar bilgilerinize özellikle sunmak
istiyorum, hem sizlerin zor durumda kalmamanız hem de biz de burada sıkıntı
yaşamayalım diye, verimli bir çalışma ortamı sağlansın diye. 
31
Mart 2016 Perşembe günkü toplantıda Sayın Mehmet Naci Bostancı, AK PARTİ Grup
Başkan Vekili; Sayın Levent Gök, Cumhuriyet Halk Partisi Grup Başkan Vekili;
Sayın İdris Baluken, Halkların Demokratik Partisi Grup Başkan Vekili; Sayın
Erkan Akçay, Milliyetçi Hareket Partisi Grup Başkan Vekili… O toplantıda alınan
birkaç kararı sadece ifade edeceğim. Özellikle bütçenin ilk ve son günkü
konuşmaları ile genel başkanların konuşmaları hariç hatiplere ek süre
verilmeyecektir. Hepimizin mutabık olduğu bir nokta. Hatiplerin o yüzden bizi
de zorlamaması lazım. 
İkincisi:
Konuşmacıların görüşülen konudan ayrılmaları hâlinde başkan vekili tarafından
konuya gelmeye davet edilecektir ki bunda İç Tüzük 66’ncı madde amirdir ve
bunun devamı maddeler de bu uygulamayı gerektiriyor. 
Tüm
konuşmacılardan istirhamımız, mümkün mertebe, tabii ki zaman zaman git geller
olabilir, tabii ki fikriyatını bir şekilde kürsüde dile getirebilir, onu da
saygıyla karşılamak bizim görevimizdir. Ama bunu yaparken de gündeme bağlılık
prensibi de İç Tüzük’ün amir hükümlerindendir -49’uncu madde- ve burada
mutabakat metninde de bu var. 
Yine,
lehte söz alıp aleyhte veya aleyhte söz alıp lehte konuşma yapan hatipler başkan
vekili tarafından uyarılacaktır. Azami hassasiyeti göstermemiz açısından
söylüyorum.
Yine,
başkan vekillerinin 7 Nisan 2016’daki toplantısında alınan kararlar da işte
benzer kararlar. Orada yine ilave olarak -özellikle grup başkan vekillerimizle
alakalı olarak- gündeme geçmeden önce 2+1 dakika ve gündeme geçildikten sonra
1’er dakikayla söz verilecektir. Bu da yine Sayın Meclis Başkanımızın
başkanlığında Ayşe Nur Bahçekapılı, Ahmet Aydın, Mehmet Akif Hamzaçebi, Pervin
Buldan başkan vekillerimizin ortaklaşa yapmış olduğu bir toplantı. 
Yine,
o toplantıda alınan karar gereğince de inşallah yakın bir zamanda hem Meclis
başkan vekillerimiz hem de grup başkan vekillerimizle birlikte, hep birlikte
yine bütün bu kararları da gözden geçirebileceğimizi, diliyorum ki yakın
zamanda bir toplantıda da hem demokratik muhalefet açısından hem de Meclisin
verimli çalışmasını temin açısından o dengeyi de dikkate alarak sağlıklı bir
dizi kararlar alabileceğimizi, mutabakatların ulaşacağını ben düşünüyorum ki,
bu, zaten ona delalet teşkil ediyor. 
Ben
azami hassasiyeti göstereceğinizden eminim. Göstereceğiniz bu dikkat için de
şimdiden çok teşekkür ediyorum.
LEVENT
GÖK (Ankara) – Sayın Başkan…
BAŞKAN
- Sayın Gök…
LEVENT
GÖK (Ankara) – Efendim, herhangi bir tartışma yaratmamak, sadece kayıtlara
geçmesi amacıyla bir açıklama yapmayı uygun gördüm. 
27
Nisan e-muhtırasından sonra muhtıra verilen Hükûmet Bakanlar Kurulu kararıyla
e-muhtırayı veren zamanın Genelkurmay Başkanına Üstün Hizmet Madalyası vermiş
ve altına da zırhlı bir araç tahsis etmiştir. Bunu da kayıtlara geçmesi
açısından ifade ediyorum.
Teşekkür
ederim. (CHP sıralarından alkışlar)
Şimdi
gündeme geçiyoruz.
Başkanlığın
Genel Kurula sunuşları vardır.
VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Bursa Milletvekili Lale
Karabıyık’ın Plan ve Bütçe Komisyonu üyeliğinden istifasına ilişkin yazısının
26/4/2016 tarihinde Başkanlığa ulaştığına ilişkin önergesi (4/27)
BAŞKAN
- Sayın milletvekilleri, Bursa Milletvekili Sayın Lale Karabıyık’ın Plan ve
Bütçe Komisyonu üyeliğinden istifasına ilişkin yazısı 26/4/2016 tarihinde
Başkanlığımıza ulaşmıştır.
Bilgilerinize
sunulmuştur.
Yine,
Meclis araştırması açılmasına ilişkin üç adet önerge vardır, önergeleri ayrı
ayrı okutacağım. İkinci sırada okutacağım Meclis araştırması önergesi 500
kelimeden fazla olduğu için önerge özeti okunacaktır, ancak önergenin tam metni
Tutanak Dergisi’nde yer alacaktır. 
Okutuyorum:
B) Meclis Araştırması Önergeleri
1.- Adana Milletvekili Mevlüt Karakaya ve
21 milletvekilinin, Türkiye ile Rusya arasında yaşanan siyasi kriz sebebiyle
tarım üreticilerinin yaşadığı mağduriyetlerin giderilmesi için yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/181)
Türkiye Büyük Millet Meclisi Başkanlığına
Rusya
Hükûmeti ile yaşanan siyasi kriz sebebiyle iki ülke arasındaki ticari ilişkiler
durma noktasına gelmiş ve bu durum en fazla narenciye üreticilerimizi
etkilemiştir. Rusya'ya ihraç edilemeyecek yıllık yarım milyar dolar değerindeki
narenciye üretiminin nasıl değerlendirileceği, tarım üreticilerimize nasıl
destek verileceği ve narenciye sektöründen geçimini sağlayan 100 binlerce
vatandaşımız için hangi tedbirlerin alınacağı hususlarının belirlenmesi
konusunda Anayasa'nın 98, İç Tüzük’ün 104 ve 105'inci maddeleri uyarınca Meclis
araştırması açılmasını arz ederiz.

1)
Mevlüt Karakaya  (Adana)
2)
Erkan Akçay  (Manisa)
3)
Arzu Erdem  (İstanbul)
4)
Mehmet Erdoğan  (Muğla)
5)
İsmail Faruk Aksu  (İstanbul)
6)
Edip Semih Yalçın  (İstanbul)
7)
Oktay Öztürk  (Mersin)
8)
Kadir Koçdemir  (Bursa)
9)
Yusuf Halaçoğlu  (Kayseri)
10)
Ahmet Selim Yurdakul  (Antalya)
11)
Muharrem Varlı  (Adana)
12)
Atila Kaya  (İstanbul)
13)
Zühal Topcu  (Ankara)
14)
Deniz Depboylu  (Aydın)
15)
İsmail Ok  (Balıkesir)
16)
Baki Şimşek  (Mersin)
17)
Şefkat Çetin  (Ankara)
18)
Mustafa Mit  (Ankara)
19)
Nuri Okutan  (Isparta)
20)
Ruhi Ersoy  (Osmaniye)
21)
Erhan Usta  (Samsun)
22)
Erkan Haberal  (Ankara)

Gerekçe:
Türkiye
ile Rusya arasında yaşanan siyasi kriz sebebiyle Rusya Hükûmeti tarafından
ülkemize bazı ticari yaptırımlar uygulanmaktadır. Rusya'ya yapılan tarım
ihracatının durdurulması sonucunda tarım üreticilerimizin malları gümrük
kapılarında ya da depolarında kalmıştır. Ülkemize uygulanan ambargo, AKP
iktidarlarınca yeteri kadar desteklenmeyen ve hasat döneminin tam ortasında
olan narenciye üreticisini iflas noktasına getirmiştir.
AKP
Hükûmeti bu konuda bazı önlemler almıştır. 10 ile 30 Kasım tarihleri arasında
ihracı gerçekleşen ürünlerden domatese fatura bedeli üzerinden yüzde 75,
mandalinaya yüzde 60, portakala ve greyfurta yüzde 50 ödeme yapılacağı beyan
edilmiştir. Fakat alınan bu önlemler çiftçimizin rahatlaması için yeterli
değildir. Avrupa Birliği ülkelerinin narenciye ithalatını diğer üye ülkelerden
yapmaları ve Türk ürünlerine rağbet etmemeleri sebebiyle ülkemiz topraklarında
üretilen narenciyenin en büyük pazarı Rusya'dır.
Bir
an önce, uluslararası platformda kamuoyu oluşturup yeni pazarlar aranması
gerekmektedir. Devlet tarafından çiftçimizin ürettiği mallara 1 ton için en az
100 dolar nakit ödeme şeklinde destek verilmesi gerekmektedir. Bunun yanında
siyasi kriz dolayısıyla ürettiği malları satılmayan ya da deposunda kalan
çiftçimizin borçları ertelenmeli ve yapılandırılmalıdır.
Narenciye
üreticimizin yaşanan kriz sebebiyle mağdur olmasının ve hatta iflas etmesinin
önüne geçilmesi, desteklenmesi ve rekabet gücünü artırmasına yönelik alınması
gereken tedbirlerin belirlenmesi için Meclis araştırması yapılmasının Türk
çiftçisi için hayati önemi haiz olduğu kanaatindeyiz.
2.- İstanbul Milletvekili İzzet Ulvi Yönter
ve 22 milletvekilinin, üniversitelerde PKK yapılanması sonucunda yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/182) (x)
Türkiye Büyük Millet Meclisi Başkanlığına 
"Türkiye'deki
üniversitelerde yıllardır süren yoğun yasa dışı PKK terör örgütü yapılanmasıyla
birlikte üniversitelerde devam eden terör eylemleri, üniversitelerdeki PKK
propagandasının engellenmemesi ve öğrenciler üzerinde baskı kurulması, pek çok
öğrencinin öğretim haklarının ve can güvenliklerinin tehdit altında olduğuna
dair üniversite yönetimlerine başvurularına rağmen, üniversite yönetimlerinin
ve emniyet birimlerinin gerekli tedbirleri almaması sonucunda Türkiye'deki
üniversitelerde öğrencilerin PKK terör örgütü militanlarınca şehit edilmesiyle
de sonuçlanan sorunların araştırılarak alınması gereken önlemlerin
belirlenmesi" amacıyla Anayasa’mızın 98'inci, Türkiye Büyük Millet Meclisi
İçtüzüğü’nün 104'üncü ve 105'inci maddeleri gereğince Meclis araştırması
açılmasını arz ederiz.
1) İzzet Ulvi
Yönter  (İstanbul)
2) Ruhi Ersoy  (Osmaniye)
3) Mustafa Mit  (Ankara)
4) Mehmet Parsak
 (Afyonkarahisar)
5) Fahrettin
Oğuz Tor  (Kahramanmaraş)
6) Kadir
Koçdemir  (Bursa)
7) Kamil Aydın  (Erzurum)
8) Edip Semih
Yalçın  (İstanbul)
9) Oktay Öztürk  (Mersin)
10) Atila Kaya  (İstanbul)
11) Yusuf
Halaçoğlu  (Kayseri)
12) Nuri Okutan  (Isparta)
13) Mevlüt
Karakaya  (Adana)
14) Deniz
Depboylu  (Aydın)
15) Baki Şimşek  (Mersin)
16) Erhan Usta  (Samsun)
17) Mehmet Günal
 (Antalya)
18) Şefkat Çetin
 (Ankara)
19) Ahmet Selim
Yurdakul  (Antalya)
20) Zühal Topcu  (Ankara)
21) Arzu Erdem  (İstanbul)
22) Ümit Özdağ  (Gaziantep)
23) Zihni Açba  (Sakarya)
Özet
Gerekçe:
Türkiye'deki
üniversitelerde uzun yıllardır var olan PKK terör örgütünün yapılanmasının
özellikle 60’ıncı Türkiye Cumhuriyeti Hükûmeti tarafından başlatılan ve adına
çözüm süreci denilen dönemle birlikte hız kazandığı görülmektedir. Çözüm
süreciyle birlikte PKK, pek çok üniversitede yeni yapılanmalara girişmiş ve bunun bir örneği Kütahya'da Dumlupınar Üniversitesinde
yaşanmıştır. 8 Kasım 2010 tarihinde okul içerisindeki PKK'lı grup, propaganda
ve yapılanma faaliyetlerini tamamladıktan sonra doğrudan milliyetçi, ülkücü,
vatansever öğrencilere saldırmaya başlamıştır. Olaylardan bir gün sonra ise
hiçbir önlemin alınmadığı üniversitede terör örgütü yandaşları, faaliyetlerinin
önünde engel gördükleri öğrencilere saldırmışlardır. Dumlupınar Üniversitesi
Germiyan kampüsünde çıkan kavga okulun dışına da taşmış, büro yönetimi bölümü
öğrencisi Hasan Şimşek de bu saldırılara hedef olmuş, terör örgütü PKK mensubu
olan Mehmet Tuğrul, aynı sınıfta okuduğu Hasan Şimşek'i bıçaklamıştır. 19
yaşındaki üniversiteli genç Hasan Şimşek kalbine aldığı darbeyle kaldırıldığı
hastanede yaşam savaşını kaybederek şehit olmuştur.
Ayrıca
terör örgütü PKK'nın üniversite yapılanmaları, örgüt için önem arz eden
tarihlerde üniversitelerde gövde gösterileri, eylemler ve propaganda
çalışmalarına ağırlık vermiştir. 23/12/2014 tarihinde Çukurova Üniversitesinde
Uludere olaylarını protesto etmek amacıyla toplanan PKK'lı gruplar PKK lehine
gösteriler yapmış, kafeteryalara girip öğrencileri tehdit etmiş, bir öğrenci
dövülerek linç edilmiş, sınıflar basılmış, üniversite kütüphanesindeki
öğrenciler rehin alınmış, kütüphane yakılmaya çalışılmıştır.
Yine
Ege Üniversitesindeki yoğun yasa dışı PKK terör örgütü yapılanması sonucunda
öğrenciler üzerinde baskı kurulması, okulda süregelen terör eylemleri ve
üniversitedeki PKK propagandasının engellenmemesi, pek çok öğrencinin öğretim
haklarının ve can güvenliklerinin tehdit altında olduğuna dair üniversite
yönetimine başvurularına rağmen, üniversite yönetiminin gerekli tedbirleri
almaması neticesinde, 20/02/2015 tarihinde Ege Üniversitesinde PKK'lı
teröristler tarafından bıçaklı saldırıya uğrayan Edebiyat Fakültesi öğrencisi
Fırat Yılmaz Çakıroğlu şehit edilmiştir.
27
Kasım 2015 Cuma günü Türkiye'nin en iyi üniversitelerinden biri olan Boğaziçi
Üniversitesinde gerçekleştirilen bir etkinlikte yasa dışı terör örgütü PKK'nın
kuruluş yıl dönümü öne sürülerek bir dizi kutlama gerçekleştirilmiştir.
Üniversite kampüsünde PKK terör örgütünün bez parçaları ve sözde marşları eşliğinde
gerçekleştirilen bu kutlamalara engel olunmamış, âdeta göz yumulmuştur.
Çözüm
süreci adı verilen süreçte, üniversiteler PKK'ya sonuna kadar açılmış ve
PKK'nın silahla yapamadıkları siyasi ve üniversiteler kolundan dile getirilmiş
ve gündeme dâhil edilmiştir. Güvenlik güçleri ile okul yönetimleri arasında
kurulması gereken bağlar kurulmamış, öğrenci olmayan kişilerin kampüs
alanlarına, okul binalarına girişi engellenememiştir. Yurtlarda gerekli
önlemler alınmamış, Türk Bayrağı’nı indiren, millî takım forması giydi diye
bıçaklanan öğrenciler haberlere konu olmuştur. Öğrenci afları PKK'yı sürekli
diri tutmuş, disiplin yönetmelikleri yetersiz kalmıştır. Bütün bunlardan dolayı
üniversiteler, terörist yapılanmaların birincil yuvası ve terörist yapılanmanın
hız kaynağı hâline gelmiştir. Üniversitelerde yaşanan pek çok olay bir kısım
yazılı ve görsel basında özellikle “karşıt görüşlü öğrencilerin kavgası”
şeklinde verilmek suretiyle üniversitelerdeki PKK yapılanmasının kamuoyunda
gündem olması gizlenmeye çalışılmıştır. Son yıllarda üniversitelerde yaşanan
olaylar karşıt görüşlü öğrencilerin çatışması değil, çözüm sürecinin verdiği öz
güvenle birlikte eli kanlı terör örgütü PKK'nın üniversiteleri propaganda alanı
yapması, bu vasıtayla dağa eleman devşirmesidir. Üniversitelerde üreyen bu
kokuşmuş yapı, kışın üniversitelerde, yazın dağda bölücü, kandan beslenen
faaliyetlerine hız kesmeden devam etmektedir.
Yukarıda
açıklanan nedenlerle Türkiye'deki üniversitelerde yıllardır süren yoğun PKK
yapılanması sonucunda öğrencilerin şehit edilmesine kadar varan vahim
sorunların araştırılarak alınması gereken önlemlerin belirlenmesi amacıyla bir
Meclis araştırması açılması gerekli görülmektedir. 
3.- İzmir Milletvekili Ahmet Kenan
Tanrıkulu ve 19 milletvekilinin, engelli vatandaşların yaşadığı mağduriyetlerin
ve nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/183)
Türkiye Büyük Milet Meclisi Başkanlığına
Engelli
vatandaşlarımızın toplumsal yaşama tam, eşit ve etkin katılımları ile
hizmetlerden diğer bireylerle eşit biçimde faydalanmalarını sağlayacak tüm
fizikî düzenlemelerin TBMM tarafından tespit edilmesi, bu konuda alınacak ivedi
önlemlerin belirlenmesi amacıyla Anayasa'nın 98’inci ve TBMM İçtüzüğü'nün 104
ile 105’inci maddeleri uyarınca Meclis araştırma komisyonu kurulmasını
saygılarımızla arz ve talep ederiz.
1)
Ahmet Kenan Tanrıkulu (İzmir)
2)
Erkan Akçay (Manisa)
3)
Fahrettin Oğuz Tor (Kahramanmaraş)
4)
Yusuf Halaçoğlu (Kayseri)
5)
Erkan Haberal (Ankara)
6)
Erhan Usta (Samsun)
7)
Mustafa Kalaycı (Konya)
8)
Saffet Sancaklı (Kocaeli)
9)
Ruhi Ersoy (Osmaniye)
10)
Mehmet Necmettin Ahrazoğlu (Hatay)
11)
Zihni Açba (Sakarya)
12)
Deniz Depboylu  (Aydın)
13)
Arzu Erdem  (İstanbul)
14)
Mustafa Mit  (Ankara)
15)
Kamil Aydın  (Erzurum)
16)
Kadir Koçdemir  (Bursa)
17)
İsmail Ok  (Balıkesir)
18)
Nuri Okutan  (Isparta)
19)
Atila Kaya  (İstanbul)
20)
Ahmet Selim Yurdakul  (Antalya)

Gerekçe:
59'uncu
Hükûmet döneminde kabul edilen 5378 sayılı Özürlüler Kanunu'nun geçici 2’nci ve
geçici 3’üncü maddeleri gereğince, 7 Temmuz 2012'ye kadar kamu kurum ve
kuruluşları ile yerel yönetimlerin engelli vatandaşlarımızın toplumsal yaşama
tam, eşit ve etkin katılımları ile hizmetlerden diğer bireylerle eşit biçimde
faydalanmalarını sağlayacak tüm fiziki düzenlemelerin yapılması hükmedilmişti.
5378
sayılı Kanun’un 2005 yılındaki görüşmelerinde engelli vatandaşlarımıza mevcut
Hükûmetin vermiş olduğu önem dile getirilmiş ve kanunla onların evden çıkmalarını,
gerek sosyal hayata gerek çalışma hayatına girmelerinin sağlanacağı sözü
verilmiştir. Engelli vatandaşlarımıza yönelik bu yerine getirilmeyen sözler ve
vaatler hâlen TBMM tutanaklarında mevcuttur.
Aradan
on yıl gibi uzunca bir süre geçmiş ve geldiğimiz noktada engelli
vatandaşlarımızın toplumsal yaşama tam, eşit ve etkin katılımları ile
hizmetlerden diğer bireylerle eşit biçimde faydalanmalarını sağlayacak gerekli
fiziki düzenlemeler yerine getirilememiştir. Kendileri lehine olacak
gelişmeleri ve 2005 yılında verilen sözleri umutla bekleyen engelli
vatandaşlarımız âdeta evlerine hapsedilmişler, iktidar tarafından kendileri
için verilen sözlerin yerine getirilmemesinin hüsranını yaşamaktadırlar.
Hükûmetin
bu önemli ve yaşamsal konuyu samimiyetsiz ve duyarsız takip ettiğini bugüne
kadar yapılanlardan da görmekteyiz. Şöyle ki: Konu hakkında 2006/18 sayılı
Başbakanın imzasını taşıyan Başbakanlık Genelgesi yayınlanmış ancak sonuçları
takip edilmemiştir. Yine 12/08/2008 tarihli Başbakanlık talimatına ve Aile ve
Sosyal Politikalar Bakanlığının 81 il valiliğine gönderdiği 12/12/2011 tarihli
yazısına rağmen bu alanda hâlen gerekli adımları gerek kamu kurum ve
kuruluşlarının gerekse yerel yönetimlerin atmadığını üzülerek görmekteyiz.
5378
sayılı Kanun engellilerimiz için yapılması gerekenleri hükmetmesine rağmen
bugüne kadar yerine getirilmeyenlerin takipçisi olması gereken iktidar, bunun
yerine Türkiye Büyük Millet Meclisi Genel Kurulunda, Haziran 2012'de 6353
sayılı Kanun'un görüşmeleri sırasında vermiş olduğu önergeyle, 5378 sayılı
Özürlüler Kanunu'nun geçici 2’nci ve geçici 3’üncü maddelerinin süresini 1 yılı
kanun marifetiyle, 2 yılı da ilgili Bakanlık eliyle olmak üzere 3 yıl daha
erişebilirlik standartlarının uygulanmasını ertelemiş ve engelli vatandaşlarımızı
evlerine mahkûm etmiştir.
Diğer
yandan, kamuda 22.551 engelli kadrosu hâlen boş tutulmakta, engelli
vatandaşlarımız istihdam edilmemektedir.
Yine,
engelli vatandaşlarımızın gerek sağlık hizmetlerinde olsun gerekse diğer
alanlarda sorunları devam etmektedir.
Bu
bakımdan, engelli vatandaşlarımızın uzun yıllardır yaşadığı mağduriyetlerin
nedenleri ve buna bağlı olarak hayata geçirilmesi gereken çözüm yollarının
tespiti amacıyla, TBMM'ye büyük görev düşmektedir. Anayasa'nın 98'inci ve TBMM
İçtüzüğü’nün 104 ile 105'inci maddeleri uyarınca bir Meclis araştırma komisyonu
kurulması bu alandaki sorunların çözümüne büyük katkı sunacaktır.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır. 
Şimdi,
gündeme göre, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- HDP Grubunun, 22/4/2016 tarihinde, Grup
Başkan Vekili Diyarbakır Milletvekili İdris Baluken tarafından, Ergenekon
davasının öncesi ve sonrası ile birlikte iktidar ilişkilerinde araç olarak
konumlandırılması ve Ergenekon davası süresince yaşanan mağduriyetlerin
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 27
Nisan 2016 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 27/4/2016 Çarşamba günü (bugün) toplanamadığından grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Çağlar Demirel
 Diyarbakır
 Grup
Başkan Vekili 
Öneri:
22
Nisan 2016 tarihinde Diyarbakır Milletvekili Grup Başkan Vekili İdris Baluken
tarafından verilen (1820 sıra numaralı) "Ergenekon davasının öncesi ve
sonrası ile birlikte iktidar ilişkilerinde araç olarak konumlandırılması ve
Ergenekon davası süresince yaşanan mağduriyetlerin araştırılması amacıyla"
Türkiye Büyük Millet Meclisine verilmiş olan Meclis araştırma önergesinin,
Genel Kurulun bilgisine sunulmak üzere bekleyen diğer önergelerin önüne
alınarak, 27/4/2016 Çarşamba günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN
– Halkların Demokratik Partisi Grubu önerisi lehinde ilk söz Adana Milletvekili
Meral Danış Beştaş’a aittir. 
Buyurun
Sayın Danış Beştaş. (HDP sıralarından alkışlar) 
MERAL
DANIŞ BEŞTAŞ (Adana) – Sayın Başkan, değerli milletvekilleri; hepinizi saygıyla
selamlıyorum. 
Ergenekon
davası konusunda Meclis araştırma önergemize geçmeden önce, üç gün önce yaşanan
ve bugün öğrendiğimiz bir meseleyi kısaca paylaşmak istiyoruz. 
Doğrusu,
biz burada bu tartışmaları yaparken hayat Türkiye'nin farklı illerinde çok ağır
bir şekilde seyrediyor ve buradaki tartışmaların yerele, illere, bölgelere
yansıması bazen ölüm, bazen bıçaklı saldırılar, bazen cinayetler olabiliyor.
Uşak’ta üç gün önce iki işçi, Ufuk Çelik ve Eren Sönmez -biri Şırnaklı, biri
Siirtli iki yurttaş- gece dolaşırken birisi -Eren sanırım- telefonda annesiyle
Kürtçe konuşuyor ve o sırada oradan geçen biri “Siz Türkçe dışında bir dille
konuşamazsınız, burası Türkiye.” diyerek müdahalede bulunuyor. Söz konusu şahıs
Ufuk da “Ben istediğim dilde konuşurum, bu benim ana dilim, siz müdahale
edemezsiniz.” diyor ve bunun üzerine bıçaklı bir saldırıya uğruyorlar ikisi. Şu
anda ikisi de -Ufuk Çelik ve Eren Sönmez- Uşak’ta yoğun bakımda ve ikisinin de
hayati tehlikesi devam ediyor sadece telefonda Kürtçe konuştukları için.
Başhekim ile ilgili emniyet müdürlüğüyle görüşme yaptım acaba yakalandılar mı,
tutuklandılar mı diye, maalesef her iki failin bugün adli kontrolle serbest
bırakıldığını öğrendik. Yani, bu işte açıkçası yargının tutumu da, kolluğun
tutumu da, siyasetin tutumu da bu tip ırkçı, faşizan yaklaşımları ödüllendirmek
şeklinde oluyor. Bu işin peşini hiçbirimiz bırakmamalıyız. Hiç kimse kullandığı
ana dilinden dolayı öldüresiye bir yaralamaya maruz kalmamalı ve şu anda Ufuk
Çelik’in de Eren Sönmez’in de başhekimlikten aldığım bilgiye göre, hayati
tehlikeleri devam ediyor. Umarız en kısa zamanda sağlıklarına kavuşurlar.
Değerli
arkadaşlar, Ergenekon davası Türkiye tarihinde önemli dönemeçlerden birini
teşkil etti. Gerçekten siyasetin yargı üzerindeki vesayetini, direktiflerinin
nasıl karşılık bulduğunu ve bu direktiflerin tersine dönmesi hâlinde aklama
kararlarının da nasıl bir hızla verildiğini çok açık bir şekilde gözlerimizin
önüne bir kez daha serdi. Dönemin Başbakanı, şimdiki Cumhurbaşkanı Erdoğan’ın
Ergenekon davası ve ardılı diğer davalarla ilgili konuşmaları bugün gibi
hafızalarımızda yerini koruyor. Bu davanın savcısıydı, evet, bu davanın
açılması için ciddi konuşmalar yaptı, cemaatle o dönem yaptıkları iş birliği
sözde vesayeti, darbecileri, iktidara karşı olan darbe girişimlerini
cezalandırmak amacıyla Ergenekon davasını açtırdı. 
Ergenekon
davası 12 Haziran 2007 tarihinde İstanbul’un Ümraniye ilçesinde, Çakmak
Mahallesi’nde, iddiaya göre bazı el bombalarının, 27 tane TNT kalıplarının
bulunmasıyla başlatıldı. Fakat davanın ayrıntısından önce Yargıtay kararıyla
birlikte bu sorunun tekrar ne kadar önemli olduğunu bir kez daha Türkiye
kamuoyunun gözleri önüne sermek istedik ve bu davanın ve diğer davaların siyasi
arka planının, anlaşmaların, iktidar kavgasının ve iktidar bölüşümünün bu
davalara nasıl yansıdığının gerçekten çok önemli olduğunu ve bu konuda Türkiye
Büyük Millet Meclisinin mutlaka bir araştırma yapması gerektiğini gündeme
getirmek amacıyla araştırma önergemizi sunduk. 
Gerçekten
“Derin devleti ve vesayeti ortadan kaldıracağız.” iddiaları vardı, fakat bu
iddiada bulunanlar aklama görevini gördüler, şu anda bu aklama faaliyetini
hızla devam ettiriyorlar. O dönem tutuklananlar şimdi dışarıda fakat onları
tutuklayanlar cezaevine konuldu. Rüzgâra göre, rüzgârın estiği yöne göre
yargılamalar ve tutukluların kimlikleri değişebiliyor Türkiye'de. Siyaset ne
emrederse emirleriyle hemen yargı hizaya giriyor maalesef.
Şimdi,
bu Ergenekon kararı, Türkiye’nin, Yargıtayın kararı şüphesiz hukuken -zamanım
olsa onlara da gireceğim- kesinlikle yerinde bir karar değil demiyorum, usul
açısından Yargıtayın kararı kesinlikle isabetlidir. Söylediği gerekçeler nedir?
Yani hukuk açısından sadece bakacak olursak diyor ki: “Avukatların bürolarının
aranması, usulsüz dinlemeler, savunma hakkının kısıtlanması, dijital imzaların
arama mahallinde alınmaması, kopyasının sanığa verilmemesi, yine davaların
birleştirilmesi, yargılamaların uzatılması…” Buna ilişkin birçok usuli eksiklik
sıralanmış ve Yargıtay bunları bozma gerekçesi yapmış. Peki, Yargıtayın burada
belirttiği bozma gerekçeleri şu anda Türkiye’de binlerce dava dosyasında
uygulanmıyor mu? Uygulanıyor. Birçok dava dosyasında usulsüz telefon
dinlemeleri, yine aramalar, yine avukatların savunma hakkının kısıtlanması,
sanıkların savunma hakkının kısıtlanması, hızlı yargılamalar, davaların
birleştirilmesi devam ediyor. Ergenekon davasında verilen bu hukuki kararın en
azından usul açısındaki eleştirilerin, Yargıtay kararının bütün davalara
uygulanması gerekiyor. Ama tabii Ergenekon davasında bir iktidar savaşı vardı.
Yani iktidar savaşına yargı ve hukuk alet edilmişti. Asıl mesele orada. 
Biz,
Ergenekon davaları açıldığında da söyledik. Birkaç boyutu var. Bir boyutu,
tabii ki mağduriyetler, çok büyük mağduriyetler yaşatıldı; insanlar
suçlu-suçsuz, iddiaların vasfına, niteliğine bakılmadan birçok kişi torba
olarak o davalara konuldu, sonra bunlar ayıklanırken daha büyük mağduriyetler
oluşturuldu. Bu doğru ve şu anda Yargıtay kararıyla, bu cadı avına dönüşen
operasyonlar bir nebze de olsa durdurulmuş olabilir ama bu mağduriyetler
davanın esasını gözümüzden asla kaçırmamalı. Nedir o esas? Bir kere, burada,
kim “Şu anda Türkiye’de bir derin devlet yoktur.” diyebilir? Kim, 1990’lı
yıllarda kontrgerilla faaliyetleri ve on binlerce insanın faili meçhul
cinayetlere gitmesinin doğrudan derin devletle ilişkilenmelerle, Ergenekon ve
benzeri yapılanmalardan bağımsız olduğunu iddia edebilir. Bir kere, burada
toplumun bütün o hukuksuzluklara rağmen, o siyasi hesaplaşma dışında bunları
öğrenmeye hakkı vardır. Gerçekten bu beklenti, yani davalarda ciddi
mağduriyetlerin ortadan kaldırılması olumlu olmakla birlikte, fakat toplumun
hukuk ve adalet beklentisi siyasi çekişmelere araç edilmiştir ve bu çok
korkunçtur Türkiye toplumu açısından. Hakikatler açığa çıkarılmadı bu
davalarda. Geçmişle yüzleşmeye olanak verecek yargılamada argümanlar kullanılmadı
ve kullanılmasına da izin verilmedi. 
Neydi?
Gerçekten Ergenekon davasında ve diğer davalarda yargılananların dava
dosyalarında, 90’lı yıllarda işlenen insanlığa karşı suçlar dava konusu
yapılmadı. Ben isim isim o davada yargılanan bazı sanıkların -kişilik hakları
sebebiyle isim vermek istemiyorum yoksa hepsini çok iyi biliyorum- onlarca
cinayetten sorumlu olduğunu biliyorum. Şırnak’ta, Diyarbakır’da, Siirt’te,
Cizre’de, Mardin’de, Nusaybin’de o dönemdeki askerî statüde konumlanmalarda
olan kişilerin işledikleri cinayetler o dava dosyasına bütün çabalarımıza
rağmen dâhil edilmedi. Aslında işin esası buydu. İktidar partisi kendisine
karşı oluşan fiilleri önlemeye çalıştı, engellemeye çalıştı. Sorun, gerçekten
onların işledikleri suçlar değildi, onların işledikleri suçların açığa çıkması
değildi. 
“Levent
Ersöz” ismini sadece vereceğim, bilindiği için veriyorum, Serdar Tanış ve
Ebubekir Deniz kaybettirildiğinde Silopi’de, Jandarma Alay Komutanıydı ve 2
kişi kaçırıldıktan sonra hâlâ akıbetleri bilinmiyor. Ama ona tek bir soru
sorulmadı bu konuda. “O dönemde, görev yaptığın sırada bunlar nereye gitti,
nasıl kayboldu?”, onun buna ilişkin sorumluluğu tartışılmadı bile. Buna ilişkin
binlerce ölüm örneği, cinayet örneği, faili meçhul örnek verebilirim.
Yani
özcesi şunu demeye çalışıyoruz: Ergenekon davaları bir siyasi rüzgârdı, Hükûmet
kendi lehine çevirmek istedi. Şimdi anlaştığı için Ergenekon’la başka bir yöne
evrildi bu iktidar paylaşımı ama sorun Kürtler olunca, Kürt halkı olunca,
Kürtlere karşı işlenen suçlar olunca iktidarı da, maalesef muhalefeti de diğer
Ergenekon ve benzeri yapılanmalarda ortaklaşıyorlar, aynı kararda buluşuyorlar;
Ergenekon davaları bir kez daha bunu ortaya koymuştur. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Halkların Demokratik Partisi Grubu önerisi aleyhinde ilk söz Bartın
Milletvekili Yılmaz Tunç’a aittir. 
Buyurun
Sayın Tunç. (AK PARTİ sıralarından alkışlar)
YILMAZ
TUNÇ (Bartın) – Sayın Başkan, değerli milletvekilleri; HDP grup önerisi
aleyhinde söz aldım, bu vesileyle Genel Kurulu saygılarımla selamlıyorum. 
HDP
grup önerisiyle Ergenekon davasının adli ve siyasi tüm boyutlarının açığa
çıkarılması için bir araştırma komisyonu kurulması istenmekte ve grup önerisi
olarak da bugünkü gündemde görüşülmesi talep edilmektedir. 
Ergenekon
davası hepinizin de bildiği gibi Yargıtay tarafından bozulmuştur. Bozma kararı
doğrultusunda dosya yerel mahkemeye gönderilecek ve yerel mahkeme Yargıtay
kararıyla ilgili olarak bir karar verecek. İki ihtimal var, ya Yargıtay
kararına uyacak ya da Yargıtay kararına uymayıp eski kararında direnecek.
Tabii, bunun, yerel mahkemenin vereceği kararın, bizim şu aşamada bu kürsüden,
ne şekilde olacağını söylememiz hukuken mümkün değil. Tabii, şu anda Ergenekon
davası, bu açıdan baktığımız zaman, görülmekte olan bir dava. Anayasa’mızın
138’inci maddesi, görülmekte olan bir davayla ilgili olarak Türkiye Büyük
Millet Meclisinde soru sorulamayacağını, görüşme yapılamayacağını amir, bunu
hepimiz biliyoruz. Ancak, aslında kesinleşmemiş bir dava olduğu için bu
önerinin Anayasa 138 gereğince gündeme alınamaması gerekir ancak şu anda
gündeme alınıp alınmamasını zaten konuşuyoruz, orada da hukuken bir mahzur yok.
2007
yılında, tabii, bu davayla ilgili Yargıtay kararı verdikten sonra epey görüşler
sarf edildi; bu Mecliste de, Genel Kurulda da görüşlerini açıklayanlar oldu.
2007 yılında İstanbul Ümraniye’de bir gecekonduda el bombalarının ele
geçirilmesiyle başlayan Ergenekon davası tam dokuz yıl sürdü. Davanın temyiz
incelemesini yapan Yargıtay 16. Ceza Dairesi yerel mahkeme kararını, hem
esastan bozdu hem usulden bozdu. 
Şimdi,
bozma sebeplerine baktığımız zaman...
TANJU
ÖZCAN (Bolu) – Bir şey sorabilir miyiz? 
BAŞKAN
– Soramazsın Özcan Bey, dinlemek durumundasın. 
TANJU
ÖZCAN (Bolu) – Davanın o zamanki savcısı kim, merak ettim.
BÜLENT
TURAN (Çanakkale) – O her zaman sorabilir Başkan!
TANJU
ÖZCAN (Bolu) – Davanın savcısını sordum sadece, ne oldu? Davanın başsavcısını
soruyorum hatta.
YILMAZ
TUNÇ (Devamla) – Adil yargılanma ilkesinin ihlal edildiği; delillerin
toplanmasında hukuka aykırılıkların bulunduğu; tanıkların dinlenmesinde,
dijital verilerin incelenmesinde hukuka aykırılıklar bulunduğu; terör örgütü
kabulünde yeterli kanaatin oluşmadığı; fiilî ve hukuki irtibat bulunmayan
davaların birleştirilmesinin hukuka aykırı olduğu; birleştirilen Danıştay
saldırısı davasının ayrılması gerektiği; eski Genelkurmay Başkanının Yüce
Divanda yargılanması gerekirken yerel mahkemede yargılanmasının bozma sebebi
olduğu… Ve başka bozma sebepleri de var ama ana hatlarıyla bozma sebepleri
bunlar.
Şimdi,
değerli milletvekilleri, öncelikle şunu ifade edelim: Ülkemiz çok partili
sisteme geçtikten sonra çeşitli darbe girişimleriyle karşılaşmıştır. 1960
darbesi, 1971 muhtırası, 1980 darbesi, 28 Şubat postmodern darbesi, 27 Nisan
bildirisi –bugün 27 Nisan, tam yıl dönümündeyiz- ve çok sayıda darbe teşebbüsü
ülkemizde gerçekleşmiştir. 
TANJU
ÖZCAN (Bolu) – Peki, Ergenekon darbe teşebbüsü müymüş?
YILMAZ
TUNÇ (Devamla) – Hepimizin mutabık olduğu bir gerçek vardır ki Türkiye çok
yakın tarihe kadar askerî darbelerin ve askerî vesayetin konuşulduğu bir
ülkedir. AK PARTİ kurulduktan ve iktidara geldikten sonra darbe girişimleri hep
konuşuldu; bildiriler, parti kapatma davaları ülkemizin gündeminde hep yer
aldı. 2007 yılında İstanbul Cumhuriyet Başsavcılığınca başlatılan ve adına da
“Ergenekon davası” denilen soruşturma ve kovuşturmalar hakkında bugüne kadar
herkes değişik görüşler ifade etti. Bu davada 23 ayrı iddianame birleştirilerek
270 civarında sanık yargılandı. Darbe teşebbüsünde bulunanların ilk kez yargı
önünde hesap veriyor olması, bu davalara olan kamuoyu desteğini de beraberinde
getirdi. Hatta davaya değişik kesimlerden müdahillik talepleri oldu. 
Cumhuriyet
Halk Partisinden şu anda milletvekili olan Sayın Sezgin Tanrıkulu sizin Genel
Başkan Yardımcınız ve bu davaya müdahale talebinde bulundu. Yine, Cumhuriyet
Halk Partisinin şu andaki milletvekili Sayın Selina Doğan’ın eşi müdahil
avukatı olarak bu davada yer aldı. 
LEVENT
GÖK (Ankara) – Yılmaz, kaç tane sanık var orada?
YILMAZ
TUNÇ (Devamla) – Yine, bu seçimlerde Cumhuriyet Halk Partisinden milletvekili
adayı olan Sayın Ali Balkız bu davaya müdahale talebinde bulundu. 
TANJU
ÖZCAN (Bolu) – Hangi gerekçeyle bulunmuş, baktın mı ona?
YILMAZ
TUNÇ (Devamla) – Alevi Bektaşi dernekleri federasyonları, Çağdaş Hukukçular
Derneği gibi çok sayıda kişi ve STK’lar da bu davaya müdahale dilekçesi
verdiler.
TANJU
ÖZCAN (Bolu) – Hangi gerekçeyle bulunmuş? İlker Başbuğ’la ilgili mi bulunmuş?
Neyle ilgili bulunmuş?
YILMAZ
TUNÇ (Devamla) – Davanın uzun sürmesi, birbirleriyle ilgisi olmayan olaylar
arasında irtibat kurularak aynı dava kapsamına alınması ve dava sırasında adil
yargılanma ilkesini ihlal eden olayların gerçekleşmesi, başlangıçta kamuoyu
desteği olan bu davanın sulandırıldığı ve amacından saptırıldığı izlenimini
herkeste uyandırdı. Dava dosyasında…
TANJU
ÖZCAN (Bolu) – Davanın savcısı ne oldu?
ZİHNİ
AÇBA (Sakarya) – Savcı nereye gitti? “Davanın savcısıyım.” diyen adam nereye
gitti? 
YILMAZ
TUNÇ (Devamla) – Geleceğim oraya, biraz dinle, sabırlı ol biraz.
TANJU
ÖZCAN (Bolu) – Oraya bir gel, merak ediyoruz. 
YILMAZ
TUNÇ (Devamla) – Dava dosyasında birtakım suçlar ve suçlular vardır. 
AHMET
SELİM YURDAKUL (Antalya) – Soruya cevap vermiyorsun ama. 
YILMAZ
TUNÇ (Devamla) – Ancak, davanın görülmesi sırasındaki hukuk ihlalleri bu
suçları ve suçluları gölgede bırakmış, yargılamayı yapanlar darbecileri
yargılama saikinden ayrılarak farklı bir saikle hareket etmeye başlamışlardır. 
CEYHUN
İRGİL (Bursa) – Tamam işte biz de onu söyledik, siz savundunuz.
YILMAZ
TUNÇ (Devamla) – Dava devam ederken sanıkların uzun tutukluluk süreleri gündeme
gelmiştir. Bakın, o mağdurlardan karşımızda oturanlar var, Sayın Balbay bizi
dinliyor. Uzun tutukluluk süreleri gündeme geldiğinde bunu çözen de yine AK
PARTİ iktidarı olmuştur.
ATİLA
SERTEL (İzmir) – Sayenizde yattılar, sayenizde!
YILMAZ
TUNÇ (Devamla) – O teklifi buraya sunduğumuzda yine biz muhalefetin “hayır”
kampanyasıyla karşı karşıya kaldık. 
TANJU
ÖZCAN (Bolu) – “Davanın savcısıyım.” diyordu sizin o zamanki Genel Başkanınız!
YILMAZ
TUNÇ (Devamla) – Anayasa Mahkemesine bireysel başvuru hakkını getiren AK PARTİ
iktidarıdır.
ATİLA
SERTEL (İzmir) – O zindanları dolduran sizsiniz.
YILMAZ
TUNÇ (Devamla) – Ama muhalefet, bireysel başvuru hakkı getirilmesin diye meydan
meydan dolaşıp “Anayasa değişikliğine hayır” kampanyası yapmıştır.
CEYHUN
İRGİL (Bursa) – Kardeşim, hiç boşuna anlatma! Üç yıl, dört yıl boyunca burada
insanların ölümüne sessiz kaldınız. 6-7 kişi orada öldü. Türkan Saylan’ın
gölgesi üzerinizde.
YILMAZ
TUNÇ (Devamla) – Genelkurmay Başkanının Yüce Divanda yargılanabileceğine
ilişkin Anayasa değişikliğini yine AK PARTİ iktidarı yapmıştır. 
CEYHUN
İRGİL (Bursa) – O hasta insanları evlerinden aldınız, arkalarından
alkışladınız. 
YILMAZ
TUNÇ (Devamla) – Bakın, bu yargılamayı yapan yargı mensuplarıyla ilgili olarak
şikâyetleri HSYK hiç gündeme almamıştır, değerlendirmemiştir.
ATİLA
SERTEL (İzmir) – İnsanlar canını kaybetti, evladını kaybetti. İnsanlar
evlatlarını kaybettiler, acımasızca seyrettiniz, acımasızca!
YILMAZ
TUNÇ (Devamla) – O HSYK’nın yapısını değiştiren –benim imzamla buraya teklifi
getirdik- teklifi getirdiğimizde siz kıyameti kopardınız, kıyameti; en çok
Cumhuriyet Halk Partisi itiraz etti. (AK PARTİ sıralarından alkışlar)
TANJU
ÖZCAN (Bolu) – Şu savcıya bir gelsene artık, savcıya.
ATİLA
SERTEL (İzmir) – Savcıya gel, savcıya.
YILMAZ
TUNÇ (Devamla) – Ve Hâkimler Savcılar Yüksek Kurulunun o yapısını değiştirmemiş
olsaydık, bugün, Ergenekon davasında bırakın bozmayı, onama için talimat
bekleyen hâkimleri görecektiniz. İşte bu HSYK yapısındaki değişikliğe… 
ATİLA
SERTEL (İzmir) – Zekeriya Öz’e araç yolladınız siz, araç!
YILMAZ
TUNÇ (Devamla) – Bakın, aslında özür dilemeniz lazım. Yani “Niye karşı geldik
biz bunlara?” demeniz lazım. 
CEYHUN
İRGİL (Bursa) – Siz onu 17-25 Aralık için getirdiniz.
TANJU
ÖZCAN (Bolu) – Şu savcıya bir gelsene.
CEYHUN
İRGİL (Bursa) – Yargıdan vazgeçtik, vicdanınızı soruyoruz biz, vicdanınızı! 
YILMAZ
TUNÇ (Devamla) – Bakın, özel yetkili mahkemelerin kaldırılmasıyla ilgili yasa teklifi…
CEYHUN
İRGİL (Bursa) – Bir vicdanlı ol be kardeşim!
ZİHNİ
AÇBA (Sakarya) – Yerinizi belli edin, yerinizi! Hangi yargının arkasındasınız?
BAŞKAN
– Sayın milletvekilleri, lütfen müdahale etmeyelim.
TANJU
ÖZCAN (Bolu) – Sayın Başkan, hatip bizi tahrik ediyor.
CEYHUN
İRGİL (Bursa) – Yüzlerce insan tutuklandı, onlarcası öldü. 
YILMAZ
TUNÇ (Devamla) – …Türkiye Büyük Millet Meclisi gündemine getirildiğinde yine
karşı çıkan siz oldunuz, AK PARTİ’nin oylarıyla geçti.
TANJU
ÖZCAN (Bolu) – Ya, neye karşı çıktık Allah’ını seversen?
ATİLA
SERTEL (İzmir) – Vicdanınla konuş, vicdanınla.
CEYHUN
İRGİL (Bursa) – Vicdanınla konuş. Bırak, senin yargın margın yok.
YILMAZ
TUNÇ (Devamla) – Bakın, o dinleme, delillerle alakalı…
CEYHUN
İRGİL (Bursa) – Ne delili be?
YILMAZ
TUNÇ (Devamla) – …birtakım düzenlemeler burada yapılırken, gece saat 4.30’a
kadar burada o yasanın görüşmelerini gerçekleştirdik.
CEYHUN
İRGİL (Bursa) – Gece 4.30’da Türkan Saylan’ı tutukladınız, 4.30’da evinden
hasta kadını aldınız. 
YILMAZ
TUNÇ (Devamla) – Sadece AK PARTİ’li milletvekillerinin oylarıyla o yasa kabul
edilmiştir.
TANJU
ÖZCAN (Bolu) – Şu savcıya bir gel.
YILMAZ
TUNÇ (Devamla) – Şimdi, şunu söylüyorsunuz: Sayın Cumhurbaşkanımız, o dönemin
Başbakanı “Bu davanın savcısıydı.” diyorsunuz.
TANJU
ÖZCAN (Bolu) – Kendi söyledi.
ZİHNİ
AÇBA (Sakarya) – Biz demiyoruz, o söylüyor. Kendisi söyledi, kendisi.
YILMAZ
TUNÇ (Devamla) – E, siz de “Avukatıydık.” dediniz.
TANJU
ÖZCAN (Bolu) – Evet.
ATİLA
SERTEL (İzmir) – Evet, avukatıyız.
CEYHUN
İRGİL (Bursa) – Evet, hâlâ avukatıyız. Siz “Savcısıyız.” demiyor muydunuz?
YILMAZ
TUNÇ (Devamla) – Ve bakın, Sayın Cumhurbaşkanımız, o dönemin Başbakanı Sayın
Recep Tayyip Erdoğan ne dedi biliyor musunuz? Sayın İlker Başbuğ
tutuklandığında “Sayın İlker Başbuğ’a ‘terör örgütü mensubu’ demek ciddi bir
yanlıştır, bu affedilemez. Şu anda bulundukları makam itibarıyla kendilerini
sağlamda görseler bile tarih onları affetmez. Türk Silahlı Kuvvetleri terör
örgütü değildir.” demiştir. 
Değerli
milletvekilleri, Ergenekon soruşturması ile 17-25 Aralık soruşturmasını
başlatan savcılar aynı savcılardır. (AK PARTİ sıralarından alkışlar)
TANJU
ÖZCAN (Bolu) – Aranız bozuldu, ondan. 
YILMAZ
TUNÇ (Devamla) – Ergenekon soruşturmasını sürdürürken bu savcılarla ilgili
söylediklerinize bir bakıyoruz, 17-25 Aralık soruşturmasını başlattıklarında,
“Bu savcılar, devlette tecrübeli savcılardır, bunlar yalan söylemez.” diyen bir
Ana Muhalefetin Genel Başkanını gördü bu Türkiye. 
ATİLA
SERTEL (İzmir) – Bizi siyaseten yakaladılar, sizi para üstünde yakaladılar. 
YILMAZ
TUNÇ (Devamla) – Bu çifte standarttan kurtulalım. 
Bakın,
nasıl Ergenekon’da deliller hukuka aykırı olarak toplanmışsa 17-25’te de aynı
şekilde toplanmıştır. Hukuka aykırı delillerle soruşturma, birbirleriyle
irtibatı olmayan olaylar bir araya getirilerek yargılama saikiyle değil de
farklı bir saikle hareket eden bir paralel devlet yapılanmasını Türkiye bu
davalar sonunda görmüştür. 
CEYHUN
İRGİL (Bursa) – Güzel kardeşim, biz onu daha önce de gördük. “Paralel var.”
dedik, kabul etmediniz. 
YILMAZ
TUNÇ (Devamla) – Şimdi, değerli milletvekilleri, HDP grup önerisi… Evet, bu
davalar kesinleştikten sonra, devlet içerisinde yapılanma…
(Mikrofon
otomatik cihaz tarafından kapatıldı) 
YILMAZ
TUNÇ (Devamla) – …paralel devlet yapılanmasıyla ilgili elbette ki burada
önergeler verilebilecektir… 
CEYHUN
İRGİL (Bursa) – Paralel de bize mi paralel? Size paralel. Adı üstünde, paralel
işte, yan yana gidiyorsunuz. 
YILMAZ
TUNÇ (Devamla) – …ve bu önergeler, dava kesinleştikten sonra da Meclisin
gündemine alınacaktır diyor… 
CEYHUN
İRGİL (Bursa) – Ya, bu paralel nasıl bir şey kardeşim? İki düz çizgi değil mi?
Biri terör örgütü olunca öbürü ne oluyor?
ZİHNİ
AÇBA (Sakarya) – Paralel yapı da araştırılsın kardeşim, araştırılsın!
Örtülmesin üzeri, paralel yapı da araştırılsın. 
YILMAZ
TUNÇ (Devamla) – …bu duygu ve düşüncelerle Genel Kurulu saygılarımla
selamlıyorum. (AK PARTİ sıralarından alkışlar) 
BAŞKAN
– Teşekkür ediyoruz. 
LEVENT
GÖK (Ankara) – Sayın Başkan…
BAŞKAN
– Sayın Gök, buyurun. 
LEVENT
GÖK (Ankara) – Sayın Başkan, sayın konuşmacı konuşmasında, konuşmasının amacı
dışına çıkarak Cumhuriyet Halk Partisinin kimi milletvekillerinin bu davaya
müdahil olmasından da bahsetmek suretiyle bu davaya katkı verdiğimizi ve…
BAŞKAN
– Sayın Genel Başkanınızdan da bahsetti sizin. 
Buyurun,
kim konuşacak?
LEVENT
GÖK (Ankara) – Sayın Tanju Özcan konuşacak. 
BAŞKAN
– Sayın Tanju Özcan, sataşmadan iki dakika süre veriyorum. (CHP sıralarından
alkışlar) 
Sayın
Özcan, lütfen yeni bir sataşmaya meydan vermeyelim. 
HASAN
BASRİ KURT (Samsun) – İmkânı var mı?
BAŞKAN
– Buyurun. 
IX.- SATAŞMALARA İLİŞKİN KONUŞMALAR
1.- Bolu Milletvekili Tanju Özcan’ın,
Bartın Milletvekili Yılmaz Tunç’un HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
TANJU
ÖZCAN (Bolu) – Teşekkür ederim Sayın Başkan.
Vallahi,
biz hayretle izledik bu konuşmayı. Böyle bir şey olamaz. 
YILMAZ
TUNÇ (Bartın) – Ya, niye hayretle izliyorsun ya?
MEHMET
ŞÜKRÜ ERDİNÇ (Adana) – Gerçekleri görünce hayret ediyorsunuz, değil mi?
TANJU
ÖZCAN (Devamla) – Hani, biz, sizin birçok konuda çark ettiğinizi çok gördük ama
yani, burada konuşurken konuşmacının, en azından, yüzünün kızarmasını bekledik.

Değerli
AKP milletvekilleri, sizin genel başkanınız, hâlen de fiilî genel başkanınız
gibi davranan zatımuhterem çıkıp… 
MEHMET
ŞÜKRÜ ERDİNÇ (Adana) – Çarkta meşhursunuz siz, çarkta. 
HASAN
BASRİ KURT (Samsun) – Senin genel başkanın kim?
TANJU
ÖZCAN (Devamla) – …Meclis kürsüsünden, grup toplantısında “Ben bu davanın
savcısıyım.” dedi mi demedi mi, dedi mi demedi mi? 
HAKAN
ÇAVUŞOĞLU (Bursa) – Demedi, “Ben bu davanın savcısıyım.” demedi. 
TANJU
ÖZCAN (Devamla) – Bütün savcıların arkasında olduğunu defalarca söyledi. 
HAKAN
ÇAVUŞOĞLU (Bursa) – Demedi. 
TANJU
ÖZCAN (Devamla) – Samimi değilsiniz. 
Bakın, bu el bombaları ilk, daha, gecekonduda
bulunduğunda “Bunun arkasından neler çıkacak, bak.” dediniz. Bu tezgâhı önceden
kurmuşsunuz siz zaten. Bu tezgahı kurdunuz ve sonuna kadar da bunun takipçisi
oldunuz.
Şimdi,
ben şunu söylüyorum: Burada konuşmacı öyle bir şey söyledi ki, “Bize minnettar
olmanız lazım.” dedi, “Ergenekon sanıklarının bize minnettar olması lazım.”
mealinde bir şey söyledi.
MEHMET
ŞÜKRÜ ERDİNÇ (Adana) – Doğru söylüyor. Bu kanunları düzelten yine biziz.
TANJU
ÖZCAN (Devamla) – Ya, hiç mi utanma kalmamış, hiç mi sıkılma kalmamış? 
Bakın,
şunu ben özellikle söylemek istiyorum: 17 ve 25 Aralık soruşturmaları olmasaydı
-iddialı bir şekilde söylüyorum- bugün bu davanın sanıkları hâlen cezaevinde
olurdu, bunu biliyorsunuz. 
HASAN
BASRİ KURT (Samsun) – Bununla ilgili kaç tane düzenleme getirdik Meclise.
TANJU
ÖZCAN (Devamla) – Bir de hukukçusunuz Yılmaz Bey, şunu bilmeniz lazım: Davaya o
müdahil olmuş, bu müdahil olmuş; Ergenekon davası dediğiniz dava kaç davadan
oluşuyordu biliyor musunuz, kaç dava birleştirildi orada? Cumhuriyet gazetesine
bomba atan sapığı da bu davaya dâhil ettiniz, aynı örgüte dâhil ettiniz, siyasi
söylemleri sebebiyle bedel ödeyenleri de aynı davaya. Onun içinde Marksist
kökenli insanlar da vardı, eski Ülkü Ocakları Başkanı da vardı. 
CEYHUN
İRGİL (Bursa) – Genelkurmay Başkanından onbaşıya kadar herkes davadaydı.
TANJU
ÖZCAN (Devamla) – Hiç unutmam, o davada bir eski Ülkü Ocakları Başkanı sanık
dedi ki: “Askere giderken ‘Ergenekon terör örgütü’ diye bir örgütü okudum
gazeteden -askerde bunu gözaltına almışlar- o gün öğrendim ki ben de o örgütün
üyesiymişim meğer.” Yazıklar olsun. (CHP sıralarından alkışlar) 
BAŞKAN
– Halkların Demokratik Partisi Grubu önerisi…
YILMAZ
TUNÇ (Bartın) – Sayın Başkanım, sataşma var.
BAŞKAN
– Buyurun Sayın Tunç.
YILMAZ
TUNÇ (Bartın) – Söylediğim sözleri çarpıtarak çark ettiğimizi ifade etti.
Dolayısıyla 69’a göre, sataşma vardır, iki dakikalık söz istiyorum.
LEVENT
GÖK (Ankara) – Yılmaz, senin sözlerin…
Sayın
Başkan, hatibin sözlerine cevap verildi, sataşan hatip.
BAŞKAN
– Buyurun Sayın Tunç.
İki
dakika size de süre veriyorum.
Lütfen
yeni bir sataşmaya meydan vermeyelim.
LEVENT
GÖK (Ankara) – Biz de hakkımızı saklı tutuyoruz Sayın Başkan, sataşma hakkımızı
saklı tutuyoruz.
ATİLA
SERTEL (İzmir) – Allah kimseyi senin durumuna düşürmesin, çok zor ya, bunu
savunmak zorunda…
TANJU
ÖZCAN (Bolu) – Allah kimseyi bu duruma düşürmesin. Ya, Bülent bile bu duruma
düşmedi.
ATİLA
SERTEL (İzmir) – Allah sana yardım etsin kardeşim. Ya, bu Ergenekon…
2.- Bartın Milletvekili Yılmaz Tunç’un,
Bolu Milletvekili Tanju Özcan’ın sataşma nedeniyle yaptığı konuşması sırasında
şahsına sataşması nedeniyle konuşması
YILMAZ
TUNÇ (Bartın) – Sayın Başkan, değerli milletvekilleri; bakın, benim konuşmam
açık, Ergenekon davasıyla ilgili görüşlerimi ifade ettim ve kararı
değerlendirdim, hem Yargıtay kararını hem yerel mahkeme kararını; bu davanın
başlangıcındaki kamuoyu desteğinin nereden ileri geldiğini, bunu söyledim ve
ardından da Yargıtayın bozma gerekçelerini sizlere açıkladım ve daha sonra da
17-25 Aralık, sizin sürekli arkasında durduğunuz bu soruşturma ile Ergenekon’u
yürüten yargı mensuplarının aynı kişiler olduğunu ifade ettim. 
TANJU
ÖZCAN (Bolu) – Aranız bozulduğu için oldu, onu da söylesene.
YILMAZ
TUNÇ (Devamla) - Ancak burada gelip benim sözlerimi çarpıtarak, hiç bunların
bir tanesine değinmeden sadece demagoji yapıyorsunuz. Bakın, bu davalardaki
gerçek ortaya çıktıktan sonra AK PARTİ olarak biz on yıllık uzun tutukluluk
süresini beş yıla indirmedik mi?
ERKAN
HABERAL (Ankara) – On yıllık tutukluluk yok, iki yıllık var. Yanlış bilgi…
YILMAZ
TUNÇ (Devamla) - Anayasa Mahkemesine bireysel başvuru hakkı olmasaydı, o on
yıllık uzun tutukluluk süresi beş yıla inmeseydi Sayın Haberal, Sayın Balbay,
Sayın Özkan bugün Mecliste olabilirler miydi? Olamazlardı. 
CEYHUN
İRGİL (Bursa) – Ali Tatar nerede, Türkan Saylan nerede? Ali Tatar öldü, Türkan
Saylan öldü, bir sürü insan öldü! Onlar ne olacak? Adli cinayetler ne olacak?
Vicdansızsınız siz kardeşim!
YILMAZ
TUNÇ (Devamla) - Bunlara siz hep “Hayır.” dediniz. Eğer sizin itiraz ettiğiniz
Hâkimler ve Savcılar Yüksek Kurulunun yapısındaki değişiklikleri biz
gerçekleştirmemiş olsaydık -sizin tüm itirazlarınıza rağmen bunu başardık ve
gerçekleştirdik- eğer bunu gerçekleştirmemiş olsaydık şimdi o HSYK devam
edecekti ve o yargılamayı yapan savcı ve hâkimler de orada duracaktı ve
Yargıtaydaki yapı da aynı şekilde devam edecekti, Ergenekon davası bugün
Yargıtay tarafından onanmış olacaktı. Ben bunu anlatıyorum. Niye anlamak
istemiyorsunuz? 
Hepinizi
saygıyla selamlıyorum. Sağ olun, var olun. (AK PARTİ sıralarından alkışlar)
ERKAN
HABERAL (Ankara) – Sayın Başkan, cevap hakkı… 
BAŞKAN
– Bir saniye… 
TANJU
ÖZCAN (Bolu) – Sayın Başkan… (AK PARTİ ve CHP sıralarından gürültüler)
BAŞKAN
- Sayın milletvekilleri, Sayın Özcan’ı dinliyorum, bir saniye.
TANJU
ÖZCAN (Bolu) – Hatip konuşmasında “Demagoji yapıyorsun.” demek suretiyle açık
bir sataşmada bulunmuştur. 69’a göre söz istiyorum. 
BAŞKAN
– Tamam, buyurun. 
Demagoji
yapmayın ama bu polemikleri kapatalım artık. Lütfen Sayın Özcan, yeni bir
sataşmaya meydan vermeyelim. 
3.- Bolu Milletvekili Tanju Özcan’ın,
Bartın Milletvekili Yılmaz Tunç’un sataşma nedeniyle yaptığı konuşması
sırasında şahsına sataşması nedeniyle konuşması
TANJU
ÖZCAN (Bolu) – Sayın Başkan, değerli milletvekilleri; ben az önce demagoji
anlamına gelebilecek hiçbir şey söylemedim, tespitte bulundum sadece. Ya,
elinizi vicdanınıza koyun, söyleyin. Şunu söyledim: O zamanki hukuki Genel
Başkanınız, hâlâ da fiilî Genel Başkanınız olan Sayın Cumhurbaşkanı çıkıp grup
toplantısında “Ben bu davanın savcısıyım.” dedi mi demedi mi? 
HAKAN
ÇAVUŞOĞLU (Bursa) – Demedi, öyle demedi.
TANJU
ÖZCAN (Devamla) – Ne demektir “Ben bu davanın savcısıyım.” demek? “Ben bu
iddiaların arkasındayım.” demektir. Dedi mi bunları demedi mi? 
HAKAN
ÇAVUŞOĞLU (Bursa) – Okuduğunu anla önce, öyle demedi.
TANJU
ÖZCAN (Devamla) – Ne oldu? “Efendim, işte, aynı soruşturmayı aynı savcılar
yapmış.” Ya, siz o savcılarla, “paralel yapı” dediğiniz o cemaatle zaten
yıllarca kol kola yürüdünüz. Aranıza ne girdi bilmiyoruz, rant ilişkisi mi,
başka bir şey mi? Aranız bozulduğu için şimdi diyorsunuz ki: “Aynı savcılar bu
soruşturmayı da yürüttü.”
Arkadaşlar,
bir de şunu söyleyeceğim, tabii Sayın Balbay burada, onun adına konuşmak bize
düşmez doğrudan ama…
BAŞKAN
– Birazdan Sayın Balbay konuşacak, siz kendi adınıza konuşun Sayın Özcan.
TANJU
ÖZCAN (Devamla) – …öyle bir şey söylüyor ki: “Bakın, biz bu kararları
almasaydık -ki itiraz etmedik biz birçoğuna- bugün Sayın Balbal, Sayın Özkan,
Sayın Haberal milletvekili olarak burada bulunamazdı.” diyor. Sanki
milletvekilliğini onlara siz lütfetmişsiniz gibi.
YILMAZ
TUNÇ (Bartın) – “Değişiklik yapmasak olamazdı.” dedim. Allah allah.
TANJU
ÖZCAN (Devamla) – Hepiniz gibi onlar da Türk milleti tarafından seçildi,
halkımız tarafından seçildi Parlamentoya gönderildi. Onların asıl…
OSMAN
AŞKIN BAK (Rize) – Hukuki düzenlemeden bahsediyor, çarpıtma. 
TANJU
ÖZCAN (Devamla) – Bunu söyleyeceğinize çıkıp buradan “Sizin üç yıl süreyle
milletvekilliği görevini yapamamanızın vebali bizdedir, sizden halkımız adına
özür diliyoruz.” demenizi beklerdik.
OSMAN
AŞKIN BAK (Rize) – Alakası yok be! Hukuki düzenleme yapıldı, ne alakası var!
Çarpıtma lafları ya!
TANJU
ÖZCAN (Devamla) – Ama nerede sizde o vicdan, nerede sizde bunu söyleyecek o
yürek!
Teşekkür
ediyorum. (CHP sıralarından alkışlar)
OSMAN
AŞKIN BAK (Rize) – Çarpıtma, hukuki düzenleme yapıldı. 
BÜLENT
TURAN (Çanakkale) – Cevap vermeye gerek duymuyoruz Sayın Başkan. 
ERKAN
HABERAL (Ankara) – Sayın Başkan, cevap hakkı var efendim. 
BAŞKAN
– Evet, Sayın Haberal, tabii size bir dakikalık yerinizden söz vereyim. 
ERKAN
HABERAL (Ankara) – İki dakika efendim, cevap hakkı var. 
BAŞKAN
– Buyurun efendim size…
ERKAN
HABERAL (Ankara) – Efendim, yanlış bilgi verdi Sayın Tunç, düzeltmem lazım,
lütfen.
BAŞKAN
– Peki Sayın Haberal, sataşmadan dolayı iki dakika söz veriyorum. Siz de lütfen
yeni bir sataşmaya meydan vermeyin. 
VI.- AÇIKLAMALAR (Devam)
20.- Ankara Milletvekili Erkan Haberal’ın,
Bartın Milletvekili Yılmaz Tunç’un sataşma nedeniyle yaptığı konuşmasındaki
bazı ifadelerine ilişkin açıklaması
ERKAN
HABERAL (Ankara) – Sataşmayacağım tabii ki. 
Efendim,
Sayın Tunç bir defa yanlış bilgi verdi babamla ilgili. Babam on iki yıl ceza
aldı, uzun tutukluluktan çıkmadı. Uzun tutuklulukla ilgili mahkemedeki
hâkimleri dava etti, 9 tane hâkim bu işten Yargıtay tarafından cezalandırıldı,
bir.
İkincisi
davanın özüne dönersek, bu davanın isminin Ergenekon olması kafadan yanlıştı
zaten, Bu davada askerleri darbe teşebbüsü adı altında yargılarken karşısına
PKK’nın teröristlerini, itirafçılarını tanık diye, gizli tanık diye
çıkarttırırsanız bu üçüncü en büyük hataydı. Dördüncüsü, muhalifleri…
YIMAZ
TUNÇ (Bartın) – Onu biz yapmadık, yargı yaptı. 
ERKAN
HABERAL (Devamla) – Ben anlatıyorum, genel anlatıyorum.
OSMAN
AŞKIN BAK (Rize) – Yargı…
ERKAN
HABERAL (Devamla) – Yargıya da geleceğim. 
Muhalifleri
siz bu torbanın içine koyup sevmediğiniz muhalifleri o gün gazete manşetlerinde
verdiyseniz bu da bir hataydı. Bakın, sadece bir şey söyleyeceğim: Şu anki
gazeteciler, size yandaş yazanlar, size taraf yazanlar -“Yandaş” dedim “yandaş”
diye isimlendirdikleri için, ben öyle düşündüğüm için de demedim bunu- bu
insanlar on yıl sonra aynı sebepten yargılanabilirler. Mustafa Balbay da,
Tuncay Özkan da bugün yazılanların onda 1’ini, hatta yüzde 1’ini de
yazmamışlardır. 
Yargılanan
hâkimleri söyledim. Uzun tutuklulukla ilgili bir şey söyleyeyim: Tamamen yanlış
bilgi verdiniz; uzun tutuklulukta on yıldan beş yıla düşürmediniz, uzun
tutukluluk iki yıl, terör suçlarında artı iki yıldı, tam tersi, siz artırdınız,
bunu beş yıla çıkardınız. On yıl diye bir tutukluluk süresi...
YILMAZ
TUNÇ (Bartın) – Özel yetkili mahkemelerdi.
ERKAN
HABERAL (Devamla) – Özel yetkili mahkemeleri zaten siz kurdunuz. 
YILMAZ
TUNÇ (Bartın) – DGM’leri kaldırdık.
ZİHNİ
AÇBA (Sakarya) – Onu biz kurmadık ki!
ERKAN
HABERAL (Devamla) – Bakın, siz kaldırdınız, yerine başka isimle başka şeyleri
kurdunuz Sayın Tunç. (MHP sıralarından alkışlar)
YILMAZ
TUNÇ (Bartın) – Sınırsızdı.
RAMAZAN
CAN (Kırıkkale) – Sınırı kaldırdık, sınırı.
ERKAN
HABERAL (Devamla) – Bu işi, bakın, Ergenekon konusunu -biz burada acısını
çektik- en çok konuşması gereken biziz; biz susuyoruz, başkaları konuşuyor.
(Mikrofon
otomatik cihaz tarafından kapatıldı) 
ERKAN
HABERAL (Devamla) – Sayın Balbay susuyor. Bakın, şurada bir insan var, dikkat
edin ona. Atila Bey’i ben orada tanıdım, o mahkemede tanıdım. Biz orada o
salona girmek için beraber tekme tokat mücadele ettik, ikimiz orada coplandık.
Orada tanıştık, daha önce de bir mazimiz yoktu. Anlatmak gerekirse anlatırım.
(MHP sıralarından alkışlar)
BAŞKAN
– Teşekkürler Sayın Haberal.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 22/4/2016 tarihinde, Grup
Başkan Vekili Diyarbakır Milletvekili İdris Baluken tarafından, Ergenekon
davasının öncesi ve sonrası ile birlikte iktidar ilişkilerinde araç olarak
konumlandırılması ve Ergenekon davası süresince yaşanan mağduriyetlerin
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 27
Nisan 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam) 
BAŞKAN
– Halkların Demokratik Partisi Grubu önerisi lehinde ikinci söz İzmir
Milletvekili Mustafa Ali Balbay’a aittir.
Buyurun
Sayın Balbay. (CHP sıralarından alkışlar)
MUSTAFA
ALİ BALBAY (İzmir) – Sayın Başkan, değerli milletvekilleri; Halkların
Demokratik Partisinin önerisi üzerinde söz almış bulunuyorum. 
Şimdi,
tabii, benden önceki arkadaşlar çok değişik boyutlarıyla konuyu dile
getirdiler. On dakikaya bunların hepsini sığdırmak gerçekten zor ancak ben
birkaç kesiti paylaşarak sizleri tekrar düşündürmeye ve Adalet ve Kalkınma
Partisinin hukukla imtihanını yeniden gözden geçirmeye çalışacağım. 
Sayın
milletvekilleri, bu, Yargıtayın gerekçeli kararı. Bu kararı hepinizin dikkatle
okumasını diliyorum. Hukukçu olan, olmayan herkesin çok kolay anlayabileceği
bir şekilde, böyle bir davanın olamayacağını, hukukun böylesine katlinin hiçbir
şekilde kabul edilemeyeceğini vurguluyor ve bu dava hem esastan hem de usulden
öylesine lime lime ediliyor ki bugün öteki mahkemelerimizde, hukukun genel
anlamda Türkiye’de tesis edilmesi için gerçekten rehber olabilecek nitelikte.
Tabii, ben buradaki uyarıları, mahkemenin bozmalarını okurken hiçbiri bana
yabancı gelmedi çünkü hepsini yaşadık ve hepsi bizim gözümüzün önünde… Mahkeme
heyeti bu salonda çıkan yasalarla hukuku katletti. 
Pek
çok verebileceğim örnek var ama Adalet ve Kalkınma Partisinden konuşan
arkadaşlarımızın da dikkatine sunmak isteyeceğim bir husus var. Sadece bir
yasadan örnek vermek istiyorum arkadaşlar. Mahkeme heyeti istediği sanık
hakkında istediği kararı veriyor ve sanıklar bu salondan sizin çıkardığınız yasalarla…
Eğer büyük bir zarar görürse ve bir üst mahkeme tarafından “Evet, bu sanık
zarar görmüştür.” denirse, bunun tazminini o hâkim ve savcı ödüyor; yasa bu.
Ergenekon davası sürerken, pek çok sanık, hakkının yendiğini, uzun
tutuklulukları dikkate alarak mahkemeye başvurdu. Biraz önce Sayın Haberal
vurguladı, Mehmet Haberal’la ilgili de 8-9 karar çıktı. 
Sayın
milletvekilleri, mahkemelerin o yanlış kararları üzerine hemen yasa değişti ve
dendi ki: “Hâkim ve savcılar sanığın aleyhine, onu zarara uğratan kararlar
verdiğinde bir tazminat söz konusu olursa devlet öder.” Adalet ve Kalkınma
Partisinin milletvekillerine sesleniyorum: Böyle bir yetkiyi alan hâkim ve
savcı ne yapmaz arkadaşlar? Ne yapmaz? Çünkü hangi kararı alırsa alsın bunun
cezasını devlet ödeyecek. Nitekim, biz Ceza Muhakemeleri Usulü Yasası’nı
hatırlattığımızda gözümüzün içine baka baka aynen şunu söylediler arkadaşlar:
“Evet, yasa öyle diyor ama biz bunu uygulamayacağız.” Sevgili Atila Sertel
bunların pek çoğunda salondaydı, hatta birkaçında dayanamayıp hâkimlerle de
görüştü ama onlar yine uygulamanın böyle olacağını düşündüler. 
Yine, bir örnek daha vereceğim sayın milletvekilleri.
Bu salondan, buradan çıkan kararlarla bizler çok kolay tutuklandık çünkü “makul
şüphe” diye bir gerekçeyle, başka bir şey yok. Konu 17-25 Aralık olunca buradan
yasa çıktı sayın milletvekilleri, “kuvvetli delile dayalı makul şüphe” yani
başına “kuvvetli delil” koydunuz. 17-25 Aralık etkisi geçince tutuklamaları
tekrar kolaylaştırdınız. Yani, Ergenekon davasının bütün yasaları bu salonda
çıktı. O dönemde, Sayın Erdoğan “Bizim abdestimizden şüphemiz yok, namazımızdan
da şüphemiz yok.” demişti. Sayın milletvekilleri, deyim yerindeyse, Yargıtayın
bu kararı abdestinizi bozdu. Bundan sonra o abdestle namaz kılamazsınız. (CHP sıralarından
alkışlar) Gelin, bu abdesti yeniden alın, “Bu davanın biz başında yoktuk,
sonrasında yeni yasalar çıkardık.” demeyin. Bu dava gerçekten asrın davası
sayın milletvekilleri. Hukukun nasıl katledileceğinin, hukuk dışı uygulamaların
nasıl hukukun içine katılacağının pek çok örneği var burada. 
Yine, burada, bu davanın savcısı Zekeriya Öz öylesine
keyfî sorular sordu ki sayın milletvekilleri, örnekler saatler sürer. Ama o
Zekeriya Öz’ün kullandığı makam aracı, Erdoğan’ın zırhlı aracıydı arkadaşlar. Erdoğan’ın,
Başbakanın zırhlı aracını kullanan, her türlü hırslı kararı alır, aldı da. 
Ve şimdi, bu aşamadan sonra, gelin Yargıtayın bu
kararının devamında, Ergenekon üzerinden yaşanan bu hukuksuzlukların bir daha
yaşanmaması için, sizi de -yeri geldikçe söylüyorsunuz, tarihle yüzleşmek,
geçmişinizle yüzleşmek- ben, Adalet ve Kalkınma Partisinin hukuk
uygulamalarıyla yüzleşmeye çağırıyorum sayın milletvekillerim. 
Burada usul hataları…
Şöyle bir şey, bir örnek daha vermeden geçemeyeceğim:
Tepeden mikrofonların sarktığını düşünün bir mahkeme salonunda. 2 sanık kendi
aralarında konuşurken “Heyetle ilgili bir söz söyledi.” diye hakkında dava
açıldı. 20 sanık, sayın milletvekilleri, mahkeme salonunda söyledikleri
nedeniyle 2 ila 24 yıl arasında değişen cezalar aldılar. 
O nedenle, bu davaların, Ergenekon davasının, evet,
bütün yönleriyle araştırılması ve hukukun nerelerde katledildiğinin ortaya
çıkarılması önemli ama bu gerekçede altı çizilen, Türkiye'nin geçmişinde olup
bitenlerle ilgili her türlü araştırmaya ben de varım. Cumhuriyet Halk Partisi
de biz de bu konuda -biraz önce Sayın Gök de söyledi- demokrasiye her türlü
müdahaleye karşıyız ama hukuka müdahale de sayın milletvekilleri, en az,
demokrasiye müdahale kadar olumsuz sonuçlar doğuruyor. Bu davalar kapsamında
yaşamını yitirenlerin pek çoğuyla ilgili haberler çıktı kamuoyunda. 
Bir de davalar boyunca, hem sanıkların hem de
yakınlarının pek çoğunun uğradığı psikolojik, ruhi bozuklukların ayrıntılarına
girmiyorum bile ama ne yazık ki şu anda sürmekte olan bu tartışma, Adalet ve
Kalkınma Partisi milletvekillerinin, sadece, “Evet, başlangıçta olmuştu ama
bizi kandırmışlar, sonra yasaları değiştirdik.” demelerinden ibaret değildir bu
olay. Bu davaların başında, özellikle yine sizlerin çıkardığı Gizli Tanık Yasası,
sayın milletvekilleri, öylesine vahşi uygulandı ki o salonlarda, özellikle
sanıkların pek çoğu… Hatta, ben bazılarının ölüm nedeninin o gizli tanıkların
ifadeleri olduğunu tahmin ediyorum. 
Biz
uyuşturucu kaçakçılarıyla karşı karşıya geldiğimizde “Biz on yıl yatacağız,
biliyoruz; sizinki belli değil.” derlerdi. Çünkü, bize gelen milletvekilleri
-burada pek çok arkadaşımızı görüyorum- “Bu gelişimiz son geliş, artık
çıkacaksınız.” diyorlardı, “Çünkü daha fazla devam edemez.” diyorlardı ancak
her seferinde davaların üzerine tekrar yeni davalar eklendi ve bugünkü hâle
geldi. Hukukta bir söz vardır: Usul, esasın kapısıdır. Gerçekten, öncelikle
usulde yapılan hatalar, devamında davaların birleştirilmesiyle esasın da
bozulmasının sonucunu getirdi sayın milletvekilleri. 
Ben
bu aşamadan sonra kişisel olarak bir özür ya da herhangi bir şey değil ama bu
hukuksuzlukların bir daha yaşanmamasının garantisi olarak herkesi hukuka
uymaya, hukukun evrensel ilkelerine saygı göstermeye çağırıyorum. Örneğin, dün
Avrupa İnsan Hakları Mahkemesi Alevilerle ilgili çok güzel bir karar verdi. Ben
de Adalet ve Kalkınma Partisinden “Evet, evrensel hukuk ilkelerine biz de
uyuyoruz, zaten birkaç gündür çıkardığımız yasalar bununla ilgiliydi,
uyacağız.” demelerini beklerdim; henüz görüş belirtmediler. 
Ancak
özellikle, sayın milletvekilleri, Avrupa katında çıkan yasalarda da o yanını da
kısaca vurgulamak istiyorum. Bizler, Avrupa İnsan Hakları Mahkemesine
gittiğimizde, örneğin Mustafa Balbay, gittim, “Kimdir Mustafa Balbay?” diye
Avrupa İnsan Hakları Mahkemesi soruyor. Sayın milletvekilleri, hemen Adalet
Bakanlığı, Danıştay cinayeti başta olmak üzere bütün cinayetleri koyup “Bu
dosyadan yargılanıyor.” diyor. O zaman “hukukun kişiselliği” denilen en
evrensel ilkeyi de bu davalarda katlettiler sayın milletvekilleri. O yüzden şu
anda Yargıtayın aldığı kararı biz çok önemsedik. Önümüzdeki günlerde bunun
seyrini de sonuna kadar takip edeceğiz, ben en kötü meclis bile kapalı bir
meclisten iyidir diyen bir milletvekili olarak burada bütün hukuksuzlukların
önümüzdeki dönemde üzerine gitmeye devam edeceğiz. 
Cumhuriyet
Halk Partisi olarak hukukun, bu ülkede demokratik, laik, sosyal hukuk
devletinin tesisi için her şeyi yapacağız ama sizler lütfen bu gerekçeyi bir
kez daha okuyun ve abdesti yeniden alın diyorum.
Hepinize
saygılar sunuyorum. (CHP
sıralarından alkışlar)
HÜSNÜYE
ERDOĞAN (Konya) – Bugün 27 Nisan Sayın Balbay, onunla ilgili de bir cümle
etseydiniz.
BAŞKAN
– Halkların Demokratik Partisi Grubu önerisi aleyhinde ikinci ve son söz Bursa
Milletvekili Hakan Çavuşoğlu’na aittir.
Buyurun
Sayın Çavuşoğlu. (AK PARTİ sıralarından alkışlar)
HAKAN
ÇAVUŞOĞLU (Bursa) – Sayın
Başkan, değerli milletvekili arkadaşlarım; HDP’nin, Ergenekon davasının araştırılmasıyla ilgili Meclis araştırma komisyonu
kurulmasına ilişkin vermiş olduğu önerge aleyhinde söz aldım. Bu vesileyle
Genel Kurulu saygıyla selamlarım.
Sayın
milletvekilleri, Ergenekon davasıyla ilgili tespit ve değerlendirmelerime
geçmeden önce sizleri kısa tarihimizde bir yolculuğa çıkarmak istiyorum. Bildiğiniz
gibi, Türkiye, çok partili siyasi yaşama ilk defa 1946 yılında geçmiş, gizli
oy, açık tasnif usulünde gerçekleşen ilk seçim 1950 yılında yapılmıştır. 1950
yılında yapılan bu seçimle Türkiye’de yirmi yedi yıllık tek parti iktidarı
milletimizin kahir ekseriyeti tarafından merkeze değil, çevreye karşılık gelen
Demokrat Partinin seçilmesiyle sonlandırılmıştır. Türkiye’de milletin
değerleriyle siyaset yapıp milletin diline ve duygusuna tercüman olan Demokrat
Parti 1950 ile 1960 yılları arasında üst üste seçim zaferleri yaşayınca tek
parti iktidarının sahibi CHP ve onun asker, yargı, medya, sivil toplum
kesimindeki destekçileri seçim kazanamamalarına rağmen iktidarda olmalarını
sağlayacak alternatif arayışlarına girmişlerdir. Nitekim bunun için de kendileri
açısından en kullanışlı yol asker ve yargı vesayetiyle darbeler olmuştur. 
Bu
durum kısa cumhuriyet tarihimiz boyunca tekrar edegelmiştir. 1960 darbesiyle
Başbakan asılmış, 1971 muhtırası yaşanmış, 1980’de gencecik insanlar birbirine
kırdırılarak darbeye zemin hazırlanmış ve nihayetinde darbe
gerçekleştirilmiştir. 1990’lı yılların ilk yarısında yaptığı görevden kendisine
güç vehmederek faili meçhuller yaşanmış, 28 Şubat süreci bizzat aktörleri
tarafından “postmodern darbe” olarak tanımlanmış ve yine Türkiye Büyük Millet
Meclisinin Cumhurbaşkanını seçeceği sırada 27 Nisan muhtırası baş göstermiş,
Türkiye tüm bu süreçte bir türlü yerleşik demokrasiye geçemediği gibi milletten
iktidarı emanet alan siyasi partiler de zinde güçler karşısında sinmiş, hiçbir
varlık gösterememiş, cesaret ortaya koyamamıştır. 
Sayın
milletvekilleri, şimdi sormak isterim: Ergenekon davasından önce bu ülkede
Başbakan Menderes ve arkadaşları asılmadı mı? Paşanın ifadesiyle demokrasiye
balans ayarı yapmak için Sincan’da tanklar yürütülmedi mi? Genelkurmayda
verilen brifingler, arka kapıdan girip çıkmalar hep yalan mıydı? Başbakan
Erbakan sıkıştırılıp Refahyol Hükûmeti istifaya zorlanmadı mı? İstanbul
Büyükşehir Belediye Başkanı olan Recep Tayyip Erdoğan sadece bir şiir okudu
diye görevinden alınıp hapse atılmadı mı? Ve son kertede, Genelkurmay Başkanı
Hilmi Özkök emrindeki komutanlara “Neler yaptığınızı biliyorum.” demedi mi?
Telefon görüşmelerinde “Başörtülü biri Çankaya’ya çıkamaz, çıkarsa başına
şunlar şunlar gelir.” sözleri sarf edilmedi mi? Açılan 60 küsur İnternet
sitesinde bu milletin dinine, mukaddesatına küfür edilmedi mi? 367 garabetinde
Ana Muhalefet Partisinin Genel Başkanı Anayasa Mahkemesine parmak sallayarak
“Kabul etmezseniz kaos çıkar.” demedi mi? Bir gazete “Genç subaylar rahatsız”
diye manşet atmadı mı? Aynen, yaşanmış darbeler öncesinde olduğu gibi Hrant
Dink, Malatya Zirve Yayınevi, Rahip Santoro, Danıştay katliamı gibi katliamlar
yaşanmadı mı? Cumhuriyet mitinglerinde koca koca profesörler ellerinde “Ordu
göreve” pankartlarıyla yürüyüş yapmadılar mı? (AK PARTİ sıralarından alkışlar)
LEVENT GÖK (Ankara) – Hakan, konuya gel!
ZİHNİ
AÇBA (Sakarya) – “400 milletvekili vermezseniz kaos çıkar.” diyenler de var. 
HAKAN
ÇAVUŞOĞLU (Devamla) – Evet, sayın milletvekilleri, tüm bu yaşananlar ve
özellikle AK PARTİ iktidara geldikten sonra baş gösteren bu olayların yaşandığı
bir atmosferde suç konusu, dikkat edin, cebir ve şiddet kullanarak Türkiye
Cumhuriyeti Hükûmetini ortadan kaldırmak veya görev yapmasını engellemeye
teşebbüs etmek olan bir dava açıldı ve o davaya “Ergenekon Davası” denildi.
Düşünün, o davadaki suç konusunun mağduru olarak Türkiye Cumhuriyeti Hükûmeti
gösteriliyor. Geçmişinde defalarca darbe yaşanmış bu ülkede darbeye teşebbüs
nedeniyle yargı harekete geçmiş. Bir evin çatısında bombalar bulunuyor, bir
soruşturma başlatılıyor ve bu soruşturma aşamasında ifadesine başvurulan bir
kişi -altını çizerek söylüyorum değerli arkadaşlarım- Susurluk kazasından sonra
Mecliste görüşüne başvurulmak üzere davet edilmiş ve bu daveti hiçe sayıp bu
davete icabet bile etmemiş bu kişi ifadeye çağırılıyor. Ve o süreçte, Avrupa
Parlamentosu bu soruşturmanın Türk demokrasisi için çok büyük bir adım
olacağını söylemiş. Soruşturmayla birlikte ne kadar darbe müzahiri parti, sivil
toplum, akademik unsur varsa hepsi karşı tarafta mevzilenmiş. Evet, ortam bu
arkadaşlar, Ergenekon sürecine hâkim olan atmosfer bu. 
Sayın
milletvekilleri, kim bilir, belki gerçek olabilecek bir darbe teşebbüsüne karşı
başlatılan bu soruşturma toplumdan birçok kesimin desteğini arkasına alınca
sinsi bir yapılanma kendi ajandasını devreye alarak bu davayı devlet içerisine
çöreklenmenin bir aracı hâline getirmiş, Genelkurmay Başkanını dahi bir terör
örgütü mensubu gösterme cüretine ulaşmıştır.
ALİ
ŞEKER (İstanbul) – Kim yapmış bunu?
MERAL
DANIŞ BEŞTAŞ (Adana) – Ne dediğini biliyor musun?
TANJU
ÖZCAN (Bolu) – Savcı kim?
HAKAN
ÇAVUŞOĞLU (Devamla) – Sayın milletvekilleri, Ergenekon davası süreciyle
başlatılan devlet içine çöreklenme yürüyüşü bugün farklı bir boyut kazanmıştır.
ALİ
ŞEKER (İstanbul) – CHP ile MHP yaptı bunu değil mi!
CEYHUN
İRGİL (Bursa) – Hakan, sen Mars’ta mı yaşıyorsun?
TANJU
ÖZCAN (Bolu) – Recep Tayyip Erdoğan “Ben bu davanın savcısıyım.” demeseydi o da
bu cüreti kendinde bulmazdı, yazıklar olsun!
HAKAN
ÇAVUŞOĞLU (Devamla) - Bu davayı kendi amaçları için devleti dizayn etme aracına
dönüştüren aktörler, savcılar, hâkimler kendilerini kamufle ederek soluğu yurt
dışında almışlardır.
İDRİS
BALUKEN (Diyarbakır) – Ortada bir darbe mi var, millî orduya kumpas mı var, onu
söyleyin.
MERAL
DANIŞ BEŞTAŞ (Adana) – Karar verin, karar!
HAKAN
ÇAVUŞOĞLU (Devamla) – Hükûmet bu düzenbazlara karşı kıyasıya mücadele
vermektedir. Ancak, o gün Ergenekon davasının karşısında konumlananlar ne
hazindir ki bu davanın aktörleriyle canciğer kuzu sarması olmuşlardır
arkadaşlar. (AK PARTİ sıralarından alkışlar)
MERAL
DANIŞ BEŞTAŞ (Adana) – Siz öylesiniz.
AYŞE
ACAR BAŞARAN (Batman) – Devreler gitti, devreler yandı gerçekten!
HAKAN
ÇAVUŞOĞLU (Devamla) – İş son zamanlarda bu davanın savcısı ile ana muhalefet
partisinin liderinin birbirlerine güzelleme yapacak zirvesine ulaşmıştır.
TANJU
ÖZCAN (Bolu) – Bu davanın savcısı kimdi, asıl savcısı?
HAKAN
ÇAVUŞOĞLU (Devamla) – Kemal Kılıçdaroğlu.
TANJU
ÖZCAN (Bolu) – Recep Tayyip Erdoğan.
ALİ
ŞEKER (İstanbul) – Davanın savcısı sarayda oturuyor.
HAKAN
ÇAVUŞOĞLU (Devamla) - Şimdi, dikkat buyurun değerli arkadaşlar, bakın, çok
önemli.
BÜLENT
YENER BEKTAŞOĞLU (Giresun) – Ama bir nefes al, nefes al.
ALİ
ŞEKER (İstanbul) – Nefes al, nefes al.
HAKAN
ÇAVUŞOĞLU (Devamla) – Sayın Balbay, Sayın Dursun Çiçek; çok önemli, dikkat
edin. Şimdi dikkat buyurun değerli arkadaşlar. Tarih, 9/1/2014. Sayın
Kılıçdaroğlu, benim de seçim bölgem olan Bursa’da. Zekeriya Öz’ün “Tehdit
edildim.” sözleri üzerine şöyle bir açıklama yapıyor.
BÜLENT
TURAN (Çanakkale) – Kim diyor, bir daha söyle, kim diyor onu?
HAKAN
ÇAVUŞOĞLU (Devamla) – Kemal Kılıçdaroğlu.
ALİ
ŞEKER (İstanbul) – Arkadaşlar, zor duyuyorlar da bir daha söyle.
HAKAN
ÇAVUŞOĞLU (Devamla) – Arkadaşlarınız dinlemek isteyebilir.
BÜLENT
YENER BEKTAŞOĞLU (Giresun) – Ama nefes al bir, yavaş yavaş.
HAKAN
ÇAVUŞOĞLU (Devamla) – “Zekeriya Öz, uzun yıllar devlet hizmeti görmüş, devlete
hizmet vermiş birisi.” Kim diyor? Kılıçdaroğlu. “Yalan söylemesine gerek yok.
Eğer ‘Başbakan beni tehdit etti, 2 kişiyi gönderdi.’ diyorsa büyük olasılıkla
doğrudur. Sayın Başbakan bizi tatmin eden bir açıklama yapmadığı sürece Öz’ün
açıklamalarına itibar edeceğiz.” Kim? Ergenekon savcısı. (AK PARTİ sıralarından
alkışlar) 
LEVENT
GÖK (Ankara) – Ne var bunda Hakan, ne var bunda?
HAKAN
ÇAVUŞOĞLU (Devamla) - Bu ne şimdi arkadaşlar, bu ne?
LEVENT
GÖK (Ankara) – Ne var bunda?
CEYHUN
İRGİL (Bursa) – Ne anlıyoruz?
HAKAN
ÇAVUŞOĞLU (Devamla) – Ergenekon davasının savcısı Öz.
ALİ
ŞEKER (İstanbul) – Bundan ne anlıyoruz?
HAKAN
ÇAVUŞOĞLU (Devamla) - O zaman siz Ergenekon’a da itibar ettiniz, o zaman
Ergenekon’a da itibar ettiniz.
ALİ
ŞEKER (İstanbul) – Hakikaten ne anlıyorsunuz bundan?
HAKAN
ÇAVUŞOĞLU (Devamla) – Ya milleti niye kandırdınız, niye gerçekleri gizlediniz?
Söyleyin. (AK PARTİ sıralarından alkışlar)
LEVENT
GÖK (Ankara) – Başbakan açıklama yaptı; nasıl suçlu?
İDRİS
BALUKEN (Diyarbakır) – Tayyip Erdoğan ne dedi Zekeriya Öz’e, bir de onu söyle.
TANJU
ÖZCAN (Bolu) – “Ben savcısıyım.” diyen kim, “Savcısıyım.” diyen? Savcıya gel,
savcıya!
HAKAN
ÇAVUŞOĞLU (Devamla) – Yani, Kılıçdaroğlu’na göre Öz, devlet hizmeti görmüş,
devlet umuru görmüş, yalan söylemez, muteber birisi, öyle mi?
ALİ
ŞEKER (İstanbul) – Evet, önceden devlet görevlileri yalan söylemezdi, yalan
yemin etmezdi.
HAKAN
ÇAVUŞOĞLU (Devamla) – Şimdi, çıkıp buraya “Siz de şunu şunu yapmıştınız.”
diyeceksiniz.
CEYHUN
İRGİL (Bursa) – Arkadaşlar, bu bir ironi, ironi; mizah var, ironi var!
HAKAN
ÇAVUŞOĞLU (Devamla) - Biz kendisini savcı olarak biliyorduk değerli arkadaşlar.
CEYHUN
İRGİL (Bursa) – İroniyi anlamıyorsanız, mizahı anlamıyorsanız ne yapacağız biz
sizinle?
HAKAN
ÇAVUŞOĞLU (Devamla) - Ancak, onun militan olduğunu anladığımızda her şey
değişti. 
TANJU
ÖZCAN (Bolu) – O zaman mı anladınız?
HAKAN
ÇAVUŞOĞLU (Devamla) - Fakat, siz Ergenekon davası sırasında militan olarak
görüyordunuz, şimdi dost oldunuz. 
CEYHUN
İRGİL (Bursa) – Orada ironi var, mizah var. 
HAKAN
ÇAVUŞOĞLU (Devamla) - Bakın, bir şey daha söyleyeceğim… 
CEYHUN
İRGİL (Bursa) – Siz ne dediniz? “Zekeriya Öz tarih yazıyor.” dediniz. 
HAKAN
ÇAVUŞOĞLU (Devamla) - Peki, Sayın Kılıçdaroğlu’nun bu güzellemesi karşısında
Zekeriya Öz ne yapmıştır değerli arkadaşlar?
BÜLENT
YENER BEKTAŞOĞLU (Giresun) – Hanedanınız ne yapmıştı? 
HAKAN
ÇAVUŞOĞLU (Devamla) - Soruyorum sizlere: Ne yapmıştır? 
TANJU
ÖZCAN (Bolu) – Ne yaptı? Ne yaptı? 
HAKAN
ÇAVUŞOĞLU (Devamla) - Bakın, ne yapmış biliyor musunuz? “Konuş dürüst lider,
konuş.” diyor. (AK PARTİ sıralarından alkışlar)
BÜLENT
TURAN (Çanakkale) – Allah Allah!
HAKAN
ÇAVUŞOĞLU (Devamla) - Yahu, arkadaşlar, siz nasıl bir partisiniz! 
ALİ
ŞEKER (İstanbul) – Siz nasıl adamsınız! 
HAKAN
ÇAVUŞOĞLU (Devamla) - Siz platformsunuz, parti falan değilsiniz. Çeşitli
grupların bir araya geldiği bir platformsunuz siz.
ALİ
ŞEKER (İstanbul) – “Temiz eller operasyonu” dediniz. 
HAKAN
ÇAVUŞOĞLU (Devamla) - Arkadaşlar, bir de şu muhalefet milletvekillerinin ağzına
pelesenk ettiği bir husus var. Sayın Cumhurbaşkanımıza atfen ne deniyor? Davaya
“Savcısı benim.” demiş. 
TANJU
ÖZCAN (Bolu) – Evet. Demedi mi? 
HAKAN
ÇAVUŞOĞLU (Devamla) - Böyle bir şey demedi. Bunu açık… 
TANJU
ÖZCAN (Bolu) – Nasıl demedi ya! Nasıl demedi!
HAKAN
ÇAVUŞOĞLU (Devamla) - Bakın, dinleyin, açıklıyorum. 
TANJU
ÖZCAN (Bolu) – Bu kadar mı şey olur? Nasıl demedi?
HAKAN
ÇAVUŞOĞLU (Devamla) - Dinleyin açıklıyorum. 
BÜLENT
YENER BEKTAŞOĞLU (Giresun) – Dediyse ne yapacaksınız? Kanıtlarsak ne
yapacaksınız?
HAKAN
ÇAVUŞOĞLU (Devamla) - Bakın, Baykal kendisine “Ben avukatım.” deyince, savcılık
yakıştırmasında bulununca ne diyor biliyor musunuz? 
TANJU
ÖZCAN (Bolu) – Dediyse… Dediyse… 
HAKAN
ÇAVUŞOĞLU (Devamla) - Sayın Cumhurbaşkanımız da bir açıklama getirdi buna,
diyor ki… 
Bakın,
dinleyin lütfen. Lütfen, rica ediyorum… 
O
dönemde CHP Genel Başkanı Sayın Baykal Başbakanımıza savcılık yakıştırmasında
bulunuyor. Bunun üzerine Sayın Başbakanımız ne diyor, bakınız: “Biz, kendimize
hiçbir vasıf tayin etmemişken bize de savcılık görevini, sağ olsun, yine onlar
veriyorlar. Bu da güzel bir şey.”
TANJU
ÖZCAN (Bolu) – Ya kendisi söyledi Hakan, yapma! 
HAKAN
ÇAVUŞOĞLU (Devamla) – “Niye? Savcı millet adına vardır, iddia makamı millet
adına oradadır ve biz de millet adına hakkı aramanın, hakkı savunmanın gayreti
içerisindeyiz.”
TANJU
ÖZCAN (Bolu) – Sen konuşmayı dinlememişsin. 
HAKAN
ÇAVUŞOĞLU (Devamla) – “Eğer bu anlamda savcılıksa evet, ben savcıyım.” diyor.
Ergenekon’un savcısıyım diye nerede geçiyor Allah aşkına! (AK PARTİ
sıralarından alkışlar, CHP sıralarından gürültüler)
OSMAN
AŞKIN BAK (Rize) – Nerede geçiyor? Uyduruyorsun, her şeyi uydurma! 
HAKAN
ÇAVUŞOĞLU (Devamla) - Milletin gözünün içine baka baka burada doğruları ters
yüz etmeyin lütfen. 
OSMAN
AŞKIN BAK (Rize) – Düzce’deki gibi rezil olursun ha! Düzce’deki gibi olma!
TANJU
ÖZCAN (Bolu) – Kaç defa söyledi. 
OSMAN
AŞKIN BAK (Rize) – Araştır da gel. 
HAKAN
ÇAVUŞOĞLU (Devamla) - Değerli arkadaşlar, böyle bir şey söz konusu olamaz. 
Ben,
bu duygu ve düşüncelerle hepinizi tekrar saygıyla selamlıyorum. 
Cumhuriyet
Halk Partisinin de kendini bir gözden geçirmesini özellikle rica ediyorum. (AK
PARTİ sıralarından “Bravo” sesleri, alkışlar, CHP sıralarından gürültüler) 
OSMAN
AŞKIN BAK (Rize) – 1 Kasımda millet gözden geçirmedi mi? 
İDRİS
BALUKEN (Diyarbakır) – Önergeyi destekliyorsunuz o zaman.
ZİHNİ
AÇBA (Sakarya) – “Millet adına savcıyım.” demiyor, “Ben bu davanın savcısıyım.”
diyor. 
LEVENT
GÖK (Ankara) – Sayın Başkan… 
BAŞKAN
– Evet Sayın Gök.
OSMAN
AŞKIN BAK (Rize) – 1 Kasımda millet gözden geçirdi kardeşim ya! 2019’a daha
var.
BAŞKAN
– Sayın milletvekilleri, lütfen… Sayın Gök’e söz verdim. 
Buyurun
Sayın Gök. 
LEVENT
GÖK (Ankara) – Sayın konuşmacı -aslında “sayın” da dememek gerekir- yapmış
olduğu konuşmada partimize, grubumuza aslı astarı olmayan, darbeyi teşvik eden
ve bugünkü… 
BAŞKAN
– Kim konuşacak Sayın Gök? 
LEVENT
GÖK (Ankara) – Sayın Cihaner konuşacak Sayın Başkan. 
BAŞKAN
- Sayın Cihaner, buyurun iki dakika süre veriyorum sataşmadan. Lütfen yeni bir
sataşmaya meydan vermeyelim.
Buyurun.
(CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
4.- İstanbul Milletvekili İlhan Cihaner’in,
Bursa Milletvekili Hakan Çavuşoğlu’nun HDP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
İLHAN
CİHANER (İstanbul) – Ya, aslında çok söylüyorum, sorunumuz bir tutarlılık ve
ahlak sorunu. (CHP sıralarından alkışlar) 
HALİS
DALKILIÇ (İstanbul) – Evet, muhatabımızdaki ahlak sorunu bu ülkenin sorunu! Bu
ülkenin sorunu muhalefetteki ahlak sorunu, doğru!
İLHAN
CİHANER (Devamla) - Bakın, şimdi bir şey okuyacağım ben size: “İtalya’da temiz
eller olduğu zaman İtalya’yı Türkiye’ye örnek gösterenler lütfen, şu anda da
Türkiye’de temiz eller operasyonu yapanlara saygı duysunlar, saygı duysunlar.”
LEVENT
GÖK (Ankara) – Kim demiş bunu İlhan Cihaner?
İLHAN
CİHANER (Devamla) – Bunu söyleyen Recep Tayyip Erdoğan.
LEVENT
GÖK (Ankara) – Kime demiş bunu?
İLHAN
CİHANER (Devamla) – Üstelik de en başta.
UĞUR
AYDEMİR (Manisa) – Evet, o gün öyleydi, doğru.
İLHAN
CİHANER (Devamla) – Bakın, şimdi burada aslında çok fazla karıştırmaya gerek
yok, olayın kritik noktası şu “Kandırıldık.” lafında. Şimdi, Recep Tayyip
Erdoğan kandırılmış olabilir çünkü… 
BENNUR
KARABURUN (Bursa) – Sayın Cumhurbaşkanımız…
İLHAN
CİHANER (Devamla) – Evet, Cumhurbaşkanınız kandırılmış olabilir; peki, sizler
nasıl kandırıldınız? (AK PARTİ sıralarından gürültüler)
HÜSNÜYE
ERDOĞAN (Konya) – Sizin de Cumhurbaşkanınız.
BENNUR
KARABURUN (Bursa) – Cumhurbaşkanımız.
HÜSNÜYE
ERDOĞAN (Konya) – Hepimizin Cumhurbaşkanı. 
UĞUR
AYDEMİR (Manisa) – Cumhurbaşkanımız. 
İLHAN
CİHANER (Devamla) – Sayın Karakelle, siz Erzincan’da nasıl kandırıldınız?
Oradaki gizli tanıkları biliyorsunuz, Tayyip Erdoğan “Kandırıldık.” deyince mi
işe uyandınız? Ya da Cahit Bey, biraz önce bana oradan “Cihaner, Cihaner”
dedin, Denizli’de benimle ilgili açtırdığınız o pankartları falan hatırlıyor
musunuz, o zaman söylediklerinizi hatırlıyor musunuz? Bakın, burada hiç
kıvırmaya gerek yok, burada kandırılmanın mekanizmasını öğrenmek zorundayız.
Bir kişi kandırılabilir ama topyekûn bir siyasi hareket nasıl kandırıldı? Bu
kandırılmayı öğrenmemiz lazım. Yani siz 17-25 Aralık sabahında mı öğrendiniz
kandırıldığınızı, ne oldu? (CHP sıralarından alkışlar) Bu işin kökeni çok
öncesine kadar gidiyor.
İlker
Başbuğ’dan bahsediyorsunuz, niçin 17-25 Aralıktaki savcılar görevden alındı da,
Genelkurmay Başkanına “terörist” diyen savcı o gün alınmadı? Aynı konuşmasında
Recep Tayyip Erdoğan diyor ki: “Bir bakalım nereye kadar gidecek; müdahale
etmeyin, saygı duyun.” Şimdi, 17-25 Aralıktaki savcının hukuksuz
soruşturmalarını görüp görevden aldınız, o dönemdekileri niye almadınız? “Beş
yıl”, “on yıl” diyorsunuz. Ya “beş yıl” diye çok kolay telaffuz ediyorsunuz beş
yıl insanın haksız yere tutuklu olduğunu haklı mı buluyorsunuz? 
(Mikrofon
otomatik cihaz tarafından kapatıldı)
İLHAN
CİHANER (Devamla) – Bakın, Avrupa İnsan Hakları Mahkemesi yıllardır dört yıl
altı ayı, o dönem de…
UĞUR
AYDEMİR (Manisa) – Şu anda nerede duruyorsunuz?
İLHAN
CİHANER (Devamla) – Şu anda eskiden nerede duruyorsam orada duruyorum. (CHP
sıralarından alkışlar)
BAŞKAN
– Evet, Sayın Cihaner, süreniz doldu. 
LEVENT
GÖK (Ankara) – Sayın Başkan…
BAŞKAN
– Bir saniye…
Sayın
Haberal’a bir dakika bir süre verecektim. 
(AK
PARTİ ve CHP sıralarından karşılıklı laf atmalar)
Bir
saniye sayın milletvekilleri, lütfen…
Sayın
Gök…
LEVENT
GÖK (Ankara) – Sayın Başkan, kayıtlara geçmesi açısından birkaç cümlede ifade
etmek istediğim hususlar var. 
Sayın
konuşmacının konuşması, başından sonuna kadar asla bizim muhatap olacağımız bir
konuşma değildir. 
RAMAZAN
CAN (Kırıkkale) – Olma zaten!
LEVENT
GÖK (Ankara) – 1960 yılında yapılan darbede, “Cumhuriyet Halk Partisinin
darbeyi teşvik eden sözleri” ifade eden sayın konuşmacı…
HAKAN
ÇAVUŞOĞLU (Bursa) – “Sizi ben bile kurtaramam.” dedi ya!
LEVENT
GÖK (Ankara) – 27 Nisan e-muhtırasında, zamanın Başbakanı, şimdiki Cumhurbaşkanı,
27 Nisan e-muhtırasını veren Genelkurmay Başkanına, Bakanlar Kurulu eliyle,
Bakanlar Kurulu kararıyla üstün hizmet madalyası verildiğini unutmuşa benziyor.
(CHP sıralarından alkışlar)
Ayrıca,
Cumhuriyet Halk Partisi, 12 Eylül 1980’de gerçekleştirilen askerî darbeyle
kapatılan bir partidir. Cumhuriyet Halk Partisi her zaman darbelerin mağduru
olmuştur, AKP sıraları, AKP’li arkadaşlar daha darbeyle tanışmamışlardır bile. 
1960
yılında Sayın Adnan Menderes’in idam kararlarının önlenmesi açısından en büyük
çabayı İsmet İnönü göstermiştir.
BENNUR
KARABURUN (Bursa) – Hadi canım! 
LEVENT
GÖK (Ankara) – İsmet İnönü o idamların olmaması için elinden geleni yapmıştır. 
BENNUR
KARABURUN (Bursa) – Tabii, tabii!
LEVENT
GÖK (Ankara) – Bütün bu tarihî gerçekleri çarpıtarak, Ergenekon davasından
yargılanıp 7 kişinin hayatını kaybettiği yargılama süresince ve hâlen içimizde
milletvekilleri olan arkadaşlarımızın dört yıl, beş yıl hapis yatmalarını hiçe
sayarak, insanlıktan ve vicdandan yoksun bu konuşmayı aynen kendisine iade
ediyorum. Aynen kendisine iade ediyorum! (CHP sıralarından “Bravo” sesleri,
alkışlar)
Çok
alçakça bir konuşmadır, çok haksız bir konuşmadır…
BAŞKAN
– Sayın Gök…
LEVENT
GÖK (Ankara) – Cumhuriyet Halk Partisini ilzam eden bütün sözlerini kendisine
aynen iade ediyorum.
Saygılarımla.
(CHP sıralarından alkışlar)
ENGİN
ALTAY (İstanbul) – Misliyle, misliyle!
BÜLENT
TURAN (Çanakkale) – Sayın Başkan…
BAŞKAN
– Evet, Sayın Gök, yalnız, özellikle Sayın Cumhurbaşkanımızla İlgili, 27 Nisan
bildirisine karşı 28 Nisandaki karşı tutumunu net bir şekilde ortaya koyduğunu
da bütün bir millet biliyor. (AK PARTİ sıralarından alkışlar, CHP sıralarından
gürültüler)
TANJU
ÖZCAN (Bolu) – Ya, adama madalya taktınız, madalya!
ALİ
ŞEKER (İstanbul) – Aşağı in, aşağı in!
LEVENT
GÖK (Ankara) – Sayın Başkan, siz bu tartışmalara niye giriyorsunuz? Niye
giriyorsunuz bu tartışmaların içine?
BAŞKAN
– Dolayısıyla, tüm millet olarak, tüm siyasi partiler olarak, tüm Parlamento
olarak tüm darbelere karşı hepimiz ortak bir tavır içindeyiz. 
LEVENT
GÖK (Ankara) – Bu tartışmalara niye giriyorsunuz?
BAŞKAN
– Bunu kalkıp da bir taraftan darbecilerin ödüllendirildiğine dair ima yollu
birtakım söylemlerle de ifade etmenin doğru olmadığını düşünüyorum. 
İDRİS
BALUKEN (Diyarbakır) – Sayın Başkan, siz Meclis Başkan Vekilisiniz ya, grup
başkan vekili değil! Siz Meclis Başkan Vekilisiniz ya!
BAŞKAN
– Evet, Meclis Başkan Vekiliyim. 
İDRİS
BALUKEN (Diyarbakır) – Grup başkan vekili gibi…
BAŞKAN
– Yani, darbelere karşı olan ifademi ortaya koymamın ne sakıncası olabilir? Ne
sakıncası olabilir?
ALİ
ŞEKER (İstanbul) – Aşağıda konuş!
İDRİS
BALUKEN (Diyarbakır) – Sayın Başkan, siz Genel Kurulu idare etmekle
yükümlüsünüz, taraf oluyorsunuz. Tartışmalarda taraf olmayın.
BAŞKAN
– Buyurun Sayın Turan.
BÜLENT
TURAN (Çanakkale) – Sayın Başkan, az önceki konuşmacı Sayın Cihaner
konuşmasında, grubumuza dönerek “kıvırtma” gibi, “ahlak” gibi çok absürt
ifadeler kullanmıştır...
BAŞKAN
– Buyurun Sayın Turan. (AK PARTİ sıralarından alkışlar) 
İki
dakika süre veriyorum size de.
5.- Çanakkale Milletvekili Bülent Turan’ın,
İstanbul Milletvekili İlhan Cihaner’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Bugün
27 Nisan. Çok değil, birçoğumuzun şahit olduğu, büyük çoğunluğumuzun vekillik
yaptığı bir dönemdi.
TANJU
ÖZCAN (Bolu) – Ya, adam madalya aldı, madalya aldı! Madalya verdiniz!
UĞUR
AYDEMİR (Manisa) – Tanju, bir dinle, bir dinle!
TANJU
ÖZCAN (Bolu) – Sana ne?
BÜLENT
TURAN (Devamla) – Az önceki sayın konuşmacı, özür dileyerek söylüyorum “ahlak
dışı” gibi, “kıvırma” gibi grubumuzu ilzam eden ifadelerde bulundu. Biz
öncelikle bu tarz üslubun CHP’ye yakışır hâle geldiğini artık görüyoruz,
üzülüyoruz. Doksan yıllık bir partinin geldiği yerdeki söylemin, sığlığın bu
tarz ifadeler olmasını üzülerek görüyorum, bunu iade ediyorum. Ancak, bir şeyin
de altını çizmek istiyorum. Bir konuyu ifade ederken hakkaniyetle, adaletle,
halkımızın anlayacağı şekliyle ifade etmek lazım diye düşünüyorum. Bu gruba en
son söylenecek ithamdır kıvırmak. [CHP sıralarından gülüşmeler ve alkışlar(!)] 
CEYHUN
İRGİL (Bursa) – Allah’ım, Ya Rabb’im!
BÜLENT
TURAN (Devamla) – 27 Nisanda insanların, vekillerin nasıl yaklaştığını, neler
söylediğini herkes daha dün yaşadı. Bak, şimdi önümde hepsi var.
TANJU
ÖZCAN (Bolu) – Ya, paralel yapı, Yaşar Büyükanıt, ne bunlar ya!
CEYHUN
İRGİL (Bursa) – Ya, daha dün Can Dündar kararında, bir gün önce… 
BÜLENT
TURAN (Devamla) – 27 Nisan olmuş, bu grup kıvırmak bir tarafa dimdik karşısında
durmuş, demokrasinin yanında durmuş, yanlışın karşısında durmuş, bir tek fire
vermemiş. (AK PARTİ sıralarından alkışlar) Bu grup 27 Nisanda hâlâ gururla
hatırlıyor geceyi. Ama bir şey daha var, bir başka grup daha var; neler
dediğini tek tek okuyabilirim. “Hâkimlere bravo!”, “Askere bravo!”, “Hak
etmişler.” diyen bir sürü örnek var, Genel Başkanından Genel Sekreterine kadar.

ENGİN
ALTAY (İstanbul) – Kim demiş onu?
OSMAN
AŞKIN BAK (Rize) – Evet “Ordu göreve!” diyenler nerede?
HÜSNÜYE
ERDOĞAN (Konya) – İbretliksiniz, tarihe ibretliksiniz!
BÜLENT
TURAN (Devamla) – Utanmak bu diye düşünüyorum. Ne kıvırması?
ALİ
ŞEKER (İstanbul) – Büyükanıt’la ne konuştunuz, Büyükanıt’la?
BÜLENT
TURAN (Devamla) – Dün darbelerin neresindeysek bugün de orasındayız.
TANJU
ÖZCAN (Bolu) – Sende utanma duygusu var mı Bülent?
BÜLENT
TURAN (Devamla) – Ama az önce Sayın Başkan ifade etti. “Tarihimizde hep
darbelere karşıyız.” derken kendi grubu gülmeye başladı.
ALİ
ŞEKER (İstanbul) – Kimse gülmedi.
TANJU
ÖZCAN (Bolu) – Nereden çıkarıyorsun?
CEYHUN
İRGİL (Bursa) – Yalan söylüyorsun!
ALİ
ŞEKER (İstanbul) – Yalan söyleme, yalan söyleme!
BÜLENT
TURAN (Devamla) – Deniz Gezmiş’in kimin oyuyla asıldığını herkes biliyor. Hangi
darbede nasıl olduğunu nasılsa herkes biliyor.
Tekrar
saygıyla selamlıyorum. (AK PARTİ sıralarından alkışlar)
LEVENT
GÖK (Ankara) – Sayın Başkan…
BAŞKAN
– Bir saniye, ben Sayın Haberal’a bir dakika söz vereceğim önce. Sayın Haberal
epeydir sisteme girmiş. Sonra size de vereceğim Sayın Gök.
ERKAN
AKÇAY (Manisa) – Efendim, ben tutanaklara girmesi için…
BAŞKAN
– Tamam, buyurun o zaman Sayın Akçay.
CEYHUN
İRGİL (Bursa) – Dolmabahçe’de ne yaptınız, onu söyle.
ÜNAL
DEMİRTAŞ (Zonguldak) – Dolmabahçe’de ne yaptınız?
TANJU
ÖZCAN (Bolu) – Ya, adama niye madalya verdiniz? Adamın madalyası var ya!
BAŞKAN
– Sayın milletvekilleri, lütfen…
ERKAN
AKÇAY (Manisa) – Sayın Başkan, biraz evvelki değerlendirmeyi Meclis Başkan
Vekili olarak yapmamanız gerekirdi. Onu bir hatırlatmamız gerekir. 
27
Mayıs e-muhtırasını bütün boyutlarıyla değerlendirebilmek için, 4 Mayısta,
Yaşar Büyükanıt ile Sayın Erdoğan’ın Dolmabahçe’de yaptıkları ve hâlâ
gizliliğini koruyan sırlı görüşmelerdir. “Bunlar bizimle mezara gidecek.”
ifadeleri manidardır ve kamuoyundan, milletten saklanmaktadır. Kesinlikle
iktidar açısından bir tutarsızlık söz konusudur.
Bu
zırhlı araç meselesi de âdeta bir sembol hâline gelmiştir. Ergenekon savcısına
zırhlı araç tahsisi ile yine Büyükanıt’a devlet şeref madalyası verilmesi ve zırhlı
araç tahsisi son derece anlamlıdır. Bu semboller üzerinden de gidilirse ve
Dolmabahçe görüşmeleri açıklanmadığı sürece, kesinlikle iktidar partisinin ve
iktidar sahiplerinin bütün söylemleri havada kalmaya mahkûmdur.
Teşekkür
ederim.
BAŞKAN
– Teşekkür ediyoruz.
Sayın
Haberal, bir dakika süre veriyorum.
Buyurun.
VI.- AÇIKLAMALAR (Devam)
21.- Ankara Milletvekili Erkan Haberal’ın,
Bursa Milletvekili Hakan Çavuşoğlu’nun HDP grup önerisi üzerinde yaptığı
konuşmasındaki bazı ifadelerine ilişkin açıklaması
ERKAN
HABERAL (Ankara) – Teşekkür ederim Sayın Başkan.
Efendim, şimdi, bu Ergenekon konusunu burada bitirmek
lazım. Çünkü bu acıyı yaşayanlar, o davayı bilenler haricinde kimse detaylı bir
şekilde bu davanın içeriğini bilmiyor, bilmemesi de çok normal. Ama, Sayın
Çavuşoğlu bir konuşma yaptı demin, düzeltmem lazım. Çünkü basına yansıdığı gibi
konuştu Sayın Çavuşoğlu, “‘Ordu göreve.’ pankartı açan profesörler vardı.” dedi
o dönemi anlatırken. 
HAKAN ÇAVUŞOĞLU (Bursa) - Vardı ama ya! Tandoğan
Meydanı’nda vardı!
BÜLENT Turan (Çanakkale) – Vardı!
ERKAN HABERAL (Ankara) - Anlatacağım efendim, bakın,
bilmediğinizden… 
MUSTAFA AKAYDIN (Antalya) – Bir tane söyle, o pankartı
açan bir profesör adı söyle!
HAKAN ÇAVUŞOĞLU (Bursa) – Sen varsın en başta!
ERKAN HABERAL (Ankara) - “Ordu göreve.” pankartı asan
profesör yoktu. “Ordu göreve.” pankartı taşıyan Türk Solu Başyazarı Gökçe Fırat
diye bir beyefendi vardı, “Ordu göreve.” pankartı taşıdığı için de yargılandı
ve beraat etti. Bu Gökçe Fırat kim biliyor musunuz? Malum cemaatin iftarında
ortaya çıktı. Bu Gökçe Fırat kim biliyor musunuz? Sayın Cumhurbaşkanı için
“Seni bu iple asacağız.” diyen şahıs. Bundan da tutuklandı; tutuklandığı için
söylüyorum. Ama, siz bütün bunları bilmediğiniz için ve o dönem basına böyle
yansıtıldığı için “‘Ordu göreve.’ yazan pankartı profesörler taşıdı.”
diyorsunuz.
BAŞKAN - Teşekkürler Sayın Haberal.
HARUN KARACA (İstanbul) – Bir tane mi pankart vardı,
bir tane mi?
ERKAN HABERAL (Ankara) – Bir olay efendim, bir olay,
bir olay.
HÜSNÜYE ERDOĞAN (Konya) – Hadi, hadi, bir tane falan
değildi!
OSMAN AŞKIN BAK (Rize) – Millet yakaladı Sayın Başkan!
Millet sandıkta yakaladı, gömdü, merak etme!
BAŞKAN – Sayın milletvekilleri, lütfen…
LEVENT GÖK (Ankara) – Sayın Başkan…
BAŞKAN – Sayın Gök, buyurun.
LEVENT GÖK (Ankara) – AKP Grup Başkan Vekili konuşurken
Cumhuriyet Halk Partisinin konuşmacısının konuşmasından Cumhuriyet Halk
Partililerin de kıvırtmaya ne kadar yatkın olduğunu anladığını ifade etti,
sataşmadan…
BAŞKAN – Buyurun Sayın Gök. 
İki dakika süre veriyorum.
Lütfen, yeni bir sataşmaya mahal vermeyelim.
IX.- SATAŞMALARA İLİŞKİN KONUŞMALAR (Devam)
6.- Ankara Milletvekili Levent Gök’ün,
Çanakkale Milletvekili Bülent Turan’ın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
LEVENT GÖK (Ankara) – Sayın Başkan, değerli
milletvekilleri; hepimizin bir vicdan sahibi olması gerekir. İçeride insanlar
tutuklanmış, beş yıl hapiste yatmış, bir hücrede hayatını geçirmiş,
yargılamalar sırasında 7 kişi hayatını kaybetmiş, “Ergenekon’un kasası”
demişler, Halk Bankasına 35 bin lira borcu çıktığı öğrenilmiş, bütün insanları
damgalamışlar. Bu olaylar olduğu zaman “Bu dava siyasidir.” diyen Cumhuriyet
Halk Partisine karşı zamanın Başbakanı “Benim ülkemde bu operasyonları yapana
da saygınız olsun. Niye durmadan ona vuruyorsunuz?” diyerek sizin az önce
bahsettiğiniz Zekeriya Öz’e sahip çıkmış, “Abdestinden şüphesi olmayanın
geçmişinden de şüphesi olmaz.” diyerek Zekeriya Öz’ü kucaklamış. 27 Nisan
e-muhtırasından sonra Bakanlar Kurulu kararıyla bir darbe sevicisi gibi
e-darbeyi verdiği, muhtırayı verdiği ifade edilen kişiye Bakanlar Kurulu
kararıyla üstün hizmet madalyası vermişler, altına zırhlı aracı çekmişler.
Şimdi diyorlar ki: “Cumhuriyet Halk Partisi farklı düşünüyor.” Yok, arkadaşlar,
siz bu ülkeyi yönetirken bir zaman diyorsunuz ki: “Biz kandırıldık, meğer
paralel yapıymış.”; bir zaman diyorsunuz ki: “PKK’yla masaya oturan
şerefsizdir.” Ortaya çıkıyor, namus ve şeref kavramınız altüst oluyor. Daha
sonra “Çözüm sürecini buzdolabına attık.” diyorsunuz. “Yine PKK bizi aldattı.”
diyorsunuz. Dolmabahçe mutabakatı yapılıyor, Efkan Ala orada, Mahir Ünal orada,
Yalçın Akdoğan orada, herkes orada, herkes el sıkışıyor. Cumhurbaşkanı
“Mutabakat yoktur.” deyince hepiniz çark ediyorsunuz, kıvırtmanın dik âlâsını
sizler yapıyorsunuz. (CHP sıralarından alkışlar) 
BAŞKAN – Sayın milletvekilleri...
HAKAN ÇAVUŞOĞLU (Bursa) – Başkanım, bir şey açıklamam
gerek. 
BAŞKAN – Bir saniye sayın milletvekilleri...
BÜLENT
TURAN (Çanakkale) – Sayın Başkan, bu üsluba cevap vermiştik, tekrar etmek
istemiyorum. 
BAŞKAN
– Tamam, cevap verilmiştir. 
OSMAN
AŞKIN BAK (Rize) – Millet sandıkta cevap verdi, bu kadar net. 
HAKAN
ÇAVUŞOĞLU (Bursa) – Başkanım, lütfen benimle ilgili konuştu. Başkanım lütfen...
BAŞKAN - Sayın Çavuşoğlu, lütfen...
HAKAN ÇAVUŞOĞLU (Bursa) – Yerimden açıklama yapmak
istiyorum. 
BAŞKAN – Buyurun. 
VI.- AÇIKLAMALAR (Devam)
22.- Bursa Milletvekili Hakan
Çavuşoğlu’nun, Ankara Milletvekili Levent Gök’ün yerinden sarf ettiği bazı
ifadelerine ilişkin açıklaması
HAKAN ÇAVUŞOĞLU (Bursa) – Sayın Gök, benim görüşlerime
hitaben cevap verme gereğini duymadığını ifade ederek yerinden birtakım bir
şeyler söyledi.
LEVENT GÖK (Ankara) – Ne dedim? Nasıl kıvırttığınızı
anlattım. 
HAKAN ÇAVUŞOĞLU (Bursa) – Ben kendisini çok dikkatle
dinledim, bana iade ettikleri de oldu ancak bir hususu, özellikle şunu
söyleyeyim, orada şunu söyledi Sayın Gök: “Daha darbe görmediniz.” dedi. Bu ne
demek Allah aşkına?
BÜLENT TURAN (Çanakkale) – Aynı tas aynı hamam!
LEVENT GÖK (Ankara) – Efendim, bunlar darbe gördüler de
üstün hizmet madalyası veriyorlar, onu anlatmaya çalıştım! 
BAŞKAN – Sayın Başkan, sayın milletvekilleri;
tutanaklara geçmiştir.
HAKAN ÇAVUŞOĞLU (Bursa) – Bu ne demek? Bakın bir
özdeyiş vardır, bunu burada söylemek istemiyorum; bu, kafanın arkasındaki planı
gösterir, kimin darbeci olduğu, kimin olmadığı açıkça ortada. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 22/4/2016 tarihinde, Grup
Başkan Vekili Diyarbakır Milletvekili İdris Baluken tarafından, Ergenekon
davasının öncesi ve sonrası ile birlikte iktidar ilişkilerinde araç olarak
konumlandırılması ve Ergenekon davası süresince yaşanan mağduriyetlerin
araştırılması amacıyla verilmiş olan Meclis araştırması önergesinin, Genel Kurulun
bilgisine sunulmak üzere bekleyen diğer önergelerin önüne alınarak 27 Nisan
2016 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam) 
BAŞKAN – Halkların Demokratik Partisi grup önerisini
oylarınıza sunuyorum: Kabul edenler...
İDRİS BALUKEN (Diyarbakır) – Sayın Başkan... Sayın
Başkan... Sayın Başkan, bir saniye ya...
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Sayın Başkan, yoklama istiyoruz efendim. 
BAŞKAN
– Yoklama talebi var, önce bu yoklama talebini karşılayacağım. 
Sayın
Gök, Sayın Özcan, Sayın Yiğit, Sayın Altay, Sayın Yıldız, Sayın Gökdağ, Sayın
Şeker, Sayın Aydın, Sayın İrgil, Sayın Akyıldız, Sayın Akaydın, Sayın Kayan, Sayın
Bektaşoğlu, Sayın Çiçek, Sayın Demirtaş, Sayın Bozkurt, Sayın Cihaner, Sayın
Atıcı, Sayın Tekin, Sayın Özdemir.
Yoklama
için üç dakika süre veriyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur. 
Birleşime
on beş dakika ara veriyorum.
Kapanma Saati: 16.24
İKİNCİ OTURUM
Açılma Saati: 16.45
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
İkinci Oturumunu açıyorum.
III.- YOKLAMA
BAŞKAN
– Halkların Demokratik Partisi grup önerisinin oylamasından önce istem üzerine
yapılan yoklamada toplantı yeter sayısı bulunamamıştı. Şimdi yoklama işlemini
tekrarlayacağım. 
Yoklama
için üç dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 22/4/2016 tarihinde, Grup
Başkan Vekili Diyarbakır Milletvekili İdris Baluken tarafından, Ergenekon
davasının öncesi ve sonrası ile birlikte iktidar ilişkilerinde araç olarak
konumlandırılması ve Ergenekon davası süresince yaşanan mağduriyetlerin
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 27
Nisan 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam) 
BAŞKAN
– Halkların Demokratik Partisi grup önerisini oylarınıza sunuyorum: Kabul
edenler... Kabul etmeyenler... Öneri kabul edilmemiştir.
Şimdi,
Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
2.- CHP Grubunun, 27/4/2016 tarihinde Aydın
Milletvekili Hüseyin Yıldız ve 26 milletvekili tarafından, Aydın ve çevresinde
yaşanan hava kirliliğinin nedenlerinin tespiti, jeotermal santrallerin toprak,
su ve hava kirliliği üzerindeki etkilerinin ortaya çıkarılması, Türkiye
ortalamasının üstüne çıkan kanser vakalarının araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 27 Nisan 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
27/04/2016
Türkiye Büyük Millet Meclisi Başkanlığına
Danışma Kurulu 27/04/2016 Çarşamba günü (bugün)
toplanamadığından grubumuzun aşağıdaki önerisinin, İç Tüzük’ün 19’uncu maddesi
gereğince, Genel Kurulun onayına sunulmasını saygılarımla arz ederim.
 Levent
Gök
 Ankara
 Grup
Başkan Vekili
Öneri: 
Aydın
Milletvekili Hüseyin Yıldız ve 26 milletvekilince, Aydın ve çevresinde yaşanan
hava kirliliğinin nedenlerinin tespiti, jeotermal santrallerin toprak, su ve
hava kirliliği üzerindeki etkilerinin ortaya çıkarılması, Türkiye ortalamasının
üstüne çıkan kanser vakalarının araştırılması amacıyla 01/03/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin (333 sıra no.lu), Genel Kurulun bilgisine sunulmak üzere bekleyen
diğer önergelerin önüne alınarak, 27/04/2016 Çarşamba günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN
– Cumhuriyet Halk Partisi grup önerisi lehinde ilk söz Aydın Milletvekili
Hüseyin Yıldız’a aittir. 
Buyurun
Sayın Yıldız. (CHP sıralarından alkışlar) 
Sayın
milletvekilleri, lütfen salondaki uğultuyu keselim. 
Süreniz
on dakikadır, Sayın Yıldız. 
HÜSEYİN
YILDIZ (Aydın) – Sayın Başkan, değerli milletvekilleri, televizyon başında
bizleri izleyen değerli vatandaşlarım; hepinize sevgi ve saygılarımı sunuyorum.

Değerli
milletvekillerim, biliyorsunuz, bu kürsüde bu konuyu 3-4 sefer gündeme
getirmiştim ama maalesef üç aydan beri Aydın’da herhangi bir işlem olmuyor.
Değerli
milletvekilleri, 2007 yılında çıkan Jeotermal Yasası’na göre, Aydın’ın yüz
ölçümünün yüzde 80’ine jeotermal ruhsatlandırması yapılmıştır. Yani, Aydın’ın
haritası burada, kırmızılı olan bölgelerin hepsi jeotermal elektrik santralinin
kurulması için ruhsatlandırılmıştır. 
Şimdi,
biliyorsunuz, Aydın 17 ilçeden oluşan, 2 ilçesi turizmle geçinen, geri kalan 15
ilçesi tarımla geçinen bir ilimizdir. Aydın’ın nüfusu 1 milyon 100 bin kişiyse
daha önce, yüzde 80’i tarımla geçiniyordu ve herkes mutluydu. 2002 yılında AKP
iktidara geldikten sonra, tarım politikaları yüzünden Aydın göç alan bir
şehirden göç veren bir şehre dönmüştür. Yani, 2002’de 8 milletvekili varken şu
anda, 2015 Genel Seçimlerinden sonra, üzülerek söylüyorum, Aydın 7
milletvekiliyle temsil ediliyor. 
Değerli
arkadaşlar, bu jeotermal elektrik santraline karşı değiliz. Biz, daha önce
Avrupa’da çöpe atılmış bir teknolojinin getirilip Aydın’a uygulanmasından
rahatsızız. 
Değerli
arkadaşlar, şu, Aydın’da jeotermal elektrik santrali için kullanılan yer; bunun
gibi en az 10 tane, 15 tane var arkadaşlar. Yani, bu jeotermal elektrik
santrali kurulduktan sonra, üzülerek söylüyorum, Aydın’da kanser olayı arttı.
Daha iki hafta önce, bölge kurul başkanının oğlu 16 yaşında, mide kanserinden
öldü; Allah rahmet eylesin, nur içinde yatsın. 16 yaşında… Araştırdık, mide
kanseri en çok gıdada zehirlenmekten olan bir hastalıktır.
Değerli
dostlarım, ben burada araştırma önergesi verirken bütün AKP’li
milletvekillerine sesleniyorum: Kurun bir araştırma komisyonu, zaten başkan
sizden olacak; Cumhuriyet Halk Partisi, HDP ve MHP milletvekilleriyle beraber
gidelim Aydın’da araştırma yapalım, ondan sonra gerekeni, gereken cevabı zaten
buluruz. 
Biz
Aydın Milletvekilleri olarak Aydın’ın sorunlarını çözmek için buraya geldik.
Yoksa niye geldik milletvekili olduk? İnsanlar bizi buraya gönderdi “Aydın’daki
sorunları çözün.” diye. Üzülerek söylüyorum tekrar, bu resimleri kimler getirdi
bana verdi biliyor musunuz? Aydın’daki 22 tane sivil toplum örgütü getirdi
verdi değerli arkadaşlar. Onun için sizden, özellikle AKP milletvekillerinden
rica ediyorum: Bu önergemizi destekleyin çünkü halk arasında dedikodular
oluyor, diyorlar ki: “AKP’nin milletvekilleri, bu 3 şirketin danışmanlığını yapıyorlar.”
Ben inanmıyorum ama bu önergemizi desteklemediğiniz takdirde bu dedikodular
gerçek duruma gelir değerli arkadaşlar.
Değerli
arkadaşlar, daha önce de söyledim, Türkiye’de üretilen incirin yüzdü 63’ü
Aydın’a üretiliyor. Türkiye’de üretilen zeytinyağının, zeytinin yüzde 20’si
Aydın’da üretiliyor. Türkiye’de üretilen pamuğun yüzde 15’i Aydın’da
üretiliyor. Türkiye’de üretilen o kestane var ya, “Bursa kestanesi” diye
sattığınızın yüzde 36’sı Aydın’da üretiliyor. Yani nüfusun yüzde 80’i tarımla
geçiniyor ama sadece siz 3 tane firmayı zengin etmek için 1 milyon insanı göçe
zorluyorsunuz. 
Değerli
milletvekilleri, Aydın’da sadece yılda 200 milyon dolar incir ihracatımız var
yani tarım ürünlerinde yaklaşık 600 milyon dolar ihracatımız var. Ben geçen
hafta Aydın’a giderken TARİŞ’i ziyaret ettim, kendileri verdi bunları. Yani o
elektrik santralinin yan taraflarında olan incirimizin kükürt oranı yüzde 180
arttı, yüzde 180 değerli arkadaşlar. Biz burada incirimizi kötülemiyoruz; biz
incirimizi, zeytinimizi, kestanemizi ve kısaca Aydın halkının sorunlarını
halletmek için buradayız, onun için mücadelemizi veriyoruz yoksa bizim diğer
firmayla sorunumuz yok. Çevreye uyum sağlayacak bir teknoloji yaratmak
zorundayız yani o firma 1,5 milyon dolar az para harcasın diye o teknolojiyi
getirmiyorsa o zaman o firmanın ruhsatını iptal etmek zorundasınız. 
Değerli
arkadaşlar, daha geçen hafta, geçen hafta Aydın’da, maalesef, üzülerek
söylüyorum, gittiler ören yerine, ören yerine, ören yerine kuyu açtılar yani
tarihî eser olan, sit alanı olan bir yere. Gittiler sağlık ocağının bahçesine
kuyu açtılar. Böyle bir… 
Yani,
kısacası şu an Aydın talan ediliyor değerli arkadaşlar. Gerçekte çok
samimiyseniz, Aydın halkının faydalanmasını istiyorsanız ben buradan AKP’li
milletvekillerine sesleniyorum: Gelin, jeotermal suyla 100 bin tane konutu
ısıtalım. Gelin, 100 bin hektar alanda seracılık yapalım. Gelin, Aydın
halkından 100 bin insana iş imkânı yaratalım. Yani, jeotermali sadece
elektrikte kullanmayalım, Aydın halkı faydalansın. İstanbul’dan veya diğer
yerlerden veya İsrail ortaklı 3 tane firma gelecek, benim Aydın’ımın doğal
kaynaklarını kullanacak, sonra da çevreye zarar verecek, incirime zarar
verecek, pamuğuma zarar verecek; zeytinime zarar verecek, ben de onları
destekleyeceğim. Arkadaşlar, bu önergeye destek vermediğiniz takdirde siz
halkın yanında, halktan taraf değilsiniz. Aydın halkı bizi izliyor. Bugün 150
tane faks geldi. Bütün sivil toplum örgütlerinden faks geldi. Bu konuda,
lütfen, sizden rica ediyorum: Gelin, bu araştırma önergesine olur verin,
araştırma komisyonu kuralım; bu Aydın’ın sorununu AKP, CHP, MHP, HDP olarak
beraber çözelim. Aksi takdirde on beş yıl sonra Aydın çölleşecek değerli
dostlarım. Biz bir şey istemiyoruz. 
Aynı
zamanda, sizin milletvekillerinizin o şirketlerin danışmanlığını yaptığıyla
ilgili sokakta dönen bu sözleri de kapatmış olursunuz. Bu, AKP’nin yararına
çünkü Aydın halkı size 2002’de 4 milletvekili verdi, 2007’de 3 milletvekili
verdi, 2011 de 3 milletvekili verdi ve 2015’te de 3 milletvekili verdi. Ben
burada özellikle AKP’nin Aydın Milletvekillerine sesleniyorum, MHP’nin Aydın
Milletvekiline sesleniyorum: Gelin, ortaklaşa bir komisyon kuralım, bu sorunu
çözelim. Aksi takdirde 2019’da 7 milletvekili değil 5 milletvekili Aydın’ı
temsil edecek arkadaşlar. Şu an Türkiye’de, iller arasında, üniversite
bitirenlerin en yüksek işsizlik oranı Aydın’da, yüzde 12. Neden biliyor
musunuz? İşte bu yüzden; çiftçiliği bitirdiniz, bütün üniversitede okuyan
gençlerimizin hepsi şu an boşta. Günde eğer 100 kişi arıyorsa 90’ı iş istiyor
arkadaşlar. Herhâlde AKP milletvekillerini daha çok arıyorlardır, en az 200
kişi arıyordur. 
Değerli
arkadaşlar, Cumhuriyet Halk Partisi milletvekili olarak bizim amacımız burada
AKP’yi kötülemek değil. 2007’de bir yasa çıkmış, yanlış bir yasa. Gelin beraber
bir araştırma komisyonu kuralım, gidelim Aydın’daki sorunu yerinde inceleyelim,
ona göre yeniden bir yasa çıkaralım. Siz 2012’de çıkan diğer yasaları
değiştiriyorsunuz da 1 milyon 100 bin kişinin yaşadığı bir şehrin geleceğiyle
niye oynuyorsunuz? 
Ve
şunu en son söyleyeyim arkadaşlar: Şayet, eğer bu araştırma komisyonu
kurulmadığı takdirde… Aydın’da ürettiğimiz sebze ve meyveler Türkiye’nin her
tarafına dağılıyor. Yani, sizin çocuklarınız da yer, benim çocuklarım da yer,
hepimizin çocukları yer. Gelin, doğru bir karar verelim, bu araştırma
önergesine destek verelim, hep beraber gidelim, inceleyelim, bu sorunu çözelim.

Hepinize
sevgi ve saygılarımı sunuyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum Sayın Yıldız. 
V.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ahmet
Aydın’ın, bir rahatsızlığı nedeniyle uzun süredir tedavi gören AK PARTİ Grup
Başkan Vekili Giresun Milletvekili Nurettin Canikli’ye geçmiş olsun dileğinde
bulunduğuna ilişkin konuşması
BAŞKAN
– Sayın milletvekilleri, bu arada, uzun zamandan beri aramızda olmayan, bir
rahatsızlığından dolayı göremediğimiz AK PARTİ Grup Başkan Vekili Sayın
Nurettin Canikli de bugünden itibaren aramızdadır, sağlığına kavuşmuştur.
Kendisine bir kez daha geçmiş olsun diyoruz, Allah’tan şifalar diliyoruz,
başarılı çalışmalar diliyoruz. (AK PARTİ, CHP ve MHP sıralarından alkışlar) 
Buyurun
Sayın Akçay. 
Bir
dakika lütfen... 
VI.- AÇIKLAMALAR (Devam)
23.- Manisa Milletvekili Erkan Akçay’ın, AK
PARTİ Grup Başkan Vekili Giresun Milletvekili Nurettin Canikli’ye geçmiş olsun
ve AK PARTİ Grup Başkan Vekili Aksaray Milletvekili İlknur İnceöz’e de
başsağlığı dileğinde bulunduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Öncelikle,
Sayın Nurettin Canikli’ye hoş geldiniz ve geçmiş olsun dileklerimi iletiyorum.
Çok memnun olduk bugün kendisini Genel Kurulda görmekten. 
Ayrıca,
yine Grup Başkan Vekili arkadaşımız Sayın İlknur İnceöz’e de başsağlığı
dileklerimi tekrarlıyorum, kendisine de hoş geldin diyorum. 
Teşekkür
ederim Sayın Başkan. 
BAŞKAN
– Teşekkür ederim Sayın Akçay. 
Sayın
Gök…
24.- Ankara Milletvekili Levent Gök’ün, AK
PARTİ Grup Başkan Vekili Giresun Milletvekili Nurettin Canikli’ye geçmiş olsun
ve AK PARTİ Grup Başkan Vekili Aksaray Milletvekili İlknur İnceöz’e de
başsağlığı dileğinde bulunduğuna ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, elbette siyasi tartışmaların arasında her zaman insani ve vicdani
görevlerimizi yapmak durumundayız. Ne kadar tartışsak da dostluklarımız bu
Meclis çatısı altında pekişiyor ve öncelikle, AKP Grup Başkan Vekili Sayın
İlknur İnceöz’ün rahmetli olan babasından dolayı kendisine ve tüm ailesine
başsağlığı dileklerimi iletiyorum. 
Yine
değerli kardeşimiz, arkadaşımız AKP Grup Başkan Vekili Sayın Nurettin
Canikli’yi de bugün aramızda görmekten dolayı duyduğum memnuniyeti ifade
ediyorum. Kendisine geçmiş olsun diyorum, başarılı çalışmalar temenni ediyorum.
Saygılarımla.
(CHP ve AK PARTİ sıralarından alkışlar)
BAŞKAN
– Çok teşekkür ediyoruz.
Sayın
Canikli, sesinizi de özledik.
Buyurun.
25.- Giresun Milletvekili Nurettin
Canikli’nin, kendisini arayan, destek veren ve samimi dileklerini ileten tüm
arkadaşlarına şükranlarını sunduğuna ve teşekkür ettiğine ilişkin açıklaması
NURETTİN
CANİKLİ (Giresun) – Çok teşekkür ederim Sayın Başkanım. 
Ben
de uzun bir aradan sonra, mecburi bir ayrılıktan sonra, yaklaşık beş aylık bir
ayrılıktan sonra tekrar burada bulunmaktan gerçekten son derece mutluyum, memnunum.
Tüm dost, arkadaşlarımızın güzel yüzlerini görmekten bir kez daha son derece
mutluyum ve bu süre içerisinde, arkadaşlarımızın da ifade ettiği gibi, arayan,
destek veren ve samimi dileklerini gıyabımda veya şifahi olarak ileten tüm
arkadaşlarımıza şükranlarımı arz ediyorum. Onların samimi temennileri, duaları,
elbette son derece önemli bu zor süreç için de. Bütün arkadaşlarıma teşekkür
ediyorum, şükranlarımı sunuyorum, saygılarımı sunuyorum.
Sağ
olun efendim. (AK PARTİ, CHP ve MHP sıralarından alkışlar)
BAŞKAN
– Tekrar hoş geldiniz diyoruz.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 27/4/2016 tarihinde Aydın
Milletvekili Hüseyin Yıldız ve 26 milletvekili tarafından, Aydın ve çevresinde
yaşanan hava kirliliğinin nedenlerinin tespiti, jeotermal santrallerin toprak,
su ve hava kirliliği üzerindeki etkilerinin ortaya çıkarılması, Türkiye
ortalamasının üstüne çıkan kanser vakalarının araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 27 Nisan 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisi aleyhinde ilk söz Batman Milletvekili
Ayşe Acar Başaran’a aittir.
Buyurun
Sayın Acar Başaran. (HDP sıralarından alkışlar) 
AYŞE
ACAR BAŞARAN (Batman) – Sayın Başkan, değerli milletvekilleri; hepinizi
saygıyla selamlıyorum. Esasında usulen bir aleyhe söz alma durumu var. Ben bu
önerinin lehinde söz almış bulunuyorum aslında.
BAŞKAN
– İkazımızı başta yapmıştık ama bir kez daha yapayım.
Buyurun,
devam edin.
AYŞE ACAR BAŞARAN (Devamla) – Öncelikle şöyle başlamak
gerekir galiba: Maalesef, özellikle on üç yıllık AKP iktidarının ilk gününden
bugüne ekolojik sistemi tamamen yok sayan, tamamen doğaya düşman bir
politikanın uygulandığını görüyoruz. Bu politikalar neticesinde maalesef ki en
ufak bir su birikintisinde bile baraj yapan, şu anda “duble yollar” adı altında
bütün ormanlık alanları harap eden, “üçüncü köprü” adı altında yine birçok
ormanlık alanı harap eden birçok projenin AKP iktidarı sürecinde yürürlüğe
konulduğunu görüyoruz. Dediğim gibi, her tarafa savaş açan AKP iktidarı bir de
doğaya savaş açtı, onu da görüyoruz. Doğayı tamamen talan eden, ekolojik
bilinçten tamamen yoksun birçok politikayla maalesef ki karşı karşıyayız. Bunun
neticesinde de -az önce sayın milletvekilinin de belirttiği gibi- sadece bir
kısım kişilere rant sağlamak, onları zengin etmek pahasına bütün bu ekolojik
dengeyi altüst eden, kendi geleceğimizi, üzerinde yaşadığımız dünyayı yok
edebilecek projelerin altına imza atmak bence bir daha düşünülmesi gereken bir
durumdur. Onun için, dediğimiz gibi, işte, bu önerinin bu açıdan lehinde konuşuyoruz,
bugün Aydın’da bir jeotermal tesisin çevreye ve doğaya verdiği zararlar
üzerinden ama bir bütün olarak, aslında, Türkiye’de uygulanan bu ekolojik ve
doğa düşmanı politikaların üzerinden konuşacağım ben. 
Biliyorsunuz ki az önce de belirttiğim gibi, en ufak
bir su birikintisinde baraj yapmayı düstur edinen AKP, bir de sadece elli
yıllık bir geleceği olan baraj için bugün Batman’ın Hasankeyf ilçesinde on dört
bin yıllık bir tarihi sular altında bırakmanın projesinin de altına imza atmış
bulunuyor. 
Buraya
gelirken Mecliste bir tünel var, hepiniz geçmişsinizdir. O tünelin duvarında
bir sürü yeşil alan, bir sürü tarihî eser bulunuyor. Ancak, bence, özellikle
iktidar sıralarındaki milletvekilleri ve AKP iktidarı her geçtiğinde artık o
resimlerin üzerine bir çarpı atmak zorunda kalacak ya da onları sildirip yerine
koydukları barajların resmini oraya koymaları daha uygun olacak. Çünkü, oradaki
resimlerdeki birçok yer bir süre sonra olmayacak, ya sular altında kalmış
olacak ya tamamen tahrip edilmiş olacak. Her defasında biz burada belirtiyoruz,
dediğimiz gibi, Hasankeyf’in bu kadar önemli olmasının bir nedeni on dört bin
yıllık bir tarihe ev sahipliği yapıyor olması. Bugün “Hasankeyf’i taşıyoruz.”
deyip minyatür, gerçekten ucube bir Hasankeyf projesi sunuluyor. Ancak, hiçbiri
şu anki mevcut Hasankeyf gibi olmayacak. Oradaki ekolojik denge tamamen altüst
olacağı için, oradaki habitatların da tamamen yok olacağını hepimiz biliyoruz.
Orada birçok hayvan türünün, birçok bitki türünün yok olacağı aşikârken sadece
elli yıllık bir projeyle kalkıp bu kadar büyük bir tarihi yok etmenin mantığını
gerçekten anlamış değiliz.
Ama
şöyle, bir taraftan da esasında anlıyoruz, her defasında bu jeotermal projeler,
HES’ler, hepsinin en son vardığı yer, belli şirketler ve o şirketlerin kiminle
nasıl bağlantı içerisinde olduğu da bazen zorlama da olsa, üstü örtülmeye
çalışılsa da bazı gazetelerde hepimiz okuyor ve görüyoruz. Sırf birilerini
zengin etmek adına, dediğim gibi, üzerinde yaşadığımız bu dünyayı bu hâle
getirmemize gerek yok. Çünkü bunların sonucunda, biliyorsunuz ki şu anda kanser
oranının en yüksek olduğu ülkelerden biri Türkiye. Bunun nedeni ise, bir:
Özellikle bu HES’ler, jeotermal tesisler ve kömür ocakları. Yani bugün
Cerattepe’de bile halkın yoğun baskısı ve yoğun direnişi sonucunda belki bir
geri adım atılmış olabilir ama bu projenin devamı için yine bir çaba sarf
edileceğini biliyoruz. Ancak, kömür ocaklarından bütün dünya vazgeçti bugün.
Artık dünyanın hiçbir ülkesinde kömür ocakları kullanılmıyor; bu, enerji kaynağı
olarak kullanılmıyor. Çünkü kömür ocaklarının sonucunda, atmosfere zehirli
gazlar bırakılması sonucunda hem doğa tahrip edilmiş oluyor hem doğadaki birçok
bitki ve bitki örtüsü ve hayvan yok edilmiş oluyor hem de esasında, kendi
vücudumuza giren zehri kendi ellerimizle üretmiş oluyoruz.
Çernobil
faciasının yarattıklarının sonuçlarını bugün hâlâ biz görüyorken bugün kendi
ellerimizle bu hastalıkları yaratmamız, kendi vücudumuza, kendi dünyamıza bu
kadar büyük zarar vermemizin hiçbir anlamının olmadığını düşünüyorum. 
Şunu
net olarak söylemek gerekiyor: Bu jeotermal tesislerin, kömür ocaklarının,
HES’lerin, bunların karşısında bir bütün olarak durmamız gerekiyor. Onun için
diyoruz biz lehine oy kullanacağız ve buradaki bütün milletvekillerinin de,
bütün kamuoyunun önünde, esasında bunların karşısında durması gerekiyor. Çünkü,
bizler milletin iradesini taşıyıp onların iradesiyle burada olduğumuzu
söylüyorsak da hiçbir şekilde halka, orada yaşayan halka, mesela Aydın halkına,
mesela Batman’ın Hasankeyf halkına, mesela Cerattepe halkına “Siz burada bu
projeyi istiyor musunuz?” diye sorulmuyor. Onlara sorulmuyor ama haklarını,
hukuklarını şu anda teslim ettikleri sizlere soruluyor. Onun için, onlara
sorulmayan yerlerde -sizlerin ya da bizlerin bir bütün olarak- onların
iradesini de gözardı etmeyerek, onların talepleri ve onların çıkarlarını da göz
önünde bulundurarak adım atmamız gerekiyor. Ancak, bizler eğer sadece burada
birilerine rant sağlamak amacıyla, birilerini zengin etmek pahasına, tamamen
kapitalist, tamamen büyük sermayedarları besleyecek şekilde hareket etme yoluna
gidersek, dediğiniz gibi, sürekli o söylediğiniz millet iradesi karşımızda
Cerattepe gibi duracaktır, karşımızda Gezi gibi duracaktır, üç gün sonra
Hasankeyf gibi duracaktır. Bugün Hasankeyf’te zorla boşaltılma kararı
alınmasına rağmen Hasankeyf halkı kendi yaşadığı evleri terk etmiyor çünkü
Hasankeyf’te yapılan Ilısu Barajı konusunda hiçbir şekilde Hasankeyf halkının
bu yöndeki görüşleri alınmadı, onlara sorulmadı. Merkeziyetçi bir anlayışla
tamamen tepeden inme bu projeleri uygulamaktan, dayatmaktan vazgeçelim. Buyurun
gidelim, Hasankeyf halkına soralım: Ilısu Barajı’nın onlara ne gibi bir faydası
var? Faydası olacak mı ya da bize ne gibi bir faydası ve bize verdiği nasıl
zararlar var? Bunlar üzerinde gelin, halka da soralım, onlardan görüş ve
öneriler alalım. Tek başımıza, her şeye kudretliymişiz gibi buradan bir sürü
projenin altına imza atıp bütün halkın sağlığını tehdit edecek, bütün bir
tarihi yok edecek, dediğim gibi, ileride belki torunlarımızın bile sağlığı
üzerinde etkili olabilecek bu projeleri sonuçları üzerinden araştırma önergesi
yapıp geri adım atılması için adımlar atalım. Dediğim gibi, üç gün sonra
Çernobil’dekilerin aynısını biz Türkiye’de yaşamaya başlayacağız. 
Avrupa’da
sadece hayvanların geçişi için bile yollar yapılırken bizler binlerce hayvanın
ölümüne neden olacak projelerin altına hiç vicdanımız sızlamadan imza atıyoruz
bu ülkede. Bunları da düşünüp, bunları da göz önünde bulundurup bence bu
merkezî kararlardan da geri adım attıracak belki bir emsal olması niteliğinde,
özelde başta Aydın olmak üzere Türkiye’deki bütün bu projelerle ilgili olarak
en kısa zamanda geniş bir araştırma yapılarak ve halka da sorularak, sadece ben
her şeye kadirim anlayışını da bir tarafa bırakıp halka da sorarak bu yönde
adımlar atmamız gerektiğini düşünüyorum. Özellikle, dediğim gibi, Aydın’daki
jeotermal tesislerin de toplum, iklim, dünya ve bizim kendi bedenimiz
üzerindeki etkilerinin de araştırılması için bu komisyonun kurulmasının elzem olduğunu
düşünüyorum; kurulmaması döneminde, aynen arkadaşımızın dediği gibi, iki gün
sonra halk bizden bunun hesabını soracaktır ve bunu reddeden olarak ilk
sorumlular da, eğer reddederseniz, iktidar sıraları olarak sizler olacaksınız. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Acar Başaran. 
Cumhuriyet
Halk Partisi Grubu önerisi lehinde ikinci söz Aydın Milletvekili Deniz
Depboylu’ya aittir.
Buyurun
Sayın Depboylu. (MHP sıralarından alkışlar)
DENİZ
DEPBOYLU (Aydın) – Teşekkür ederim Sayın Başkan.
Saygıdeğer
milletvekilleri, Cumhuriyet Halk Partisi grup önerisi üzerinde söz almış
bulunmaktayım. Ama, sözlerime başlamadan önce Sayın Nurettin Canikli’ye geçmiş
olsun dileğimi iletmek istiyorum ve sizleri de saygıyla selamlıyorum tekrar.
Aslında,
konuyla ilgili, Milliyetçi Hareket Partisi Grubu olarak biz iki önerge
vermiştik. Bunlardan biri -geçen hafta verdik bunu- jeotermal enerjilerin
yarattığı kirlilik sorunuyla ilgiliydi, bunların denetlenmesiyle ilgiliydi;
ikincisi de Menderes havzası başta olmak üzere, toprak ve su kirliliğiyle
ilgiliydi. Ama, sizinki bizimkinden önce geldi. 
Şu
anda da ben hem jeotermal enerjilerin yarattığı kirlilik hem de toprak ve su
kirliliği üzerine söz almak istiyorum.
Hava
kirliliği, maalesef, Aydın’da jeotermal enerjilerin gündeme gelmesiyle, daha
doğrusu Aydın’ın diğer zenginliklerinin yanı sıra jeotermal zenginliğinin de
keşfedilmesiyle birlikte başlamış oldu. Maalesef o kadar denetimsiz, o kadar
istismar edilir bir şekilde kuyu açımı yapıldı ki buranın denetlenmesi, bu
santrallerin kontrol altına alınması konusu hep geri planda bırakıldı. 
Bakın,
bugün Aydın olarak hava kirliliğinde en ön sıradayız, Bursa’dan sonra
geliyoruz. Sabah uyananlar veya gece yarısı şöyle bir çıkıp havayı koklayanlar
kükürt gazının kokusuyla karşılaşıyor. Bizim Aydın’ımız havayı kokladığınızda
turunç ağaçlarının çiçek kokusuyla, yasemin kokularıyla sizi karşılardı
önceden. Bunu Aydınlı olarak ve Aydın’da hâlâ ailesi yaşayan, arkadaşları,
dostları, akrabaları yaşayan bir vekil olarak konuşuyorum. Biz Aydınlılar için
buradayız, tüm Türkiye için buradayız, Türk milleti için buradayız ve herkesin
hakkını da savunmak zorundayız.
Aydın’da
sadece hava kirliliği yok, jeotermal enerjilerin artmasıyla birlikte kontrolsüz
yapılan üretimler ve çevre kirliliğine sebep olan akışkanlar ya da havaya
saldıkları buhar nedeniyle incirimiz, zeytinimiz maalesef zarar görmekte. Adnan
Menderes Üniversitesinin yaptığı bilimsel bir araştırma var. Bu araştırma
sonucunda özellikle Germencik ilçemizde jeotermal alana yakın olan bölgelerdeki
incirlerde belli oranlar tespit edilmiş. Şimdi bilimsel olarak ben bunları tek
tek size vermeyeceğim, çok zaman alır.
Yine,
bunların dışında kanser vakalarının hızla arttığını görüyoruz. Çocuklarımız
kanser oluyor, yetişkinlerimiz kanser oluyor ve en önemlisi, bu sadece Aydın’ın
sorunu değil, bizim ürettiklerimizi tüm Türkiye tüketiyor veya dünyaya ihraç
ediliyor, başka milletler de yiyor. 
Yine,
toprak kirliliği çok önemli. Toprak kirliliğinin de en büyük sebeplerinden
birisi maalesef, birincisi, Menderes havzasında oluşan, Menderes Nehri’nden
gelen atıklarla oluşan kirlilik. Bu konuyu da ben dile getirmek istiyorum:
Menderes Nehri’nin kirlilik sebepleri üzerinde durmak istiyorum ki Aydın’daki
ölümlere baktığımızda da Menderes Nehri’ne yakın yerleşim birimlerinde daha
fazla olduğunu görüyoruz; sanayi atıklar birinci sebebi.
Yine,
jeotermal atıklar… Çıkardıkları akışkanları reenjekte etmeyerek maalesef,
Menderes’e bırakıldığı iddiası var, bu çok ciddi bir iddiadır. 
Yine,
plansız kentleşme ve belediye atıkları… Maalesef, her belediyenin arıtma tesisi
yok. Evsel atıklar, aşırı gübre ve ilaçlama… Bakın, çok ilginç bir şey var,
Türkiye'de tüketilen zirai ilaçların üçte 2’sinin Batı Anadolu’da tüketildiği
belirtiliyor. Uzun yıllar önce kullanımı yasaklanmış olmasına rağmen yeni
yapılan ölçümlerde hâlâ Söke Ovası’nda 90 santimetre derinliğinde DDT tespit
edilmiş. 
Yine,
Beşparmak Dağlarında maden ocakları ve kimyasal madde atıkları var. Bunlar Çine
Çayı ile Menderes Nehri’ne ulaşıyor. 
Yine,
Aydın’da içme ve kullanma su ihtiyacının yüzde 80’den fazlası yer altı
sularından karşılanmakta, bu sularda da kirlilik mevcut. Bunların sebepleri
ise: Birincisi, Aydın’da atıkları gömme işleminin fazla olması; ikincisi, zirai
ilaçların yoğun biçimde bilinçsiz olarak kullanılması; üçüncüsü; jeotermal
kazıların çok yoğun ve denetimden uzak olması; dördüncü ise, Menderes Nehri
taşkınlarıdır. 
Ortaköy
ve Çamlıyurt bölgesindeki maden ocaklarının kimyasal ve fiziki kirlilik taşıyan
atıkları Değirmenlik Deresi ile Çine Çayı’na ve Menderes Nehrine kadar
ulaşırken diğer taraftan da Bodrum ve Milas’ın içme suyuna kaynaklık eden Geyik
Barajı’na kadar ulaşarak insan sağlığı için tehdit oluşturmaktadır. Bu kirlilik
sonucu Çine Çayı’nda da canlı varlıklar maalesef yok olmuştur. Büyük Menderes
havzası için hazırlanan Karakterizasyon Raporu ve Önlemler Programı var. 2009
yılından 2015 yılına kadar havzada su talebinin 2 katına çıkacağı
öngörülüyordu. Bu yıla kadar, sayılan önlemlerin alınmadığı da maalesef rapora
baktığımızda bizim karşımıza çıkıyor. 
Büyük
Menderes Nehri Karakterizasyon Raporu’ndaki başlıkları şöyle bir
değerlendirdiğimizde bir risk değerlendirmesi ortaya çıkıyor ki bu da çok ciddi
bir sorun. Risk raporunda şöyle diyor: “Endüstriyel sektörden kaynaklanan
kirliliğin 2015 yılına kadar artacağına ve bu dönemde havzadaki tüm
işletmelerin atık sularını arıtamayacaklarına inanıyoruz. Bu yönde cezai
yaptırımların yerine getirilmesinin önünde sosyal engeller olduğunu
düşünüyoruz. Söz konusu işletmelerin atık su dışındaki atıklarını, su
kütlelerine ve doğaya deşarj etmeye devam edeceklerini düşünüyoruz. Mevcut
durumda bunun önüne geçecek tedbirlerin alınmasına yönelik idari ve siyasi
kararlılığın olmadığını ve 2015 yılına kadar olan dönemde bunun olabileceğine
yönelik işaretlerin de mevcut olmadığını düşünüyoruz. Mevzuat Mayıs 2009 tarihi
itibarıyla tüm endüstri kuruluşlarının sularını deşarj etmeden önce arıtmasını
öngördüğü hâlde mevcut durumda bir değişiklik olmaması ve buna karşın idari tedbirlerin
hâlen alınmamış olması, öngörümüzü desteklemektedir.” Altı yıl sonra bakıyoruz,
Büyük Menderes Platformu’nun öngörüleri ne yazık ki doğru çıkmıştır. Bir de
buna jeotermal kuyuların atıkları eklenmiştir. 
Yine
Önlemler Programı var. Yayınlanan raporda alınması gereken 64 önlemden yalnızca
6 tanesinin alındığını tespit ettik. 58 adet önlemle ilgili bir yaptırım, bir
uygulama yok. Orman ve Su İşleri Bakanlığı, bu Bakanlığa bağlı birimler olan
DSİ Genel Müdürlüğü, Su Yönetimi Genel Müdürlüğü bu olumsuz tablonun da
sorumlularıdır diyeceğiz çünkü başka bir muhatap karşımızda yok. Bu konularla
ilgilenmesi gereken, bu önlemleri alması gereken kuruluşlar bunlardır. 
Bir
an evvel Önlemler Programı uygulamaya konulmalı, önlemlerin uygulanabilmesi ve
takibi amacıyla sivil toplum kuruluşlarıyla danışma mekanizmaları kurulmalıdır.
Aksi takdirde hem havzadaki yerleşim yerleri yaşanamaz duruma gelecektir hem de
son derece önemli miktarda yaş ve kuru meyve, sebze üretimi yapılan bu havzada
tarımsal faaliyetlerin devamı riske girecektir. 
Bu
konuda yapılması gereken çalışmalar var arkadaşlar. Yapılması gereken çok fazla
çalışma var. Bu incelediğimiz bilimsel çalışmaların sonucunda çok önemli
gördüğümüz, acil gördüğümüz birtakım önemler üzerinde durmak istiyorum: 
Birincisi,
tüm sanayilerde çevre uzmanlarının görevlendirilmesi gerekmektedir. 
İkincisi,
tüm sanayilerde atık su arıtma için mevcut en iyi teknolojilerin kullanılması
gerekmektedir. 
Yine,
hassas alanlarda ileri arıtması olan atık su arıtma tesislerinin de
yaygınlaştırılması gerekiyor. 
Jeotermal
suların arıtılmasını veya reenjeksiyonunu teşvik etmemiz gerekiyor. 
Taş
ocakları ve madencilikten doğan kirliliğin azaltılması gerekiyor. 
Çiftçilerin
iyi tarım uygulamaları konusunda eğitilmesi gerekiyor ki tarım ilaçlarının
kullanılmasının da önüne geçilmesi gerekiyor. Hayvansal gübre kullanımı teşvik
edilmeli. 
Tüm
içme suyu kuyularının etrafında koruma alanlarının oluşturulması gerekiyor. Su
yolları boyunca tampon şeritler oluşturulmalı, içme suyu alanları ve barajların
etrafında organik tarımın desteklenmesi gerekiyor. 
Kuyuların
kaydının geliştirilmesi ve haritalanması, yüzey ve yer altı sularının su çekimi
için lisans verilmesi, Büyük Menderes için iklim değişikliği senaryolarının
çalışılması ve taşkınlar çok önemli; hem kirliliğe sebep oluyor hem toprak
kaybına neden oluyor. Bu çalışmanın da yapılması gerekiyor.
Değerli
vekiller, Aydın’ın sorunu sadece Aydın’ın sorunu değildir, sadece Aydınlının da
sorunu değildir. Dediğim gibi, burada çok ciddi bir sorunla karşı karışayız ve
bu sorun sadece jeotermal de değil, Menderes havzasında bulunan tüm illeri
ilgilendirmektedir. Menderes’in kaynağından başlayarak döküldüğü Ege Denizi’ne
kadar herkes risk altındadır. 
Biz,
burada, Türk milletinin sağlığından ve en iyi şekilde yaşam standartlarında
yaşamasından, sağlıklı beslenmesinden, sağlıklı havayı nefes alarak
yaşamasından sorumluyuz. 
O
nedenle sesleniyorum tüm siyasi partilerde bulunan arkadaşlarımıza, başta
Aydınlılar olmak üzere: Gelin, hep birlikte grup önerisi verelim. Menderes
havzası, hatta Gediz havzası ya da Fırat havzası, nerede ne kirlilik varsa,
nerede ne usulsüzlük varsa çözelim; doğruyu teşvik edelim, hep birlikte bu
sorunun üstesinden gelelim. 
Saygılarımla
selamlıyorum. (MHP sıralarından alkışlar) 
BAŞKAN
– Teşekkürler Sayın Depboylu. 
Şimdi,
önerinin aleyhinde ikinci ve son söz Aydın Milletvekili Abdurrahman Öz’e
aittir.
Buyurun
Sayın Öz. (AK PARTİ sıralarından alkışlar) 
ABDURRAHMAN
ÖZ (Aydın) – Değerli Başkan, saygıdeğer milletvekilleri; Cumhuriyet Halk
Partisinin Aydın ilimizle ilgili vermiş olduğu Meclis araştırması açılması
teklifi aleyhine söz almış bulunuyorum. Genel Kurulu saygıyla selamlıyorum.
Meclis
araştırması açılması talebine gerekçe olarak Aydın ili ve çevresinde yaşanan
hava kirliliğinin nedenleri, jeotermal santrallerin toprak, su ve hava
kirliliği üzerindeki etkilerinin ortaya çıkarılması, Türkiye ortalamasının
üstüne çıkan kanser vakalarının araştırılması istenmiştir.
Değerli
arkadaşlar, öncelikle Aydın’ımız hakkında kısa bir bilgi vermek istiyorum:
Aydın ilimiz, klasik bir söylem gibi gözükse de, herkesin kabul ettiği bir
gerçek olan ovalarından bal, dağlarından yağ akan, bu dünyada yaşanacak,
yaşlanılacak, uzun ve sağlıklı şekilde ömür sürülecek bir yerdir. Yine,
tarihteki ifadesiyle, gökyüzünün altındaki en güzel yeryüzüdür. Topraklarının
üstü o kadar bereketlidir ki bir yılda 42 çeşit meyve ve sebze yetişmektedir. 
Aydın’ımız
kışın deve güreşiyle, düğünlerinde harmandalıyla; Kuşadası ilçemiz Güvercinadası
ve kalesiyle, Zeus Mağarası’yla, Dilek Yarımadası Millî Parkı’yla ve
turizmiyle; Didim ilçemiz Milet Antik Kenti, Apollon Tapınağı ve turizmiyle;
Koçarlı ilçemiz künarıyla -künar yerel bir ifade olup çam fıstığıdır değerli
arkadaşlarım- Yenipazar ilçemiz Yenipazar fidesiyle; Nazilli ilçemiz
kestanesiyle; Karacasu ilçemiz Karacasu pidesi ve Afrodisias Antik Kenti’yle;
Aydın merkezimiz, Efeler ilçemiz enginarıyla -bizim Mecliste yediğimiz
enginarlar, biliyorsunuz, Aydın ilimizden gelir- Umurlu beldemiz eriğiyle,
Buharkent ilçemiz inciriyle, Kuyucak ilçemiz portakalıyla, Sultanhisar ilçemiz
çileği ve Nysa Antik Kenti’yle, Köşk ilçemiz kestanesi ve inciriyle, Söke
ilçemiz Söke Ovası’nın pamuğu ve Bafa Gölü’yle, Bozdoğan ilçemiz Bozdoğan
pidesi ve Madran Dağı’nın suyuyla, Çine ilçemiz köftesiyle, Karpuzlu ilçemiz
balıyla, Germencik ilçemiz inciriyle, İncirliova ilçemiz inciri ve deve
sucuğuyla meşhurdur. En nihayetinde, Aydın ilimiz inciri ve zeytiniyle meşhur
olup yukarıda da belirttiğim üzere, 42 çeşit meyve ve sebzenin yetiştiği bir
yerdir. 
Bu
çerçevede, topraklarının üstünde yetişen ve bugün marka değeri olan bir
numaralı ürünümüz şüphesiz ki incirimizdir. İlimiz incir üretiminde Türkiye'nin
yüzde 61,4’ünü, dünyanın ise yüzde 54,3’ünü karşılamaktadır. Aydın incirinin
geçen ay içerisinde Avrupa Birliği coğrafi işaret tescili yapılmış olup “Aydın
İnciri” markası Avrupa Birliğinde tescil edilen ilk Türk ürünü, ikinci Türk
markasıdır. 
Biliyorsunuz,
geçen hafta Sayın Cumhurbaşkanımızın da teşrifleriyle Sanayi Bakanlığımız
patent ödüllerini verdi ve “Aydın İnciri” markamıza 1’incilik ödülünü verdi. Bu
çerçevede, Aydın milletvekilleri olarak, şahsım, Sayın Mehmet Erdem ve Sayın
Mustafa Savaş adına Sayın Cumhurbaşkanımıza şükranlarımı iletmek istiyorum.
Yine,
tescil işlemlerini yürüten Aydın Ticaret Odası yönetimine, değerli dostum
Başkanına ve tescil işlemlerini destekleyen Türkiye Odalar ve Borsalar Birliği
Başkanı Sayın Rifat Hisarcıklıoğlu’na da şükranlarımı ifade etmek istiyorum.
Aydın’ımız,
toprağın üstünün bereketi kadar toprağının altı da bereketli olan bir
ilimizdir. İzmir tarafından Aydın sınırlarına girdiğimizde, Germencik
ilçemizden başlayarak İncirliova, Efeler, Köşk, Sultanhisar, Nazilli ve
Buharkent ilçelerimizde 9 adet jeotermal santral bulunmaktadır ve bu jeotermal
santrallerde aylık 3 milyar 194 milyon 520 bin 250 kilovatsaat enerji
üretilmektedir. Elektrik ihtiyacı, ülkemizin bir gerçeğidir ve bu ihtiyaç gün
geçtikçe artarak devam edecektir. Bizler, Aydınlılar olarak, yüzyıllardır
incirimizle yaşadık ama bundan sonra hem incirimizle hem jeotermalimizle
yaşayacağız ve buna alışacağız. 
Meclis
araştırmasında gerekçe yapılan hava kirliliği iddiası somut bir iddia değildir.
Aydın’dan kastedilen Efeler ilçesinde kışın yaşanan hava kirliliğiyse bunun gerekçesi,
Aydın’ı yönetemeyen, başarısız, hizmet üretmeyen CHP’li Aydın Büyükşehir
Belediyesidir. Ben, geçen hafta, ilçem olan Kuyucak’a gittiğimde, yine portakal
kokuları vardı, yine portakal çiçeği kokuları vardı arkadaşlar. Bunu ifade
etmek istiyorum. 
Buharkent’ten
Didim’e, yaklaşık 150 kilometre mesafede, 1 milyon nüfusun yaşadığı 17 ilçe,
544 köyden mahalleye dönüşen yerleşim yeri olmak üzere ilimiz, Aydın Dağlarının
arasında, Menderes Ovası’nda kurulu bir il olup hava kirliliğinden bahsetmek
Aydın’a yapılan bir haksızlıktır. 
Jeotermal
santrallerin toprak, su ve hava kirliliği üzerine etkilerinin araştırılması
isteğini de samimi bulmuyorum. Jeotermal konusu, Aydın’da hizmet üretmeyen
CHP’li Aydın Büyükşehir Belediyesinin Aydın gündemini meşgul edip başarısızlığını
örtmek için bulduğu suni bir gündemden ibarettir. Jeotermal konusu, yaklaşık on
yıldır Aydın gündemindedir. Ne zaman ki AK PARTİ’li olarak bizler Aydın
Büyükşehir Belediyesinin, belediyeye ait Sultanhisar ilçesindeki jeotermal
sahadan çıkan sıcak suyu deşarj etmeden Malgaç Deresi’ne, dolayısıyla Menderes
Nehri’ne bıraktığını Aydın basınıyla paylaştık, Cumhuriyet Halk Partisi
Aydın’da bir daha jeotermal konusunu gündeme getirmedi. Bu dahi Cumhuriyet Halk
Partililerin samimi olmadığını göstermektedir. Açıkladığım sebeplerle
jeotermalle ilgili iddialara da katılmadığımı ifade etmek istiyorum. 
Meclis
araştırması talebinin 3’üncü maddesinde ifade edilen, Aydın’da kanser
vakalarının Türkiye ortalamasının üstünde olduğu iddiasını da kabul etmiyorum.
Öncelikle şunu ifade etmek istiyorum: Sözlerimin başında belirttiğim üzere,
Aydın’ımız yaşanılacak, yaşlanılacak ve uzun ve sağlıklı şekilde ömür sürülecek
bir yerdir. Meclis araştırmasını talep eden Cumhuriyet Halk Partili
milletvekili arkadaşımız, biliyorsunuz, yaklaşık bir ay önce burada incir
resimleriyle konuşma yaptı. Dışarı çıktığımda, daha önce incir ikram ettiğim
arkadaşlar bana “Abdurrahman, sen bize zehirli incir mi yedirdin?” dediler. Bu,
Aydın’ımıza yapılabilecek en büyük haksızlıktı. Maalesef, bu haksızlığın devamı
olarak, bugün aynı mantıkla hazırlanmış bu Meclis araştırma talebi, sanki
Aydın’dan her şey çok kötü, Aydın’da her taraf kanser hastası, Aydın’da hava
çok kirli, Aydın’dan her taraf zehir… Aydın’ımız bunu hak etmiyor değerli
arkadaşlar. Bu sebeple ben Meclis araştırması talebine karşı olduğumu ifade
etmek istiyorum. Bu araştırma önergesi Aydın incirimizin aleyhine olduğu gibi,
bugün de Aydın’ımızın aleyhine maalesef burada böyle konuşma yapmak zorunda
kaldığımızı ifade edeyim.
Kanser
rahatsızlıklarıyla ilgili verileri paylaşmak istiyorum. 2010-2015 yılları
arasında Türkiye ortalamasıyla Aydın ortalamasını karşılaştırmak istiyorum.
2010 yılında Aydın ortalaması yüzde 21,1; Türkiye ortalaması 21,3. 2012’de 20,6
Aydın ortalaması, Türkiye ortalaması 21,1. 2015 yılında Aydın ortalaması kanser
hastalıklarında yüzde 18,8; Türkiye ortalaması yüzde 20. Değerli arkadaşlar, bu
veriler de göstermektedir ki Aydın ilinde kanser rahatsızlığı Türkiye
ortalamalarının altındadır. Bu verileri değerlendirirken sizden iki hususu da
nazara almanızı istiyorum, iki gerçeği de nazara almanızı istiyorum. Değerli
arkadaşlar, hepinizin bildiği gibi, Aydın’ımız birçok insanımızın emekliliğini
geçirmek istediği bir yer olduğundan yaşlı nüfusu fazla olan, dolayısıyla kanser
riski taşıyan insanların fazla olduğu bir yerdir. Bunun şöyle de bir etkisi
vardır: Bizim nüfusumuz 1 milyon 50’dir, seçmen sayımız 750 bindir, bu dahi
bizim Aydın nüfusunun yaşlı bir nüfus olduğunu göstermektedir. Yine, Aydın
ilimiz uzun ömürlü insanların yaşadığı bir ildir. Bu sebeple bu iki husus
nazara alındığında Türkiye ortalamasının altında olması da Aydın’ın yaşanabilir
ve yaşlanılabilir bir yer olduğunu açıkça ifade etmektedir. 
Değerli
arkadaşlar, Aydın’ın gerçek gündemine geçmek istiyorum. Bugünlerde Aydın
kamuoyunun konuştuğu gerçek gündem Aydın Büyükşehir Belediyesindeki yolsuzluk
iddialarıdır. 
(Mikrofon
otomatik cihaz tarafından kapatıldı)
ABDURRAHMAN
ÖZ (Devamla) – Başkanım, bir dakika…
BAŞKAN
– Süre veremiyorum maalesef, ikazda da bulunmuştum ya Sayın Öz.
ABDURRAHMAN
ÖZ (Devamla) – Değerli arkadaşlar, Aydın Su İdaresindeki yolsuzluk iddiası… 
TANJU
ÖZCAN (Bolu) – Sayın Başkan, böyle bir usul var mı?
ABDURRAHMAN
ÖZ (Devamla) – Aydın Halk Ekmekteki usulsüzlük iddiası…
LEVENT
GÖK (Ankara) – Sayın Başkan, biz söz talep ediyoruz, oturmaya davet edin lütfen
şeyi.
ABDURRAHMAN
ÖZ (Devamla) – …Aydın’ın otoparklarını işleten Büyükşehir Belediyesinin
AYBEL’deki usulsüzlük iddiaları… 
LEVENT
GÖK (Ankara) – Sayın Başkan, sataşmadan dolayı söz istiyoruz. 
ABDURRAHMAN
ÖZ (Devamla) – …Aydın şehir meydanıyla ilgili yaşanan yargı süreci…
LEVENT
GÖK (Ankara) – Sayın Başkanım, sataşmadan dolayı söz istiyoruz.
BAŞKAN
– Söz vereceğim.
LEVENT
GÖK (Ankara) – Lütfen oturtturun şeyi kürsüden.
ABDURRAHMAN
ÖZ (Devamla) – …yapılamayan, verilemeyen belediye hizmetleri Aydın Büyükşehir
Belediyesinin gerçek sorunlarıdır. 
BAŞKAN
– Evet, Sayın Öz, süreniz tamamlanmıştır.
Teşekkür
ediyoruz.
ABDURRAHMAN
ÖZ (Devamla) – Aydın’ımız başlangıçtan beri CHP’li Büyükşehir Belediyesine
rağmen gökyüzünün altındaki en güzel yeryüzü olmaya devam edecektir. (AK PARTİ
sıralarından “Bravo” sesleri, alkışlar)
LEVENT
GÖK (Ankara) – Sayın Başkan, söz istiyoruz.
TANJU
ÖZCAN (Bolu) – Ya, idare amirlerini göreve davet ediyoruz. İdare amiri yok mu?
BAŞKAN
– Sayın Öz…
ABDURRAHMAN
ÖZ (Devamla) – Bu çerçevede Aydın’ı seven, Aydın için uğraşan, koşturan,
didinen tüm Aydın dostlarına, tüm Aydınlı hemşehrilerime selamlarımı sunar,
Genel Kurulumuzu saygıyla selamlarım. (AK PARTİ sıralarından “Bravo” sesleri,
alkışlar)
BAŞKAN
– Sayın Akçay, Aydın’dan Manisa’ya gelmeyelim şimdi. Aydın milletvekilleri…
ERKAN
AKÇAY (Manisa) – Sayın Başkan, biraz evvel konuşmacımız Sayın Deniz Depboylu
Aydın’ın hava kirliliğinden bahsetmişti ama sayın konuşmacı buna cevaben sataşmada
bulunarak Aydın’ın havasının kirli olmadığını ifade etti.
BAŞKAN
– Yok, Sayın Akçay, araştırma önergesinin konusu o zaten. O, öyle bir şey
olmadığını söyledi. Ben Sayın Depboylu’ya olmazsa yerinde bir dakika süre şey
yapsam...
ERKAN
AKÇAY (Manisa) – Hayır, efendim, sataşmadır bu. Lütfen kürsüden Sayın Başkan,
sataşmadır. Biz kurala da süreye de uyarız, usul budur.
BAŞKAN
– Peki, Aydın milletvekillerinin hepsini ayakta görüyorum herhâlde. Şimdi, o
zaman şöyle bir karar verelim: Gereği düşünüldü diyelim, olay mahallinde keşif
yapalım ve tüm milletvekillerinin Aydın milletvekilleri tarafından Aydın’da
ağırlanmasına karar verelim. Orada hep birlikte görelim bunu. Olur mu? (AK
PARTİ sıralarından alkışlar) Şimdi bu işi nasıl nihayete erdireceğiz?
TANJU
ÖZCAN (Bolu) – Zaten komisyon kurulmasını istemiş işte, kuralım komisyonu. 
ERKAN
AKÇAY (Manisa) – Bir dakika daha verin Sayın Başkan ama kürsüden lütfen,
sataşmadan. 
BAŞKAN
- Sayın Depboylu, sizden başlayalım buyurun, ikişer dakika.
Lütfen
yeni bir sataşmaya meydan vermeyelim. 
Buyurun.
IX.- SATAŞMALARA İLİŞKİN KONUŞMALAR (Devam)

7.- Aydın Milletvekili Deniz Depboylu’nun,
Aydın Milletvekili Abdurrahman Öz’ün CHP grup önerisi üzerinde yaptığı
konuşması sırasında şahsına sataşması nedeniyle konuşması
DENİZ
DEPBOYLU (Aydın) – Teşekkür ediyorum Sayın Başkan.
Evet,
öncelikle yeni bir sataşmaya mahal vermek istemiyorum. Tüm arkadaşlarımıza iş
birliği çağrısında bulunmak istiyorum.
Aydın’da
hava kirliliğinden ben de bahsettim, doğrudur. Bakın, benim evim Nazilli’de.
Ben Nazilli’ye gittiğimde yine turunç kokuları, turunç çiçeklerinin kokuları,
yasemin kokularıyla karşılanıyorum. Ama benim annem, kardeşlerim, akrabalarım
Aydın’da yaşıyor ve sabah kalktıklarında, ben de orada kalktığımda maalesef o
kükürt kokusunu alıyoruz. Artık temiz bir hava, nefes alamıyoruz. Birtakım
bilimsel araştırmalar yapılmaya çalışılmış. Bunların yetersiz olduğu
kanaatindeyim, daha iyi araştırmalar yapılmalı.
Yine,
kanser vakalarının arttığı da doğrudur. Belki Türkiye ortalamasından az bulmuş olabilirsiniz
ama geçmişle karşılaştırdığımızda Aydın’ın geçmişteki kanser oranı daha azdı,
şimdi daha fazla. Bakın, bu kanser artışına sadece -bahsettim- jeotermal değil
aynı zamanda Menderes’in kirliliği, toprak kirliliği, su kirliliği de dâhil.
Gelin, bir araştırma komisyonu kuralım. Çünkü bu, Aydın’ın sorunu değil,
dediğim gibi; Aydın’ın ürettiklerini tüketenlerin de sorunu. 
Yine,
sadece zararlı gazlardan değil buhardan da çok etkileniyor incir ağaçlarımız.
İncire en çok zarar veren buhardır ve jeotermal enerjiler havaya sürekli buhar
salıyor ve kuyuların açımı nedeniyle de sürekli ağaç kesiliyor. 
Bakın,
burada bir sorunumuz var ve ben bu sorunun çözümü için iş birliği yapma
çağrısında bulunuyorum. Gelin hepimiz grup önergesi verelim; sadece Aydın değil
Menderes’in doğduğu yerden, Menderes havzası kirliliğini de ele alalım,
jeotermali de bunun içine atalım, ve nihayetinde bu araştırma komisyonuyla
gerekli incelemelerin yapılmasını sağlayalım. Aydınlılarımız rahat bir nefes
alsın, çiftçimiz rahat nefes alsın, o ürünleri tüketenler rahat nefes alsın,
biz de burada görevimizi yapmış olalım diyorum, her birinizi saygıyla
selamlıyorum. 
Teşekkür
ederim. 
BAŞKAN
– Teşekkürler Sayın Depboylu.
Sayın
Yıldız, size de iki dakika sataşmadan dolayı söz veriyorum. (CHP sıralarından
alkışlar)
Lütfen
yeni bir sataşmaya meydan vermeyelim. Bir daha sataşma olursa gerçekten yükünüz
ağır olur, hepimizi ağırlamak zorunda kalırsınız Aydın’da.
8.- Aydın Milletvekili Hüseyin Yıldız’ın,
Abdurrahman Öz’ün CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
HÜSEYİN
YILDIZ (Aydın) – Sayın Başkanım, değerli milletvekilleri; demin AKP
milletvekili Aydın’ı çok güzel anlattı. Zaten bizim derdimiz de “Araştırma
komisyonu kuralım.” dememizin nedeni de o. Dedelerimizden kalan Aydın’ı o
şekilde yaşatmak için, çocuklarımıza, torunlarımıza, torunların torunlarına
bırakmak için araştırma önergesi hazırladık; doğrusu bu arkadaşlar. Yani, biz
istiyoruz ki bu araştırma komisyonu kurulsun, gelsin Aydın’da bu sorunları
çözelim. 
İki:
Sayın vekil Büyükşehir Belediye Başkanımızdan bahsetti. Vallahi kusura
bakmayın, Türkiye'nin en başarılı Büyükşehir Belediye Başkanı Topuklu Efe’dir,
buna emin olun. (CHP sıralarından alkışlar)
GÖKCEN
ÖZDOĞAN ENÇ (Antalya) – Topuklu’yu niye katıyorsun?
HÜSEYİN
YILDIZ (Devamla) – Çünkü, Aydın’ı şaha kaldırıyor, o konuda da Sayın Büyükşehir
Belediye Başkanımla onur duyuyorum. Şu an, her türlü engele rağmen, Türkiye'de
yapılmayan güzel işler yapıyoruz.
Değerli
arkadaşlar, bakın, bilmediğiniz bir şey var, Aydın milletvekillerine
sesleniyorum: Daha önce, büyükşehir olmadan önce, Özel İdare kapanmadan önce bu
jeotermallerin parası Özel İdareye geliyordu 100-150 milyon TL. Büyükşehre
geçtikten sonra ne yaptınız biliyor musunuz? O paraları Büyükşehre
devretmediniz, götürdünüz Maliye Bakanlığına devrettiniz. Normalde kim, hangi
halkın parasını, nasıl götürüp de Maliye Bakanlığına yatırır? Yani, 150
milyonluk o yatırımı sizler engellediniz.
Ben
diyorum ki, buyurun gelin, bir araştırma komisyonu kuralım. Sevgili vekilimin
dediği gibi, o Aydın’ı çocuklarımıza, torunlarımıza, torunların torunlarına
bırakalım diyoruz. 3 kişiyi zengin etmeyelim diyorum. (CHP sıralarından
alkışlar)
MEHMET
ERDEM (Aydın) – Sayın Başkan...
BAŞKAN
– Sayın Erdem...
MEHMET
ERDEM (Aydın) – Cumhuriyet Halk Partili Milletvekilimiz Hüseyin Yıldız
konuşmasında “AK PARTİ Aydın milletvekilleri jeotermal santral şirketlerinin
danışmanlığını yapıyor.” dedi.
BAŞKAN
– Sayın Erdem, yerinizden bir dakika söz vereyim.
MEHMET
ERDEM (Aydın) – Sataşma ama.
BAŞKAN
– Buyurun efendim. İsim vermedi. 
Sayın
Erdem’in mikrofonunu açalım, bir dakika lütfen.
Buyurun.

VI.- AÇIKLAMALAR (Devam)
26.- Aydın Milletvekili Mehmet Erdem’in,
Aydın Milletvekili Hüseyin Yıldız’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
MEHMET
ERDEM (Aydın) – Sayın Başkan, teşekkür ediyorum. 
Tabii,
Aydınlının demokrasi kültürü çok zengindir. Böyle Tunceli’den gelmiş, Aydın’a
göç etmiş sayın milletvekilimiz, Aydın’ı çok güzel bir şekilde benimsemiş,
teşekkür ederim, Allah razı olsun kendisinden.(x)
ALİ
ŞEKER (İstanbul) – Siz nereden göçtünüz?
MEHMET
ERDEM (Aydın) – Aynı zamanda, şunu ifade edeyim…
LEVENT
GÖK (Ankara) – Niye ayrımcılık yapıyorsunuz? Niye ayrımcılık yapıyorsunuz? Bu
dil yakıştı mı size şimdi? 
MEHMET
ERDEM (Aydın) – Eğer 2007 yılında Jeotermal Yasası çıkarılmamış olsaydı…
ALİ
ŞEKER (İstanbul) – Siz nereden göçüp geldiniz?
LEVENT
GÖK (Ankara) – Yani, ne demek Tunceli’den gelmiş de oraya yerleşmiş? Ya, böyle bir
laf var mı? 
Sayın
Başkan, bu, ayrımcılığa giren bir konuşmadır, böyle bir konuşmayı reddediyoruz.

BAŞKAN
– Bir saniye Sayın Gök, tamamlasın.
LEVENT
GÖK (Ankara) – Böyle bir konuşmayı reddediyoruz. Olur mu öyle bir şey? Tunceli
sanki nerenin ili? Ne olur yani? Bu ayrımcı, ırkçı dili reddediyoruz. Böyle bir
konuşmayı reddediyoruz. 
MEHMET
ERDEM (Aydın) – Bu santrallerin daha önce hamam suyu yasasına göre
reenjeksiyonu yapılmıyordu. 
LEVENT
GÖK (Ankara) – Böyle bir tablo olabilir mi? Toplumu kutuplaştıran,
ayrımlaştıran bir konuşmadır bu, kınıyorum. 
MEHMET
ERDEM (Aydın) – Reenjeksiyon yapılmadığı için de tabiata, doğaya çok daha zarar
veriyordu. Bu bakımdan, bu yasayla beraber doğaya verilen, tabiata verilen
zararlar ortadan kaldırılmaya çalışılmıştır. 
LEVENT
GÖK (Ankara) – Sayın Başkan…
BAŞKAN
– Buyurun. 
LEVENT
GÖK (Ankara) – Sayın Başkan, gereği olmadığı hâlde söz verdiğiniz konuşmacı,
arkadaşımızın Türkiye’nin güzide bir ilinden…
RAMAZAN
CAN (Kırıkkale) – Sayın Başkanım…
LEVENT
GÖK (Ankara) – …Aydın’a göç ettiğinden bahsederek sanki…
BAŞKAN
– Sayın Gök, öyle bir kastının olmadığını biliyorsunuz. Öyle bir kastının
olmadığını…
AYŞE
ACAR BAŞARAN (Batman) – Bilmiyoruz Başkan. 
RAMAZAN
CAN (Kırıkkale) – Sayın Başkan, düzeltecek sözünü. 
BAŞKAN
– Tamam, düzeltecek. 
Buyurun,
buyurun. 
LEVENT
GÖK (Ankara) – Sayın Başkan, lütfen sözümü tamamlamama izin verin. 
BAŞKAN
– Tamam, düzeltecek, öyle bir kastının olmadığını biliyoruz Sayın Gök. Öyle bir
şey mümkün değil. 
CAHİT
ÖZKAN (Denizli) – Tunceli kötü bir il mi, Tunceli? 
LEVENT
GÖK (Ankara) – Biz Türkiye’yi kutuplaştırmadan, ayrımlaştırmadan çıkartmak
istiyoruz. Herkes bir bütündür, Türkiye’de yaşayan 78 milyon insan bir
bütündür. 
CAHİT
ÖZKAN (Denizli) – Tunceli kötü bir il mi ya? Niye Tunceli’ye hakaret ediyorsun?

BAŞKAN
– Kesinlikle öyle…
LEVENT
GÖK (Ankara) – Nerede doğarsa doğsun, nerede yaşarsa yaşasın yani insanlara
ayrımcı davranmak yanlıştır. 
BAŞKAN
– Tamam Sayın Gök, açalım. 
Sayın
Erdem, buyurun. 
LEVENT
GÖK (Ankara) – Eğer kastını aşmışsa onu ifade etsin lütfen.
BAŞKAN
– Tamam Sayın Gök, öyle bir kasıtla söylemediğini hepimiz biliyoruz, herkes
biliyor. 
Buyurun
Sayın Erdem. 
COŞKUN
ÇAKIR (Tokat) – Sayın Başkan, duyamıyoruz, lütfen sükûneti bir sağlayalım. 
27.- Aydın Milletvekili Mehmet Erdem’in, İkinci
Oturumda yaptığı açıklamasındaki bazı ifadelerini düzelttiğine ilişkin
açıklaması
MEHMET
ERDEM (Aydın) – Sayın Başkanım, burada biraz önce sayın milletvekilimiz
konuşmasında şunu söylemişti: “Dedelerimiz” filan dedi de ben bunu -kastımı
belki aşmış olabilirim- o bakımdan söyledim, yoksa farklı bir niyetim yok yani
maksadımı belki ifade edemedim. Ben
sözümü bu noktada -yanlış anlaşılmasın- tekrar düzeltmek istiyorum.(x)
Teşekkür
ederim.
BAŞKAN
– Teşekkür ediyoruz. 
Sayın
Öz…
ABDURRAHMAN
ÖZ (Aydın) – Sayın Başkanım, değerli arkadaşım konuşması sırasında benim
beyanlarımın doğru olmadığını ifade ettiği için sataşmadan söz istiyorum. 
LEVENT
GÖK (Ankara) – Efendim, karşılıklı konuşuldu artık. 
GÖKCEN
ÖZDOĞAN ENÇ (Antalya) – Hakkı ama efendim, öyle söyledi.
LEVENT
GÖK (Ankara) – Yeter artık Sayın Başkan. 
BAŞKAN
– Sayın Öz, dilerseniz burada tamamlayalım. Yani, biz şimdi yasaya geçeceğiz.
HÜSEYİN
YILDIZ (Aydın) – Sayın Başkan…
BAŞKAN
– Sayın Yıldız, tamamlıyoruz, burada kapatıyoruz. Bugün hepimiz Aydınlıyız, bütün
Aydınlılara da buradan selam söylüyoruz. (AK PARTİ sıralarından alkışlar) 
OSMAN
AŞKIN BAK (Rize) – Efeler diyarı Aydın’a teşekkür ediyoruz. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 27/4/2016 tarihinde Aydın
Milletvekili Hüseyin Yıldız ve 26 milletvekili tarafından, Aydın ve çevresinde
yaşanan hava kirliliğinin nedenlerinin tespiti, jeotermal santrallerin toprak,
su ve hava kirliliği üzerindeki etkilerinin ortaya çıkarılması, Türkiye
ortalamasının üstüne çıkan kanser vakalarının araştırılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 27 Nisan 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
AYŞE
ACAR BAŞARAN (Batman) – Aydınlısınız hepiniz!
BAŞKAN
– Böylece, alınan karar gereğince sözlü soru önergelerini görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sırada yer alan, Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı ile Avrupa Birliği Uyum Komisyonu
ve İçişleri Komisyonu Raporlarının görüşmelerine kaldığımız yerden devam
edeceğiz. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (x)
BAŞKAN
– Komisyon ve Hükûmet yerinde. 
Geçen
birleşimde, İç Tüzük’ün 91’inci maddesine göre temel kanun olarak görüşülen 277
sıra sayılı Kanun Tasarısı’nın tümü üzerindeki görüşmeler tamamlanmıştı. 
Şimdi
maddelerine geçilmesini oylarınıza sunuyorum: Kabul edenler… Kabul etmeyenler…
Kabul edilmiştir. 
Şimdi,
birinci bölümde yer alan…
LEVENT
GÖK (Ankara) – Sayın Başkan…
BAŞKAN
– Buyurun efendim. 
LEVENT
GÖK (Ankara) – Sayın Başkan, bir maruzatım var, arz edebilir miyim?
Şimdi,
az önce aldığımız bir habere göre Bursa’da bir canlı bombanın kendini
patlattığı ifade ediliyor. 
BAŞKAN
– İsterseniz yerinizden bir dakika süre vereyim. 
Buyurun
Sayın Gök. 
VI.- AÇIKLAMALAR (Devam)
28.- Ankara Milletvekili Levent Gök’ün,
Bursa’da bir canlı bombanın kendisini patlattığı haberleriyle ilgili Hükûmetin
Meclisi bilgilendirmesini rica ettiğine ilişkin açıklaması
LEVENT GÖK (Ankara) – Sayın
Başkan, az önce aldığımız haberler ve sosyal medyada paylaşılan ajans
haberleriyle Bursa’da bir patlamanın gerçekleştiğini şu anda bizler de duyduk.
Ulu Cami’nin yanında ve önünde olduğuna dair bilgiler ulaşmaya başladı.
Doğruluk derecesini bilemediğimiz bu
konuda, hazır, Hükûmetin Sayın Bakanı da buradayken, kendilerine ulaşan
etraflıca bir bilgi varsa Meclisimizi bilgilendirmesini rica ederim.
BAŞKAN – Teşekkür ediyoruz Sayın Gök.
Sayın Hükûmet bu konuyla ilgili bir bilgi sahibi
olursa, inşallah Genel Kurulla paylaşır.
LEVENT GÖK (Ankara) – Acaba, Sayın Hükûmet duydu mu?
ERKAN HABERAL (Ankara) – Hükûmet dinlemedi ki.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN – Şimdi, birinci bölümün görüşmelerine
başlıyoruz.
Birinci bölüm, 1 ila 5’inci maddeleri kapsamaktadır.
Birinci bölüm üzerinde söz isteyen gruplar adına ilk
söz Milliyetçi Hareket Partisi Grubu adına Bursa Milletvekili Kadir Koçdemir’e
aittir.
Sayın Koçdemir, buyurun.
Süreniz on dakikadır.
MHP GRUBU ADINA KADİR KOÇDEMİR (Bursa) – Sayın Başkan,
saygıdeğer milletvekilleri; Kolluk Gözetim Komisyonu Kurulması Kanunu
Tasarısı’yla ilgili, Milliyetçi Hareket Partisi adına söz almış bulunuyorum.
Sözlerimin başında, yüce heyetinizi saygıyla selamlıyorum.
Yine, sözlerimin başında, henüz detaylarına
ulaşamadığımız Bursa’daki saldırıda can kayıplarımızın en azda kalması ve bu
saldırının, artık, devletimizin, Hükûmetin bu tür konularla ilgili kendine
gelmesine vesile olmasını ve bu saldırının, canımızı acıtan son acı olay
olmasını temenni ediyorum. 
Can kayıplarına dair bilgiler var. Eğer bunlar
doğruysa, hayatını kaybedenlere Allah’tan rahmet diliyorum.
Görüşmekte olduğumuz kanun, malum, vize muafiyetiyle
ilgili sürecin bir parçası. Onun için de, maddeleri, çok fazla üzerinde
durulmadan, hızlandırılmış bir şekilde Genel Kurulumuzdan geçmektedir.
Esasında,
bu kanun, bu süreçlere ve yasamaya iktidar partisinin nasıl baktığını
göstermesi bakımından da anlamlıdır. Çünkü bu kanun, ilk defa 2010 yılında
Türkiye Büyük Millet Meclisine sevk edilmiştir, altı sene bekletilmiştir. Orada
ilginç bir husus var, kanunun gerekçesinde diyor ki: “Türkiye’de kolluk
güçleri, emniyet, asayişle ilgili ciddi bir kayıt ve analiz sistemimiz yok. Bu
kayıt ve analiz sisteminin olmaması durumu, emniyet, asayiş, vatandaşın can
güvenliğiyle ilgili konularda doğru politika üretilmesine, doğru tedbir
alınmasına da imkân sağlamaz. Eğer böyle bir sistem yoksa doğru politikalar
üretmek ve doğru teşhis koyup doğru tedbirleri almak mümkün değildir.” Bu
tespiti iktidar partisi ne zaman yapmış? 2010 yılında yapmış. 2010 yılından bu
zamana kadar böyle bir kayıt ve analiz sistemini getirmiş mi? Getirmemiş. Bu,
dolaylı olarak güvenlikle ilgili doğru politika üretilmemesinin, doğru teşhis konulmamasının
ve doğru tedbirler alınmadığının da bizzat Hükûmet tarafından itirafı
niteliğindedir. 
Bu
kanunda, adı gözetim komisyonu ama buna sadık kalınmadığını ve gözetimden daha
ileri gidilerek İçişleri Bakanlığı Mülkiye Teftiş Kurulundan ayrılan bazı müfettişlerle
birlikte denetim yoluna da, denetim kısmına da müracaat edildiğini görüyoruz. 
Ama
bu kanun, Avrupa Birliği sürecinde bizim demokratikleşmeyi, modern devlet
olmayı nasıl anladığımızı göstermesi bakımından da ilginç ipuçlarını ortaya
koymaktadır. Malum, 72 şart var ve bu süreç başladığında 35’i yerine
getirilmişti. Biz, mayıs ayı sonuna kadar bütün şartları yerine getirip haziran
ayı sonunda da vize muafiyetini Türkiye Cumhuriyeti vatandaşları için elde
etmeyi umuyoruz. Ama iktidar partisinin burada gözlerden kaçırdığı bir husus
var. Bu süreç daha önce başlamıştı ve her şey planlandığı gibi, devletimizin
aldığı kararlardaki gibi devam etseydi 2017 Haziran ayında Geri Kabul Anlaşması
ve vize muafiyeti eş zamanlı olarak yürürlüğe girecekti. Biz siyasi saiklerle
ve Avrupa Birliğinin mülteci sorununu fırsat bilerek bunu bir politika
malzemesi hâline getirip vize muafiyetini geri kabulden ayırdık ve Geri Kabul
Anlaşması’nı mart ayı başında yürürlüğe koyduk. Böylece, hakikaten,
Yunanistan’a Ege Denizi’nden ulaşan mültecilerde ciddi bir azalma oldu. Fakat,
aklımızca kurnazlık saydığımız, bizim iade olarak aldığımız her mülteciye karşı
1 Suriyeliyi Avrupa’ya gönderme konusunda Geri Kabul Anlaşması’nı ne kadar
acele ve Türkiye’ye olan yüküne etkilerini düşünmeden yaptığımız ortaya çıktı
çünkü son aldığımız bilgiye göre, 325 iade edilen mülteciden sadece 2’si
Suriyeli, geri kalan 323’ü Pakistan, Afganistan, İran ve Irak’tan gelen
mülteciler ve bunlar da Geri Kabul Anlaşması’nda yerini bulmuyor çünkü biz sadece
buradan Suriyelileri gönderebiliyoruz. 
Bu
anlaşmayı öne alarak, biz, sadece 4 ülkenin sınırlarını muhkem hâle getirmek
için bir yılda yaptıkları 25 milyar avroyu, sadece Almanya Federal
Cumhuriyeti’nin Dünya Ekonomi Enstitüsünün yaptığı hesaplamalara göre 25 ile 55
milyar avro arasında değişik projeksiyon ve senaryolara göre oluşacak olan
maliyetini 2019’a kadar 6 milyar avroluk bir para karşılığında Türkiye’ye, Türk
milletine, Türk halkına yansıtıyoruz. Gelenler tabii ki bizim kardeşlerimiz,
biz böyle bir şey olmasa da bu mültecilere ev sahipliği yapmak durumundayız ama
“Kayseri pazarlığı yapıyorum.” diyerek, “Ülkenin millî menfaatlerini
düşünüyorum.” diyerek böyle bir anlaşmanın yapılması ancak Türkiye Cumhuriyeti
Başbakanına yakışır. Türkiye Cumhuriyeti Başbakanı bu anlaşmayı bir murat
etmiştir. Avrupa Birliği ülkelerinden, son günlerde, her geçen gün artan bir
şekilde gelen vize muafiyetine başlanamayabileceği, keza vize muafiyetine
başlanırsa bile 72 şartın uygulanmasında -ki bunların başında basın hürriyeti
gelmektedir- bir aksaklık görüldüğü takdirde vize muafiyetinin
kaldırılabileceği ya da üye ülkelerden birinin vize muafiyeti sebebiyle
kapasitesinin zorlandığını iddia ettiği takdirde o ülke açısından vize
muafiyeti uygulamasının sona erdirilebileceğine dair ikazları, Avrupa
Parlamentosundan yükselen sesleri duymazdan gelinmektedir. Hatta, Türkiye, son
günlerde gazetecilere, resim sergilerinde yer alan fotoğraflara,
televizyonlarda yer alan programlara gösterdiği aşırı tepkiyle bu şartların hiç
gerçekleşmeyeceği yönündeki kanaatleri de pekiştirmektedir.
Geçen sefer yarım kaldı, “Bir fıkraya benziyor
hâlimiz.” demiştim. Bir dakikam kaldı, onu belirterek bitireyim: Adamın birisi
bir araba almış, arabadan vadedilenlerle arabada buldukları arasında çok büyük
fark var. Şikâyetçi oluyor, sızlanıyor ama telefonun ucundaki satış temsilcisi
çok pişkin, adam ne dese anlamıyor, “Bunlar normal, olabilir, arabadır,
imalattır.” diyor ve “Neyi var, somut olarak onu bana söyleyin.” dediğinde
adamın cevabı şu oluyor, diyor ki: “Beyefendi, bu arabanın kornasından başka
her yerinden ses geliyor.” Türkiye’de de yasama söz konusu olduğunda Türkiye
Büyük Millet Meclisinden başka her yerden ses gelmektedir. Anayasa’mızdan
laiklik ilkesinin kalkacağı, toplantılarda ifade edilmektedir; milletvekili
dokunulmazlığı Anayasa gibi bir metne geçici madde ilave edilerek yine Genel
Kurulda tartışılmadan kararlaştırılmaktadır ve Avrupa Birliğine uyum sürecinde
çıkması gereken kanunlar da normal kanunlardan farklı olarak burada ne olduğu
anlaşılmadan çok hızlı bir şekilde hayata geçirilmektedir. Arkadaşlar, bunlar
ile kanunları kâğıt üzerine yazarak biz bu şartları yerine getiren bir ülke
olamayız.
Hepinize saygılar sunuyorum. (MHP sıralarından
alkışlar)
BAŞKAN – Teşekkürler Sayın Koçdemir.
COŞKUN ÇAKIR (Tokat) – Sayın Başkan…
BAŞKAN – Buyurun Sayın Çakır.
Bir dakika süre veriyorum.
VI.- AÇIKLAMALAR (Devam)
29.- Tokat Milletvekili Coşkun Çakır’ın,
Bursa’da bir canlı bombanın kendisini patlatması sonucu yaralanan 2 kişiye
geçmiş olsun dileğinde bulunduğuna ilişkin açıklaması
COŞKUN ÇAKIR (Tokat) – Sayın Başkan, teşekkür ederim.
Biraz önce, CHP Grubu Başkan Vekili Sayın Gök’ün bir
şekilde paylaşmış olduğu Bursa’daki patlamayla ilgili aldığımız sağlıklı bilgi:
1 kadın canlı bomba Ulu Cami’nin yanında kendisini patlatıyor, 2 hafif yaralı
var. Netice itibarıyla -çok şükür demek gerekir her şeye rağmen- ben yaralılara
geçmiş olsun diyorum, milletimize de geçmiş olsun diyorum.
Teşekkür ederim.
BAŞKAN – Biz de geçmiş olsun diyoruz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN – Şimdi, gruplar adına ikinci söz, Cumhuriyet
Halk Partisi Grubu adına Bolu Milletvekili Tanju Özcan’a aittir.
Buyurun Sayın Özcan. (CHP sıralarından alkışlar)
CHP GRUBU ADINA TANJU ÖZCAN (Bolu) – Sayın Başkan,
değerli milletvekilleri; Kolluk Gözetim Komisyonu Kurulması Hakkında Kanun
Tasarısı’nın birinci bölümü üzerinde düşüncelerimizi ifade etmek üzere söz
almış bulunmaktayım.
Şimdi,
sayın milletvekilleri, önce şunu söyleyeyim: Keşke bu yasayı biz Avrupa Birliği
bizden istediği için çıkarmasaydık. Keşke, kolluk güçlerinin keyfî
uygulamalarını engellemek için, biz bu komisyonu daha önceden kurabilseydik.
Bunun bir eksiklik olduğunu öncelikle ifade ediyorum. 
İkincisi,
biz, Komisyon safahatında sürekli olarak şu konuda çaba gösterdik, yapıcı
olmaya çalıştık, dedik ki: “Biz, bu yasanın işlerlik kazanmasını istiyoruz;
düzgün bir şekilde, amacına uygun bir şekilde uygulanmasını istiyoruz. Bununla
ilgili de önergeler verdik ama önergelerin hiçbirini maalesef AKP Grubu ve
Komisyon Başkanı ciddiye almadı. İstedik ki böyle bir komisyon yürütme
organından bağımsız olsun yani kolluk güçleri, malum, yürütme organına bağlı
olarak çalışıyor. Dolayısıyla, kolluk güçlerinin denetimini yapacak olan
komisyon da mümkün olduğu kadar yürütme organından bağımsız bir komisyon olarak
çalışsın istedik, bu konuda önergeler de verdik. Bu önergelerimiz de maalesef
yine dikkate alınmadı. 
Kaygım
şu sayın milletvekilleri: Yaklaşık yirmi yıl önce İnsan Hakları İzleme
Komisyonu kuruldu biliyorsunuz, her ilde de faaliyet gösteriyor ama İnsan
Hakları İzleme Komisyonu ilk kurulduğunda toplumda bir heyecan yaratmıştı.
Gerçekten bu insan hakları izleme komisyonlarına müracaatlar vardı ama sonradan
vatandaşımız gördü ki bu kurullar işlevsiz, bu kurullar sadece yasak savma
amacıyla kurulmuş olan komisyonlar; o anlamda, bu komisyona ilgi, alaka da
azaldı. İnşallah, kolluk denetim komisyonu böyle bir komisyon hâline gelmez;
inşallah, işlevine uygun olarak çalışır diye düşünüyorum. 
Sayın
milletvekilleri, tabii, burada, söz almışken bugün tartıştığımız bir konuya da
kısaca değinmek istiyorum. 
Sayın
Grup Başkan Vekilimiz Levent Gök size “Darbe sevicisiniz.” dediğinde, “Darbe
sevici gibi davranıyorsunuz.” dediğimizde çeşitli itirazlar oldu sizden. Bunu
anlamakta ben gerçekten güçlük çektim. 
Arkadaşlar,
oturup kendinizi bir sorgulamanız lazım. Siz, gerçekten bu ülkede darbelerden
keyif mi alıyorsunuz? Bu ülkede darbe olmasından mutlu mu oluyorsunuz? Siyasi
olarak nemalandığınızı mı düşünüyorsunuz? Bunu, isterseniz yeniden bir düşünün.

Bakın, “27 Nisan e-muhtıra” dediniz. 27 Nisanda size
e-muhtırayı verdiği iddia edilen Yaşar Büyükanıt’a Devlet Üstün Hizmet
Madalyası verdiniz! Bu, nasıl bir çelişki? Adam size muhtıra veriyor -sizin
anlatımınıza göre- siz ne yapıyorsunuz? Ona madalya vererek
ödüllendiriyorsunuz. Bu, bir sefere mahsus mu olmuş sizde? Hayır, olmamış.
HASAN
BASRİ KURT (Samsun) – Bütün genelkurmay başkanlarına veriliyor.
TANJU
ÖZCAN (Devamla) - Şimdi, 1980 darbesi darbe değil miydi? Bu darbeyi yapan
kimdi? Kenan Evren. Ee, bu, ortaya çıktı geçmişte. İşte, Adalet Komisyonu
Başkanlığı görevine getirdiğiniz Sayın Ahmet İyimaya’nın, darbeci Kenan
Paşa’nın avukatı olduğu ortaya çıktı.
AHMET
HAMDİ ÇAMLI (İstanbul) – Hiç sıkılmıyor musun? 
TANJU
ÖZCAN (Devamla) - Bakın, bir şey daha var, bugün yine konuşuldu.
BAŞKAN
– Sayın Özcan, bir saniye…
TANJU
ÖZCAN (Devamla) – Sürem…
AHMET
HAMDİ ÇAMLI (İstanbul) – Hayatını darbelere adamış…
BAŞKAN
- Sizi İç Tüzük 66’ya göre, konudan ayrılmamaya davet ettik, mecburiyetim
benim, bunu daha önce de ifade ettim, lütfen konuya gelin.
TANJU
ÖZCAN (Devamla) – Tamam, teşekkür ediyorum, ben de konuya gelecektim.
AHMET
HAMDİ ÇAMLI (İstanbul) – Darbelerle ayakta durdunuz darbelerle.
TANJU
ÖZCAN (Devamla) – Arkadaşlar, 28 Şubattan dolayı sürekli mağdur edebiyatı
yaptınız, değil mi? 28 Şubatı “bir darbe” olarak nitelendirdiniz, bununla
ilgili dava açıldı.
ORHAN
ATALAY (Ardahan) – CHP de engel oldu dava açılmasına.
HASAN
BASRİ KURT (Samsun) – 28 Şubat darbe değil mi?
TANJU
ÖZCAN (Devamla) – Darbe, değil mi, öyle söylüyorsun? Peki, 28 Şubatın
başaktörlerinden olan, olduğu iddia edilen Sayın Çevik Bir’in avukatlığını kim
yaptı? Şimdi, “Bunun avukatlığını yapanlardan bir tanesi, sizin hâlihazırda
milletvekillerinizden bir tanesi mi?” diye sorsam buna verecek bir cevabınız
olur mu? Ben bunun cevabını bekliyorum.
HASAN
BASRİ KURT (Samsun) - Zan altında bırakma.
TANJU
ÖZCAN (Devamla) – Çevik Bir’in avukatı kimdi? Çevik Bir’in avukatlığını yapan
kişi 28 Şubat davasında, şu anda sizin milletvekilliniz mi değil mi? Bunun
cevabını bekliyorum.
HASAN
BASRİ KURT (Samsun) - Zan altında bırakma, biliyorsan söyle.
MEHMET
METİNER (İstanbul) – Söyle, biz de bilelim ya!
TANJU
ÖZCAN (Devamla) – Eğer böyleyse bir çelişki daha eklemiş oldunuz.
Muhtıra
verene madalya veriyorsunuz, darbe yapanın avukatlığını üstleniyorsunuz, “28
Şubatta bu kadar mağdur olduk.” diyorsunuz, yirmi senedir bunun mağdur
edebiyatını yapıyorsunuz ama “28 Şubatta bize darbe yaptı.” dediğiniz paşanın
avukatlığını üstleneni de getirip milletvekili olarak burada oturtuyorsunuz!
Cevabı bekliyorum, ben cevabı bekliyorum, sayın grup başkan vekili bir cevap
verecek. 
HASAN
BASRİ KURT (Samsun) – Sen ver bir cevap.
MEHMET
METİNER (İstanbul) – Kim o vekil, adını söyle.
TANJU
ÖZCAN (Devamla) – Vermezse ben söyleyeceğim Sayın Metiner, hiç merak etme. 
İkincisi…
ORHAN
ATALAY (Ardahan) – Söylesene ya, söyle, adını söyle.
BAŞKAN
– Sayın Özcan, lütfen konuya gelin.
TANJU
ÖZCAN (Devamla) – Konuya tekrar geldim Sayın Başkan.
Sayın
milletvekilleri, tabii, iki gündür Sayın Türkiye Büyük Millet Meclisi
Başkanının…
RAMAZAN
CAN (Kırıkkale) – Oradan ekmek çıkmaz.
TANJU
ÖZCAN (Devamla) – …sizler tarafından seçilen, sizin oylarınızla Başkan seçilen
Sayın Türkiye Büyük Millet Meclisi Başkanının o talihsiz sözlerini bütün
Türkiye tartışıyor. Doğru mu? Burada anlamadığım bir şey var: Şimdi, grubunuz
adına konuşmalar yapıldı, “Sayın Meclis Başkanının laiklikle ilgili sözlerine
biz katılmıyoruz.” denildi; sonra, Başbakan çıktı “Katılmıyoruz, kendi görüşü.”
dedi.
RAMAZAN
CAN (Kırıkkale) – Tamam, daha ne istiyorsun ya! Daha ne istiyorsun mübarek!
YILMAZ
TUNÇ (Bartın) – Rahatsız mı oldun katılmayınca?
TANJU
ÖZCAN (Devamla) – Bir dakika, devam edeyim.
En
son, Sayın Cumhurbaşkanı bile çıktı “Katılmıyorum, kendi görüşü.” dedi. Şimdi,
eğer bu, doğruysa -herhangi bir konudan bahsetmiyoruz, laiklikten bahsediyoruz,
laikliğin Anayasa’dan çıkartılması meselesinden, “Dindar bir anayasa yapalım.”
diyen bir Meclis Başkanından bahsediyoruz- hiçbiriniz sahip çıkmıyorsanız,
artık bu Meclis Başkanının siyasi olarak bir altyapısı kalmamıştır; Sayın
Meclis Başkanı -siz samimiyseniz- görevini derhâl bıraksın bana göre.
RAMAZAN
CAN (Kırıkkale) – Allah Allah!
TANJU
ÖZCAN (Devamla) – Siyaseten yapması gereken, doğru olan da bu. Arkadaşlar,
böyle bir Meclis Başkanı, nasıl bir Anayasa Uzlaşma Komisyonuna Başkanlık
edecek? Bunun kafası, IŞİD kafası gibi. (AK PARTİ sıralarından gürültüler)
BAŞKAN
– Sayın Özcan… Sayın Özcan…
YILMAZ
TUNÇ (Bartın) – Sayın Başkan, bu, ne demek!
SALİH
CORA (Trabzon) – Sayın Başkan…
YILMAZ
TUNÇ (Bartın) – Mikrofonu kesin Sayın Başkan.
BAŞKAN
– Sayın Özcan…
TANJU
ÖZCAN (Devamla) – “Laikliği Anayasa’dan çıkartalım, dindar bir Anayasa ortaya
koyalım.” Böyle bir şey olabilir mi!
Arkadaşlar,
şu konuya da…
BAŞKAN
– Sayın Özcan, Sayın Özcan… Sizi uyarıyorum, lütfen özür dileyin. Sayın Meclis
Başkanına “IŞİD kafası…” Bundan dolayı özür dilemenizi bekliyoruz.
TANJU
ÖZCAN (Devamla) – Sayın Başkan, sözlerimi tamamlamama müsaade ederseniz gayet
iyi anlaşılacak.
BAŞKAN
– Özür dilemenizi bekliyorum sizden.
TANJU
ÖZCAN (Devamla) – Sayın milletvekilleri…
BAŞKAN
– Sayın Özcan, lütfen bundan dolayı özür dileyin.
TANJU
ÖZCAN (Devamla) – Lütfen, ben, sözlerimi tamamlayayım, yeterli olmazsa
konuşuruz. (AK PARTİ sıralarından sıra kapaklarına vurmalar, gürültüler)
BAŞKAN
– Bakın, bundan dolayı özür dileyin. Sayın Meclis Başkanını bu şekilde itham
edemezsiniz.
TANJU
ÖZCAN (Devamla) – Ya da sayın milletvekilleri, siz şunu mu yapmaya
çalışıyorsunuz: Sayın Meclis Başkanının bu sözlerini söyleyip…
(Mikrofon
Başkan tarafından kapatıldı) 
TANJU
ÖZCAN (Devamla) – …Türkiye’de bir…
AHMET
HAMDİ ÇAMLI (İstanbul) – Hayatınız teröre destekle geçti be! Bütün problemlerin
altında siz varsınız!
TANJU
ÖZCAN (Devamla) – Yani siz, bize ölümü gösterip sıtmaya razı etmeye mi
çalışıyorsunuz! (AK PARTİ sıralarından gürültüler)
BAŞKAN
– Sayın milletvekilleri, bir saniye…
AHMET
HAMDİ ÇAMLI (İstanbul) – Yazıklar olsun be! Özür dileyin.
BAŞKAN
- Şimdi, İç Tüzük 66’yı okuyorum, birincisi…
(AK
PARTİ sıralarından “Ayyaş kafa.” sesi)
AHMET
HAMDİ ÇAMLI (İstanbul) – Sensin IŞİD kafası, sen! 
MUHAMMET
BALTA (Trabzon) - Özür dileyecek, öyle yok!
EJDER
AÇIKKAPI (Elâzığ) – Senden iyi eşek mi var!(x)
MUHAMMET
BALTA (Trabzon) - Özür dileyecek! 
AHMET
HAMDİ ÇAMLI (İstanbul) – Hiç utanma, sıkılma yok mu, hiç utanma sıkılma ya!
Bütün teröristlerin altındasınız be, bütün yaşanan pislikler sizin altınızda…
Yazıklar olsun!
MUHAMMET
BALTA (Trabzon) – Ahlaksız! Her zaman burada hakaret edemezsin! (xx)
YILMAZ
TUNÇ (Bartın) – Bütün darbelerin arkasında CHP vardır!
BAŞKAN
– Sayın milletvekilleri, lütfen…
İç
Tüzük 66’yı okuyorum: “Kürsüdeki üyenin sözü ancak Başkan tarafından, kendisini
İç Tüzük’e uymaya ve konudan ayrılmamaya davet etmek için kesilebilir. 
İki
defa yapılan davete rağmen, konuya gelmeyen milletvekilinin aynı birleşimde o
konu hakkında konuşmaktan men edilmesi, Başkan tarafından Genel Kurula teklif
olunabilir. 
Genel
Kurul, görüşmesiz işaret oyu ile karar verir.” 
Şimdi,
ben, Genel Kurula teklif ediyorum… 
LEVENT
GÖK (Ankara) – Sayın Başkan…
BAŞKAN
– Ben öncelikle şunu soruyorum: Özür dileyecek misiniz, özür dileyecek misiniz?
LEVENT
GÖK (Ankara) – Sayın Başkan…
AHMET
HAMDİ ÇAMLI (İstanbul) – Özür dileyecek, özür!
YILMAZ
TUNÇ (Bartın) – Özür dilesin.
BAŞKAN
– Özür dileyecekseniz… Önce özür dileyin.
LEVENT
GÖK (Ankara) – Sayın Başkan, bir tutanaklara bakalım, gereğini yaparız. 
YILMAZ
TUNÇ (Bartın) – Hayır, açmayın, mikrofonu açmayın. Özür dilemez, açmayın.
OSMAN
AŞKIN BAK (Rize) – Ne dileyecek ya! Ne dileyecek! 
MAHMUT
TANAL (İstanbul) – Sayın Başkan, hatip kürsüdeyken bunu yapamazsınız.
LEVENT
GÖK (Ankara) – Sayın Başkan…
MAHMUT
TANAL (İstanbul) – Sayın Başkan, hatip kürsüdeyken sözünü kesip bu işlemi
yapamazsınız.
BAŞKAN
– Bakın, çok daha ağır cezalar var, 67’de var, 161’de var. Sayın Gök, siz
bilirsiniz. 
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
LEVENT
GÖK (Ankara) – Sayın Başkan, konuşmacımız süresini tamamlasın, tutanaklara
bakar, birlikte bir değerlendirme yaparız. Konuşmasını tamamlasın lütfen.
ORHAN
ATALAY (Ardahan) – Millete hakaret etti!
TANJU
ÖZCAN (Devamla) – Düzeltmem gereken hususlar…
BAŞKAN
– Sayın Özcan, özür dileyecekseniz buyurun. 
Buyurun,
açtım, özür dileyin… 
(Kürsü
önünde toplanmalar)
MAHMUT
TANAL (İstanbul) – Sayın Başkan, milletvekillerini oturtmadan bu baskıyla olur
mu? (AK PARTİ sıralarından gürültüler)
TANJU
ÖZCAN (Devamla) – Sayın Başkan, konuşmamın tamamını bitirdiğimde hâlâ böyle bir
ihtiyaç olursa değerlendirin. Böyle bir şey yok… (AK PARTİ sıralarından
gürültüler) Ne söyleyeceğimi bilmiyorsunuz…
AHMET
HAMDİ ÇAMLI (İstanbul) – Hayır, özür dileyecek. Terbiyesiz herif! Önce özür
dileyeceksin!
ORHAN
ATALAY (Ardahan) – Özür dilemeden oradan gitmeyecek.
LEVENT
GÖK (Ankara) – Herkes oturacak önce, herkesi oturtacaksınız. Böyle bir şey
olamaz! Önce oturtacaksınız! (AK PARTİ sıralarından gürültüler) Böyle baskıyla
olur mu ya!
BAŞKAN
– Sayın milletvekilleri, lütfen…
Özür
dileyecek, buyurun. 
TANJU
ÖZCAN (Devamla) – Efendim, yok böyle bir şey. 
BAŞKAN
– Özür dileyecek.
TANJU
ÖZCAN (Devamla) – Ne diyeceğimi bilmiyorsunuz, lütfen konuşmamı tamamlamama
müsaade edin, ondan sonra özür dilememiz gerekirse duruma bakarız.
BAŞKAN
– Buyurun, özür dileyin. (AK PARTİ sıralarından gürültüler)
Biz
gerekeni yaparız sayın milletvekilleri, lütfen herkes yerine otursun.
Buyurun
Sayın Özcan.
TANJU
ÖZCAN (Devamla) – Şimdi, Sayın Meclis Başkanı eğer bu konuşmaları gerçekten
kendi düşüncesi olarak ifade etmişse, o zaman şunu konuşmamız gerekiyor… (AK
PARTİ sıralarından gürültüler)
AHMET
HAMDİ ÇAMLI (İstanbul) – Hâlâ konuşmaya devam ediyor!
YILMAZ
TUNÇ (Bartın) – Sayın Başkan, mikrofonu keser misiniz?
BAŞKAN
– Ya, sayın milletvekilleri, bir saniye…
ORHAN
ATALAY (Ardahan) – Özür dile, özür!
NİHAT
ÖZTÜRK (Muğla) – Uzatmaya gerek yok. Meclis Başkanına “IŞİD kafalı” diyemez
kardeşim!
MUHAMMET
BALTA (Trabzon) – Özür dile! 
TANJU
ÖZCAN (Devamla) – O zaman bu ülkede Yargıtay Cumhuriyet Başsavcısı ne iş
yapıyor? Yargıtay Cumhuriyet Başsavcısının görevi Yargıtay Kanunu’nun 27’nci
maddesinin (4)’üncü fıkrasında açık bir şekilde düzenlenmiş. Doğru mu
arkadaşlar? 
(Kürsü
önünde toplanmalar, gürültüler, AK PARTİ sıralarından “Özür dile.” sesleri)
LEVENT
GÖK (Ankara) – Hop, hop, oturun yerinize. Geç yerine!
Ya,
böyle bir şey olabilir mi Sayın Başkan?
BAŞKAN
– Sayın milletvekilleri, lütfen…
Birleşime
beş dakika ara veriyorum.
Kapanma Saati: 18.07
ÜÇÜNCÜ OTURUM
Açılma Saati: 19.04
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Üçüncü Oturumunu açıyorum.
277
sıra sayılı Kanun Tasarısı’nın görüşmelerine kaldığımız yerden devam ediyoruz. 
Komisyon
ve Hükûmet yerinde.
Sayın
Çakır, buyurun.
VI.- AÇIKLAMALAR (Devam)
30.- Tokat Milletvekili Coşkun Çakır’ın,
Bolu Milletvekili Tanju Özcan’ın 277 sıra sayılı Kanun Tasarısı’nın birinci
bölümü üzerinde CHP Grubu adına yaptığı konuşmasındaki bazı ifadelerine ve
hakkında İç Tüzük’ün 161’inci maddesinin uygulanmasını talep ettiğine ilişkin
açıklaması
COŞKUN
ÇAKIR (Tokat) – Sayın Başkan, teşekkür ederim.
Sayın
Başkan, değerli milletvekilleri; hepimiz insanız, hata yapabiliriz fakat yapmış
olduğumuz hatadan dönmek de bir fazilettir, erdemdir. 
Biraz önce burada konuşan CHP’li hatip konuşmasının
tamamında kışkırtıcı, tahrik edici bir dil kullanmak suretiyle grubumuzu tahkir
etmiştir fakat bu yeni bir şey değildir, o bakımdan onu geçiyoruz. Fakat,
kullanmış olduğu bir kelime, bir cümle ve bu cümleyi kullandığı kişi söz konusu
olduğunda artık bir tolerans söz konusu olamaz çünkü burada bir kasıt vardır,
açık, bile isteye söylenen bir cümle vardır. Konuşmacının dediği şudur: Meclis
Başkanımıza “kafası IŞİD kafası” demek suretiyle, Meclis Başkanımıza karşı ağır
bir hakarette bulunmuştur. Bu temiz bir dil değildir. Bu siyasal eleştirinin
sınırlarını aşan bir tablodur. O bakımdan, konuşmacının özür dilemesini
istiyoruz. Ve İç Tüzük’ün 161’inci maddesinin (3)’üncü fıkrasında yer aldığı
şekliyle -tırnak içinde okuyorum- “Görüşmeler sırasında Cumhurbaşkanına,
Türkiye Büyük Millet Meclisine, Türkiye Büyük Millet Meclisi Başkanına ve
Türkiye Büyük Millet Meclisi Başkanlık Divanına, Başkanlık görevini yerine
getiren Başkanvekiline hakarette bulunmak…” Bu, Meclisten geçici çıkarmayı
gerektirmektedir.
Bizler Meclis Başkanını yahut başka birisini sevmek
zorunda değiliz ama hukukun öngördüğü şekilde saygı göstermek durumundayız. Bu,
illa önüne eğilip temenna çakmak anlamına gelmez ama birbirimizin hukukunu
korumak anlamında saygı göstermek durumundayız. O bakımdan, ben CHP’li hatip
hakkında İç Tüzük’ün 161’inci maddesinin uygulanmasını talep ediyorum.
Teşekkür
ederim. (AK PARTİ sıralarından alkışlar)
BAŞKAN
- Sayın Gök…
31.- Ankara Milletvekili Levent Gök’ün,
Bolu Milletvekili Tanju Özcan’ın konuşması sırasında AKP Grubu
milletvekillerinin kürsüye yürümesini kabul etmediklerine ve haklarında İç
Tüzük’ün 160’ıncı maddesinin uygulanmasını talep ettiğine ilişkin açıklaması
LEVENT
GÖK (Ankara) - Sayın Başkan, Türkiye Büyük Millet Meclisi faaliyetlerinde kürsü
dokunulmazlığı ve kürsünün masuniyeti en önde gelen ilkelerden bir tanesidir.
Bir partinin, sayısal çoğunluğuna sahip olmanın avantajını kullanacağını
varsayarak kürsüde henüz sözünü bitirmemiş bir hatibin üzerine saldırmasını
asla kabul etmemiz mümkün değildir. Böyle bir tablo az önce sayın grup başkan
vekilinin ifade ettiği hususun çok daha da ötesine geçen, aşırı bir güç
kullanma hususudur. Zannedilmesin ki Cumhuriyet Halk Partisi, bir sayısal
çoğunluğun gösterisiyle bulunduğu kürsüyü terk edecek. 
MEHMET
METİNER (İstanbul) - Hâlâ tahrikçilik yapıyorsun.
LEVENT
GÖK (Ankara) - Ve kürsüdeki sözlerini eğer bu müdahale olmasa belki düzeltme
fırsatı bulacağı bir aşamada böyle bir tablonun tesiriyle arkadaşımızın geri
adım atacağını düşünmek Cumhuriyet Halk Partili için ancak gaflet olur.
FEVZİ
ŞANVERDİ (Hatay) – Bravo(!)
LEVENT
GÖK (Ankara) – Herkes bilmelidir ki arkadaşımız kürsüde konuşurken benim
müdahaleme rağmen AKP Grubunun kürsüye yürümesini kabul etmiyoruz.
Arkadaşımızın sözü kesilmiştir, sözü tamamlanmamıştır. Söylediği sert eleştiri
mahiyetindeki söz kesinlikle bir terör örgütünü tarif eden anlamda
değerlendirilmemelidir, kastı o değildir. Ancak, bu şekildeki beyanımıza karşın
yine de AKP Grubu bu talepte bulunuyorsa biz de Cumhuriyet Halk Partisi olarak
Meclis kürsüsünü işgale varan AKP Grubundaki bütün arkadaşların hakkında İç
Tüzük’ün 160’ıncı maddesinin uygulanmasını talep ediyoruz.
MEHMET
METİNER (İstanbul) – İkisini de oylayalım.
BAŞKAN
– Sayın Akçay…
32.- Manisa Milletvekili Erkan Akçay’ın, AK
PARTİ Grubu milletvekillerinin kürsüye yürümesinin hatibin ağır eleştirisinden
daha vahim bir durum olduğuna ilişkin açıklaması
ERKAN
AKÇAY (Manisa) – Teşekkür ederim.
Sayın Başkan, değerli milletvekilleri; biraz evvel
kürsüde konuşan Sayın Tanju Özcan’ın konuşmasını hem kürsüden dikkatle takip
ettim hem de tutanaklardan tekrar tekrar okudum, inceledim. Bu, normal bir
eleştiriden… O biraz evvel bahse konu cümlede oldukça ağır bir eleştiri söz
konusudur ve bu eleştiriyi, ağır eleştiriyi konuşmacı tavzih eder etmez, tevil
eder veya etmez, özür diler veya dilemez, bilemem, kendi takdirleridir. Bu çok
ağır eleştirilerden mümkün mertebe kaçınmak gerektiğini daha evvelki çeşitli
konuşmalarımızda da ifade etmiş idik ve bu ağır eleştirilerin kimseye de bir
faydasının olduğu kanaatinde değilim. Ancak, bu ağır eleştiriye aynı ağırlıkta…
Mesela, sataşmadan sık sık sözler alınıyor, cevaplar veriliyor. Bu yola
gidilmemiştir de, bunun yerine kürsüye onlarca kişinin öfke ve âdeta kinle,
lince niyetlenircesine yürümesi hatibin ağır eleştirisinden daha vahim bir durumdur;
kabul edilemez. Bu, bir linç girişimi adımıdır. (CHP sıralarından alkışlar)
Şimdi, her hareketin, davranışın ölçüsünü koymak lazım. 
MEHMET METİNER (İstanbul) – Bu nasıl bir MHP zihniyeti!
HÜSEYİN FİLİZ (Çankırı) – Alkışı aldın işte, iyi bir
alkış aldınız!
ERKAN AKÇAY (Manisa) - Bakın, buna dahi tahammül
edemeyip laf atan arkadaşlarımız var. 
MEHMET PARSAK (Afyonkarahisar) - Grup başkan vekiliniz
söylesin, grup başkan vekiliniz. Oradan müdahale etmeyin!
ALİ AYDINLIOĞLU (Balıkesir) – Senden mi talimat alacağız
ya! Allah Allah!
MEHMET PARSAK (Afyonkarahisar) – Grup başkan vekiliniz
söylesin, grup başkan vekili konuşuyor!
ERKAN AKÇAY (Manisa) - Daha evvel yine aynı saatlerde
veya yakın saatlerde yine Cumhuriyet Halk Partisine yönelik ağır eleştiriler de
yapılmıştır. Sataşmadan cevaplar verildi veya verilmedi, o tutanakların da
tekrar okunmasını salık veririm. Siyasi eleştiriyi aşan ifadeler olunca -buna
ilişkin Sayın Çakır biraz önce görüşlerini ifade etti- isterdim ki kürsüye
yürümeye ilişkin de bir çift söz söylesin. Bunu söylemedi, bunu kesinlikle
tasvip etmek mümkün değildir ve kürsüye yürüme hadisesi, kürsüdeki ağır -eleştiri,
hakaret, her neyse- sözleri de, dolayısıyla onun ağırlığını da değiştiren bir
tutum oldu. Bunun karşılığının hatibi linç etmek olmaması gerekir. Bunu bu
şekilde, objektif, soğukkanlı bir şekilde değerlendirmek lazım.
MEHMET METİNER (İstanbul) - İsmail Kahraman’ı linç etme
hakkını kim veriyor size?
ERKAN AKÇAY (Manisa) - Senin söylediklerini kale
almıyorum.
MEHMET METİNER (İstanbul) - Zaten kale alınacak biri
değilsin!
ERKAN AKÇAY (Manisa) - Sayın Başkan, ortamı daha fazla
da germeden bu şekilde değerlendirmek lazım. 
MEHMET METİNER (İstanbul) – İsmail Kahraman’ın söz
söyleme özgürlüğü yok değil mi?
ERKAN AKÇAY (Manisa) – Görüyorsunuz ki “Öfke baldan
tatlıdır.” misali -hadiseyi- Genel Kurulu germek için özel bir gayret var. 
MEHMET METİNER (İstanbul) – Linç kampanyası
başlattınız! 
ERKAN AKÇAY (Manisa) - Biz Milliyetçi Hareket Partisi
olarak burada çıkacak kanunların bir an evvel çıkması için elimizden gelen
hassasiyeti gösterirken iktidar partisi grubu milletvekillerinin bu
hassasiyetin yakınından değil uzağından bile geçmediklerini esefle görüyorum. 
(Mikrofon otomatik cihaz tarafından kapatıldı) 
ERKAN AKÇAY (Manisa) – Söyleyecek fikri olan söyler.
Benim kanaatlerim budur.
Teşekkür ederim.
BAŞKAN – Sayın Akçay, teşekkür ediyorum.
MEHMET METİNER (İstanbul) - Sizin sınırsız özgürlüğünüz
olacak, biz söz söyleyemeyeceğiz!
ERKAN AKÇAY (Manisa) – Zır zır laf atıyorsun, başka bir
şey yok! 
BAŞKAN - Sayın Demirel…
33.- Diyarbakır Milletvekili Çağlar
Demirel’in, muhalefetin iktidara yönelik eleştirilerine tahammül edilmediğine
ve hatip kürsüde konuşurken milletvekillerinin kürsüye yürümelerinin kabul
edilemez olduğuna ilişkin açıklaması
ÇAĞLAR DEMİREL (Diyarbakır) – Teşekkürler Sayın Başkan.
Sayın Başkan, burada bütün hepimiz siyasetçiyiz ve
siyasi düşüncelerimizi burada ifade ediyoruz; en özgürce ifade etmemiz gereken
yer de Parlamento kürsüsüdür, biz bunu defalarca burada söyledik. Muhalefetin
burada iktidara, iktidarın düşüncelerine ilişkin eleştirilerine nedense
tahammül edilmiyor. Oysa en büyük tahammül bence muhalefetin eleştirileri ne
olmalıdır. Bize dün buradan hakaret bile yapıldı. Yani hatip kürsüde konuşurken
buradaki, Parlamentodaki bütün milletvekillerinin kürsüye yürümelerini doğru
bulmuyorum. Doğru bulmadığımız gibi, yaklaşımın da yanlış olduğunu düşünüyorum
çünkü demokrasilerde insanların düşüncelerini özgürce ifade etmesi...
MEHMET METİNER (İstanbul) – İsmail Kahraman hariç
bunların içinde! 
ÇAĞLAR DEMİREL (Diyarbakır) - Siyasette de özellikle
iktidarı muhalefetin eleştirmesi nedense hazmedilmiyor. Oysa burada hepimiz,
eleştirebileceğimiz bir durumda kendi düşüncelerimizi ifade edebilmeliyiz. Bu
yüzden, ben, Parlamentoda kürsüye yürüyen, milletvekillerinin üzerine yürüyen
yaklaşımı doğru bulmuyorum. O yüzden, arkadaşlar, Parlamentodaki bütün
milletvekillerinin bu konuda hassas olması, bir kez daha hassas olması
gerektiğini düşünüyorum ve biz siyasetçilere düşen görev de bütün eleştirilerimizi,
düşüncelerimizi burada özgürce ifade edebilmemizi sağlayan ortamın oluşmasıdır.
Ne yazık ki tahammül edilemeyen düşüncelere ilişkin de kaba kuvvet ya da
sözlerimizi kesmeyle karşı karşıya kalıyoruz. Bugün, az önce de CHP Grubundaki
milletvekili arkadaşımızın sözlerine bu şekilde müdahale edildi, kendisinin
daha sonradan ne söyleyeceğine bile izin verilmedi yani anlaşılmadı...
MEHMET METİNER (İstanbul) – Size çok yakışıyor sanki!
ÇAĞLAR DEMİREL (Diyarbakır) - …söyleyeceğini
tamamlamasına ve anlaşılmasına bile izin verilmedi. Bu durumu kabul etmememiz
gerektiğini bir kez daha ifade etmek istiyorum. (CHP sıralarından alkışlar) 
BAŞKAN – Teşekkür ediyorum. 
XI.- DİSİPLİN CEZASI İŞLEMLERİ
1.- Bolu Milletvekili Tanju Özcan’a, 277
sıra sayılı Kanun Tasarısı’nın birinci bölümü üzerinde CHP Grubu adına yaptığı
konuşmasındaki bazı ifadeleri İç Tüzük’ün 161’inci maddesinde belirtilen
unsurları içerdiği için üç birleşim Meclisten geçici olarak çıkarma cezası
verilmesi hakkında
BAŞKAN
- Sayın milletvekilleri, Genel Kurulun çalışma esasları Anayasa’mız ve İç
Tüzük’ün amir hükümleri ve yine Meclis teamüllerince oturmuş olan uygulamalarla
netleşmiştir. Tabii ki tenkit edebilirsiniz ama itham edemezsiniz;
eleştirebilirsiniz, tahkir edemezsiniz. Bu sadece Meclis İçtüzüğü’nden
kaynaklanan bir şey değil. Her bir milletvekili olarak, her bir vatandaş ve
insan olarak azami nezaketi birbirimize karşı göstermek zorunda olduğumuzu
bildiğimiz kanaatindeyim. 
İç
Tüzük’ümüzün 65’inci maddesi görüşmelerde genel düzeni sağlıyor; Başkanın söz
kesmesi 66’ncı maddede ve konudan ayrılmamayı, İç Tüzük’e daveti gösteriyor.
Konuşma üslubunu 67’nci madde düzenliyor, gürültü ve kavgayı 68’inci madde ve
benzeri devamı maddelerde nasıl burada bir çalışma esasının düzenlendiği çok
açık bir şekilde ortaya konmuştur. 
Hâl
bu iken bugüne kadar mümkün mertebe bu müeyyideleri uygulamadan, uyarılarla
geçiştirmeye çalıştık ama takdir edersiniz ki bu Parlamentoda eğer egemenlik
kayıtsız şartsız milletinse ve millet adına burada temsil görevini her birimiz
üstlenmişsek, bu milletin onuruna, haysiyetine yakışır bir şekilde bir üslup,
bir dil kullanmak lazım. Ne kaba dil ne yaralayıcı değil, tabii ki ne de
kürsüye yürüme; bunların hiçbiri kabul edilemez. Buna karşılık hepimizin dikkat
etmesi gerekiyor. 
Sözün
özü, söz konusu olaya gelince: İç Tüzük’ümüzün 161’inci maddesinin (3)’üncü
bendi…
CEYHUN
İRGİL (Bursa) – Veremezsiniz.
BAŞKAN
- …“Görüşmeler sırasında Cumhurbaşkanına, Türkiye Büyük Millet Meclisine,
Türkiye Büyük Millet Meclisi Başkanına ve Türkiye Büyük Millet Meclisi
Başkanlık Divanına, Başkanlık görevini yerine getiren Başkanvekiline hakarette
bulunmak…”
AYTUĞ
ATICI (Mersin) – Burada hakaret yok Başkan.
BAŞKAN
– “…sövmek veya onları tehdit etmek yahut Türkiye Cumhuriyetine veya onun
Anayasa düzenine sövmek.” Bu özel olarak düzenlenmiş. 
CEYHUN
İRGİL (Bursa) – Siz cumhuriyetin kurucularını “ayyaş” diye benzetiyorsunuz.
BAŞKAN
- Şimdi, sayın milletvekilleri, Bolu Milletvekili Sayın Tanju Özcan’ın -tümüne
baktığımızda bir tarafa bırakalım- Sayın Meclis Başkanımızla ilgili olarak
“Meclis Başkanının kafası IŞİD kafası gibi...” 
NURHAYAT
ALTACA KAYIŞOĞLU (Bursa) – Adam anayasal suç işliyor, “Laikliği kaldıracağız.”
diyor. Eleştiri yapamayacak mıyız?
BAŞKAN
- Bunu asla ve asla ağır eleştiri olarak kabul etmemiz mümkün değildir; bu
kaba, ağır eleştiri değildir, bu hakarettir. 
Bolu
Milletvekili Sayın Tanju Özcan’ın Türkiye Büyük Millet Meclisi Başkanıyla
ilgili olarak bir önceki oturumda söylediği sözler İç Tüzük’ün 161’inci
maddesinde belirtilen unsurları içerdiği için Meclisten geçici olarak çıkarma
cezasını gerektirmektedir. Bu nedenle, Bolu Milletvekili Sayın Tanju Özcan’a,
İç Tüzük’ün 163’üncü maddesi uyarınca, Meclisten geçici olarak üç birleşim
çıkarma cezası verilmesini teklif ediyorum. (CHP sıralarından gürültüler, sıra
kapaklarına vurmalar)
Eğer
Sayın Özcan savunmasını yapacaksa beş dakika süre veriyorum savunma için. Sayın
Özcan ya da bir arkadaşı savunma yapacaksa kürsüye buyursun. 
CEYHUN
İRGİL (Bursa) – Sayın Başkan, teşbihte hata olmaz.
BAŞKAN
– Eğer bir savunma yoksa da…
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
Evet,
Sayın Tanju Özcan yerine Sayın Levent Gök savunma yapacaktır. 
MAHMUT
TANAL (İstanbul) – Savunma için değil, söz istedi o.
BAŞKAN
– Buyurun. 
LEVENT
GÖK (Ankara) – Sayın Başkan, ben tutumunuz hakkında söz istedim. 
Bizim
de bir talebimiz var. Siz kendi görüşünüze göre, arkadaşımızın
değerlendirmesini bir tasnife tabi tuttunuz ve bunu hakaret gibi
değerlendirdiniz. Arkadaşımızın söylediği söz, siyasette ağır bir siyasi
eleştiridir, bütün siyasetçiler de bu ağır eleştirilere tahammül etmek
durumdadır. Eğer Meclis Başkanı bu konuda kendisine dönük bir sataşma görüyorsa
onun hukuki yolları ayrıca görülebilir. 
BAŞKAN
– O ayrı bir konu.
LEVENT
GÖK (Ankara) – Bunda bir beis yoktur ancak bu bahsetmiş olduğunuz başkan
vekiline, başkanlara hakarette ayrıca ne yazar? Anayasal düzene sövmek ve karşı
gelmek de vardır. Meclis Başkanının yaptığı tam da budur, tam da budur. 
Şimdi,
yapılan uygulama ile arkadaşımızın söylemleri arasında ve AKP Grubunun kürsüye
yürümesi eylemi değerlendirildiğinde açık bir nispetsizlik vardır, açık bir
nispetsizlik vardır. Siz arkadaşımızın sözlerinden dolayı, AKP Grubunun grup
başkan vekilinin teklif ettiği 161’i uygulamak gerektiğinden bahsediyorsunuz
ama kürsüye yürüyen onlarca AKP’liyi görmezden geliyorsunuz. 
YILMAZ
TUNÇ (Bartın) – Kürsüye yürümedi ya, kürsünün önüne kadar yürüdü. 
LEVENT
GÖK (Ankara) – Onlar ne olacaktır? Onlar ne olacaktır? Esas sorun budur. 
YILMAZ
TUNÇ (Bartın) – Kürsüye yürüyen yok, sadece “Hakaret etme.” dedi. 
LEVENT
GÖK (Ankara) – Sizin göreviniz kürsü masuniyetini korumaktır, kürsü özgürlüğünü
korumaktır. 
Biz
şiddetle bir yola varamayız, şiddetle bir yola varamayız. 
HÜSEYİN
BÜRGE (İstanbul) – Hakaret ederek de varamayız. 
LEVENT
GÖK (Ankara) – Burada kaba bir güçle sonuç alınmaya çalışılmaya gayret
ediliyorsa…
BAŞKAN
– Ona biz de müsaade etmeyiz, hiç kimse müsaade etmez. Bütün grupların da
dikkatini çekiyoruz. (CHP sıralarından gürültüler) 
MUHAMMET
RIZA YALÇINKAYA (Bartın) – Nasıl müsaade etmiyorsun ya! Vuruyor adama, vuruyor
yani orada!
CEYHUN
İRGİL (Bursa) – Nasıl müsaade etmiyorsun ya, gıkını çıkarmıyorsun!
AYTUĞ
ATICI (Mersin) – Üstüne yürüdüler ya, üstüne yürüdüler, daha ne yapsınlar!
LEVENT
GÖK (Ankara) - …herkes karşısında Cumhuriyet Halk Partisi durur. Ancak,
yaptığınız budur. Ancak, yaptığınız budur. 
Bu
nedenle, siz bir çift sözle arkadaşımızın üstüne, Meclisin kürsüsüne yürüyen
AKP Grubundaki arkadaşlarımız hakkında bir değerlendirmede bulunur musunuz
lütfen. 
YILMAZ
TUNÇ (Bartın) – Kürsüye yürümediler Sayın Başkan, masaların önünden tepki
gösterdi arkadaşlar.
LEVENT
GÖK (Ankara) - Bizim de talebimiz var bu konuda. Niye tek taraflı bakıyorsunuz?
BAŞKAN
– Teşekkür ediyorum Sayın Gök.
Sayın
milletvekilleri, Bolu Milletvekili Sayın Tanju Öczan’a…
ERKAN
AKÇAY (Manisa) – Sayın Başkan…
BAŞKAN
- …İç Tüzük’ün 163’üncü maddesi uyarınca Meclisten geçici olarak üç birleşim
çıkarma cezası verilmesini oylarınıza sunuyorum…(CHP sıralarından gürültüler,
sıra kapaklarına vurmalar)
ERKAN
AKÇAY (Manisa) – Sayın Başkan… Sayın Başkan…
BAŞKAN
- Kabul edenler… 
ERKAN
AKÇAY (Manisa) – Sayın Başkan! Sayın Başkan!
BAŞKAN
- Kabul etmeyenler… 
ERKAN
AKÇAY (Manisa) – Böyle şey olur mu Sayın Başkan!
BAŞKAN
- Kabul edilmiştir.
Sayın
Tanju Özcan’ın üç birleşim Meclisten çıkartılmasına karar verilmiştir. (AK
PARTİ sıralarından alkışlar; CHP sıralarından gürültüler, sıra kapaklarına
vurmalar)
ERKAN
AKÇAY (Manisa) – Sayın Başkan…
BAŞKAN
– Buyurun Sayın Akçay.
ERKAN
AKÇAY (Manisa) – Sayın Başkan, söz istiyoruz, söz vermiyorsunuz!
BAŞKAN
– Birleşime kırk beş dakika ara veriyorum.
Kapanma Saati: 19.21
DÖRDÜNCÜ OTURUM
Açılma Saati: 20.12
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Dördüncü Oturumunu açıyorum.
277
sıra sayılı Kanun Tasarısı’nın görüşmelerine kaldığımız yerden devam ediyoruz.
Komisyon
ve Hükûmet burada. 
LEVENT
GÖK (Ankara) – Sayın Başkan…
BAŞKAN
– Sayın Gök, buyurun.
LEVENT
GÖK (Ankara) – Sayın Başkan…
BAŞKAN
– Dilerseniz yerinizden, mikrofonunuzu açayım. 
Buyurun.
VI.- AÇIKLAMALAR (Devam)
34.- Ankara Milletvekili Levent Gök’ün, AKP
Grubundan bazı milletvekillerinin Meclisin çalışma düzenini bozacak tutum ve
ifadeleri nedeniyle haklarında işlem yapılması gerektiğine ilişkin açıklaması
LEVENT
GÖK (Ankara) – Sözüm kesilmesin yalnız lütfen Sayın Başkan.
Sayın
Başkan, önceki birleşimi kapatırken yaptığınız işlemin sonuçları hakkında,
grubumuz olarak yaşanan uğultu nedeniyle bilgi sahibi olamadık çünkü kapatmadan
önce, sizlerin ne söylediğini dahi duyamadığımız ortamda, Cumhuriyet Halk
Partisi Grubu olarak bir talebimiz bulunmaktaydı. Arkadaşımızın konuşması
sırasında kürsüye yürüyen AKP milletvekilleri hakkında işlem tesis edilmesini
talep ettik. Ben sizin, uğultuda ne yaptığınızın ne ettiğinizin farkında
değilim, bir an önce kapatıp gittiniz. 
Sayın
Başkan, Türkiye’nin kurucu değerlerine, Meclis Başkanı sıfatı uhdesinde olan
Sayın Meclis Başkanının yapılan konferansta söylediği sözler iki gündür
Türkiye’yi neredeyse sallamıştır. Sorumlu bir mevkide bulunan Meclis Başkanının
sorumsuz bir beyanatı Türkiye’yi allak bullak etmiştir. Sadece Türkiye’yi
değil, Türkiye’yi takip eden bütün dış basın bu konuyla ilgili yayınlar
yapmakta ve Meclis Başkanının sahip olduğu ideolojik kafasıyla ilgili de
yorumlar yapmaktadır. Siyasette her zaman sert eleştiriler yapılabilir, o sert
eleştirilere siyasetçilerin her birinin tahammüllü olması gerekir. Arkadaşımızın
sarf etmiş olduğu sözün tamamlanmasına dahi fırsat vermediniz. Eğer Meclis
tutanaklarını okursanız, arkadaşımızın söylediği sözün, kastettiği anlamın
dışında başka bir anlam ifade ettiğini görmeniz mümkün. Buna dahi tahammüllü
olamadınız çünkü grubunuz kaba bir güç gösterisinde bulundu, kürsüyü işgal
ederek arkadaşımıza darp ve saldırı gerçekleştirmek üzere onlarca AKP’li bu
Meclisin en kutsal yeri olan kürsüyü ve kürsü dokunulmazlığını ihlal etti. Bunu
görmezden geldiniz. Talebimizi yerine getirmediniz. Siz az önce ne tür bir
işlem yaptınız, bunu uğultu nedeniyle gerçekten bilmiyoruz. 
Sayın Başkan, Meclis tutanaklarını aldım, getirdim. AKP
Grubundan, tam da sizin tarif ettiğiniz eylemlere uyan ağır hakaretler var
arkadaşımıza ve Meclis grubumuza ve Genel Başkanımıza. Siz bunları görmezden
geldiniz. Şu andaki tutumunuzla, önceki birleşimi kapatırken almış olduğunuz
tutumunuzla tarafsızlık ilkesini yitirdiniz. Böyle bir tabloyu, kürsü
dokunulmazlığının ihlali gibi, şiddet uygulamak suretiyle baskıyı, tahakkümü ve
kürsüde bulunan hatibi kürsüden indirme gayretlerini görmezden geldiniz.
Cumhuriyet Halk Partisi Grubu olarak bunu kabul etmemiz mümkün değildir.
Arkadaşımızın söylediği sözün ağır bir eleştiri dışında başka hiçbir hakaret
kastı olmadığı ortadadır. Eğer tutanaklardan okumamı isterseniz, AKP Grubundan
arkadaşlarımızın bizlere ve hatibe neler söylediğini sizlere okurum, burada
herkes utanır. Bu nedenle, yapmış olduğunuz o işlemin uğultu nedeniyle
duyulmadığını sizlere tekrar ifade ediyorum. Eğer herhangi bir karar almışsanız
biz onun farkında da değiliz, ne karar aldınız farkında değiliz çünkü hemen
oturumu kapatıp gittiniz. Uğultu nedeniyle, yaşanan tabloda kim neye el
kaldırdı ya da siz ne istediniz, bunların hiçbiri duyulmadı. Eğer arkadaşımıza,
Cumhuriyet Halk Partisinin talebini yerinde görmeden, AKP Grubunun istediği
gibi bir işlem başlatmışsanız bunu şiddetle reddediyoruz. 
Böyle
bir tablo içerisinde, Meclisin çalışma düzenini bozacak bu tavır karşısında
Başkanlığınızın derhâl bir açıklama yapmasını bekliyoruz. Eğer siz, Cumhuriyet
Halk Partisi Grubunun talebini yerinde görmeden, sadece AKP Grubunun istediği
bir biçimde bir şeyler Genel Kurula ifade etmiş ve bir oylama yaptırmışsanız,
bunu lütfen açıklayın. Bunun arkasından Cumhuriyet Halk Partisinin talebiyle
ilgili niçin bir işlem yapmadığınızı da lütfen, açıklamanızı öncelikle talep
ediyorum. Diğer konuşma hakkımı ondan sonra saklı tutuyorum. 
BAŞKAN
– Teşekkür ediyorum Sayın Gök. 
ERKAN
AKÇAY (Manisa) – Sayın Başkan, söz istiyorum. 
BAŞKAN
– Buyurun Sayın Akçay. 
35.- Manisa Milletvekili Erkan Akçay’ın,
Genel Kurul salonunda yaşanan olaylarla ilgili Oturum Başkanı TBMM Başkan
Vekili Ahmet Aydın’ın tarafsız davranmadığına ve Tokat Milletvekili Coşkun
Çakır’ın yaptığı açıklamasındaki bazı ifadelerine ilişkin açıklaması
ERKAN
AKÇAY (Manisa) – Sayın Başkan, biraz evvel, yemek arası verilmeden, oylamadan
önce söz istedim, görmezlikten geldiniz ve vermediniz, oylamayı başlattınız o
gürültü arasında, ondan sonra da ara verdiniz. Yani, neden görmezden geldiniz
Sayın Başkan? Söz istiyorum ayakta ya tutanaklara girmesi bakımından veya
yerimden söz isteyeceğim. Bu usulden değildir yani söz vermek usuldendir. Bu
konuda bir açıklama yapmanızı istiyorum. 
Ve
meydana gelen bu tartışmaları, tutanakları, safahatları incelediğimde üzülerek
ifade etmek istiyorum ki kesinlikle tarafsız davranmadınız ve olayın bu şekilde
tetiklenmesinde, maalesef, sizin de muhtemelen de bilmeyerek katkınız oldu.
Çünkü, hatip kürsüde konuşurken o söz üzerine hemen, ısrarla özür dilemesini istediniz.
Tabii, elbette uyarı yapacaksınız, konuya dönmesini arzu edeceksiniz fakat
iktidar partisi milletvekillerine yönelik bu uyarıları yapmadığınızı biliyoruz.
Öncelikle, tarafsızlığınız, sükûnetiniz olayların daha da büyümesinin önüne
geçecektir. 
Üçüncü
olarak, Adalet ve Kalkınma Partisi Grup Başkan Vekili Sayın Çakır konuşmasında
ısrarla kürsüye yürümeye ilişkin bir tek cümleyle dahi söz etmemiştir. Bunu son
derece manidar buluyorum ve sanki, kürsüye yürümeyi tasvip eder bir tutum
olarak görmek istemiyorum ama bu konuda kendilerini de uyarıyorum. Acaba, grup
başkan vekili olarak, kürsüye yürümeye ilişkin söyleyecek sözünüz yok mudur sizin?
Aksi takdirde, bütün olayı bütün boyutlarıyla değerlendirdiğimizde karşımıza
çıkan feci tablo şu olur: Bu da “İktidar partisi, çoğunluğuna dayanarak Türkiye
Büyük Millet Meclisinde zorbalık uyguluyor.” anlamı çıkar. Ki bunu da kabul
etmek mümkün değildir. Yani, tasvip edilmeyecek bir sözden veya bazıları
tarafından hakaret kabul edilen ağır eleştiriden yola çıkılarak varılan netice
bu olursa -hani özrü kabahatinden büyük bir hâl gibi- bu eylemlerin
gerekçesinden çok daha ağır bir tepki verilmiş olur. Bunların objektif,
soğukkanlı bir şekilde Başkanlığınızca ve Adalet ve Kalkınma Partisi Grubu
tarafından değerlendirilmesini ben özellikle istiyorum. 
Bu
üç konuya temas ettim ama özellikle, bu söz vermeme konusuna da açıklık
getirmenizi diliyorum Sayın Başkan.
Teşekkür
ederim.
BAŞKAN
– Teşekkürler Sayın Akçay.
Sayın
Demirel…
36.- Diyarbakır Milletvekili Çağlar
Demirel’in, AKP Grubundaki milletvekillerinin kürsüye yürümesinin kabul
edilecek bir durum olmadığına ve Meclisi yöneten Başkan Vekilinin daha
dikkatli, adil ve tarafsızlık ilkesini esas alan bir yönetim anlayışında olması
gerektiğine ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan.
Evet,
daha önce de ifade ettik, tekrar söyleme gereği duyuyorum: Bu Parlamentoda
kürsüde sözlerimizi söylerken, İç Tüzük’e uygun bir şekilde eleştirilerimize,
tabii ki farklı düşünenler kalkıp farklı, söz hakkı isteyip cevap verebilir ama
bugün yaşadığımız durum, bunun tam aksi bir durumdu. Daha hatip sözünü
bitirmeden, sözünü tamamlamadan, daha hatibin süresi varken AKP Grubundaki
milletvekillerinin ayağa kalkıp kürsüye doğru hareket etmesi, yürümesi kabul
edilecek bir durum değildir. Belki CHP milletvekilleri önüne geçmeseydi şiddet
uygulanabilir miydi diye soru işaretleri de var. Bunları daha önce de ifade
ettik. 
Dün
yine aynen bu tutumunuzu göstermenizi isterdik. Dün AKP grup başkan vekilinin
bizim milletvekili arkadaşımıza ifade ettiği söz bundan daha ağır bir ifadeydi,
aslında hakareti içeren bir durumdu ama bizim konuşmamıza dahi izin
vermediğiniz bir durum söz konusuydu. 
Sayın
Başkan, siz -yine aynı şekilde- kararınızı açıklamadan önce biz grup başkan vekilleri
olarak ayağa kalktık ve söz talebinde bulunduk. Büyük bir uğultu oluştu ve
bizim söz taleplerimizi de dinlemeden, bizim düşüncelerimizi de tekrar
dinlemeden direkt o uğultu içerisinde bir karar verdiniz. 
Yani,
bunların hepsini ifade ettiğimizde, Meclisi yöneten Sayın Başkan sizin daha
dikkatli, daha adil bir şekilde, tarafsızlık ilkesini esas alan bir yönetim
anlayışını uygulamanız gerektiğini düşünüyorum çünkü burada kürsüye yürüyen ya
da işte şiddet uygulamaya yönelik ki bir şiddet vardı, fiziki şiddet olmasa da
bir saldırı söz konusuydu. Belki sözlü şiddet olarak ifade edebiliriz. Bu durum
gerçekleşmesine rağmen birçok milletvekili hakkında sadece kürsüde düşüncesini
ifade eden bir milletvekilinin cezalandırılması asla kabul edilecek bir durum değildir.

Söyledim,
tekrar söylüyorum, bu kürsüde kendi düşüncelerimizi, fikirlerimizi,
eleştirilerimizi ifade etmeyeceksek nerede ifade edeceğiz? Bunu bir kez daha
düşünmemiz gerekiyor. 
Ama
yine yineleyerek söylüyorum: Adaletli bir yönetim anlayışının oturtulması
gerekiyor. Çünkü biz, bugün buradaki söylemlerin daha ağırını AKP grup başkan
vekilinin söylemiyle gördük. Daha adaletli ve daha demokratik bir yönetimin
gerçekleşmesi gerektiğini ifade etmek istiyorum ve yapılan bu uygulamayı da
kabul etmediğimizi bir kez daha ifade ediyorum. 
Teşekkür
ediyorum. 
BAŞKAN
– Teşekkürler. 
Sayın
Çakır…
37.- Tokat Milletvekili Coşkun Çakır'ın,
Parlamentoda her türlü fikrin serdedilebileceğine, eleştirinin yapılabileceğine
ancak hakaretin bu çerçevede değerlendirilecek bir husus olmadığına, özür
dilememekte ısrar edildiği için İç Tüzük’e uygun olarak bir talepte bulunduğuna
ve kürsüye yürümenin tasvip edilemeyeceğine ilişkin açıklaması
COŞKUN
ÇAKIR (Tokat) – Sayın Başkan, teşekkür ederim. 
Burası
Parlamentodur. Parlamento da netice itibarıyla konuşulan yerdir. Her türlü
konu, her türlü fikir bu kürsüden serdedilir, serdedilmelidir. Hatta bildiğimiz
klasik fikirler değil en aykırı düşünceler de burada dillendirilebilmelidir.
Bizler bu aykırı düşüncelere katılsak da katılmasak da değişmez çünkü burası
milletin Meclisinin kürsüsüdür. Nitekim bu kürsüden herkes, her gruptan her
kişi çok ağır eleştiriler yöneltmek suretiyle konuşmalarını sürdürmektedir bu
zamana kadar, öteden beri. Aynı şekilde bizim grubumuza dönük de yine bu kürsüden
oldukça ağır eleştiriler gelmiştir. Bundan memnun olmayabiliriz ama buna
tahammül etmek durumundayız. Bunu sevmeyebiliriz ama bunu içselleştirmek,
tolere etmek durumundayız. Ancak hakaret kesinlikle bunun içine girebilecek bir
şey değildir, tahkir bu noktada, bu paralelde, bu çerçevede
değerlendirilebilecek bir husus değildir. Nitekim bugün burada cereyan eden
hadise de böyle bir husustur. Öyle ki değerli grup başkan vekilleriyle arkaya
geçmek suretiyle uzunca bir müzakere yaptık. Dediğimiz şey sadece şuydu:
“Meclis Başkanımıza ilişkin olarak bu ağır hakaret ifadesi maksadı aşmıştır,
CHP’li hatip bir özür dilesin, büyütecek bir mesele de yoktur.” Ve uzunca süren
müzakerenin aslında konusu da arkada bu olmuştur. Fakat özür dilememe konusunda
ısrar edildikten sonra bendeniz, grup başkan vekili olarak ve elbette ki haklı
olarak İç Tüzük’e uygun olarak bir talepte bulundum. Maksadımız kesinlikle ve
kesinlikle üzüm yemektir, bağcıyı dövmek değildir. 
MEHMET
BEKAROĞLU (İstanbul) - Saldıranlara ne diyorsun?
COŞKUN
ÇAKIR (Tokat) - Hâlâ şu anda İç Tüzük’ün 163’üncü maddesinin dördüncü fıkrasına
göre hatip özür dilediğinde bu geçici çıkarma cezasının kıymetiharbiyesi
kalmayacaktır. Çünkü bizim bidayetindeki talebimiz de buydu nihayetindeki
talebimiz de budur. Dolayısıyla asla ve kata birine karşı bir numara çekmek,
bir dolap çevirmek, böyle bir şey bizim işimiz değildir, olamaz. Eğer hatip
böyle bir cümle kullanmasaydı böyle bir talebimiz de olmazdı. 
LEVENT
GÖK (Ankara) – Ya, bunda ne var Sayın Çakır?
ENGİN
ALTAY (İstanbul) – Ya, bunu kullanırız. Biraz sonra ben de kullanacağım. Ne var
bunda ya?
COŞKUN
ÇAKIR (Tokat) – Meramımı yeterince açık olarak ifade ettiğimi düşünüyorum. 
Saygılar
sunuyorum. 
BAŞKAN
– Teşekkür ederim. 
ERKAN
AKÇAY (Manisa) – Sayın Başkan, hâlâ, ısrarla, kürsüye yürüme konusundaki
görüşünü, tepkisini ortaya koymuyor Sayın Çakır. 
COŞKUN
ÇAKIR (Tokat) – Sayın Başkan…
ERKAN
AKÇAY (Manisa) – Bu konuda görüşünüzü açıklamaya davet ediyorum. 
COŞKUN
ÇAKIR (Tokat) – Sayın Başkan…
BAŞKAN
– Buyurun. 
COŞKUN
ÇAKIR (Tokat) – Sayın Başkan, asla ve kata, Sayın MHP Grup Başkan Vekili…
ENGİN
ALTAY (İstanbul) – Forum mu yapıyorsunuz Sayın Başkan? Forum mu, Meclis mi
burası? Arkada bu işler konuşulur, böyle olur mu bu iş? 
COŞKUN
ÇAKIR (Tokat) – Sayın Başkan, açar mısınız, tamamlayayım. Cümlemi tamamlıyorum
efendim. 
BAŞKAN
– Buyurun. 
COŞKUN
ÇAKIR (Tokat) – Teşekkür ederim Sayın Başkan. 
Sayın
MHP Grup Başkan Vekili Akçay dediği için değil çünkü ben Akçay’a arkada
görüşlerimi ifade ettim ama demin burada konuştuğumda, esas itibarıyla, sadece
bu vakaya kilitlendiğimiz için onu ifade ettim. Bendeniz ve hiçbir arkadaşımız
burada kürsüye yürünmesini tasvip edemez, etmemelidir çünkü kürsünün
dokunulmazlığı esastır. (CHP sıralarından gürültüler)
LEVENT
GÖK (Ankara) – Peki, ne yaptınız Sayın Çakır, ne yaptınız onlarla ilgili?
Herkes kürsüye yürüdü ya! Arkadaşımızın söylediği bir söz, sizin söylediğiniz
sopa, yumruk. 
COŞKUN
ÇAKIR (Tokat) – Ama bunu söylerken Sayın Akçay’a da şunu hatırlatmak isterim,
deminki konuşmasında ifade etmiş olduğu “linç” meselesinde: Kendisi edebiyat
konusunda mahirdir, bir lügati de vardır, Türk Dil Kurumunun lügatini tavsiye
ederim, ona bakıp gördüğünde lincin ne olduğunu görecektir. 
Teşekkür
ederim. 
ERKAN
AKÇAY (Manisa) – Şimdi, Sayın Başkan, linci bir tarif edeyim o zaman. Lügat
filan tavsiye ediyor efendim. Lütfen, söz verin de biz de lügat anlamında cevap
verelim.
BAŞKAN
– Sayın milletvekilleri, sayın grup başkan vekillerimiz; şimdi, tabii ki
bunların hiçbirini karşılamak, burada olan hadiseleri tasvip etmek, hem kötü
sözü hem kürsüye bir hareketi kabullenmek mümkün değildir. 
LEVENT
GÖK (Ankara) – Bununla ilgili ne yaptınız Başkan?
BAŞKAN
– Buna hepimizin dikkat etmesi gerekir. (CHP sıralarından “Ne yaptınız?
sesleri, gürültüler) 
LEVENT
GÖK (Ankara) – Sayın Başkan, kürsüye yürümekle ilgili ne yaptınız?
BAŞKAN
– Bir saniye… Bitirelim… Bakın, ben sizi dinledim o kadar. Bir saniye... 
LEVENT
GÖK (Ankara) – Benim talebim var ortada, koskoca grubun bir talebi var ortada.
Ne yaptınız o taleple ilgili? (AK PARTİ sıralarından gürültüler)
BAŞKAN
– Bir saniye… 
Herkes
kendi grubuna sahip çıksın bir defa önce. 
Öncelikle,
şunu ifade edeyim, Sayın Akçay, siz özellikle sorduğunuz için: Ben bu kararı
açıklamadan önce her 4 grup başkan vekiline söz verdim, uzun uzadıya, kesmedim
de. Onun dışında, kararı veren de ben değildim, ben bir teklifte bulundum,
kararı veren Genel Kurul ve bütün grup başkan vekillerini dinledim. Akabinde,
Genel Kurula teklif etmeden önce savunma için Sayın Tanju Özcan’ı davet ettim,
yoktu; yerine Levent Bey konuştu. Daha sonra işlemi tatbik ettim. Sonrasında
ayağa kalkmışsınız, ben o zaman fark etmedim; daha sonra, karardan sonra sizi
görünce “Buyurun Sayın Akçay” dedim. Hatta size söz verdim. Siz “Ben şu anda
konuşamam.” deyince ara verdim. İlk başta zaten bütün grup başkan vekillerini
ayırdım ve bugüne kadarki tatbikatımda da hepiniz biliyorsunuzdur, özellikle
grup başkan vekillerine kesinlikle, mümkün mertebe söz vermeye çalıştım;
kesmedim, kesmemeye çalıştım. Yine aynı şekilde bugün de verdim. 
Son
söz hadisesinde de ayakta olduğunuzu ifade ettiniz. Ben kararı açıkladıktan
sonra emin olun gördüm ve size tekrar “Buyurun.” dedim. Siz de artık, herhâlde
gürültülü bir ortam dediniz, onun üzerine ben ara verdim.
İkincisi,
Sayın Tanju Özcan’la alakalı olarak arkada da çok rica ettik. Kürsüdeyken “Ne
olursunuz sözlerinizi düzeltin.”; iki defa, konuya dönmesi için İç Tüzük 66’ya
göre davette bulundum. Sonra, o söz üzerine “Lütfen, özür dileyin, sözünüzü
düzeltin.” dedim. O da geçti. O münakaşa esnasında ara verdikten sonra arkada,
sizlerle de Sayın Gök bayağı bir müzakere ettik. Yani özür dilemek de bir
erdemdir. Hata da yapabiliriz, yanlış da olabilir ya da yanlış anlaşılmış…
LEVENT
GÖK (Ankara) – Bunda özür dilenecek ne var efendim.
BAŞKAN
– Velev ki, yanlış değildi diyorsunuz, yanlış anlaşılmış olabilir. Kalkıp eğer
yanlış anlaşılmışsa “Özür diliyorum.” demek küçültmez kimseyi ya. 
LEVENT
GÖK (Ankara) – Sayın Başkan…
BAŞKAN
- Böyle bir erdemi her birimiz, ayrı ayrı kullanmak durumundayız. Öyle bir özür
olmayınca, kırk beş dakikaya yakın da arkada epey bekledik, olmayınca sonuçta
da böyle bir teklifi Genel Kurulun onayına sundum, böyle bir karar çıktı.
LEVENT
GÖK (Ankara) – Sayın Başkan, hangi teklifi sundunuz? 
Sayın
Başkan, bakın, siz de az önce konuşmanızda ifade ediyorsunuz ki, Sayın Akçay’a
hitaben: “Ben, gürültü ve uğultu arasında fark etmedim.” diyorsunuz. Biz de
sizin ne yaptığınızı fark etmedik. Şimdi, İç Tüzük 149’uncu madde, “Oylamanın
manasının belirtilmesi.” Benim de bir talebim oldu, AKP grup başkan vekilinin
de bir talebi oldu. İç Tüzük 149’a göre …“Başkan oylamadan önce verilecek
oyların ne anlama geldiğini kısaca belirtebilir.” diyor.
BAŞKAN
– Evet, belirttik.
LEVENT
GÖK (Ankara) – Ne yaptınız Sayın Başkan siz bu konuda?
BAŞKAN
– Ben açıkladım.
LEVENT
GÖK (Ankara) - Yani bizim, Cumhuriyet Halk Partisi Grubu olarak talebimizi
değerlendirdiniz mi, değerlendirmediniz mi?
BAŞKAN
– Ben sizi, hepinizi, tüm grup başkan vekillerini dinledim. Nihayetinde,
Meclisten geçici çıkarma teklifini Genel Kurulun onayına sundum, Genel Kurul
kabul etti. 
LEVENT
GÖK (Ankara) – Biz bunu duymadık.
BAŞKAN – Bunda ne yapabiliriz? Sizin ne teklifiniz var?
LEVENT GÖK (Ankara) – Biz bunu duymadık Sayın Başkan. 
Benim teklifim ne olacak?
BAŞKAN – Ne teklifiniz, hangi teklifiniz?
LEVENT GÖK (Ankara) – Sayın Başkan, siz şeyi takip
etmiyor musunuz? Kürsüye yürüyen onlarca AKP’li milletvekili var.
BAŞKAN – Sayın Gök, bu istemediğimiz hadiselerin zaman
zaman -istemesek de- burada yaşandığına hepimiz tanıklık ediyoruz. 
LEVENT GÖK (Ankara) – Efendim, benim talebimle ilgili
ne yaptınız? Ben onu soruyorum.
BAŞKAN – Kiminle ilgili, ne talebiniz oldu şahısla
ilgili? Ve benim gördüğüm şu: Artı, sonrasındaki tutanaklarda görmedim.
LEVENT GÖK (Ankara) – Sayın Başkan…
BAŞKAN – O karşılıklı söylemlerin hiçbirini de ben
duymadım…
LEVENT GÖK (Ankara) – Peki, çok güzel.
BAŞKAN – …ve duyarsam da eğer şey olursa…
LEVENT GÖK (Ankara) – Sayın Başkan ben de tam buna
işaret ediyorum. 
BAŞKAN – Evet.
LEVENT GÖK (Ankara) – Biz de sizin ne yaptığınızı
duymadık. Hangi işlemi bir şekilde değerlendirdiniz de AKP Grubu el kaldırdı
bilmiyoruz.
BAŞKAN – Nasıl bilmiyorsunuz? 
LEVENT GÖK (Ankara) – Siz nasıl bizim önerimizi
duymadıysanız, biz de sizin ne yaptığınızı duymadık.
BAŞKAN – Tutanaklara bakın, görürsünüz Sayın Gök.
LEVENT GÖK (Ankara) – Lütfen, o zaman ara verin,
tutanaklara bakalım.
BAŞKAN – Tamam, bakalım.
Birleşime on dakika ara veriyorum.
Kapanma Saati: 20.34 
BEŞİNCİ OTURUM
Açılma Saati: 21.06
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Beşinci Oturumunu açıyorum. 
277
sıra sayılı Kanun Tasarısı’nın görüşmelerine kaldığımız yerden devam ediyoruz.
Birleşime
beş dakika ara veriyorum.
Kapanma Saati: 21.07
ALTINCI OTURUM
Açılma Saati: 21.11
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 82’nci birleşiminin Altıncı Oturumunu
açıyorum. 
Sayın
milletvekilleri, az önce tekrar tutanaklara baktık. Orada tabii ki hiçbirimizin
tasvip edemeyeceği birtakım ifadeler o karşılıklı sataşma esnasında olmuş. Buna
ilişkin olarak öncelikle 2 sayın arkadaşımıza bu ifadelerinden dolayı ben söz
vereceğim. 
Sayın
Ejder Açıkkapı, buyurun. 
38.- Elâzığ Milletvekili Ejder
Açıkkapı’nın, İkinci Oturumda yerlerinden sarf ettiği bazı ifadelerini
düzelttiğine ilişkin açıklaması (x)
EJDER AÇIKKAPI (Elâzığ) – Sayın Başkan, sayın
milletvekilleri; sayın hatibin sarf ettiği sözü hakaret içeren farklı bir şekilde anladığımdan, yine, anladığım şekliyle aynı
sözü kendisine iade maksadıyla aslında bana ve aldığım ahlaki değerlere
yakışmayan bir ifadede bulundum. Bundan dolayı yüce Meclisimizden özür
diliyorum. (AK PARTİ, CHP ve MHP sıralarından alkışlar)
BAŞKAN
– Teşekkür ediyoruz. 
Sayın
Balta…
39.- Trabzon Milletvekili Muhammet
Balta’nın, İkinci Oturumda yerlerinden sarf ettiği bazı ifadelerini düzelttiğine
ilişkin açıklaması (X)
MUHAMMET
BALTA (Trabzon) – Sayın Başkan, değerli milletvekilleri; özellikle konuşmacı
hatibin tahrik edici sözleri neticesinde, tutanaklara baktığımız zaman da
şahsıma yakışmayan özellikle bu sözden dolayı yüce Meclisten, bütün milletvekili
arkadaşlarımdan özür diliyorum. 
Teşekkür
ediyorum. (AK PARTİ ve MHP sıralarından alkışlar) 
BAŞKAN
– Teşekkür ediyorum.
V.- OTURUM BAŞKANLARININ KONUŞMALARI
(Devam)
4.- Oturum Başkanı TBMM Başkan Vekili Ahmet
Aydın’ın, Genel Kurulun düzeni ve ahengi için İç Tüzük hükümlerine dikkat
edilmesini, kürsüdeki hatibe müdahale edilmemesini ve hatiplerin temiz bir dil
kullanmasını istirham ettiğine ilişkin konuşması
BAŞKAN
- Sayın milletvekilleri, zaman zaman, birtakım ortamlarda elimizde olmadan,
farkında olmadan belki birbirimizi kırıcı birtakım davranışların içerisinde
bulunuyor olabiliriz. Bunun olmasını hiç arzu etmeyiz; hem kötü sözün
kullanılmasını, yaralayıcı ve kaba sözün kullanılmasını istemeyiz hem de
özellikle kürsüye hareket tarzı, hareket etme tarzında ya da kürsüdeki hatibe
müdahale edebilecek tarzda fiilî durumlara yol açmanın kesinlikle kabul
edilebilir, tasvip edilebilir bir yanı yok. Hata da yapabiliriz, yanlış da
yapabiliriz; mümkün olduğunca bu yanlışları yapmamak, tekrar etmemek ama yaptığımız
yanlışın farkına vardığımızda da özür dilemek, birbirimizden af dilemek,
birbirimize sarılmak bence insani olarak da, bir milletvekili olarak da
hepimizin görevidir diye düşünüyorum. 
Ben
bu hassasiyetten dolayı hepinize teşekkür ediyorum. Buradaki kayıtların hepsine
tekrardan bir bakacağız, onları da nazara alacağız ama sizlerden istirhamım,
lütfen değerli kardeşlerim, değerli milletvekilleri, İç Tüzük’ün amir hükümleri
var, disipline ilişkin hükümleri var, bu hükümlerin uygulanmasını hiç arzu ederek
yapmayız, istemeyiz, hiç yapmayalım ama buna mecbur bırakılmasın. Buradaki
Başkan Vekili ve Başkanlık Divanı, buradaki yine Genel Kurulun saygıdeğer
milletvekilleri bu kuralları uygulamak zorunda kalmasın diye özellikle öneride
bulunuyorum ve yine kaba ve yaralayıcı bir dil kullanmadan… 65, 66, 67’nci
maddeler, Genel Kurulun düzeni, ahengi… Bunlar yasaklanan hükümler. Bunlara
dikkat etmeniz ve kürsüdeki hatibe müdahale etmemeniz, kürsüdeki hatibin de
temiz bir dil kullanması istirhamıyla tekrardan, göstermiş olduğunuz hassasiyet
için teşekkür ediyorum.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN - 277
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon ve
Hükûmet yerinde. 
Şimdi, birinci
bölüm üzerinde, Halkların Demokratik Partisi Grubu adına Şanlıurfa Milletvekili
Sayın Osman Baydemir konuşacaktır.
Buyurun
Sayın Baydemir. (HDP sıralarından alkışlar) 
HDP
GRUBU ADINA OSMAN BAYDEMİR (Şanlıurfa) – Sayın Başkan, saygıdeğer
milletvekilleri; grubum adına bir kez daha sizleri saygıyla sevgiyle
selamlıyorum.
Doğrusunu
ifade etmek gerekirse bu on dakikalık görüşümü, konuşmamı yapabilmek için
neredeyse beş saattir bekliyorum. Arzulanmayan bir tartışmaya, arzulanmayan bir
nezaketsizliğe ve arzulanmayan bir tabloya hep beraber tanık olduk, yaşadık.
Ancak, memnuniyetle ifade etmek isterim ki demek ki sorun ne olursa olsun
demokrasi kültürüyle, istişareyle, müzakereyle aşılabiliyor. Bu beş saatlik
bekleme süresinden sonra sorunun aşılmış olması yani testinin kırılmasına
müsaade edilmemiş olması, aslında demokrasi ve demokrasiyi içselleştirmenin ne
kadar elzem bir şey olduğunu gelin bu tartışmadan hep birlikte idrak etmeye
çalışalım.
BAŞKAN
– Sayın Baydemir, bir saniye. 
Sayın
milletvekilleri, lütfen, salonda uğultu var, uğultuyu keselim.
OSMAN
BAYDEMİR (Devamla) – Ülkenin büyük meselelerini de ülkenin büyük sıkıntılarını
da bu duyguyla aşmanın yol ve yönteminin olduğunun yani diyalogdan yani
müzakereden yani istişareden başka bir çözüm yolunun olmadığının, olamayacağının,
bu beş saatlik süreç ve yaşadıklarımız aslında delaleti, ispatıdır. Hazır,
testi kırılmamışken, meseleye müdahale etmekten bahsetmişken sayın
milletvekilleri, gelin, bu yasa tasarısını Hükûmet geri çeksin. Hükûmet bu yasa tasarısını geri
çeksin ki özüne uygun bir tasarıyla Genel Kurulun huzuruna gelsin.
Özü
itibarıyla bu tasarıdan kasıt, bu tasarıdan beklenti öyle bir şeydir ki kolluk,
bir insan hakları ihlali gerçekleştirmesin; mevzuatın, hukukun gereğini yerine
getirirken yasanın, kanunun kendisine vermiş olduğu görevi ifa ederken
mevzuatın çerçevesi dışına çıkmasın ve dolayısıyla ihlal gerçekleşmesin
saikiyle getirilen bir tasarıdır. Ancak bu tasarı ihlali önlemeye yeten bir
tasarı değildir zira oluşturulacak komisyon, gözetim komisyonunun kendisi zaten
kolluğun üst düzey amirleridir. 
Sayın
Bakan, saygıdeğer milletvekilleri; eğer ki idare yani İçişleri Bakanlığı veya
Başbakanlık kurum içi bir denetim mekanizması kurmak istiyorsa bu çok kolay;
bir Başbakanlık genelgesiyle veya ilgili bakanlık genelgesiyle bu kurul pekâlâ
oluşturulabilir. Neden Hükûmet, yürütme, bir genelgeyle yapması gereken bir işi
bir yasa maddesi hâline dönüştürüyor? Çünkü burada, çok açık ve net söylüyorum,
bir kanuna karşı hile söz konusu. Esas beklenti Venedik Kriterleri, Birleşmiş
Milletler, aynı zamanda iç hukukumuzun da bir parçası olan Avrupa İnsan Hakları
Sözleşmesi ve içtihadı itibarıyla da bağlayıcı nitelikte olan Avrupa İnsan
Hakları Mahkemesinin kararları… Kolluğun bir dışsal denetime açık hâle
getirilmesi beklentisi, çağrısı var. Daha dün, Venedik Komisyonu, Parlamentoda
grubu bulunan bütün siyasi partilerle bir görüşme gerçekleştirdi ve görüşmenin
özü de Kürt illerinde yürüyen, yürütülen operasyonlarda hukuka riayet edilip
edilmediğinin tespitine yönelik bir görüşme, bir alan çalışması idi. Yarın öbür
gün bu rapor açıklanacak. Yine, bu, Hükûmet sözcüsü ya da bu devletin temsil
pozisyonunda bulunanlar “Ben bu raporu tanımıyorum.” mu diyecek? Eğer bu
raporları tanımıyorsan, o zaman bu mekanizmalar içerisindeki işin ne, yerin ne?

Dolayısıyla,
boşa kürek sallamaktansa, boşa zaman harcamaktansa gelin bu işin esasına,
ruhuna, lafzına birlikte bir kez daha bakalım. Her şeyden önce, bir dışsal
denetimden söz edebilmemiz için bir bütün olarak tasarının amacının, hinterlandının
yani kapsamının ve tasarıyla kurulacak olan kurulun a’dan z’ye değişimine
ihtiyaç var. Bu öyle bir nitelik kazanmalı ki ilgili bakanlıkların
temsilcilerinin yanı sıra şu ana kadar Türkiye’de bu alanda faaliyet yürüten,
örneğin, İnsan Hakları Derneği, MAZLUMDER, Türkiye İnsan Hakları Vakfı,
Uluslararası Af Örgütü Türkiye Temsilciliği, Türkiye Barolar Birliği, Türk
Tabipleri Birliği, kadın alanında çalışma yürüten sivil toplum kuruluşları,
yine, akademide bu alanda uzman olan kürsülerin akademisyenleri, profesörleri;
kendi aralarında yapacakları seçimle bu kurul pekâlâ oluşturulabilir ve işte o
zaman hem toplumun ihtiyaç duyduğu ama aynı zamanda uluslararası kuruluşlara ve
tarafı olmuş olduğumuz uluslararası sözleşmelerin de ruhuna uygun bir
düzenlemeyi yapmış oluruz. 
Eğer ki tasarı bu şekliyle kanunlaşırsa, şüphesiz ki,
grubum bütün maddelerine ilişkin ret oyu verecektir ama açık söylüyorum:
Tasarının kaleme alınış safhasından Parlamentoya getiriliş safhasına kadar
muhalefetin tek bir önerisi hiçbir komisyonda nazara alınmamıştır, dikkate
alınmamıştır. Dolayısıyla, bu, sadece ve sadece iktidar grubunun bir nevi
yasası olmuş olacaktır. Oysaki yasama faaliyetinin kendisinin Parlamentoya ait
olan bir faaliyet olması gerekir. Eğer ki çoğunluk partisi bütün kanunları
kendi ihtiyacı, kendi perspektifi ve kendi penceresinden getirirse -kusura
bakmayın- bunun adı demokrasi değildir, bunun adı demokrasi olmaz; bunun adı
-dün de ifade ettim- tek parti rejimi olur ve tek parti rejiminde, emin olun,
toplumun ihtiyaçlarına yanıt bulma şansımız olmaz. Onun içindir ki istişare,
onun içindir ki ortak paydalarda buluşma ve onun içindir ki ortak akılla sonuca
ulaşma.
Ben inanıyorum ki burada bulunan bütün milletvekilleri
hiçbir insana, en azından kendisine bir hukuksuzluğun vuku bulmasını istemez. O
hâlde, bir hukuksuzluğun vuku bulmasını istemiyorsak hukuksuzluğun vuku bulma
zemininin kendisini bizim ortadan kaldırmamız lazım, o da her şeyden önce
zihniyetten başlar ve Türkiye’deki ihlal alanlarına baktığımızda o zihniyetin,
bir nevi artık bir bireyin tek başına, kolluk kuvvetine mensup olan bir
görevlinin münferit davranışından ziyade bir sistem sorunu olduğunu görüyoruz.
Bu öyle büyük bir sistem sorunudur ki bugün iktidar partisi milletvekillerinin
bana göre yarın mağdur olacağı yasal düzenlemeler geliyor. Şu anda bile, şu
anda, şu dakikada, şu saatte Türkiye’de yayın yapan ulusal televizyon ve yerel
televizyon kanallarının 15 tanesinin ekranının karartılmasının çalışması
başlamış durumda. Şu ana kadar neredeyse 30 kanal kapatıldı, 15 tanesi de
yolda. Bir karanlık rejime, bir karanlık sürece doğru bu toplum adım adım
götürülüyor. Yani, varlık zemini, hepimizin varlık zemini, hepimizin üzerinde
bulunduğumuz dalın kendisi testereyle kesiliyor ve emin olun bunun altında
herkes kalacaktır.
Sayın
Başkan, müsaadeniz olursa, hazır mevzu demokrasiden açılmışken ve hazır konu
kısmen tatlıya da bağlanmışken ben de bir konuda bir iki cümleyle görüşümü,
düşüncemi ifade etmek istiyorum beş saattir yaşamış olduğumuz sorun alanına
ilişkin. 
Sayın
Başkan, eğer İç Tüzük’te disiplini gerektiren ve oylamayı gerektiren bir işlem
idiyse hatibin ifade etmiş olduğu husus, o işlemi dün Sayın Grup Başkan Vekili
hakkında niye yapmadınız? Çünkü Sayın Grup Başkan Vekilinin bizim şahsımıza
sarf etmiş olduğu hususun kendisi de düşünce hürriyetini aşmış nitelikteydi. 
Sayın
Başkan, demokrasi herkese lazım, insan hakları herkese lazım ve nezaket herkese
lazım çünkü nezaketi gösteren nezaketi hak eder, nezaketi göstermeyen, emin
olun nezaketi hak etmez. Onun için, saygı bekliyorsak her şeyden önce kendimize
olan saygımızdan dolayı saygı duymalıyız. 
Bu
duygularla hepinizi selamlıyorum. (HDP sıralarından alkışlar) 
BAŞKAN
– Teşekkür ediyorum Sayın Baydemir. 
Birinci
bölüm üzerinde şahıslar adına ilk söz Kocaeli Milletvekili Cemil Yaman’a
aittir. 
Buyurun
Sayın Yaman. (AK PARTİ sıralarından alkışlar) 
Süreniz
beş dakikadır. 
CEMİL
YAMAN (Kocaeli) – Sayın Başkan, değerli milletvekilleri; Kolluk Gözetim
Komisyonu Kurulması ve Bazı Kanunlarda Değişiklik Yapılması Hakkında Kanun
Tasarısı’nın birinci bölümü üzerine şahsım adına söz almış bulunuyorum. Bu
vesileyle sizleri ve sizlerin şahsında aziz milletimizi saygıyla selamlıyorum. 
Hepimizin
kabul ettiği üzere, devletin öncelikli görevi ülkenin güvenliğini ve
vatandaşların huzurunu sağlamaktır. Bu konu, tüm dünya ülkelerinde olduğu gibi,
ülkemizde de devletin tayin ettiği kolluk kuvvetlerince yerine getirilmektedir.

Kolluk
kuvvetleri, huzur ve güvenin sağlanması noktasına çok önemli görev icra
etmektedirler. Yetkileri kullanması sırasında meydana gelen durumlardan dolayı
kolluk kuvvetlerimiz diğer kamu görevlilerine oranla daha fazla şikâyete maruz
kalmaktadırlar. 
Sayın Başkan, değerli milletvekilleri; Avrupa Birliği
üyelik süreciyle başlayan ve yasal değişikliklerle devam eden süreçte işkence
ve kötü muamele suçlarına karşı önlemler artırılmıştır. Mutlulukla ifade etmek
istiyorum ki bugün görüştüğümüz tasarıyla insan onuruna yakışır, eşit vatandaş
olma bilincine dayalı, sevgi ve hoşgörüyle güçlendirilmiş, yaşam kalitesini
artırmaya yönelik yeni bir düzenlemeye daha imza atmış olacağız. 
Bu
düzenlemeler neler getiriyor? Halkın devlete olan güven duygusu kolluk şikâyet
sistemiyle daha da gelişecek. Şeffaflığı sağladığı için kimi zaman propaganda
sonucu iftiralara maruz kalan kolluk kuvvetlerimizin töhmet altında kalması
önlenecek. Kayıt ve soruşturma sistemiyle mevcut yasal altyapı Avrupa Birliği
standartlarına ulaştırılacak. Yaşanan problemlerin doğru ve hızlı şekilde
tespit edilmesi sağlanacak, Jandarma Genel Komutanlığı, Emniyet Genel Müdürlüğü
ve Sahil Güvenlik Komutanlığı arasında koordinasyon standartlara bağlanmış
olacak. Şikâyetlerin incelenmesi, izlenmesi ve sonuçlandırılmasını sağlayan
mevcut mekanizmaların daha etkili ve hızlı işlemesi sağlanacak. Kurulacak merkezî
kayıt sistemiyle kurumsal hafıza oluşturulacak ve bu uygulamalar sayesinde
birliktelik sağlanmış olacak. Bu sistem Türkiye'nin herhangi bir yerinde
yapılan şikâyetleri kayıt altına alacak ve anında merkezin takibi
sağlanacaktır. 
Malumunuz,
kolluk kuvvetlerinin -görevlerini icra ederken- zaman zaman görevi kötüye
kullandıkları, görevi ihmal ettikleri, görevi savsakladıklarına ilişkin
iddialar ileri sürülmektedir. İleri sürülen bu iddialarla ilgili olarak yapılan
soruşturmaların izlenmesinin bugüne kadar derli toplu olduğu pek söylenemez.
Çıkaracağımız bu kanunla iddiaların gerçeği yansıtıp yansıtmadığı veya
yansıttığı takdirde buna ne gibi cezaların verileceği bu sistemle daha kolay
takip edilecek. Bu şikâyetlerin hukuka aykırı olanlarının değerlendirilmesi
için İçişleri Bakanlığı Müsteşarlığı başkanlığında Kolluk Gözetim Komisyonu
oluşturulması planlanmıştır. Burada ele alınacak konular kolluk kuvvetleri
tarafından yapılan iş ve işlemleri kapsayacak olup Jandarma Genel
Komutanlığında ve Sahil Güvenlik Komutanlığında görevli personellerin askerî
görevlerinden doğan suçları kapsam dışı tutulacaktır. Kolluk kuvvetlerinin
yaptıkları fiillerden dolayı mağdur olan kişiler ya da kanuni temsilcileri
yaşanan hukuksuz eylemleri şikâyet edebildikleri gibi, mağdurların ikinci
derece dâhil kan ve kayın hısımları tarafından da yetkili mercilere şikâyet
mümkün hâle gelecektir.
Sayın
Başkan, değerli milletvekilleri; 2002 yılı Kasım ayında iktidara gelen AK
PARTİ, ekonomiden eğitime, sağlıktan adalete hemen hemen her konuda ciddi
ilerlemeler kaydetmiştir. Atılan bu adımlar kamuoyunun neredeyse tamamı
tarafından desteklenmiş ve takdir edilmiştir. Vatandaşlarımızın kendilerini
güven ve huzur içinde hissetmeleri için, temel hak ve özgürlüklere ayrıca önem
vermekteyiz. 
Sizinle
paylaştığım Kolluk Gözetim Komisyonu Kurulması ve Bazı Kanunlarda Değişiklik
Yapılması Hakkında Kanun Tasarısı’yla hizmet çıtamızı bir adım daha yükseltmiş
olacağız, buna yürekten inanıyorum.
Bu
vesileyle, şampiyon Kocaelispor’umuzu ve şampiyon olan tüm takımlarımızı
kutluyor, bu kanunun aziz milletimize hayırlı olmasını diliyor, sizleri ve aziz
milletimizi saygıyla selamlıyorum. (AK PARTİ sıralarından alkışlar)
HAYDAR
AKAR (Kocaeli) – Bir maça gel Cemil, hiç görmedim seni maçlarda!
BAŞKAN
– Teşekkür ediyoruz Sayın Yaman.
Şahıslar
adına ikinci ve son konuşmacı Bursa Milletvekili Kadir Koçdemir. 
Buyurun
Sayın Koçdemir. (MHP sıralarından alkışlar)
KADİR
KOÇDEMİR (Bursa) – Sayın Başkan, saygıdeğer milletvekilleri; Milliyetçi Hareket
Partisi Grubu üyesi olarak şahsım adına söz almış bulunuyorum. Sözlerimin
başında hepinizi saygıyla selamlıyorum.
Uğruna
normal çalışma düzenimizi bozduğumuz ve belki bu aşırı yüklenme sebebiyle
sinirlerin sık sık gerildiği, arzu etmediğimiz ortamların oluştuğu bir
dönemdeyiz. Bunu ne için yapıyoruz? Bunu, Avrupa Birliği vize muafiyetini elde
etmeye bazı değişiklikleri yetiştirmek için yapıyoruz. Ancak, tarihe şöyle bir
baktığımızda görünen şudur ki bir şeyin hakkını vermediğimiz takdirde, usulü
bir tarafa attığımız takdirde ona ayırmamız gereken zamanı eninde sonunda,
birkaç misliyle birlikte tekrar bu konuya ayırmak zorunda kalırız. 
Bundan
önceki kanunlarda şunu görüyoruz: Üzerinde çok tartışmadan, konuşmadan
alelacele geçirdiğimiz kanunlar üç beş ay sonra değişlik teklifleriyle tekrar
önümüze gelmektedir. O bakımdan, İngilizlerin başka bir konseptte söyledikleri
bir söz yasama için bilhassa geçerlidir. Diyorlar ki: “Ucuz alacak kadar zengin
değilim.” Yasamada da bu kadar çok acele edecek kadar fazla bir vaktimiz yok,
hata yapacak kadar lüksümüz yok. O bakımdan, bu kanunları eğer zamanında
planlayarak yapsaydık, bundan önceki konuşmamda da söylediğim gibi, 2010’da
başlattığımız süreci böyle gece yarılarına kadar uzatarak, 2016 yılında, ne
yazdığını bile bilmeden buraya getirmek durumunda kalmazdık. 
Bu
kanun kolluk gözetim kanunu ama kolluk gözetimini değil, kollukla ilgili idari
işlemler, disiplin işlemleri yapmayı düzenliyor. Bu kanun Türkiye’deki mevcut
kolluğun denetimiyle ilgili bürokratik mevzuata ilave hiçbir şey getirmiyor,
sadece kayıt altına alma konusunda, belki istatistiklerin yayımlanması
konusunda bir faydası olacak. Ama, bunların raporunun verilmesinde de Meclis
İçişleri Komisyonunun ihmal edildiğini görüyoruz. Eğer bunu bir tarafa bırakıp
hakikaten her konuya hak ettiği vakti ayırarak yasama faaliyeti yaparsak daha
az yanlış yapıp daha fazla mesafe alma imkânımız olacaktır. 
Ben,
bu kanunun yine de sadece hataları ve kendilerine yapılan şikâyetleri değil,
hizmet, kapasite ve kabiliyetlerinin nasıl artacağı yolunda da güvenlik
güçlerimizin durumunu ortaya koymaya vesile olmasını diliyor, hepinize saygılar
sunuyorum. (MHP sıralarından alkışlar)
BAŞKAN
- Teşekkür ediyorum.
Şimdi,
sayın milletvekilleri, sisteme giren sayın vekiller var; soru-cevap işlemini
yapacağız. 
Sayın
Şeker...
ALİ
ŞEKER (İstanbul) - Evet, şimdi, 2015 yılıyla ilgili bir rapor yayınlandı; bu
raporda 102 kişinin öldüğü Ankara katliamı dünyada en büyük katliam olarak
ortaya çıktı. Ve iki yüz gün oldu, bu Ankara katliamıyla ilgili sorumlular
hakkında hiçbir işlem yapılmadı çünkü onlar dokunulmazlık zırhına
bürünmüşlerdi. İstihbaratı alıp gizleyen, ilgili yerlere vermeyen Emniyet Müdür
Yardımcısı, maalesef, dokunulmazlık zırhından bir türlü çıkartılamadı; İçişleri
Bakanı ve Vali buna izin vermedi. 
Şimdi,
katliamlar konusunda dünyada 8’inci sıradayız; geçen yıl, 2015’te dünyada
8’inci sıraya yükseldik. Toplam 1.086 kişi öldü ya da yaralandı. Kilis’e her
gün roket düşüyor. Bugün 14 yaşında bir çocuk daha öldü ve Kilis’e düşen
roketler nedeniyle toplam 18 kişi ölmüş oldu.
Yani,
2015 yılında patlamadan ölenlerin sayısı bir önceki yıla göre 77 kat arttı.
Yani, bu kadar büyük katliamların arttığı bir dönemde bizim emniyet güçlerimiz
ne iş yapıyor? 
BAŞKAN
- Sayın Tanal…
MAHMUT
TANAL (İstanbul) - Teşekkür ediyorum Sayın Başkan.
Sayın
Bakanım, Şanlıurfa iline gittiniz. Şanlıurfa ilinde sürekli, günde sekiz ile on
iki saat arası elektrikler kesilmekte. Ve elektriklerin kesilmesi nedeniyle,
sulama tarımıyla uğraşan vatandaşlarımızın ürünleri yetişmiyor ve yanıyor bu
sıcakta. Bu sebepten dolayı, ekonomik anlamda bir fakruzaruret içerisine
girecekler. Bu şekilde, istemeyerek terör örgütlerine yardım yataklıktan
dolayı, gerçekten suça itmiş olacaksınız. Bu sebepten dolayı, Şanlıurfa’nın,
Mardin’in, Diyarbakır’ın bu elektrik kesintileri ne zaman giderilecek? 
Teşekkür
ediyorum.
BAŞKAN
- Sayın Gaytancıoğlu…
OKAN
GAYTANCIOĞLU (Edirne) - Teşekkür ederim Sayın Başkan.
Tarımsal
üretimde kullanılan elektriklerin kesilmesiyle ilgili Sayın Enerji Bakanı son
noktayı koymuş: “Borcun yüzde 20’si peşin ödenirse bankadan teminat mektubu
alınır ya da 2 kefil bulunursa borç 36 taksite bölünecek ve tarlalara su
verilecek.”
Sayın
Bakan, çiftçiyi borç batağına saplayan zihniyetiniz çiftçinin üretim
yapabilmesi için âdeta kırk dereden su getirmesini istiyor. Hırsızları,
yolsuzluk yapanları, çocuk istismarcılarını koruyan zihniyetiniz üreten Türk
çiftçisini ne zaman koruyacak, merak ediyorum.
BAŞKAN
– Sayın Yalım…
ÖZKAN
YALIM (Uşak) – Teşekkür ederim Başkan.
Benim
sorum Ulaştırma Bakanına: Defalarca uyarmamıza rağmen, basın toplantısı ve
burada, Meclis kürsüsünde konuşmamıza rağmen -bugün ve birkaç gündür aldığımız
telefonlarla- nakliyecilerin ve firma sahiplerinin trafik sigortalarında hâlâ
en ufak bir düşüş meydana gelmemiştir. Nakliyecinin durumu gün geçtikçe
zorlaşıyor ve de araçlarını satma durumuna kadar gitmektedir. Bir an önce
trafik sigortalarındaki yüzde 10’luk SGK priminin kaldırılması, en azından
yüzde 10’luk bir indirime gidilmesini arz ediyorum.
Teşekkür
ederim.
BAŞKAN
– Sayın Gürer…
ÖMER
FETHİ GÜRER (Niğde) – Teşekkür ederim Sayın Başkan.
Sayın
Bakan, Niğde’nin Himmetli ve Bor’un Halaç köyünde su kaynakları olduğu hâlde
yaklaşık sekiz yıldır gölet yapılacağı söyleniyor ve bu göletler bugüne kadar
gerçekleşmedi. Bölgede suya yoğun ihtiyaç var. Himmetli ve Halaç’ta gölet
yapılacak mı?
Ayrıca,
Ulukışla Emirler Göleti’nde de sıkıntı ve sorun var. Keza daha önce size
sunmuştum, Darboğaz Göleti’yle ilgili çalışma ne aşamada? 
Bu
arada Kılavuz’daki içme suyu sorunu ve Hacıbeyli köyümüzdeki içme suyu
sorunuyla ilgili yapılan çalışmalar nedir?
Teşekkür
ederim.
BAŞKAN
– Tekrar Sayın Tanal, buyurun.
MAHMUT
TANAL (İstanbul) – Teşekkür ediyorum Sayın Başkan.
Sayın
Bakan, Düzce ilimizin Hecinler mevkisi var. Düzce Belediyesi, komple, tüm pis
şehir çöpünü Hecinler mevkisine döküyor ve oradan pis lağım suları aynı zamanda
Melen Çayı’na dökülüyor, Melen Çayı suyu da İstanbul’a veriliyor. Takdir
edersiniz burada hem su kirleniyor hem çevre kirleniyor. Siz, bu Melen Çayı’nın
kirliliğini ne zaman engelleyeceksiniz? Ve aynı zamanda Hecinler mevkisindeki
vatandaşın bu mağduriyetini gidermeyi düşünüyor musunuz?
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim
Sayın Başkan.
Sağlık Bakanına bölgemizin önemli bir sorununu aktarmak
istiyorum. 2 çocuğu epilepsi hastası olan Bayram Güngör isimli Giresunlu işçi
kardeşimiz çocuklarını tedavi ettiremiyor. Çünkü epilepsi hastalarının çocuk
nöroloji bölümünde tedavi olması gerekiyor ancak Giresun, Trabzon, Rize ve
Ordu’da hiçbir devlet hastanesinde bu bölüm yok, sadece Ordu’da 1 yaşından
büyük hastalara bakan bir nörolog var. Bu tür hasta ailelerinin ilgili yerlere
yaptıkları müracaatlara dahi cevap verilemiyor. Milyonlarca kişinin yaşadığı bu
4 ilimizde devlet hastanelerine çocuk nöroloğu atanmamasını acaba siz nasıl
değerlendirmektesiniz? En kutsal varlıklarımız olan çocuklarımızın
hastalıklarının tedavilerinde karşılaşılan bu sorunun bir an önce giderilmesini
beklemekteyiz.
Teşekkür ediyorum.
BAŞKAN – Sayın Şeker…
ALİ ŞEKER (İstanbul) – Bugün maalesef Bursa’da bir
katliam yaşadık, yine bir canlı bomba orada çok sayıda vatandaşımızı yaraladı.
Amerikan Konsolosluğu sabah yurttaşlarını uyardı. Türkiye Cumhuriyeti İçişleri
Bakanlığı ve İstihbarat Teşkilatı niye Türkiye Cumhuriyeti vatandaşlarını uyarma
gereğini duymuyor ya da bu bilgileri kendine saklıyor? Bu konuda yetkililer
hakkında bir işlem yapmayı düşünüyor musunuz? Taksim katliamında da daha
önceden bir uyarı yapılmıştı, Alman Konsolosluğu ve Amerikan Konsolosluğu yine
uyarmıştı. Bu konuda bir eksiklik yok mu? Bununla ilgili bir işlem yapmayı
düşünüyor musunuz?
BAŞKAN – Sayın Bayraktutan…
UĞUR BAYRAKTUTAN (Artvin) – Teşekkür ediyorum Sayın
Başkan.
Sayın Bakan, Karadeniz’in en büyük sorunlarından bir
tanesi Ormanla yaşanan mülkiyet ihtilaflarına ilişkin sorun. Vatandaşların
elinde tapu olmasına rağmen ne yazık ki bu tapuları, aradan geçen zaman
zarfında, yerinde yapılan incelemeler sonucunda eğer bir orman arazisi tespit
edilmişse veya üzerinde peruka çalısı gibi bir çalı tespit edilmişse bu yere ilişkin
olarak Orman, kadastro tespitine itiraz ve tescil davası açıyor ve vatandaşın
tapusunu bir anlamda elinden alıyor, özellikle Karadeniz Bölgesi’nde. 20. Hukuk
Dairesinde de buna ilişkin davalar temyiz incelemesinde olumsuz sonuçlanıyor.
Orman ile vatandaş arasındaki bu ihtilafa ilişkin Karadeniz’de ne kadar dava
vardır? Buna ilişkin yasal bir düzenleme yapmayı düşünüyor musunuz Sayın Bakan?
Vatandaşların gerçekten ciddi anlamda mağduriyetleri var, özellikle Karadeniz
Bölgesi’nde bu ciddi mağduriyetlerin önlenmesi için bir çalışma yapmayı
düşünüyor musunuz?
Teşekkür ediyorum.
BAŞKAN – Teşekkür ediyorum.
Şimdi soruları cevaplandırmak üzere Orman ve Su İşleri
Bakanı Sayın Veysel Eroğlu’na söz veriyorum.
Buyurun Sayın Bakan.
ORMAN VE SU İŞLERİ BAKANI VEYSEL EROĞLU
(Afyonkarahisar) – Sayın Başkanım, çok değerli milletvekilleri; saygılarımı arz
ediyorum. 
Efendim, tabii, Ankara Tren Garı önünde patlama
olayıyla ilgili olarak özellikle İçişleri Bakanlığı ve Teftiş Kurulu
Başkanlığınca şu anda işlemler yapılıyor, aslında bazıları da görevden
uzaklaştırıldı ama soruşturmalar hâlâ çok detaylı olarak devam ediyor. Bazı
arkadaşlar, Ankara İl Emniyet Müdürü Kadri Kartal, Güvenlik Şube Müdürü Adem
Arslanoğlu ve İstihbarat Şube Müdürü Cihangir Ulusoy görevden uzaklaştırılmış
ama daha çalışmalar devam ediyor.
ALİ ŞEKER (İstanbul) – Yargılamalara izin verilmedi. 
ORMAN VE SU İŞLERİ BAKANI VEYSEL EROĞLU
(Afyonkarahisar) – Size yazılı olarak da çok detaylı olarak cevap vereceğiz. 
Şanlıurfa’yla alakalı, efendim, biz 3 bakan olarak dün
Şanlıurfa’ya gittik. Bütün vatandaşları, çiftçileri, ziraat odalarını, kamu
kurum ve kuruluşlarını, sulama birliklerini vesaire yani suyla alakalı,
elektrikle alakalı bütün vatandaşları -aşağı yukarı bir 600-700 kişi vardı-
hepsini ayrı ayrı dinledik ve neticede onların talepleri vardı ve onların
taleplerine uygun bir çalışma yaptık. Bir kere şunu ifade ettik: Özellikle
borcu olanlar çok, 300-400 metre derinlikteki kuyulardan su çeken vatandaşlar
borçlarını ödememiş. Netice itibarıyla şirket ile biz dedik ki: En azından gece
saatlerinde sulama yapsınlar. Fakat bazı vatandaş gündüz saatlerinde sulama
yapıyor, saati de yani elektrik sayacı da yok fakat tabii ki orada vatandaşlar
da mağdur olmasın diye Gıda, Tarım ve Hayvancılık Bakanlığımızın desteklerinden
bir kısmını borçlara mahsup etmek kaydıyla bu elektrik şirketinin elektrikleri
kesmemesi konusunda mutabakata vardık, bir.
Vatandaş
sayaç olmadığı takdirde gerçekten çok fazla lüzumsuz su kullanıyor ve arazi de
bu yüzden çoraklaşıyor. En azından tasarruf maksadıyla oy birliğiyle, bütün
herkesin ittifakıyla elektrik sayacı konulması hususu da gündeme geldi. Ama,
orada, gerek Şanlıurfa’da gerek Mardin’de -Sayın Başbakanımız da- orada sulama
kanalları… Ta Şanlıurfa’dan Mardin’e kadar giden 221 kilometre uzunluğunda
muhteşem bir suni nehir var ve saniyede 200 metreküp suyu iletecek kapasitede;
bunun tamamı bitti. Şimdi, biz, Viranşehir’den başlayarak Mardin’e doğru
oradaki bütün ihaleleri de aşağı yukarı, büyük ölçüde yaptık; bir kısmı da
ihale yapılıyor. İnşaatların hızlandırılması, dolayısıyla pompajla sulananların
mutlaka önümüzdeki bir iki yıl zarfında Şanlıurfa’daki ana kanaldan cazibeyle
sulanması konusunda mutabakata vardık, vatandaşlar çok memnun oldu. Onu
özellikle vurgulamak istiyorum.
Trafik
sigortasıyla ilgili konuyu Ulaştırma Bakanına ileteceğim, takip edeceğiz. Hatta
o konuda detaylı bir bilgi bana iletirseniz -ben buradayım- onu da çok detaylı
olarak…
Sayın
Gürer, biliyorsunuz, ben bundan on beş yirmi gün önce Niğde’deydim, orada bütün
vatandaşların taleplerini aldık. Size bilgi olarak bütün yapacağımız göletleri
söyleyeyim. Orada bir kısmının da temelini attık, temel atarken de açılış
tarihini, saatleri verdik. Tabii, bu söz verdiğim bütün göletler Niğde’de
tamamlanacak, hepsi tamamlanacak, söz verdiğimiz bütün göletler tamamlanacak. 
ÖMER
FETHİ GÜRER (Niğde) – Sorduklarım yok Sayın Bakan orada.
ORMAN
VE SU İŞLERİ BAKANI VEYSEL EROĞLU (Afyonkarahisar) - İkincisi: Özellikle bazı
köyler var. Aslında, tabii, biz, o köyler eğer göletten su alabilecekse
-köylerin biliyorsunuz sorumluluğu özel idarelerde, bizim Bakanlığımıza ait
değil ama- eğer onlar arzu ederlerse, alacakları yer varsa kuyu açabiliriz
-onları özel idareye devredebiliriz- veya gölet yapar, o köylerin su
ihtiyaçlarını karşılarız. Ben özellikle bunu da takip edeceğim. 
Sayın
Tanal, tabii, Düzce’de Melen’den İstanbul’a zaman zaman kurak dönemlerde su
veriyoruz. Aslında İstanbul’daki barajlarda şu anda yeteri kadar su var, bir
problem yok. Bakın, siz diyorsunuz ki: “İstanbul’un su meselesi…” Ya, ben İSKİ
Genel Müdürlüğü yaptım, İstanbul’un ne hâlde olduğunu siz de benim kadar
bilirsiniz. 1994 öncesi nüfusu 6,5 milyon olan İstanbul’a haftada bir gün su
versek millet çok memnun oluyordu, Kerbela’ya dönmüştü ama şu anda gururla
ifade ediyorum, İstanbul’un 2071 yılına kadar suyu planlandı, Melen Barajı da
bittiği zaman hiçbir problem kalmayacak. Şu anda da suyumuz yeteri kadar var;
gerek Istranca derelerindeki 7 baraj -yaptığımız- gerek Terkos tamamen dolu, şu
anda onlardan veriyoruz. Kaldı ki Düzce’yle ilgili… Düzce’ye ben geçen sene
sonunda gittim, şu anda modern bir katı atık bertaraf tesisi kuruluyor. Atık su
arıtma tesisleri, hatta Melen Barajı yapılıyor şu anda, bitmeden bir ana
kolektörle bunun havza dışına atılması çalışmaları yapılıyor. Lütfen,
Düzce’deki çalışmaları bir görün, ondan sonra hakkı teslim edin. Onu sizden
özellikle rica ediyorum.
Giresun’daki
çocukla alakalı… Şimdi, tabii, Sayın Vekilim, sağlık konusunda çok büyük mesafe
katedildi. Bunu, herkes, vatandaş kabul ediyor. Tabii, hakikaten doktor
eksiğimiz var. İnşallah, bunları tamamlayacağız. Ben de biliyorsunuz, o
bölgenin bir eniştesi olarak bizzat takip edeceğim. Tamam mı? Onu özellikle
belirteyim. 
BÜLENT
YENER BEKTAŞOĞLU (Giresun) – Onun için sordum. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Evet, Bursa’da -hakikaten
çok üzüldük- bugün hakikaten elim bir hadise meydana geldi, saat 17.26’da Bursa
Orhangazi ilçesi Ulu Camisi’nin Batı Kapısı yakınında bir patlama meydana
geldi. İntihar bombacısı olduğu düşünülen bir bayan söz konusu. Sadece bu öldü;
olayda 7 vatandaşımız yaralandı, en yakın sağlık kuruluşlarına ulaştırıldı.
Yalnız, Sayın Vekilim, şunu belirteyim: Yani, gerek Emniyet teşkilatı gerek
İstihbarat Teşkilatı çok iyi çalışıyor. Yani, biz, tabii, burada yakalananları
söylemiyoruz; belki bu şekildeki hadiselerde yakalayamadığımızın dışında, belki
onun 20 katı… Ben dün Şanlıurfa’daydım, Valilikten de bilgi aldık, tabii,
bunları söylemiyoruz ama hakikaten, Emniyet teşkilatı bu gibi hususlarda çok
iyi çalışıyor. Ben bütün Emniyet teşkilatımızı, güvenlik güçlerimizi gerçekten
tebrik ediyorum.
Bakın,
sadece Türkiye’de olmuyor bu.
ALİ
ŞEKER (İstanbul) – 77 kat artmış Türkiye’de.
ORMAN
VE SU İŞLERİ BAKANI VEYSEL EROĞLU (Afyonkarahisar) – İnşallah, daha da dikkatli
şekilde çalışacaktır. 
ÖZKAN
YALIM (Uşak) – Sayın Bakan, Avrupa’da oluyor ama Avrupa’da olduktan sonra
bakanlar istifa ediyor, gururlu insanlar var orada.
ORMAN
VE SU İŞLERİ BAKANI VEYSEL EROĞLU (Afyonkarahisar) – Şimdi, Sayın Vekilim,
Artvin Vekilim, evet orman kadastrosuyla ilgili… Biliyorsunuz, orman kadastrosu
çalışmaları geçmişte, bizden önceki hükûmetler döneminde yapılmamış. Ben Bakan
olduktan sonra, bütün orman kadastrosunu, tapu kadastroyla birlikte çalışın,
beraber çalışın diye… Hatta, burada bir kanun çıkardık ve kadastro işlemlerinin
yüzde 95’i tamamlandı, orman kadastrosunun. 
(Mikrofon
otomatik cihaz tarafından kapatıldı) 
ORMAN
VE SU İŞLERİ BAKANI VEYSEL EROĞLU (Afyonkarahisar) – Kısa, kısa, hemen…
BAŞKAN
– Tamamlayın Sayın Bakan.
ORMAN
VE SU İŞLERİ BAKANI VEYSEL EROĞLU (Afyonkarahisar) – Hatta, bunların yüzde
75’inin tapusu alındı, artık ormanın tapusu var. Tabii, bazı ihtilaflı hususlar
var, biz vatandaş mağdur olmasın diye bu konuda şunu yapıyoruz: Eğer zilyetten,
eskiden beri burayı kullanıyorsa buralara gelir getirici türler dikerek üç yıl
bakım masrafları Bakanlığa ait, geliri kırk dokuz yıl vatandaşa ait olmak üzere
bunları tahsis ediyoruz. Yani vatandaşla güzel bir diyalog hâlindeyiz, bunu da
özellikle… Pazartesi günü zaten bu konuda da çok detaylı açıklama yapacağım.
Hepinize
çok teşekkür ediyorum, sağ olun. 
MAHMUT
TANAL (İstanbul) – Sayın Başkan…
BAŞKAN
– Buyurun Sayın Tanal.
MAHMUT
TANAL (İstanbul) – Özür diliyorum.
Sayın
Bakan “Sayın Tanal, Düzce’yi görseydiniz…” şeklinde bana sataşmada bulundu.
İstirham ediyorum, iki dakikalık söz istiyorum sataşmadan dolayı. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Görmesini tavsiye
ediyorum, bunda bir şey yok.
BAŞKAN
– Görmenizi tavsiye ettiğini söyledi, bunda bir sataşma yoktur Sayın Tanal.
Teşekkür
ediyorum Sayın Tanal. 
HAYDAR
AKAR (Kocaeli) – Sayın Başkan, 69’a göre söz vermeniz lazım Sayın Tanal’a,
ismini andı. 
MAHMUT
TANAL (İstanbul) – Sayın Başkan, bakın, 69’uncu maddede, sataşmadan dolayı…
Çünkü ben Cumhuriyet Halk Partisinin Düzce’de denetmeniyim. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Herhangi bir sataşma
olmadığını…
BAŞKAN
– Bir saniye…
Sayın
Bakan, buyurun.
ORMAN
VE SU İŞLERİ BAKANI VEYSEL EROĞLU (Afyonkarahisar) – Efendim, bir sataşma yok,
Sayın Tanal’ı davet ediyoruz, birlikte görelim diye. Bu sataşma değil,
davettir, varsa eksikleri söylesin diye. 
BAŞKAN
– Giderken bizleri de götürürsünüz inşallah.
MAHMUT
TANAL (İstanbul) – Sayın Bakan, o zaman masraflarını ben üstleniyorum, makam
araçlarınızı bırakınız, gidelim. Gerçekten burada, tüm Parlamentonun huzurunda…
Orada katı atık tesisi var mıdır yoksa bir tane kantar, iki tane bekçi kulübesi
mi var? Yani eğer bir kantar, iki bekçi kulübesinden fazla bir şey varsa ben
istifa edeceğim milletvekilliğinden, siz Bakanlıktan istifa eder misiniz?
ORMAN
VE SU İŞLERİ BAKANI VEYSEL EROĞLU (Afyonkarahisar) – Şu anda projelerinin
yapıldığını söyledim ben.
MAHMUT
TANAL (İstanbul) – Çok açık ve net.
BAŞKAN
– Teşekkür ediyorum Sayın Tanal.
Böylece
birinci bölüm üzerindeki görüşmeler tamamlanmıştır.
Şimdi
maddelere geçiyoruz. 
1’inci
madde üzerinde iki adet önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı'nın 1’inci maddesinin (1)’inci
fıkrasında geçen "...disiplin cezasını gerektiren eylem, tutum veya
davranışlarından…” ibaresinin "...disiplin cezasını gerektiren eylem,
tavır veya davranışlardan..." olarak değiştirilmesini arz ve teklif
ederiz. 
Muhammet Rıza Yalçınkaya Murat
Bakan Tanju Özcan
 Bartın İzmir Bolu
 Hayati Tekin Mahmut
Tanal Onursal Adıgüzel
 Samsun İstanbul İstanbul
 Engin Özkoç
 Sakarya
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 1’inci maddesinin (2)’nci fıkrasına
“Jandarma Genel Komutanlığı” ibaresinden sonra "442 sayılı Kanun
kapsamında görev yapan Köy Korucuları, 5188 sayılı Kanun kapsamında görev yapan
Özel Güvenlik Görevlileri, Gümrükler Muhafaza Genel Müdürlüğü, Milli İstihbarat
Teşkilatı, Ceza ve Tevkifevleri Genel Müdürlüğü" ibaresinin eklenmesini ve
(3)’üncü fıkranın tasarı metninden çıkarılmasını arz ve teklif ederiz.
 İdris Baluken Çağlar
Demirel Müslüm Doğan
 Diyarbakır Diyarbakır İzmir
 Behçet Yıldırım Alican
Önlü Garo Paylan
 Adıyaman Tunceli İstanbul
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ HÜSEYİN BÜRGE (İstanbul) – Katılmıyoruz Sayın Başkanım.
BAŞKAN
– Hükûmet katılıyor mu?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkan.
BAŞKAN
– Önerge üzerinde İstanbul Milletvekili Garo Paylan konuşacaktır.
Buyurun
Sayın Paylan. (HDP sıralarından alkışlar) 
Süreniz
beş dakikadır.
GARO
PAYLAN (İstanbul) – Sayın Başkan, değerli milletvekilleri; hepinizi saygıyla
selamlıyorum.
Kolluk
Gözetim Komisyonumuz olacak, ne âlâ! Çünkü kolluk sürekli suç işler ancak
gözetlenmez, denetlenmez. Bakanlık içinde bir genelgeyle halledilebilecek bir
mesele bir kanunla düzenlenecek. Niye? Vize alacağız, Avrupa’ya vizesiz
gideceğiz gelecek ay diye. Hâlbuki Bakanlık içinde Bakanlıkça oluşturulacak bir
komisyon, şu anda kolluğu nasıl denetleyebilir diye düşünebiliyor musunuz? Bir
bakanın emrinde olan komisyon nasıl bakanın siyasi emirleriyle oluşan suçları
denetleyebilir, düşünebiliyor muyuz? Ancak dostlar alışverişte görsün. 
Geçenlerde
İnsan Hakları ve Eşitlik Kurumunu ihdas ettik. Memlekette insan hakları, hepsi
gayet güzel yürüyor, kurumumuz var çünkü ve ayrımcılık yok; öyle değil mi? Ama
maalesef ayrımcılık da kol geziyor, insan hakları ihlalleri de kol geziyor.
Kolluk denetim komisyonumuz olduğunda da hiçbir şey değişmeyecek, yalnızca
dostlar alışverişte görecek. Ombudsmanımız var, ne işe yarıyor? Hiçbir işe.
İnsan Hakları Kurumumuz var diyeceğiz dostlara ve şimdi de kolluk denetim
komisyonumuz var diyeceğiz. Oysa kolluk, pek çok suçlar işliyor ve denetlenmesi
lazım ve aynı zamanda eğitimden geçmesi lazım çünkü kolluk, maalesef, o “dindar
ve kindar nesil” söylemi içinde “dindar ve kindar” anlayış içinde yol alıyor ve
vatandaşlarının bir bölümünü düşman olarak görüyor. Oysa kolluk dediğimiz bütün
vatandaşların, her kimlikten vatandaşın güvenliğini sağlamakla mükellef. 
Oysa bakın, bugün ne oldu? Bir klip yayınlandı, size
örneğini vereyim: Diyarbakır Sur, bir klip. Kamu görevlisi -konuştum az önce
Bakan Yardımcısı Sebahattin Bey’le- eline tabancayı almış, yıkılmış Sur’un
mahallelerinde bir klip çekiyor kolluk ve bakın, şu görüntülerle diyor ki
klibinde: “Allah için vurun, Peygamber için vurun… Kalk uyan, herkes Ermeni...
Ben kimim? Türk’ün oğlu… Eğer değişmezse kafalara sık lan!” Neyle çekiyor bu
klibi? Devletin insansız hava araçlarıyla çekiyor. Bakın, yıkık dökük Sur’da
devletin insansız hava araçlarıyla çekilmiş bir klip ve bir cami önünde, yıkık
dökük bir cami önünde ve bir kilise önünde bu klibi çekebiliyor. 
Başka bir kolluk bir kilise içine giriyor, “Sultan
Alparslan’ın torunları kilisedeki küffarları imana getiriyor.” diyebiliyor, bir
kolluk.
ALİ ÖZKAYA (Afyonkarahisar) – PKK’ya da söylesene bir
şeyler!
GARO PAYLAN (Devamla) – Bakın, bunlar bizim kolluklar
ve bunlar genç insanlar -biz bölgeye gidiyoruz- 20 yaşında, 25 yaşında gencecik
insanlar; nefret tohumları ekilmiş o çocuklara, nefretle bakıyorlar. 
HÜSEYİN ŞAHİN (Bursa) – Yahu, o kilise ile camiye bomba
atanlara da bir şey söylesene!
GARO PAYLAN (Devamla) – Bakın, geçenlerde, Hrant Dink
cinayeti davasıyla ilgili bazı kolluk görevlileri, dokuz yıl sonra, nihayet
mahkeme önüne çıkarıldılar ve hepsi şunu söylüyorlardı: “Biz Hrant’ın Türk
düşmanı olduğunu düşünüyorduk.” Efendim, dosyalar geldi, sümenaltı edildi.
Hrant Dink’in öldürüleceğini topyekûn devlet biliyordu, bütün istihbarat
kuruluşları biliyordu -Jandarma İstihbarat, Emniyet İstihbarat- ancak bırakın
Hrant’ın öldürülmesinin engellenmesini, Hrant’ın ölümüne yol açtı bu kolluklar.

Bakın, nefret nefreti, şiddet şiddeti doğurur ve
kolluk, maalesef, ayrımcı uygulamalara devam ediyor. Ayrımcılık ve nefret
suçlarıyla ilgili eğitimden geçmesi gerekiyor kolluğumuzun, yoksa bu kolluk bu
ayrımcı suçları işlemeye devam edecek. Ancak, balık baştan kokuyor. Amerika’ya
gidiyor Sayın Cumhurbaşkanı, bir Ermeni onun kapısında protesto ettiğinde,
Sivaslı bir Ermeni “Ben memleketimde yaşayacak şartları bulamadım.” dediğinde
onu ASALA olarak görebiliyor Sayın Cumhurbaşkanı... 
UĞUR AYDEMİR (Manisa) – Ne var şartlarda? Şartlarda ne
var ki yaşayamıyor?
GARO
PAYLAN (Devamla) – ...ve bu kolluk da oraya gidip “Biz küffarları imana
getireceğiz.” diyebiliyor, “Vurun Ermeni’lere.” diyebiliyor. O açıdan,
arkadaşlar, bizim kurumlara ihtiyacımız yok, bizim ayrımcılık ve nefret
suçlarıyla yüzleşmeye ve bunun bütün gençlerimize eğitimini vermeye ihtiyacımız
var. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler…
GARO
PAYLAN (İstanbul) – Karar yeter sayısı…
BAŞKAN
–Kabul etmeyenler… Önerge kabul edilmemiştir. 
İkinci
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 277 sıra sayılı sayılı Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı'nın 1’inci maddesinin
(1)’inci fıkrasında geçen "...disiplin cezasını gerektiren eylem, tutum
veya davranışlarından” ibaresinin "...disiplin cezasını gerektiren eylem,
tavır veya davranışlardan..." olarak değiştirilmesini arz ve teklif
ederiz.

Mahmut Tanal (İstanbul) ve
arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ HÜSEYİN BÜRGE (İstanbul) – Katılmıyoruz Sayın Başkan.
BAŞKAN
– Hükûmet?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN
– Önerge üzerinde söz isteyen İstanbul Milletvekili Mahmut Tanal. 
Buyurun
Sayın Tanal. (CHP sıralarından alkışlar)
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla
selamlıyorum. 
Tabii,
Kolluk Gözetim Komisyonun Kurulması Hakkında Kanun Tasarısı, insan haklarının
ihlali hâlinde bunun bağımsız, etkin bir komisyon tarafından denetlenmesi, hesap
verilebilir duruma getirilmesi amacıyla getirilmiş durumda. İçeriğine
baktığımız zaman, gerçekten bu amaca hizmet ediyor mu, etmiyor mu yönünden
baktığımız zaman kanunda epey sorunlar var. Bunlara başlıklar şeklinde
bakarsak, hemen burada komisyonun kurulmasıyla ilgili seçilecek olan kişiler
arasında baro başkanı seçilebilecek kriteri var. 
Değerli
milletvekilleri, baro başkanı seçilebilmek için Avukatlık Kanunu’nun 96’ncı
maddesi uyarınca on yıllık avukatlık yapmış olmak gerekiyor veyahut da nüfusu
eğer 100 avukattan fazla değilse burada on yıllık avukatlık şartı da aranmıyor.
Şimdi, eğer biz bu komisyona göre bakarsak, herhangi bir baroya, on yıllık
avukatlık yapmış olan veyahut da herhangi bir ilimizde 100’den fazla avukat
yoksa baro başkanlığı yapabilecek niteliklere sahip olup ama avukatlıkta sadece
ruhsatı var, sadece baroya kayıtlı ama fiilen ceza hukuku anlamında herhangi
bir mesleki bir işlemi olmamışsa, aidatlarını ödemişse, baroya kayıtlıysa bu
kişi bu komisyona seçilirse acaba ne kadar hizmet edebilir? Burada, gerçekten
baktığımız zaman kriter anlamında, nitelik anlamında, vasıf anlamında herhangi
bir detaya girilmemiş; bu, bu amaca hizmet etmeyecek.
Geliyoruz,
aynı şekilde, 5’inci maddesinde usulle ilgili diyor ki: “Komisyon, en az ayda
bir defa olmak üzere, gerekli hâllerde toplanır.” Gerekli hâller çok keyfî
kullanılabilir. Somut, açık ve net bir vaziyette bunu belirlemek lazım. Aynı
şekilde 5’inci maddedeki (3)’üncü fıkraya baktığımız zaman, “Başkan sadece
gündemi yapabilir.” 
Değerli
arkadaşlar, eğer gündemi sadece başkanın hazırlamasına bırakırsak Türkiye’deki
kurumların, geçmişte yaşadığımız hadiselerde başkanların gündem hazırlamadığını
ve gerçekten bunu kötüye kullandıklarının çok örneklerini yaşadık, yaşamadık
değil. Onun için buradaki, başkana bu yetkinin verilmesi kabul edilebilir bir
durum değil. Aynı zamanda “Başkan ihtiyaç hissederse dışarıdan uzman insanlar
getirebilir.” diyor (4)’üncü fıkrada. “Ancak getirilecek olan insanların karar
aşamasında dışarı çıkarılması lazım.” diyor ama çok ağdalı bir cümle. Açık ve
net “Bu kararlar alınırken kimse içeri alınmaz veya gizli alınır.” ibaresi
yazılırsa en azından burada hukukçu olmayan, kanunu bilmeyen sıradan
vatandaşımız da açık ve net bir vaziyette bu kanundan anlamış olur. 
Geliyoruz,
merkezî kayıt sisteminde, burada şikâyet yapıldığı zaman kimlik bilgilerinin
verilmesi zorunluluğu var; adı, soyadı, vatandaşlık kimlik numarası, imza ancak
“Eğer belgelerin gerçekliği, kuvvetli emareler varsa isim bildirmeye de gerek
yok.” diyor. 
Arkadaşlar,
buna biz ne diyoruz? Ceza hukukunda muhbirlik var, muhbir müşteki olmuş olacak.
Muhbir, müşteki olamaz. Burada, şikâyet edilen herhangi bir emniyet mensubu
savunmasını yapmak üzere evrakları istediği zaman bu müştekinin ismini de gizli
tutmuş olacaksınız. Bu kabul edilebilir bir durum değil yani savunma özgürlüğü
açısından bu belgelerin de verilmesinde yarar var, aksi takdirde çok kötü şeye
gitmiş oluruz. 
10’uncu
madde de belirli suçlarla ilgili yazılmış ancak emniyet içerisindeki esrar
kaçakçılığı, eroin, kalpazanlık, yolsuzluk, rüşvetle ilgili suçlarda burada bir
düzenleme yok, sadece ve sadece kişiyi öldürme, yaralama, kasten sınırı aşma,
silah kullanma... Beş altı tane suçtan dolayı bu düzenleme var ama asıl amaç,
insan haklarının ihlali anlamında… Kaçakçılık da bir insan hakkı ihlalidir.
Para kaçırmak, kalpazanlık yapmak, insan ticareti bir insan hakkı ihlali değil
midir? 
Burada,
maalesef, “insan haklarının ihlali” diyoruz ama, buradaki düzenlemeler
yetersiz, hatta komisyonun oluşması açısından gerçekten bağımsız,
denetlenebilirlik açısından bir umut ışığı vermiyor ama bunları hep
arkadaşlarımız öneri olarak getirdiler fakat iktidar partisinden arkadaşlarımız
dikkate almadılar. 
Umarım
ve dilerim, bu eleştirilerimizi nazara alırsınız. 
Hepinize
teşekkür ediyorum. (CHP sıralarından alkışlar) 
BAŞKAN
– Teşekkür ediyorum Sayın Tanal. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
1’inci
maddeyi oylarınıza sunuyorum: Kabul edenler… Etmeyenler… Madde kabul edilmiştir.

2’nci
madde üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı’nın 2’inci maddesinin (j)
fıkrasında geçen "Şikâyet" başlığının "İhbar" olarak
değiştirilmesini arz ve teklif ederiz. 

 Muhammet
Rıza Yalçınkaya Hayati Tekin  Murat
Bakan
 Bartın Samsun İzmir
 Tanju Özcan  Onursal
Adıgüzel Engin Özkoç
 Bolu  İstanbul Sakarya
 Mahmut Tanal  Mevlüt
Dudu
 İstanbul Hatay
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 2’nci maddesinin (1)’inci fıkrasına
“Jandarma Genel Komutanlığı” ibaresinden sonra "442 sayılı Kanun
kapsamında görev yapan Köy Korucuları, 5188 sayılı Kanun kapsamında görev yapan
Özel Güvenlik Görevlileri, Gümrükler Muhafaza Genel Müdürlüğü, Milli İstihbarat
Teşkilatı, Ceza ve Tevkifevleri Genel Müdürlüğü" ibaresinin eklenmesini
arz ve teklif ederiz.

 İdris Baluken Çağlar
Demirel Müslüm Doğan
 Diyarbakır Diyarbakır İzmir

 Behçet Yıldırım Hüda
Kaya Alican Önlü
 Adıyaman İstanbul Tunceli
BAŞKAN
– Şimdi maddeye en aykırı önergeyi okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 2’nci maddesinin (1)’inci fıkrasının
(f) bendinin madde metninden çıkarılmasını, diğer bentlerin buna göre teselsül
ettirilmesini arz ve teklif ederiz.
SaygılarımızIa.

 Kadir Koçdemir Nuri
Okutan Ruhi Ersoy
 Bursa Isparta Osmaniye

 İsmail Faruk Aksu Baki
Şimşek Erkan Haberal
 İstanbul Mersin Ankara
BAŞKAN
– Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ HÜSEYİN BÜRGE (İstanbul) Katılmıyoruz Sayın Başkan.
BAŞKAN
– Hükûmet?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkan.
BAŞKAN
– Önerge üzerinde söz isteyen, İstanbul Milletvekili İsmail Faruk Aksu.
Buyurun
Sayın Aksu. (MHP sıralarından alkışlar)
İSMAİL
FARUK AKSU (İstanbul) – Sayın Başkan, sayın milletvekilleri, 277 sıra sayılı
Kolluk Gözetim Komisyonu Kurulması ve Bazı Kanunlarda Değişiklik Yapılması
Hakkında Kanun Tasarısı’nın 2’nci maddesi üzerine Milliyetçi Hareket Partisi
Grubu adına söz aldım; hepinizi saygıyla selamlıyorum.
Devletlerin
en önemli görev ve fonksiyonlarının başında vatandaşlarının güvenliğini
sağlamak ve onların bu haktan yararlanmasının teminatı olmak gelmektedir.
Kolluk birimleri bu fonksiyonların yerine getirilmesinde öncelikli kamu
kurumlarıdır. Kolluk görevlileri bu hizmeti sunarken diğer kamu görevlilerinin
sahip olmadığı bazı yetkilerle donatılmıştır. Bu derece önemli yetkilerin
kullanılması kolluk görevlilerini daha sorumlu davranması gereği yanında diğer
kamu görevlilerine göre daha fazla şikâyete açık hâle getirmiştir. 
Kanun
Tasarısı, Emniyet Genel Müdürlüğü, Jandarma Genel Komutanlığı ve Sahil Güvenlik
Komutanlığında görev yapan kolluk görevlilerinin işlediği iddia edilen suçlarla
veya disiplin cezasını gerektiren eylem, tutum ve davranışlarıyla ilgili idari
merciler tarafından yapılan iş ve işlemleri kapsamaktadır. Tasarıyla, kolluk
şikâyet sisteminin daha şeffaf hâle getirilmesi amacıyla, İçişleri Bakanlığı
Müsteşarının başkanlığında Kolluk Gözetim Komisyonu oluşturulması da
öngörülmektedir. Tasarı, bu yönüyle, kurumların mevcut görev, yetki ve
sorumlulukları çerçevesinde, sadece şeklî bir unsuru sisteme katmaktadır.
Aslında, hâlen, tüm kamu görevlileri gibi kolluk kuvvetleriyle ilgili olarak da
ilgili mevzuat uyarınca işleyen katı bir disiplin, inceleme ve soruşturma
rejimi bulunmaktadır. 2007’den beri gündemde olan bu konu, esasen, yıkım
sürecinde güvenlik güçlerinin etkinliğini ve motivasyonunu azaltmaya dönük bir
gelişim olarak algılanmıştır. 
Değerli
milletvekilleri, her ne kadar, tasarının gerekçesinde, kolluk sistemi hakkında
yapılan şikâyetlerle ilgili etkin bir kayıt ve analiz sisteminin bulunmadığı,
mevcut verilerle doğru politikaların üretilmesi ve yaşanan problemlerin doğru
şekilde teşhis edilmesinin de mümkün olmadığı belirtilmişse de bu tespit
tasarının yasalaşmasının zorunluluğuna işaret etmekten ziyade Hükûmetin bu
alanda doğru politikalar üretmediğinin, yaşanan problemleri doğru teşhis
edemediğinin ve sevk ve idarede yanlışlıklar yaptığının ikrarı anlamına
gelmektedir. Mevcut durumda, kolluk personeli hakkındaki şikâyetler adli ve
idari mercilere yapılabilmektedir. Buna karşın, mevcut şikâyet sistemi içinde,
muhakkik ya da müfettiş vasıtasıyla yapılan incelemelerde, kolluk personeline
yönelik şikâyetlerin değerlendirilmesinin etkin ve tarafsız ele alınmadığı
gerekçesiyle eleştiri konusu olduğu da bilinmektedir. Bunlar teknik ve hukuki
birtakım nedenlere dayanabildiği gibi, tamamen soyut birtakım suçlamalardan da
kaynaklanabilmektedir. Mevcut şikâyet sisteminin belki de en sorunlu alanı,
soruşturmaların çoğunluğunun yerel düzeyde ve aynı kolluk teşkilatındaki kolluk
personeli tarafından yapılmasıdır. Bu durumda, soruşturmayı gerçekleştiren
kolluk personelinin soruşturma konusunda yeterli niteliğe, deneyime ve hukuki
formasyona sahip olmamasından kaynaklı sorunlar ortaya çıkabilmektedir. Bu
mahzurları ortadan kaldırmak için teşekkül ettirildiği belirtilen komisyonun
bağımsızlığı tasarıda özellikle vurgulanmaktadır. 
Komisyonun
görev alanına giren konularla ilgili olarak hiçbir organ, makam, merci veya
kişinin komisyona emir ve talimat veremeyeceği, tavsiye veya telkinde
bulunamayacağı belirtiliyor olsa da, devlet tüzel kişiliği içinde bakanlık
teşkilatında yer alan komisyonun anılan yetkisinin fiilen uygulama imkânı
bulunmamaktadır. Nitekim, komisyonun çoğunluğu siyasi irade tarafından atanan
üst düzey bürokratlardır. Bu durum komisyonun bağımsızlığı ve tarafsızlığı
bakımından tartışmaları beraberinde getirecek, üye yapısı komisyonun etkin ve
verimli bir şekilde görev yapmasına mani olacaktır. Bu yönüyle mevcut
eleştirilere çözüm de olmayacaktır. Amaç kolluk görevlilerinin sebep olduğu
ihlalin objektif bir biçimde incelenmesi ve sonuçlandırılmasıysa bunu
yapabilmeye imkân veren mekanizmalar mevzuatımızda zaten yer almaktadır. Bu
durumda yeni bir komisyon oluşturmak yerine meri mevzuat içinde sistemin
tıkanıklarının giderilmesine yönelik tedbirlerin alınması yerinde olacaktır.
Değerli
milletvekilleri, bize göre sorun, meri mevzuatın liyakatli ellerde uygulanmıyor
olmasıdır. Bu anlayışla hangi komisyonu kurarsanız kurun sorunlar devam
edecektir. Unutulmamalı ki sistem kalitesi kadar sistemi işletecek olan insan
gücünün siyasi saikler yerine liyakati esas alan bir anlayışla tespiti etkin
bir kamu yönetimi için hayati önemdedir.
Bu
düşüncelerle konuşmama son verirken Genel Kurulu saygıyla selamlıyorum. (MHP
sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 2’nci maddesinin (1)’inci fıkrasına
“Jandarma Genel Komutanlığı” ibaresinden sonra "442 sayılı Kanun
kapsamında görev yapan Köy Korucuları, 5188 sayılı Kanun kapsamında görev yapan
Özel Güvenlik Görevlileri, Gümrükler Muhafaza Genel Müdürlüğü, Milli İstihbarat
Teşkilatı, Ceza ve Tevkifevleri Genel Müdürlüğü" ibaresinin eklenmesini
arz ve teklif ederiz.
Hüda Kaya (İstanbul) ve
arkadaşları
BAŞKAN
- Komisyon önergeye katılıyor mu?
İÇİŞLERİ
KOMİSYONU SÖZCÜSÜ MUSTAFA YEL (Tekirdağ) – Katılmıyoruz Sayın Başkanım.
BAŞKAN
– Hükûmet?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN
– Önerge üzerinde söz isteyen İstanbul Milletvekili Hüda Kaya.
Buyurun
Sayın Kaya. (HDP sıralarından alkışlar)
HÜDA
KAYA (İstanbul) – Sayın Başkan, sayın milletvekilleri; 277 sıra sayılı Kolluk
Gözetim Komisyonu Kurulması Kanun Tasarısı’nın 2’nci maddesi üzerine söz almış
bulunuyorum. 
Öncelikle,
TEOG sınavlarına giren çocuklarımıza başarılar diliyorum. Haklarında inşallah
bütün ömürleri boyunca hayırlara vesile olacak sonuçlar almalarını diliyorum.
Değerli
arkadaşlar, kolluk güçlerinin gözetlenmesi, denetlenmesi komisyonunun kurulması
meselesi, daha önceki bazı komisyon ve kanun tasarılarıyla ilgili yapılan
çalışmalar, Avrupa Birliği vize problemleri gibi keşke standartları gözetilerek
gerçekleşmiş bir adım olsa, bir fiiliyatı olsa da Türkiye’nin 80 milyon
halkının bu özgürlükler, ifade, düşünce, inanç özgürlükleri önünde bir nebze
nefes alabilmesine hizmet edilse ve biz de buna “evet” diyebilseydik. Fakat,
malum, sadece prosedür olarak bir formalite gereği ortaya konulan, atılmaya
çalışılan bu adımla bırakın özgürlüklerin anayasal güvence altına alınmasını,
bilakis kolluk güçlerinin dahi yaptığı haksızlıkların ve her türlü zulüm ve
yolsuzlukların eleştirilmesi, tartışılması, araştırılması, takibatı yapılması
gereken bütün durumlar bir mesleki iç denetim mekanizmasıyla koruma altına
alınacak ve bu suçlar meşrulaştırılmış olacak. Tacizcilerin, katillerin,
hırsızların aklandığı böyle bir dönemde, böyle bir mekanizma sürecinde işkence
eden, halkın evini talan eden, şiddet uygulayan kolluk güçlerini İçişleri
Bakanlığı soruşturacak mı, onların sorumlularını, suçlarını açığa çıkaracak mı?
Daha bugün Diyarbakır’da yaşlı bir kadın, panzer tarafından ezilerek hayatını
kaybetti arkadaşlar. Bu komisyon kurulmuş olduğunda bu sorumluyu bu komisyon
bulacak ve takibatını yapacak mı? Bunu umut mu edeceğiz? Keşke edebilseydik.
Savaştan, şiddetten sorumlu bir bakanlık kontrolündeki bir yapının hakkaniyetli
olmasını keşke umut edebilseydik. Dolayısıyla, komisyonun dışsal bir denetime
açık olması gerekirken içsel bir denetim mekanizmasıyla maalesef hakkın,
hukukun, adaletin yerine getirilebileceğini düşünmüyoruz.
Bağımsız
Kolluk Gözetim Komisyonu Başkanlığı tek bir bakanlığa bağlı kalmamalıdır, bu
mümkün olmamalı; bağımsız vasfının garanti altına alınarak STK’ların ve farklı
çevrelerin temsiliyetleriyle beraber bir yapı oluşturulmalıdır. Ülkemizde
düşünce, ifade, inanç özgürlükleri alanında vahim problemler yaşadığımız gibi,
devletin bütün alanlardaki kolluk kuvvetlerinin de halka, sivillere yönelik
yanlış, haksız zulüm ve işkence uygulamaları malum, ortada, her gün yaşamaya
devam ediyoruz. Bu soruşturmaların, kolluk güçleri hakkındaki durumların
sonuçlarının tek bir bakanlık bünyesinde gerçekleşmemesi için bu adımları
atmamız gerekiyor.
Mesela,
“Dur.” ihtarına uymadıkları gerekçesiyle güvenlik güçleri tarafından öldürülen,
yaralanan insanlar var. Mesela, 53’ü çocuk 264 kişi kolluk güçleri tarafından
katledildi; işte, “Dur.” ihtarı, falanca gibi böyle basit meseleler yüzünden
118’i çocuk 523 kişi de yaralandı.
Mesela,
CHP’nin Kilis raporunda, Kilis Valisinin IŞİD tarafından atılan füzelerle
ilgili sözlerini size bildirmek istiyorum: “Füzeler tabii ki düşecek, havada mı
kalacak, yer çekimi var.” gibi, böylesine bir vahşeti, bugün 18 civarında
insanın hayatını kaybettiği böylesine acı saldırıların hâlâ sürdüğü bu süreçte
füzeleri böylesine tiye alan bir ifadeyle kendisinin seslendirmesi, bunun
takibatını yapması gereken sorumluları ortaya çıkarması gereken bir mevkide
olan insanın bu sözleri sarf edebilmesinin takibatını kim yapacak yani
insanlarımız kimi kime şikâyet edecek? Kanunun kapsamı… (HDP sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı'nın 2’nci maddesinin (j) bendinde
geçen “Şikayet" başlığının "İhbar" olarak değiştirilmesini arz
ve teklif ederiz.
Mevlüt Dudu (Hatay) ve
arkadaşları
BAŞKAN
– Komisyon önergeye katılıyor mu? 
İÇİŞLERİ
KOMİSYONU SÖZCÜSÜ MUSTAFA YEL (Tekirdağ) – Katılmıyoruz Sayın Başkan. 
BAŞKAN
– Hükûmet? 
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN
– Önerge üzerinde söz isteyen Hatay Milletvekili Mevlüt Dudu. 
Buyurun
Sayın Dudu. (CHP sıralarından alkışlar) 
MEVLÜT
DUDU (Hatay) – Sayın Başkan, değerli milletvekilleri; 277 sıra sayılı Kolluk
Gözetim Komisyonu Kurulması ve Bazı Kanunlarda Değişiklik Yapılması Hakkında
Kanun Tasarısı’nın 2’nci maddesi üzerinde Cumhuriyet Halk Partisi Grubu adına
söz almış bulunuyorum. Yüce Meclisi saygıyla selamlıyorum. 
Kurulması
öngörülen Kolluk Gözetim Komisyonu, Avrupa Birliğiyle varılan göçmen ve vize
serbestisi anlaşmasının yol haritasındaki 65’inci yükümlülüğümüz çerçevesinde
oluşturulacak. Ancak, bu anlaşma bir aldatmacadan ibaret. Bu anlaşma,
Türkiye’yi âdeta bir açık mülteci kampına çevirecek. Avrupa Birliğinin şartları
çok ağır. Avrupa Birliği, bu anlaşmayla âdeta kendi güvenliğini satın almıştır.
Evet, bire bir kuralı vardır ama Avrupa Birliği anlaşma çerçevesinde kabul
edeceği göçmen sayısını 72 binle sınırlamıştır. Peki, bizdeki 3 milyon Suriyeli
mülteci ne olacak? Ayrıca, Avrupa Birliğinin bizden kabul edeceği göçmenler
Türkiye’nin güvenlik taramasından geçmiş olan geçici koruma altındaki kişiler
olacaktır. Yani, Avrupa Birliği açısından bir güvenlik riski söz konusu
değildir. 
Peki, bu anlaşma karşılığında Türkiye ne alacak, biz ne
alacağız? İki şey alacağız: Bir, Türk vatandaşlarının Schengen bölgesinde vize
serbestisi. Ancak Avrupa Birliği bunun için 72 kriter, şart koştu. Türkiye şu
ana kadar bunların ancak 36’sını karşılayabildi. Başta Fransa olmak üzere
birçok Avrupa Birliği ülkesi bu konuda son derece olumsuz açıklamalar yapıyor.
4 Mayısta 3’üncü Vize Serbestisi İlerleme Raporu açıklanacak, merakla
bekliyoruz. Avrupa Parlamentosundan negatif bir karar çıkması durumunda vize
serbestisi mümkün olmayacak. Nitekim Sayın Davutoğlu geçen hafta Gaziantep’e
gelen Merkel’e “Vize serbestisi olmazsa geri kabul de mümkün olmaz.” dedi. Bu
söz, yaşanan süreçteki belirsizliği teyit eden bir sözdür. 
Anlaşma karşılığı alacağımız ikinci şey neydi? Ödenip
ödenmeyeceği meçhul olan 6 milyar euro yani şu meşhur Kayseri pazarlığı.
“Kayseri pazarlığı” deyimi Türkçede, Kayserilinin ne kadar gözü açık, işini
bilen ve iyi ticaret yapan kişi olduğunu ifade eden bir deyimdir. Tam burada
size birkaç rakam vereceğim. Almanya’da 800 bin Suriyeli mülteci yaşıyor.
Almanya geçen yıl bu 800 bin Suriyeli mülteci için tam 26 milyar euro harcamış.
Tekrar ediyorum, Almanya 800 bin Suriyeli mülteci için bir yılda 26 milyar euro
harcamış. Peki, bize şimdi ne diyor: “Al şu 6 milyar euroyu, sende bulunan o 3
milyon Suriyeli mülteciyi kendi sınırlarında tut, ülkeni bir mülteci kampına
çevir. Sakın bana gönderme, Avrupa’ya gönderme.” Bu pazarlığa Kayseri pazarlığı
demek en başta Kayseriliye hakarettir; bu pazarlık tam bir basiretsiz, şaşkın
tüccar işidir. Her hatasında “Filanca bizi kandırdı.” demeyi alışkanlık hâline
getiren bir iktidar partisi olarak “Avrupa Birliği bizi kandırdı.” sözünü
sizden ne zaman duyacağımızı da merakla beklemekteyiz. 
Değerli
milletvekilleri, birkaç söz de laiklik düşmanı Türkiye Büyük Millet Meclisi
Başkanı için söyleyeceğim. Aslında, çok söze gerek yok. Sen “Laiklik Anayasa’da
yer almamalıdır.” diyorsan ben de sana diyorum ki: “Sen de o koltukta
oturmamalısın.” (CHP sıralarından alkışlar) Dindar anayasa istiyormuş, güzel,
böyle ülkeler var; Tunus, Fas, Mısır, Ürdün, Kuveyt, Suudi Arabistan ve daha
birçok Arap ülkesi. Kalkar gidersin, oralara yerleşirsin. Allah yolunu açık
etsin. (CHP sıralarından alkışlar) Çünkü, bu rüya, bu topraklarda
gerçekleşemez. 
Değerli
milletvekilleri, hepinizi saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
2’nci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
3’üncü
madde üzerinde üç adet önerge vardır.
Son
okutacağım önergeyi de direkt işleme alacağım.
Önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 3’üncü maddesinde geçen “Adalet
Bakanlığı Ceza İşleri Genel Müdürü” ibaresinin “İller İdaresi Genel Müdürü”
şeklinde değiştirilmesini arz ve teklif ederiz.
Saygılarımızla.

 Kadir Koçdemir Nuri
Okutan Ruhi Ersoy
 Bursa Isparta Osmaniye
 Baki Şimşek Erkan
Haberal
 Mersin Ankara
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 3’üncü maddesinin (1)’inci fıkrasının
“Kolluk Gözetim Komisyonu bu kanunla verilen görevleri, kendi yetki ve
sorumluluğu altında bağımsız olarak yerine getirmek üzere kurulmuştur.
Komisyon, İçişleri Bakanlığı bünyesinde sürekli kurul olarak görev yapar."
şeklinde değiştirilmesini arz ve teklif ederiz.
 İdris Baluken Çağlar
Demirel Ayşe Acar Başaran
 Diyarbakır Diyarbakır Batman
 Müslüm Doğan Behçet
Yıldırım Alican Önlü
 İzmir Adıyaman Tunceli
Türkiye Büyük Millet Meclisi Başkanlığına
Görüşülmekte
olan 277 sıra sayılı sayılı Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı'nın 3’üncü maddesinin
(2)’nci fıkrasının aşağıdaki şekilde değiştirilmesini arz ve teklif ederiz.
 Muhammet Rıza Yalçınkaya Hayati
Tekin Engin Özkoç 
 Bartın Samsun Sakarya
 Murat Bakan Mahmut
Tanal Tanju Özcan 
 İzmir İstanbul Bolu
 Onursal Adıgüzel
 İstanbul 
“(2)
Komisyon; Müsteşarın başkanlığında, Başbakanlık İnsan Hakları Başkanı, İçişleri
Bakanlığı Mülkiye Teftiş Kurulu Başkanı, Bakanlık 1. Hukuk Müşaviri, Adalet
Bakanlığı Ceza İşleri Genel Müdürü, kuruluş sırasına göre en eski üç hukuk
fakültesinin ceza ve ceza usul hukuku ana bilim dallarında görevli öğretim
üyelerinin kendi aralarında seçecekleri üç aday ile Türkiye Barolar Birliği
Yönetim Kurulunun baro başkanı seçilme yeterliğine sahip serbest avukatların
arasından önereceği üç aday arasından Bakanlar Kurulunca seçilecek birer üyeden
oluşur."
BAŞKAN
– En son okutulan önergeye Komisyon katılıyor mu?
İÇİŞLERİ
KOMİSYONU SÖZCÜSÜ MUSTAFA YEL (Tekirdağ) – Katılmıyoruz.
BAŞKAN
– Hükûmet katılıyor mu?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN
– Önerge üzerinde söz isteyen İzmir Milletvekili Murat Bakan.
Buyurun
Sayın Bakan. (CHP sıralarından alkışlar)
MURAT
BAKAN (İzmir) – Sayın Başkan, değerli milletvekili arkadaşlarım; Genel Kurulu saygıyla
selamlıyorum. 277 sıra sayılı Kolluk Gözetim Komisyonu Kurulması Hakkında Kanun
Tasarısı’nın, 3’üncü maddesi üzerinde söz almış bulunuyorum. 
Sözlerime
başlamadan önce, görevlerini yaparken şehit düşen tüm kolluk görevlilerimize
Allah’tan rahmet diliyor, onlar önünde saygıyla eğiliyorum.
Değerli
arkadaşlar, ben dün tasarının bütünü üzerinde de söz aldım, dolayısıyla burada
söyleyeceklerim biraz daha onun tekrarı niteliğinde ama 3’üncü madde bu kanunun
asıl itibarıyla tüm bizim eleştirilerimizin olduğu madde. Ama bu maddeye
geçmeden, bu tasarı tek başına, bizim arzu ettiğimiz, bu yasayı çıkartmakla
arzu ettiğimiz amaca hizmet etmez. Buna bakmadan önce gözetleme komisyonu
kuracağımız kolluk kuvvetlerinin ne durumda olduğunu değerlendirmemiz gerekir. Bu
kanun önemlidir, kamu güvenliğini sağlamak maksadıyla kamu adına zor kullanma
gücünü elinde tutan kolluk kuvvetinin bu gücü kullanırken hukuka uygun hareket
etmesi bakımından önemlidir, kolluk kuvvetlerinin etkin denetimini sağlamak
bakımından önemlidir, kamunun güvenliğini sağlamakla görevli kolluğun kamu
tarafından sivil gözetimi açısından önemlidir. Fakat kolluk kuvvetinin durumu
nedir, onu değerlendirelim. 
Sevgili
arkadaşlar, kolluk kuvvetlerimiz çok ağır şartlarda görev yapmaktadır. Bir
yandan terörle, teröristle mücadele etmektedir; bir yandan tecavüzcüyle,
hırsızla, mafyayla, dolandırıcıyla mücadele etmektedir ama en büyük mücadeleyi
de geçim sıkıntısıyla, sağlık sorunuyla, çocuklarının geleceğiyle ilgili
vermektedir. Yirmi otuz saat aralıksız çalışır kolluk kuvvetleri. Tayin,
terfilerde adaletsizliklerle karşı karşıyadır. Birçok görev emniyette vekâleten
yürütülür. Emniyetin birçok birimi arasında maddi eşitsizlikler vardır; özel
birimlerde taltifler olur, ödüller olur; karakolda çalışan memurun böyle bir
hakkı yoktur. Amir olmanın poliste önü kesilmiştir. Hizmette Avrupa standardı
bekleriz ama özlük haklarına geldiğinde kendi standardımızı belirleriz. Uzman
jandarmanın statü problemi vardır; kadroları kaldırılmış, astsubay kadrosuna
çevrilmiş, okulları kapatılmış. 22 bin uzman jandarma statü sorununun
çözülmesini beklemektedir. Uzman erbaşın iş güvencesi yoktur, hepsi sözleşmeli
çalışmaktadır ve bu çocukların her gün biz şehit haberlerini alıyoruz. Şehit
olduklarında gidiyoruz, cenazelerinde ağlıyoruz, gözyaşı döküyoruz ama yaşarken
özlük haklarıyla ilgili hiçbir adım atmıyoruz. 
Biz
Millî Savunma Komisyonunda gündeme getirdik, ben bu kanun konuşulurken İçişleri
Komisyonunda da gündeme getirdim, “Tamam, bunu yapalım, ileri demokrasi
adımlarını atalım ama önce bu vatan evlatlarının, yoksul vatan evlatlarının,
anası babası sıvasız evlerde yaşayan bu vatan evlatlarının özlük sorunlarını
çözelim.” dedim ama bir adım ilerleyemedik. (CHP sıralarından alkışlar) 
Sevgili arkadaşlar, bu yasal düzenlemeleri biz önemsiyoruz.
İnsan Hakları ve Eşitlik Kurumu önemlidir, Kişisel Verilerin Korunması Hakkında
Kanun önemlidir, bu kanun önemlidir ama doğru yasalaşırsa önemlidir; ortak
akılla, uzlaşıyla yasalaşırsa önemlidir. Biz ne teklif ettik 3’üncü maddeyle
ilgili? Muhalefet şerhimizde ve buradaki önergemizde dedik ki: Bu tasarıda
İçişleri Bakanının üniversitelerimizden önereceği adaylar yerine en eski 3
hukuk fakültesi öğretim üyeleri arasından; Adalet Bakanının yerineyse Barolar
Birliğinin önereceği adaylar arasından yine Bakanlar Kurulu seçsin. 7 tane
Komisyon üyesinden 2 tanesini bu şekliyle, yine Bakanlar Kurulunun seçeceği
hâliyle bile kabul ettiremedik. Hâlbuki biz bu yasayı oy birliğiyle
geçirebilirdik. AKP, CHP, MHP, HDP grupları buradan bir uzlaşı mesajı verirdik,
bu yasayı tartışmadan, olgunlaşmış şekilde burada geçirirdik ve tüm topluma
dalga dalga bu Meclis çatısı altındaki uzlaşı mesajı yayılırdı fakat bu
şekliyle olmadı.
Benim önerim, bizim önergemiz doğrultusunda, en azından
bu 2 üyenin Barolar Birliğinin önereceği ve en eski 3 hukuk fakültesinden
önerilecek üyeler arasından seçilmesidir. Bu şekliyle yasalaşırsa hayırlı bir
iş yapmış oluruz sevgili arkadaşlar.
Hepinizi, Genel Kurulu saygıyla selamlıyorum.
Teşekkür ederim. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 277 sıra sayılı Kanun Tasarısı’nın 3’üncü maddesinin (1)’inci fıkrasının
"Kolluk Gözetim Komisyonu bu kanunla verilen görevleri, kendi yetki ve
sorumluluğu altında bağımsız olarak yerine getirmek üzere kurulmuştur.
Komisyon, İçişleri Bakanlığı bünyesinde sürekli kurul olarak görev yapar."
şeklinde değiştirilmesini arz ve teklif ederiz.
Alican
Önlü (Tunceli) ve arkadaşları
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA YEL (Tekirdağ) –
Katılamıyoruz Sayın Başkanım. 
BAŞKAN – Hükûmet katılıyor mu?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Önerge üzerinde söz isteyen Batman
Milletvekili Ayşe Acar Başaran.
Buyurun Sayın Acar Başaran. (HDP sıralarından alkışlar)
AYŞE ACAR BAŞARAN (Batman) – Sayın Başkan, değerli
milletvekilleri; 277 sıra sayılı Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı’nın 3’üncü maddesi
üzerine grubum adına söz almış bulunmaktayım.
Açıkçası,
bu, yasama yılı içerisinde kurduğumuz kaçıncı kurum, artık sayısını da bilmiyoruz.
Yine açıkçası, bu kurduğumuz kurumların Meclis bünyesinde gerçekten ne anlama
geldiğini biliyor muyuz, bunun üzerinde gerçekten yoğunlaştık mı, ondan da emin
değilim. Ancak bu kanunla ilgili olarak, neresinden tutarsak yine elimizde
kalan bir kurum. 
“Böyle
bir kuruma ihtiyacımız var mı?”dan başlayıp devam etmek gerekiyor ya da şöyle
demek gerekiyor: Kolluğu gözetlemek için illa böyle bir kurumun kurulmasına şu
anda gerek var mı? Çünkü baktığınız zaman, zaten kolluk bütün ihlallerini
sosyal medya üzerinden paylaşıyor. Yine kolluk bütün yaptığı hak ihlallerini
bir klip şekline getirip bunu yayınlayabiliyor, bunlarla ilgili gerekli
soruşturmaların açılması, gerekli denetimin yapılması için illa böyle bir
kuruma ihtiyacımız var mı? Hayır. Şöyle diyelim: Hacı Birlik o panzerin
arkasından sürüklendiği zaman ve kolluk kendi eliyle çekim yapıp yayınladığı
zaman böyle bir kuruma ihtiyacımız var mıydı bunun denetlenmesi için? Hayır.
Zaten mevcut durumda, kolluk, yaptığı bütün hukuka aykırılıkları, bütün
işkenceleri tek tek kendi eliyle belgeleyip çok matah bir şeymiş gibi sosyal
medya üzerinden sürekli yayın hâlinde. Bence bu kuruma gerek yok, biraz sosyal
medya üzerinden takip yaparsak gerekli gözlemi yapmış oluruz. 
Bu kanun içerisinde kurulan kuruma bakıyoruz yine. Bir
bakanımız demişti: “Oğlan bizim, kız bizim.” Tekrar bunu söyleyeyim: Yine oğlan
sizin, kız sizin yani İçişleri Bakanlığının bünyesinde esasında bu
hukuksuzluklardan sorumlu olan kurumun yine kendisinin bu kolluk kuvvetlerini
denetleyeceğine ya da gözleyeceğine eğer bizi inandırmaya çalışıyorsanız ya da
bu şekilde bizim bunu kabul edeceğimizi zannediyorsanız açıkçası
yanılıyorsunuz. Çünkü bu yapılan bütün hukuka aykırı uygulamalardan, bütün
işkencelerden, bu kolluğun amacını aşan orantısız güç kullanmalarından zaten
bir tarafıyla İçişleri Bakanlığı da kendisi de sorumlu olarak kabul
edilmelidir. Çünkü zaten denetleme ve uygun zamanda gerekli soruşturmaları
atmakla şu anda yükümlüdür. Böyle bir kurumu kurarak bu yükümlülüğün üstüne bir
şey katmayacağız. Ne yapacağız? Avrupa Birliğine vize muafiyeti için bir kurum
daha eklemiş olacağız. Üç gün sonra vize muafiyeti olmadığı zaman tekrar
geleceğiz, bu sefer “Bu kurumu kaldıralım.” üzerinden yine biz bir tartışma
yürüteceğiz, siz el kaldırıp kurumun kaldırılması için sadece oy
kullanacaksınız. Çünkü bu kurumun içeriğiyle ilgili olarak açıkçası ben
buradaki milletvekili arkadaşların çoğunun bir bilgisi ve donanımı olduğunu
düşünmüyorum. Ayrıca bu kurulan kurumlarla ilgili olarak ne bir STK’yla görüşme
ne de herhangi diğer sivil toplum örgütleri ya da uzman kişilerle görüşülme
gibi bir şeyin de söz konusu olmadığını biliyoruz.
Bizim bu ülkede kurumsallaşmayla ilgili bir sorunumuz
yok, her taraftan kurumlar akıyor zaten. Bizim, toplumsallaşma sorunumuz var;
bizim, demokratikleşme sorunumuz var; bizim, özgürleşme sorunumuz var; bizim,
hakkı, hukuku savunma sorunumuz var; bu kurumlara bir kurum daha eklersek
bunları aşamayacağız; bizim, hak ve özgürlükler konusunda zihniyet sorunumuz
var, zihniyet sorunumuz. Eğer böyle ırkçı, faşist bir video çekilip sosyal
medyada paylaşılıyorsa ve buna göz yumuluyorsa işte asıl buradan başlayıp bu
uygulamaların önüne nasıl geçmemiz gerektiğini buradan konuşmamız gerekiyor.
Bırakalım bu kurumları. Eğer gerçekten Avrupa Birliğinin bizi kabul etmesini
istiyorsak bu hukuksuzlukları, bu haksızlıkları bir tarafa bırakıp halkla
beraber gerçek, doğru düzgün bir ülkenin nasıl ilerleyeceği üzerinde konuşup
tartışalım.
Ben tekrar hepinizi saygıyla selamlıyorum. (HDP
sıralarından alkışlar)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 3’üncü maddesinde geçen "Adalet
Bakanlığı Ceza İşleri Genel Müdürü" ibaresinin "İller İdaresi Genel
Müdürü" şeklinde değiştirilmesini arz ve teklif ederiz.
Saygılarımızla.
Kadir Koçdemir (Bursa) ve
arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU SÖZCÜSÜ MUSTAFA YEL (Tekirdağ) – Katılmıyoruz Sayın Başkan.
BAŞKAN
– Hükûmet?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkan.
BAŞKAN
– Gerekçeyi okutuyorum:
Gerekçe:
Tasarı'nın
3’üncü maddesinde Kolluk Gözetim Komisyonunun kuruluşunda Adalet Bakanlığı Ceza
İşleri Genel Müdürü yer almaktadır, ancak Adalet Bakanlığı bünyesinde görev
yapan infaz koruma memurları kapsama dâhil değildir. Ayrıca, Adalet Bakanlığı
kolluk kuvvetleriyle doğrudan ilgili bir kurum da değildir. Bilindiği üzere,
mülki idare amirleri illerinde ve ilçelerinde güvenlikten ve asayişten
sorumludurlar. İçişleri Bakanlığı İller İdaresi Genel Müdürlüğü de 5442 sayılı
İller İdaresi Kanunu'nun yürütücüsüdür. Bu bakımdan, değişiklik önergesiyle
komisyonda Ceza İşleri Genel Müdürü yerine İçişleri Bakanlığı İller idaresi
Genel Müdürünün yer alması kanunun amacına uygunluk ve koordinasyonu sağlamak
bakımından daha isabetli olacaktır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylamadan önce Komisyonun bir redaksiyon talebi vardır, madde Komisyon
redaksiyonuyla birlikte oya sunulacaktır. 
Buyurun.
İÇİŞLERİ
KOMİSYONU SÖZCÜSÜ MUSTAFA YEL (Tekirdağ) – Sayın Başkan, değerli
milletvekilleri; Türkiye Büyük Millet Meclisi Genel Kurulunun 6 Nisan 2016
tarihli 68’inci Birleşiminde kabul edilen 6701 sayılı Kanun’la Türkiye İnsan
Hakları Kurumunun adı Türkiye İnsan Hakları ve Eşitlik Kurumu olmuştur. 
Bu
bağlamda, görüşülmekte olan 277 sıra sayılı Kanun Tasarısı’nın 3’üncü
maddesinin (2)’nci fıkrasında geçen “Türkiye İnsan Hakları Kurumu Başkanı”
ifadesinin, “Türkiye İnsan Hakları ve Eşitlik Kurumu Başkanı” şeklinde redakte
edilmesi hususunu takdirlerinize sunarım.
BAŞKAN
– Komisyon redaksiyonuyla birlikte 3’üncü maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
4’üncü
madde üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 4’üncü maddesinin (1)’inci fıkrasının
(b) bendinde yer alan “işledikleri iddia edilen” ibaresinin “şikâyet konusu”
şeklinde değiştirilmesini arz ve teklif ederiz.
 İdris Baluken Çağlar
Demirel Behçet Yıldırım
 Diyarbakır Diyarbakır Adıyaman
 Müslüm Doğan Alican
Önlü Ferhat Encu
 İzmir  Tunceli Şırnak
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 4’üncü maddesinin (1)’inci fıkrasının
(f) bendinin aşağıdaki şekilde değiştirilmesini arz ve teklif ederiz.
Saygılarımızla.

 Kadir Koçdemir Nuri Okutan Erkan
Haberal
 Bursa Isparta Ankara
 Baki Şimşek Ruhi
Ersoy Mevlüt Karakaya
 Mersin Osmaniye Adana
f)
Kolluk hizmetlerinin geliştirilmesi ve iyileştirilmesine yönelik olarak yapılan
çalışmaları izlemek, değerlendirmek ve bu konularda Bakanlığa önerilerde
bulunmak.
Türkiye Büyük Millet Meclisi Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı’nın 4’üncü maddesinin (1)’inci
fıkrasının (c) bendinin madde metninden çıkarılmasını arz ve teklif ederiz.

 Muhammet
Rıza Yalçınkaya Murat Bakan Tanju
Özcan
 Bartın İzmir Bolu
 Onursal Adıgüzel Engin
Özkoç Mahmut Tanal
 İstanbul Sakarya İstanbul
 Hayati Tekin Levent
Gök
 Samsun Ankara
BAŞKAN
– En son okutulan önergeye Komisyon katılıyor mu?
İÇİŞLERİ
KOMİSYONU SÖZCÜSÜ MUSTAFA YEL (Tekirdağ) – Katılmıyoruz Sayın Başkan.
BAŞKAN
– Hükûmet?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN
– Önerge üzerinde söz isteyen Ankara Milletvekili Levent Gök.
Buyurun
Sayın Gök. (CHP sıralarından alkışlar)
LEVENT
GÖK (Ankara) – Sayın Başkan, değerli milletvekilleri; görüşmekte olduğumuz 277
sıra sayılı Kolluk Gözetim Komisyonu Kurulması ve Bazı Kanunlarda Değişiklik
Yapılması Hakkında Kanun Tasarısı’nın 4’üncü maddesi üzerinde verdiğimiz önerge
üzerinde söz aldım. Hepinizi sevgiyle, saygıyla selamlıyorum.
Sayın
Başkan, değerli milletvekilleri; görüştüğümüz Kolluk Gözetim Komisyonu
Kurulması ve Bazı Kanunlarda Değişiklik Yapılması Hakkında Kanun Tasarısı bize,
Avrupa İnsan Hakları Sözleşmesi çerçevesinde, Avrupa İnsan Hakları Mahkemesinin
geçmişte vermiş olduğu kararlarla Türkiye’de kolluğun sebep olduğu, olabileceği
ihlallerin soruşturulması için yeterli bir mekanizma kurulmasına yönelik olarak
kuruluyor. Avrupa İnsan Hakları Mahkemesi vermiş olduğu daha önceki
kararlarında Türkiye’de kolluğun sebep olduğu şikâyet konusu eylem ve
işlemlerden dolayı haklarında işlem tesis edecek yeterli bir mekanizmanın
kurulmadığına vurgu yaptı ve bu kanun da bu nedenle bugün burada görüşülüyor ve
buradan da yasalaştırılmaya çalışılıyor.
Elbette,
Türkiye’de kolluğun çok önemli sorunları var. Başta eğitim sorunları, özlük
hakları sorunları ve Türkiye’de özellikle son yıllarda giderek artan şiddet ve
terör olayları, kolluk kuvvetlerinin psikolojik olarak da her zaman, hayatın
her alanında etkilendiği ve onların yaşam biçimlerine de olumsuz katkı yapan
bir safha olarak devam etmekte. Ancak devletin asli görevlerinden biri olan
güvenliğin sağlanması konusunda, devletin bu görevlerini yerine getirirken
kolluk kuvvetlerinin o denli iyi eğitimli, donanımlı ve az önce belirttiğim
olumsuz durumlardan kurtulmuş olması gerekir ki asli görev olan güvenlik
görevinin de insan hakları temeli üzerinde, temel hak ve hürriyetler üzerinde
sürdürülmesi gerekmektedir. İşte, Türkiye'nin en büyük eksikliği de buradan
kaynaklanmakta. Çünkü Türkiye’deki insan hakları ihlallerinin, temel hak ve
hürriyetlere yönelik bütün ağır ihlallerin nedeni kolluk kuvvetlerinin yapmış
oldukları olumsuz uygulamalardan kaynaklanmaktadır. Türkiye, bu konuda, Avrupa
İnsan Hakları Mahkemesinde sicili en bozuk ülkelerden bir tanesidir. Avrupa
İnsan Hakları Mahkemesi Türkiye’deki yaygın şiddet, işkence ve sistematik bir
şekilde tabi tutulan gözaltına alınma, bunun yanındaki aramalar -üst aramaları,
ev aramaları- buna dâhil delil toplamalarda dâhil yapılan pek çok uygulamadan
dolayı Türkiye’yi tazminata mahkûm etmiştir.
Şimdi,
biz bu getirmiş olduğumuz kanunla bir gözetim mekanizması oluşturacağız ve
Türkiye’deki kolluk görevlilerinin sebep oldukları şikâyet konusu işlem ve
eylemleri inceleyecek. 
Değerli
arkadaşlarım, bu yasa ne yazık ki Avrupa İnsan Hakları Mahkemesi tarafından
tarif edilen yasa değildir çünkü kurulun kuruluşunu düzenleyen, üye yapısını
düzenleyen maddeye baktığınızda tamamen Hükûmete bağımlı bir yapı
oluşturulmakta, dolayısıyla daha bağımsız olması gereken bir kurulun
kuruluşunda bağımsızlık sağlanamamakta, tam anlamıyla devlete bağımlılık
sağlanmaktadır. Oysa, insan haklarını ihlal eden devletin bizatihi kendisi olunca
devletin içinden çıkan bir yönetim organının, bir komisyonun bu hak ihlallerini
incelemesi, layıkıyla incelemesi, olması gerektiği gibi incelemesi söz konusu
olamaz. İşte, geçtiğimiz günlerde oluşturduğumuz İnsan Hakları Kurumunda olduğu
gibi bu yasa da ne yazık ki kadük bir yasa olacaktır ve karşımıza
değiştirilmesi gereken bir yasa olarak mutlaka gelecektir. 
Değerli
arkadaşlarım, burada kurulun yapısını daha bağımsız ve çoğulcu bir yapı olarak
kurmadıktan sonra kurula hangi yetki ve görevi verirseniz verin bu kurulun
Avrupa İnsan Hakları Mahkemesinin kabul ettiği standartlara uygun olmadığını
ifade etmek durumundayız. Bu nedenle -kanun daha yasalaşmadı, Hükûmet burada,
iktidar partisi burada- kurulun yapısını değiştirmek kaydıyla eğer daha bir
bağımsızlığı sağlayabilirsek kurulun görev alanını, sınırlarını daha iyi
noktaya getirmiş oluruz ve Avrupa İnsan Hakları Mahkemesince tarif edilen
esaslara da uygun bir yasa çıkartmış oluruz. Bunu karşılamaktan uzaktır.
Bunları belirtmek üzere söz aldım. 
Hepinizi
sevgiyle, saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Gök.
Şimdi
önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın
Yalım, bir dakika süreyle 60’a göre söz vereceğim.
Buyurun.
VI.- AÇIKLAMALAR (Devam)
40.- Uşak Milletvekili Özkan Yalım’ın,
Avrupa şampiyonu olan Galatasaray Erkek Basketbol Takımı’nı tebrik ettiğine
ilişkin açıklaması
ÖZKAN
YALIM (Uşak) – Evet, bugün tarihî günlerden birini daha yaşıyoruz. 
Değerli milletvekilli arkadaşlarımız; 17 Mayıs 2000
tarihinde bu özel günü yaşamıştık, aynı şekilde bugün de aynısını… 27 Nisan
2016 yani bugün Avrupa şampiyonu bir takımımız daha oldu, Galatasaray yine
unvanını yeniledi. Bugün basketbol takımımız 78-67 yendi ve de Avrupa şampiyonu
oldu. Buradan takımımızı tebrik ediyorum. (CHP sıralarından alkışlar) 
BAŞKAN – Teşekkür ediyorum.
V.- OTURUM BAŞKANLARININ KONUŞMALARI
(Devam)
5.- Oturum Başkanı TBMM Başkan Vekili Ahmet
Aydın’ın, Divan olarak Avrupa şampiyonu olan Galatasaray Erkek Basketbol
Takımı’nı kutladıklarına ilişkin konuşması
BAŞKAN - Bir Fenerbahçeli olarak Galatasaray Erkek
Basketbol Takımı’nı bizler de Divan olarak ve tüm Genel Kurul olarak
kutluyoruz, tebrik ediyoruz, başarılarının devamını diliyoruz. (AK PARTİ
sıralarından alkışlar) 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN – 4’üncü madde üzerindeki önergelere
devam ediyoruz.
Bir sonraki önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 4’üncü maddesinin (1)’inci fıkrasının
(f) bendinin aşağıdaki şekilde değiştirilmesini arz ve teklif ederiz.
Saygılarımızla.
Mevlüt
Karakaya (Adana) ve arkadaşları
f)
Kolluk hizmetlerinin geliştirilmesi ve iyileştirilmesine yönelik olarak yapılan
çalışmaları izlemek, değerlendirmek ve bu konularda Bakanlığa önerilerde
bulunmak.
BAŞKAN – Komisyon önergeye katılıyor mu?
İÇİŞLERİ KOMİSYONU SÖZCÜSÜ MUSTAFA YEL (Tekirdağ) –
Katılmıyoruz Sayın Başkanım. 
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Önerge üzerinde söz isteyen Adana Milletvekili
Mevlüt Karakaya.
Buyurun Sayın Karakaya. (MHP sıralarından alkışlar)
MEVLÜT KARAKAYA (Adana) – Sayın Başkan, değerli
milletvekilleri; Kolluk Gözetim Komisyonu Kurulmasıyla İlgili Yasa Tasarısı’nın
4’üncü maddesiyle ilgili verilen önerge üzerinde Milliyetçi Hareket Partisi
Grubu adına söz almış bulunuyorum. Hepinizi saygıyla selamlıyorum.
Konuyla ilgili değerlendirmeye geçmeden önce, bu
saatlerde, başta terörle mücadelede olmak üzere, trafikte, asayişte görevli tüm
kolluk görevlilerimizi sevgi ve muhabbetle selamlıyorum.
Değerli milletvekilleri, aslında kolluk gözetim
komisyonunun kurulmasındaki amaca baktığımızda, şikâyet sistemindeki etkinliği
artırmak ve suç iddiaları ve disiplin cezalarına ilişkin takibi yapmak ve
bunlarla ilgili merkezî kayıt sistemini tutmak şeklinde hususların olduğunu
görüyoruz. Aslında şu soruyu belki sormak gerekiyor: Bu kolluk gözetim
komisyonunu kurmaktaki muradımız nedir? Aslında modern ve çağdaş yaklaşımlarda
kolluk hizmetleri kalitesini artırmak şeklinde belki bakmamız lazım konuya. Bu
şekilde bakmamız lazım ama yasayı bir bütün olarak incelediğimizde aslında
gözetim ve denetim fonksiyonlarının birbirine karıştırıldığını görüyoruz.
Denetim sonuç odaklı bir yaklaşımı, gözetim ise süreç odaklı bir yaklaşımı
gerektiriyor. Eğer hizmet kalitesini artırmak istiyorsak, o zaman süreci de
dikkate alan bir yaklaşımı benimsememiz gerekir. 
Bugün, burada, birlikte yaşadık, saatlerce değer katmayan
aktivitelerde bulunduk. Bir yasanın da amaca, uygulanacağı alana katacağı
değerleri mutlaka önceden hesaplamak ve ona göre hazırlıklarını yapmamız
gerekir.
Süreç; hizmet kalitesini, kolluk görevlilerinin hizmet
kalitesini artırmak istiyorsak önce sürece bir bakmamız lazım. İstediğimiz
kadar denetim mekanizması getirelim, istediğimiz kadar gözetim sistemi
oluşturalım, kurulu şu ya da bu şekilde, üyelerini istediğimiz şekilde yapalım,
istenilen şekilde yapalım ama önemli olan, sonucun değerlendirilmesinden daha
öte, süreçte olanlara bakmak lazım.
Bu
kürsüden ifade edildi, biraz önce kuliste görev yapan polislerle görüştüm, on
iki saat görevdeler, 12-12 çalışıyorlar. Bunların çalışma şartlarını, özlük
haklarını düzeltmeden, çalışma ortamını iyileştirmeden kolluk hizmetlerinin
kalitesini artırmamız mümkün değildir. Bakın, bugün, eğer Avrupa Birliği
şartlarında bir gözetim ve denetim yapmak istiyorsak o zaman kolluk
görevlilerimize de Avrupa Birliği şartlarında bir çalışma ortamını vermek
zorundayız. Biz burada bunları konuşmuyoruz, neyi konuşuyoruz? Yükleri daha da
ağır hâle getirecek ama sonuçlar üzerinden sorgulamaya gidecek hususları,
konuları konuşuyoruz. 
Değerli
milletvekilleri, bakın, Avrupa Birliği ülkeleri içerisinde en fazla, en ağır
çalışma şartları olan güvenlik görevlileri bizim güvenlik görevlilerimiz;
polislerimiz, askerlerimiz, jandarmamız, sahil güvenlik görevlilerimiz.
Bunlarla ilgili özellikle polislerin ek göstergelerinin 3600’e çıkarılması,
ikinci emir uygulamasının yeniden gözden geçirilmesi, diğer özlük haklarının
düzeltilmesi, fazla mesaiyle ilgili mesai ücreti ödenmesi belki yapılabilecek
çok düşük, en basit olarak ifade edebileceğimiz düzeltmeler olacaktır. 
(Mikrofon
otomatik cihaz tarafından kapatıldı) 
MEVLÜT
KARAKAYA (Devamla) - Ben tekrar yüce heyetinizi saygıyla selamlıyorum. Bu yasa
tasarısına -diğer konuşmacılarımızın da ifade ettiği gibi- karşı oy kullandık.
Tekrar saygılarımı sunuyorum. Yüce heyetinizi selamlıyorum. (MHP sıralarından
alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 4’üncü maddesinin (1)’inci fıkrasının
(b) bendinde yer alan “işledikleri iddia edilen” ibaresinin “şikâyet konusu”
şeklinde değiştirilmesini arz ve teklif ederiz.
Ferhat Encu (Şırnak) ve
arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU SÖZCÜSÜ MUSTAFA YEL (Tekirdağ) – Katılamıyoruz Sayın Başkanım. 
BAŞKAN
– Hükûmet katılıyor mu?
ORMAN
VE SU İŞLERİ BAKANI VEYSEL EROĞLU (Afyonkarahisar) – Katılmıyoruz Başkan.
BAŞKAN
– Önerge üzerinde söz isteyen Şırnak Milletvekili Ferhat Encu. 
Buyurun
Sayın Encu. (HDP sıralarından alkışlar)
FERHAT
ENCU (Şırnak) – Sayın Başkan, değerli milletvekilleri; öncelikle, kolluk
kuvvetleri tarafından katledilen tüm sivilleri, tüm çocukları burada anıyorum.
(AK PARTİ sıralarından gürültüler)
HÜSEYİN
KOCABIYIK (İzmir) – Kolluk kuvvetleri, katletmez.
ALİ ÖZKAYA
(Afyonkarahisar) – Saçmalama!
İBRAHİM AYDEMİR
(Erzurum) – Ne diyorsun ya! Kolluk kuvvetleri nasıl katletmiş ya!
ÇAĞLAR DEMİREL
(Diyarbakır) – Sen devam et, konuşmana devam et.
BAŞKAN
– Sayın milletvekilleri…
Sayın
Hatip, lütfen dikkatli cümle kullanalım.
FERHAT
ENCU (Devamla) – Bu tasarının aslında…
HASAN
KARAL (Rize) – Geri sar, geri sar!
FERHAT
ENCU (Devamla) – Bu tasarının aslında, pratikte hiçbir anlamı olmadığını, son
dört ayda yaşadığımız, bizzat kolluk kuvvetlerinin şiddetine maruz kaldığımız,
insanlarımızın gözümüzün önünde kolluk kuvvetleri tarafından nasıl
katledildiği, nasıl işkence edildiği… (AK PARTİ sıralarından sıra kapaklarına
vurmalar, gürültüler)
AHMET
SELİM YURDAKUL (Antalya) – Doğru konuş, doğru!
ALİ
ÖZKAYA (Afyonkarahisar) – Ne diyor bu, Sayın Başkan?
HÜSNÜYE
ERDOĞAN (Konya) – Onlar terörist, terörist onlar, terörist.
FERHAT
ENCU (Devamla) – …herkes tarafından bilinen…
ALİ
ÖZKAYA (Afyonkarahisar) – Ne diyorsun sen ya?
AHMET
SELİM YURDAKUL (Antalya) – Sayın Başkan…
MEVLÜT
KARAKAYA (Adana) – Sayın Başkan, müdahale edin lütfen.
FERHAT
ENCU (Devamla) - …ve buna göz yuman AKP iktidarının bu tasarıda ne kadar
samimiyetsiz olduğunu göstermektedir. (AK PARTİ ve MHP sıralarından gürültüler)
HÜSNÜYE
ERDOĞAN (Konya) – Bu sözlerinden dolayı yargılanacaksın.
MİZGİN
IRGAT (Bitlis) – Başkan, uyarır mısınız!
MEVLÜT
KARAKAYA (Adana) – Sayın Başkan, uyarır mısınız!
BAŞKAN
– Sayın Encu…
Sayın
Encu, sizi temiz bir dille konuşmaya davet ediyorum. Lütfen kaba ve yaralayıcı
cümleler kullanmayın.
FERHAT
ENCU (Devamla) – Burada dillendirdiğimiz… 
BAŞKAN
– Kolluk kuvvetleri, katletmez.
ÇAĞLAR
DEMİREL (Diyarbakır) – Gördüğünü anlatıyor Başkan, gördüğünü anlatıyor!
FERHAT
ENCU (Devamla) – Burada dillendirdiğimiz gerçekleri… (Gürültüler)
BAŞKAN
– Kolluk kuvvetleri, terörle mücadele ediyor.
ÇAĞLAR
DEMİREL (Diyarbakır) – Yaşadığını anlatıyor!
FERHAT
ENCU (Devamla) – Burada dillendirdiğimiz gerçekler...
AHMET
SELİM YURDAKUL (Antalya) – Doğru değil konuşman, doğru değil!
ALİ ÖZKAYA
(Afyonkarahisar) – Ya sen terörist misin, teröristin destekçisi misin? Sen
terörist misin? Terörist misin sen?
FERHAT
ENCU (Devamla) – …sizin hoşunuza gitmeyebilir. 
ALİ ÖZKAYA
(Afyonkarahisar) – Ne biçim konuşuyor ya! Böyle bir konuşma var mı?
Yok, Başkan,
böyle bir şey konuşamaz!
FERHAT
ENCU (Devamla) – 2 yaşındaki Esra Şalk’ı hatırlatıyorum. Son süreçte…
ALİ
ÖZKAYA (Afyonkarahisar) – Ne biçim konuşuyor bu? Konuşamaz böyle. Böyle bir şey
konuşamaz!
ÇAĞLAR
DEMİREL (Diyarbakır) – Ya dinlemeyi öğrenin önce, dinlemeyi!
HÜSNÜYE
ERDOĞAN (Konya) – Bunların hesabını vereceksiniz, vereceksiniz, daha
vereceksiniz!
FERHAT
ENCU (Devamla) – Son süreçte katledilen…
BAŞKAN
– Sayın milletvekilleri…
FERHAT
ENCU (Devamla) – Silopi’de katledilen, top mermileriyle katledilen…
AHMET
SELİM YURDAKUL (Antalya) – Sayın Başkan, hâlâ ısrar ediyor.
FERHAT
ENCU (Devamla) – …sivilleri hatırlatıyorum. (AK PARTİ sıralarından sıra
kapaklarına vurmalar, gürültüler)
HÜSNÜYE
ERDOĞAN (Konya) – Bunların hesabını vereceksiniz, vereceksiniz!
HÜSEYİN
KOCABIYIK (İzmir) – Teröristsin sen, terörist!
FERHAT
ENCU (Devamla) – Dört yıl önce Roboski’de Türk savaş uçakları tarafından… (AK
PARTİ sıralarından sıra kapaklarına vurmalar, gürültüler)
BAŞKAN
– Sayın milletvekilleri lütfen…
FERHAT
ENCU (Devamla) - …hunharca bombalanan 34 insanı, çocuğu hatırlatıyorum. (AK PARTİ
sıralarından sıra kapaklarına vurmalar, gürültüler)
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın milletvekilleri…
FERHAT
ENCU (Devamla) – Sizin hoşunuza gitmeyebilir… (AK PARTİ sıralarından sıra
kapaklarına vurmalar, gürültüler)
ALİ
ÖZKAYA (Afyonkarahisar) – Katilsin sen, katilsin sen! Katilleri destekliyorsun!
BAŞKAN
– Sayın Encu, sizi İç Tüzük’e uygun bir dil kullanmaya davet ediyorum.
FERHAT
ENCU (Devamla) – Sizin hoşunuza gitmeyebilir… 
BAŞKAN
– İç Tüzük’e uygun bir dil kullanmaya davet ediyorum. 
ÇAĞLAR
DEMİREL (Diyarbakır) – Başkan, sizin salonu uyarmanız gerekiyor, hatibi değil,
salonu uyarın.
ALİ
ÖZKAYA (Afyonkarahisar) – Katilsin sen, katilleri destekliyorsun!
HÜSEYİN
KOCABIYIK (İzmir) – Suratına bak, suratına! Gidip aynaya baksana sen! 
FERHAT
ENCU (Devamla) – …fakat ne yazık ki bunlar gerçektir. 
ALİ
ÖZKAYA (Afyonkarahisar) – Bakma bu tarafa! Aşağılık seni! Teröristsin; eli
kanlı teröristlerin, katillerin savunucususun sen! Şehitlerimizin katilleri
teröristlerle…
BAŞKAN
– Sayın milletvekilleri, lütfen…
ÇAĞLAR
DEMİREL (Diyarbakır) – Kürsüdeki hatip istediği gibi konuşabilir. 
BAŞKAN
– Cevabı verilir, lütfen…
HÜSEYİN
KOCABIYIK (İzmir) – Dağdan indin sen, dağdan! Sen teröristsin!
FERHAT
ENCU (Devamla) – Bizleri katillerin savunucusu olarak itham edenlerin, aslında,
Kürt illerinde yaptıkları suçlarını örtmekte olduğunu buradan ifade edeyim. 
HAMZA
DAĞ (İzmir) – Burası Cizre değil, Cizre değil burası! Cizre’de bodrumda
yıktılar seni!
HÜSEYİN
KOCABIYIK (İzmir) – Senin hapishanede olman gerekiyor. 
FERHAT
ENCU (Devamla) – Sizin bu tepkiniz, gerçekleri örtemeyecektir. (AK PARTİ
sıralarından gürültüler)
HAMZA
DAĞ (İzmir) – Ne oldu bodrumda?
ALİ
ÖZKAYA (Afyonkarahisar) – Yazık ya! Şu kürsüde konuşuyorsun!
BAŞKAN
– Sayın Encu, sizi temiz bir dil kullanmaya davet ediyorum, lütfen…
HÜSEYİN
KOCABIYIK (İzmir) – Ahlaksız…
ALİ
ÖZKAYA (Afyonkarahisar) – Böyle katilleri nereden buluyorsunuz? Katilin başı
bu. 
ÇAĞLAR
DEMİREL (Diyarbakır) – Biraz tahammül edin, tahammül edin, konuşmaya tahammül
edin.
FERHAT
ENCU (Devamla) – Sayın Başkan… (AK PARTİ sıralarından gürültüler)
BAŞKAN
– Temiz bir dil kullanmaya davet ediyorum. Anayasa’ya ve İç Tüzük’e uymaya
davet ediyorum.
FERHAT
ENCU (Devamla) – Sayın Başkan, susturacak mısınız? (AK PARTİ ve MHP
sıralarından gürültüler)
BAŞKAN
– Uymaya davet ediyorum İç Tüzük’e.
FERHAT
ENCU (Devamla) – Susturacak mısınız.
ALİ
ÖZKAYA (Afyonkarahisar) – Dünyanın hiçbir Parlamentosunda böyle bir konuşma
olamaz. (AK PARTİ sıralarından “Olamaz!” sesleri)
BAŞKAN
– Sayın milletvekilleri, lütfen, gerekli cevap…
FERHAT
ENCU (Devamla) – Şikâyet sisteminin bile lağvedildiği, kolluk kuvvetlerinin
mağduru olan… 
HÜSEYİN
KOCABIYIK (İzmir) – Sen bir teröristsin, sen dağdan gelmişsin!
ÇAĞLAR
DEMİREL (Diyarbakır) – Sen kim oluyorsun? Yargıç mısın sen, nesin! Sen yargıç
mısın!
ABDULLAH
BAŞÇI (İstanbul) – Kürtleri siz katlediyorsunuz! 
FERHAT
ENCU (Devamla) – …insanlarımızın şikâyetlerini bile kayda almayan savcılar, bu
ülkenin sözde iktidarı nasıl bu kolluk kuvvetlerinin denetimini sağlayacaktır?
(AK PARTİ sıralarından gürültüler)
ABDULLAH
BAŞÇI (İstanbul) – Seni ancak dağdakiler gönderir buraya. 
HÜSEYİN
KOCABIYIK (İzmir) – Senin hapishanede olman lazım!
ÇAĞLAR
DEMİREL (Diyarbakır) – Yargıç mısın, nesin sen!
BAŞKAN
– Sayın milletvekilleri, lütfen…
İBRAHİM
AYDEMİR (Erzurum) – Sayın Başkan, mikrofonun sesini kısar mısınız. 
FERHAT
ENCU (Devamla) – Bağırabilirsiniz, hazmedemeyebilirsiniz; bunlar gerçektir. (AK
PARTİ sıralarından gürültüler)
ABDULLAH
BAŞÇI (İstanbul) – Utanmadan bir de konuşuyorsun burada!
HÜSEYİN
KOCABIYIK (İzmir) – Teröristsin sen!
BAŞKAN
– Sayın milletvekilleri, lütfen…
FERHAT
ENCU (Devamla) – Beni terörist olmakla itham edenler, teröristin en âlâsısınız.
(AK PARTİ milletvekillerinin hatip kürsüsüne yürümeleri)
BAŞKAN
– Lütfen, sayın milletvekilleri…
HÜSEYİN
KOCABIYIK (İzmir) – Teröristsin sen! Sen bir PKK’lısın, şu surata bak şu
surata!
MİZGİN
IRGAT (Bitlis) – Ne yapacaksınız? Yerinize oturun, dinleyin.
BURCU
ÇELİK ÖZKAN (Muş) – Geçin yerinize ya!
ÇAĞLAR
DEMİREL (Diyarbakır) – Tahammülünüz yok, tahammülünüz. 
ABDULLAH
BAŞÇI (İstanbul) – Burası Türkiye Büyük Millet Meclisi.
FERHAT
ENCU (Devamla) – Siz beni, bu halkın iradesiyle seçilen bir insanı terörist
olarak itham edemezsiniz. 
İBRAHİM
AYDEMİR (Erzurum) – Ya, sen kimsin! Terbiyesiz adam!
FERHAT
ENCU (Devamla) – Haddinizi bilin! Sizden korkmuyoruz. (AK PARTİ sıralarından
gürültüler)
ABDULLAH
BAŞÇI (İstanbul) – Teröristin başısın!
FERHAT
ENCU (Devamla) – Sizden korkmuyoruz, suçlarınızı her platformda dile
getireceğiz. Siz bu gerçekleri örtemezsiniz. (HDP sıralarından alkışlar) 
BAŞKAN
– Sayın Encu, süreniz dolmuştur, buyurun. 
(AK
PARTİ ve HDP milletvekillerinin kürsüye yürümeleri)
BAŞKAN
- Sayın milletvekilleri, lütfen yerlerinize…
KEREM
ALİ SÜREKLİ (İzmir) - Terörist! Terörist!
HÜSEYİN
KOCABIYIK (İzmir) – Utanmaz!
ÇAĞLAR
DEMİREL (Diyarbakır) – Terbiyeli konuş, terbiyeli! Terbiyeni bil ilk önce.
Terbiyeni bil, ondan sonra… (Gürültüler)
BURCU
ÇELİK ÖZKAN (Muş) – Ayıp, böyle bir üslup yok.
KEREM
ALİ SÜREKLİ (İzmir) - Terör örgütlerinden destek alan teröristsin.
ÇAĞLAR
DEMİREL (Diyarbakır) – Yaşadıklarını anlatıyor, yaşadıklarını! (Gürültüler)
İBRAHİM
AYDEMİR (Erzurum) – Terör örgütlerine destek veren, teröristtir!
BAŞKAN
- Sayın milletvekilleri, lütfen… 
HAMZA
DAĞ (İzmir) – Ne diyorsun lan sen!
BAŞKAN
– Sayın Dağ… Sayın Encu…
Herkesi
yerine davet ediyorum.
Birleşime
beş dakika ara veriyorum.
Kapanma Saati: 23.04
YEDİNCİ OTURUM
Açılma Saati: 23.58
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Yedinci Oturumunu açıyorum. 
277
sıra sayılı Kanun Tasarısı’nın görüşmelerine kaldığımız yerden devam ediyoruz.
Birleşime
beş dakika ara veriyorum.
Kapanma Saati: 23.59
SEKİZİNCİ OTURUM
Açılma Saati: 00.26
BAŞKAN: Başkan Vekili Ahmet AYDIN
KÂTİP ÜYELER: Özcan PURÇU (İzmir), Elif Doğan TÜRKMEN (Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Sekizinci Oturumunu açıyorum. 
Danışma
Kurulunun bir önerisi vardır, okutup işleme alacağım ve oylarınıza sunacağım.
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 28, 29
ve 30 Nisan Perşembe, Cuma ve Cumartesi günleri toplanmamasına, 2 Mayıs 2016
Pazartesi günkü birleşiminde 298 sıra sayılı Kanun Tasarısı’nın görüşmelerinin
tamamlanmasına kadar, bu birleşimde gece yirmi dörtte günlük programın
tamamlanmaması hâlinde günlük programın tamamlanmasına kadar çalışmalarını
sürdürmesine ilişkin önerisi
Danışma Kurulu Önerisi
Danışma
Kurulunun 28/04/2016 günü yaptığı toplantıda Genel Kurulun 28, 29 ve 30 Nisan
Perşembe, Cuma ve Cumartesi günleri toplanmamasının, 2 Mayıs 2016 Pazartesi
günkü birleşiminde 298 sıra sayılı Kanun Tasarısı’nın görüşmelerinin
tamamlanmasına kadar, bu birleşimde gece yirmi dörtte günlük programın
tamamlanamaması hâlinde günlük programın tamamlanmasına kadar çalışmalarını
sürdürmesinin, Genel Kurulun onayına sunulması uygun görülmüştür.
 İsmail Kahraman
 Türkiye
Büyük Millet Meclisi
 Başkanı
 Coşkun Çakır Levent
Gök
 Adalet ve Kalkınma Partisi Cumhuriyet
Halk Partisi
 Grup Başkan Vekili Grup
Başkan Vekili
 Çağlar Demirel Erkan
Akçay
 Halkların Demokratik Partisi Milliyetçi
Hareket Partisi 
 Grup Başkan Vekili Grup
Başkan Vekili 
 
BAŞKAN
– Öneriyi oylarınıza sunuyorum: Kabul edenler... Kabul etmeyenler... Öneri
kabul edilmiştir.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve
Bazı Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN
– 277 sıra sayılı Kanun Tasarısı’nın görüşmelerine kaldığımız yerden devam
edeceğiz.
Komisyon?
Yok.
Ertelenmiştir.
2’nci
sırada bulunan Türkiye Cumhuriyeti ile Avrupa Birliği Arasında İzinsiz İkamet
Eden Kişilerin Geri Kabulüne İlişkin Anlaşma ile Oluşturulan Ortak Geri Kabul
Komitesinin 2/2016 Sayılı Kararının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlıyoruz.
2.- Türkiye Cumhuriyeti ile Avrupa Birliği
Arasında İzinsiz İkamet Eden Kişilerin Geri Kabulüne İlişkin Anlaşma ile
Oluşturulan Ortak Geri Kabul Komitesinin 2/2016 Sayılı Kararının Onaylanmasının
Uygun Bulunduğuna Dair Kanun Tasarısı (1/711) ve Dışişleri Komisyonu Raporu (S.
Sayısı: 298)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, alınan karar gereğince,
(11/9) esas numaralı, Orman ve Su İşleri Bakanı Veysel Eroğlu hakkındaki
gensoru önergesinin gündeme alınıp alınmayacağına ilişkin görüşmeler ve kanun
tasarı ve teklifleriyle komisyonlardan gelen diğer işleri sırasıyla görüşmek
için, 2 Mayıs 2016 Pazartesi saat 14.00’te toplanmak üzere birleşimi
kapatıyorum, hayırlı geceler diliyorum. 
Kapanma Saati: 00.28




(*) Bu bölümde Hatip tarafından Türkçe
olmayan kelimeler ifade edildi.


(x) (10/182) esas numaralı Meclis
Araştırması Önergesi’nin tam metni tutanağa eklidir.


(x) Bu ifadeye ilişkin düzeltme bu
birleşim Tutanak Dergisi’nin 185’inci sayfasında “Açıklamalar” bölümünde yer
almaktadır.


(x) Bu düzeltmeye ilişkin ifade bu
birleşim Tutanak Dergisi’nin 182’nci sayfasında yer almaktadır.


(x) 277 S. Sayılı Basmayazı 26/04/2016
tarihli 81’inci Birleşim Tutanağı’na eklidir.


(x) Bu ifadeye ilişkin düzeltme, bu
birleşim Tutanak Dergisi’nin 249’uncu sayfasında “Açıklamalar” bölümünde yer
almaktadır.


(xx) Bu ifadeye ilişkin düzeltme, bu
birleşim Tutanak Dergisi’nin 250’nci sayfasında “Açıklamalar” bölümünde yer
almaktadır.


(x) Bu düzeltmeye ilişkin ifade bu
birleşim Tutanak Dergisi’nin 204’üncü sayfasındadır. 


(X) Bu düzeltmeye ilişkin ifade bu
birleşim Tutanak Dergisi’nin 204’üncü sayfasındadır.




