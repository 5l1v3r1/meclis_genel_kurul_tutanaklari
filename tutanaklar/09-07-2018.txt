



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 2’nci
Birleşim
 9
Temmuz 2018 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- MAZBATA İŞLEMLERİ
1.- Oturum Başkanı TBMM Geçici Başkanı Durmuş Yılmaz
tarafından, Cumhurbaşkanı seçilen Recep Tayyip Erdoğan’a Cumhurbaşkanı
seçildiğine dair Yüksek Seçim Kurulunca düzenlenen tutanağın takdim edilmesi 

III.- ANT İÇME
1.- Cumhurbaşkanı Recep Tayyip Erdoğan’ın ant içmesi

IV.- OTURUM BAŞKANLARININ KONUŞMALARI
1.- Oturum Başkanı TBMM Geçici Başkanı Durmuş
Yılmaz’ın, Tekirdağ ili Çorlu ilçesinde yolcu treninin raydan çıkması sonucunda
hayatını kaybedenlere Allah’tan rahmet, yaralılara acil şifalar dilediğine
ilişkin konuşması 

V.- AÇIKLAMALAR
1.- Kocaeli Milletvekili Lütfü Türkkan’ın, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması
2.- Manisa Milletvekili Erkan Akçay’ın, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması
3.- Mersin Milletvekili Fatma Kurtulan’ın, Cumhurbaşkanının yemin törenininde Meclisin AKP miting
alanına dönüştüğüne ve bunun doğru olmadığına, Tekirdağ ili Çorlu ilçesinde
meydana gelen elim kazada yaşamını yitirenlere rahmet, yaralılara geçmiş olsun
dileğinde bulunduğuna ilişkin açıklaması
4.- İstanbul Milletvekili Engin Altay’ın, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması
5.- İstanbul Milletvekili Mehmet Muş’un, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine, Cumhurbaşkanlığı yeminin nasıl
yapılacağının Anayasa ile kanunlarda açık bir şekilde yazıldığına ve yemin
töreninin de hukuka, kanunlara, İç Tüzük’e uygun yapıldığına ilişkin açıklaması
6.- Kocaeli Milletvekili Lütfü Türkkan’ın,
Cumhurbaşkanının Mecliste karşılanmasıyla ilgili amir hükümler bulunduğuna ve
diğer uygulamaların teamüllerden ibaret olduğuna ilişkin açıklaması
7.- Ankara Milletvekili Mustafa Destici’nin, Tekirdağ
ili Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması
8.- İstanbul Milletvekili Nazır Cihangir İslam’ın,
Tekirdağ ili Çorlu ilçesinde meydana gelen tren kazasında hayatını
kaybedenlere Allah’tan rahmet dilediğine, yas ilan edilmesini teklif ettiğine,
Cumhurbaşkanının yemini esnasında ayağa kalkılması gerektiği hususunun hangi
hükme dayanılarak gündeme getirildiğini öğrenmek istediğine ilişkin açıklaması
9.- Tekirdağ Milletvekili Mustafa Şentop’un, Tekirdağ
ili Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması
10.- Afyonkarahisar Milletvekili Gültekin Uysal’ın, Tekirdağ
ili Çorlu ilçesinde meydana gelen tren kazasında hayatını kaybedenlere
Allah’tan rahmet, yaralılara acil şifalar dilediğine ilişkin açıklaması
9 Temmuz 2018 Pazartesi
BİRİNCİ OTURUM
Açılma Saati: 16.39
BAŞKAN: Geçici Başkan Durmuş YILMAZ
KÂTİP ÜYELER: Geçici Kâtip Üye Zeynep YILDIZ (Ankara), 
Geçici Kâtip Üye Müslüm YÜKSEL (Gaziantep)
-------0-------
BAŞKAN – Türkiye Büyük Millet Meclisinin 2’nci
Birleşimini açıyorum. 
Toplantı yeter sayısı vardır. 
Gündeme geçiyoruz. 
II.- MAZBATA İŞLEMLERİ
1.- Oturum Başkanı TBMM Geçici Başkanı Durmuş Yılmaz
tarafından, Cumhurbaşkanı seçilen Recep Tayyip Erdoğan’a Cumhurbaşkanı
seçildiğine dair Yüksek Seçim Kurulunca düzenlenen tutanağın takdim edilmesi 
BAŞKAN
– Gündemimize göre, Sayın Cumhurbaşkanına Yüksek Seçim Kurulu tarafından
Cumhurbaşkanı seçildiğine dair düzenlenen tutanak takdim edilecek ve ant içme
töreni yapılacaktır. 
Anayasa,
İç Tüzük, Cumhurbaşkanı Seçimi Kanunu ve bugüne kadarki teamüllere uygun olarak
törenin şeklini kısaca arz ediyorum: Biraz sonra Sayın Cumhurbaşkanı,
seçildiğine dair tutanağı teslim almak ve ant içmek üzere İç Tüzük gereğince
görevli Başkan Vekili tarafından Genel Kurul salonuna davet edilecek ve
beraberinde görevli Başkan Vekili olduğu hâlde Başkanlık Divanı kürsüsüne
geleceklerdir. 
Genel
Kurul Sayın Cumhurbaşkanını ayakta karşılayacaktır. Sayın Cumhurbaşkanına,
önce, seçildiğine dair tutanağı takdim edeceğim; Sayın Cumhurbaşkanı daha sonra
hitabet kürsüsüne gelerek ant içeceklerdir. Tutanağın takdimi ve ant içme
milletvekilleri, görevliler ve davetliler tarafından ayakta dinlenecektir.
Sayın Cumhurbaşkanı ant içtikten sonra İstiklâl Marşı icra edilecek ve daha
sonra kendileri salondan ayrılacaklardır. Sayın Cumhurbaşkanı salondan
ayrılırken milletvekilleri, görevliler ve davetliler tarafından ayakta
selamlanacaklardır.
Şimdi,
görevli Başkan Vekilimiz Kastamonu Milletvekili Hakkı Köylü’den Sayın
Cumhurbaşkanını, seçildiğine dair tutanağın takdim edilmesi ve ant içmesi için
Genel Kurul salonuna davet etmelerini rica ediyorum.
Sayın
Cumhurbaşkanı şu anda Genel Kurul salonunu teşrif etmektedirler. 
Sayın
Cumhurbaşkanım, hoş geldiniz. (Bakanlar Kurulu, AK PARTİ sıralarından “Bravo”
sesleri, ayakta karşılama ve sürekli alkışlar; MHP ve İYİ PARTİ sıralarından
ayakta karşılamalar)
CUMHURBAŞKANI
RECEP TAYYİP ERDOĞAN – Hoş bulduk, sağ olun.
(Cumhurbaşkanı
Recep Tayyip Erdoğan’a Yüksek Seçim Kurulu tarafından düzenlenen Cumhurbaşkanı
seçildiğine dair tutanak takdim edildi) (Bakanlar Kurulu, AK PARTİ sıralarından
“Bravo” sesleri, ayakta karşılama ve sürekli alkışlar; MHP ve İYİ PARTİ
sıralarından ayakta karşılamalar)
BAŞKAN
– Allah hayırlı uğurlu eylesin efendim, memleketimize hayırlı olsun.
Buyurun.
(Cumhurbaşkanı
Recep Tayyip Erdoğan hitabet kürsüsüne geldi) (Bakanlar Kurulu, AK PARTİ
sıralarından “Bravo” sesleri, ayakta karşılama ve sürekli alkışlar; MHP ve İYİ
PARTİ sıralarından ayakta karşılamalar)
III.- ANT İÇME
1.- Cumhurbaşkanı Recep Tayyip Erdoğan’ın ant içmesi
CUMHURBAŞKANI
RECEP TAYYİP ERDOĞAN - "Cumhurbaşkanı sıfatıyla, Devletin varlığı ve
bağımsızlığını, vatanın ve milletin bölünmez bütünlüğünü, milletin kayıtsız ve
şartsız egemenliğini koruyacağıma, Anayasaya, hukukun üstünlüğüne, demokrasiye,
Atatürk ilke ve inkilaplarına ve lâik Cumhuriyet ilkesine bağlı kalacağıma,
milletin huzur ve refahı, millî dayanışma ve adalet anlayışı içinde herkesin
insan haklarından ve temel hürriyetlerinden yararlanması ülküsünden ayrılmayacağıma,
Türkiye Cumhuriyetinin şan ve şerefini korumak, yüceltmek ve üzerime aldığım
görevi tarafsızlıkla yerine getirmek için bütün gücümle çalışacağıma Büyük Türk
Milleti ve tarih huzurunda, namusum ve şerefim üzerine andiçerim."
(Bakanlar Kurulu, AK PARTİ sıralarından “Bravo” sesleri ve ayakta sürekli
alkışlar; MHP sıralarından ayakta alkışlar)
BAŞKAN
– Sayın milletvekilleri, şimdi İstiklal Marşı okunacaktır. 
(İstiklal
Marşı)
BAŞKAN
– Sayın milletvekilleri, birleşime on beş dakika ara veriyorum.
Kapanma Saati: 16.48
İKİNCİ OTURUM
Açılma Saati: 17.09
BAŞKAN: Geçici Başkan Durmuş YILMAZ
KÂTİP ÜYELER: Geçici Kâtip Üye Zeynep YILDIZ (Ankara), 
Geçici Kâtip Üye Müslüm YÜKSEL (Gaziantep)
-------0-------
BAŞKAN – Sayın
milletvekilleri, Türkiye Büyük Millet Meclisinin 2’nci Birleşiminin İkinci
Oturumunu açıyorum. 
IV.- OTURUM BAŞKANLARININ KONUŞMALARI
1.- Oturum Başkanı TBMM Geçici Başkanı Durmuş
Yılmaz’ın, Tekirdağ ili Çorlu ilçesinde yolcu treninin raydan çıkması sonucunda
hayatını kaybedenlere Allah’tan rahmet, yaralılara acil şifalar dilediğine
ilişkin konuşması 
BAŞKAN
– Sayın milletvekilleri, malumunuz olduğu üzere, dün Tekirdağ ilimizin Çorlu
ilçesinde elim bir hadise yaşandı. Bir yolcu treninin raydan çıkarak devrilmesi
neticesinde 24 vatandaşımızın hayatını kaybettiği, 318 vatandaşımızın
yaralandığı bu kaza hepimizi derin bir kedere boğmuştur. Yüce Meclisimiz adına
hayatını kaybeden vatandaşlarımıza Allah’tan rahmet, yakınlarına sabrıcemil,
yaralı vatandaşlarımıza acil şifalar diliyoruz. Bu tarz elim hadiselerin tekrar
etmemesi için gerekli önlemlerin alınacağını ümit ediyoruz. 
Şimdi
söz talebinde bulanan grup ve siyasi parti temsilcilerine yerlerinden birer
dakika söz vereceğim. 
İYİ
PARTİ Grubu adına Kocaeli Milletvekili Sayın Lütfü Türkkan’a konuşmasını yapmak
üzere söz veriyorum.
Buyurun.

V.- AÇIKLAMALAR
1.- Kocaeli Milletvekili Lütfü Türkkan’ın, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; ülkemizde cereyan
eden tren kazasından dolayı öncelikle milletimizin başı sağ olsun. Hayatını
kaybeden vatandaşlarımıza Cenab-ı Allah’tan rahmet diliyorum, yakınlarına sabır
niyaz ediyorum, yaralı vatandaşlarımıza da acil şifalar diliyorum. 
Ve
niyazım odur ki insanların bilerek yaptıkları birtakım ihmallerden bu tip
kayıplar tekrar yaşanmasın. Ülkemizin çok önemli bir meselesinin ihmal ve
kayırmacılık olduğunu bir kez daha teşhis ettik. İnsan hayatına mal olan bu
ihmal bir daha tekrarlanmasın. 
Teşekkür
ediyorum. 
BAŞKAN
– Milliyetçi Hareket Partisi Grubu adına Manisa Milletvekili Erkan Akçay Bey,
buyurun. 
2.- Manisa Milletvekili Erkan Akçay’ın, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması
ERKAN
AKÇAY (Manisa) – Sayın Başkan, muhterem milletvekilleri; dün Tekirdağ’ın Çorlu
ilçesinde meydana gelen elim tren kazasında 24 vatandaşımız hayatını kaybetmiş
ve 340 vatandaşımız da yaralanmıştır. 
Milliyetçi
Hareket Partisi Grubu olarak öncelikle kazada hayatını kaybeden
vatandaşlarımıza Allah’tan rahmet, yaralılarımıza acil şifalar diliyoruz. 
İlk
bulgulara göre, bu kazanın yoğun yağış nedeniyle tren raylarının altındaki
toprak kayması nedeniyle hareket hâlindeki 5 vagonun raydan çıkarak devrilmesi
sonucu meydana geldiği açıklanmıştır. Sebep her ne olursa olsun bütün
ihtimallerin araştırılması ve gereken açıklamaların yapılması dileğimizdir. Kazanın
yol açtığı hasar ve mağduriyetlerin bir an önce giderilmesi diğer bir
temennimizdir. 
Hayatını
kaybeden vatandaşlarımıza tekrar Allah’tan rahmet, yaralılarımıza da acil
şifalar diliyorum ve milletimizin başı sağ olsun.
BAŞKAN
- Halkların Demokratik Partisi Grubu adına Mersin Milletvekili Fatma Kurtulan,
buyurun efendim.
3.- Mersin Milletvekili Fatma Kurtulan’ın,
Cumhurbaşkanının yemin törenininde Meclisin AKP miting alanına dönüştüğüne ve
bunun doğru olmadığına, Tekirdağ ili Çorlu ilçesinde meydana gelen elim kazada
yaşamını yitirenlere rahmet, yaralılara geçmiş olsun dileğinde bulunduğuna
ilişkin açıklaması
FATMA
KURTULAN (Mersin) – Sayın Başkan, değerli arkadaşlar; hepinize saygılar
sunuyorum.
Sayın
Başkan, öncelikle, biraz önceki duruma ilişkin, hukuki bir dayanağı olmayan
defakto bir durum oluştu. Bunu doğru görmediğimizi, Meclisimizin bir AKP
mitingi alanına döndüğünü, bunun doğru olmadığını ifade ederek bu elim kazada
-daha doğrusu, biz göz göre göre tedbirlerin alınmaması durumunu bir cinayet
olarak görüyoruz, bundan sorumlu olan başta Ulaştırma Bakanının direkt sorumlu
olduğunu düşünüyoruz, Devlet Demiryollarının üst düzey yöneticilerinin sorumlu
olduğunu düşünüyoruz- yaşamını yitirenlere rahmet, ailelerine başsağlığı
diliyoruz, yaralılara geçmiş olsun derken şu anda iki eş başkanımızın ve
kalabalık bir milletvekili grubumuzun da orada olduğunu, yaraları sarmaya dönük
bir nebze bizim katkımız olacaksa da bunda elimizden geleni yapmaya dönük bir
çalışma içerisinde olduğumuzu belirtmek istiyorum.
Teşekkürler.
BAŞKAN
- Cumhuriyet Halk Partisi Grubu adına İstanbul Milletvekili Engin Altay Bey,
buyurun efendim.
4.- İstanbul Milletvekili Engin Altay’ın, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine ilişkin açıklaması 
ENGİN
ALTAY (İstanbul) – Teşekkür ederim Sayın Başkan.
Çorlu’da
yaşanan elim kaza milletimizi derin bir üzüntüye boğdu, dolayısıyla Meclisi,
bizleri de aynı şekilde. Hayatını kaybeden vatandaşlarımıza Allah’ımdan rahmet
diliyorum, yaralı vatandaşlarımıza acil şifalar diliyoruz.
Sayın
Başkan, sayın milletvekilleri; orta yerde cenazelerimiz var, orta yerde
yaralılarımız var. Bu noktada, kazaya sebep olan kusur, ihmal, suistimal ve
benzeri hususlarla ilgili Hükûmetin sorumluluğunu ve/veya sorumsuzluğunu
tartışacak değiliz, zamanı geldiğinde bu konular elbette ki
değerlendirilecektir. Ümidimiz odur ki Hükûmet bu konuda kamuoyunu tatmin
edecek teknik bir açıklama yapacak. Ancak gördüğümüz de şudur ki Hükûmet, Pamukova’da
yaşanan kazadan sonra hiç ders almadığı gibi, tedbir gayreti ve çabası içinde
de bulunmamış; bu, üzücü bir durum. Demin söylediğim gibi, bu polemiklerin, bu
tartışmaların, münakaşaların yapılacağı zaman değil; cenazelerimiz ve
yaralılarımız var ama Türkiye Büyük Millet Meclisinin görevi sadece taziye
değildir. Dolayısıyla Hükümetin, yetkililerin, ilgililerin kusuru, sorumluluğu,
sorumsuzluğu noktasında, önümüzdeki günlerde Cumhuriyet Halk Partisi Grubu
olarak Türkiye Büyük Millet Meclisine konunun, bütün yönleriyle araştırılması
ve alınması gereken tedbirlerin belirlenmesi amacıyla bir Meclis araştırması
önergesi vereceğimizi şimdiden söyleyeyim. 
Bununla
beraber, Cumhuriyet Halk Partisi Genel Başkan Yardımcısı Sayın Faik Öztrak
başkanlığında bir milletvekili heyeti de bölgede kazazedelerin sorunlarıyla,
cenaze sahipleriyle… Velhasıl orada yaşanan kazadaki bütün mağdurlara nefes
yoldaşlığı yapmakta ve ayrıca kazanın oluşuyla ilgili de inceleme
yapmaktadırlar. 
Bu
vesileyle Cumhuriyet Halk Partisi Türkiye Büyük Millet Meclisi Grubu adına aziz
milletimize tekrar başsağlığı diliyorum. 
Teşekkür
ederim efendim. 
BAŞKAN
– Adalet ve Kalkınma Partisi Grubu adına İstanbul Milletvekili Mehmet Muş,
buyurun beyefendi. 
5.- İstanbul Milletvekili Mehmet Muş’un, Tekirdağ ili
Çorlu ilçesinde meydana gelen tren kazasında hayatını kaybedenlere Allah’tan
rahmet, yaralılara acil şifalar dilediğine, Cumhurbaşkanlığı yeminin nasıl
yapılacağının Anayasa ile kanunlarda açık bir şekilde yazıldığına ve yemin
töreninin de hukuka, kanunlara, İç Tüzük’e uygun yapıldığına ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; Tekirdağ’ın Çorlu
ilçesinde meydana gelen elim kazada yaşamını yitiren vatandaşlarımıza Cenab-ı
Hak’tan rahmet, yaralılarımıza acil şifalar diliyoruz. 
Kazayla
ilgili Sağlık Bakanlığımızdan aldığımız bilgilere göre, bu elim kazada, kaza
sonucu ne yazık ki 24 vatandaşımız hayatını kaybetmiştir, 194 vatandaşımız
ayakta tedaviyle taburcu edilirken 124 vatandaşımız an itibarıyla hastanelerde
tedavi altındadır. 
Kaza
bilgisi alınır alınmaz Hükûmetimiz ve ilgili kurumlarımız anında alarm durumuna
geçmiş, Tekirdağ Valiliğimiz bünyesinde bir kriz yönetim merkezi
oluşturulmuştur. Arama kurtarma çalışmaları ve yaralıların hastaneye sevki hususunda
tüm imkânlar seferber edilerek hızlı hareket edilmiştir. 
Kaza
sonucu Ulaştırma ve Sağlık Bakanlarımız ile Başbakan Yardımcımız Recep Akdağ
olay yerine intikal etmiş ve yapılan çalışmaları yerinde incelemiştir. Yine
Sayın Cumhurbaşkanımız ve Başbakanımız bütün gece boyunca kurtarma çalışmaları
ve yaralıların durumu hakkında bilgi almış, gereken talimatları vermişlerdir.
Kazayla
ilgili adli ve idari soruşturmalar başlatılmış olup gereken incelemeler
titizlikle yapılmaktadır. Hiç kimsenin şüphesi olmasın ki en ufak bir ihmal ya
da kusur tespit edilmesi durumunda kim olursa olsun sorumlularla ilgili gereken
işlemler yapılacaktır.
Kazanın
nedeniyle ilgili Ulaştırma Bakanımızın açıkladığı ilk bulgulara göre, aşırı
yağıştan dolayı rayların altındaki toprağın kayması neticesinde kaza meydana
gelmiştir. Elbette Sayın Bakanımız ilk bulguları ifade etmiştir. Kazanın
sebebine dair detaylı sonuçları adli ve idari tahkikatların tamamlanması
neticesinde öğreneceğiz. 
Milletimizi
derin bir üzüntüye sevk eden bu kazada yaşamını yitiren vatandaşlarımıza bir
kez daha Allah’tan rahmet, yaralılarımıza acil şifalar diliyorum, milletimizin
başı sağ olsun.
Bir
konuya daha açıklık getirmek istiyorum Sayın Başkanım izniniz olursa. Böyle bir
açıklamadan sonra buna girmeyi arzu etmezdim fakat az önceki Cumhurbaşkanlığı
yeminiyle ilgili yeminin nasıl yapılacağı Anayasa’mızda ve kanunlarımızda çok
açık bir şekilde yazılmıştır, tanımlanmıştır. Bu açıdan, burada meydana gelen
yemin töreninde hukuka, kanunlarımıza ve İç Tüzük’e uygun bir uygulama
yapılmıştır. Bu noktada bununla alakalı bilgisi olmayanlar lütfen ilgili
kanunlarımızın maddelerine ve İç Tüzük’e baksınlar. 
Teşekkür
ederim. 
BAŞKAN
– Efendim, ben bu konuda herhangi bir tartışma açmak istemiyorum ama sayın
milletvekillerimizden biri görüş bildirmek için elini kaldırdı. Dolayısıyla, bu
milletvekilimize, bu konunun dışına çıkmamak şartıyla, ilave bir tartışma
yaratmamak üzere sadece bu konuyla ilgili söz hakkı vereceğim ama eğer bunun
dışına çıkarsanız sözünüzü keserim Sayın Milletvekili. 
Buyurun.
6.- Kocaeli Milletvekili Lütfü Türkkan’ın,
Cumhurbaşkanının Mecliste karşılanmasıyla ilgili amir hükümler bulunduğuna ve
diğer uygulamaların teamüllerden ibaret olduğuna ilişkin açıklaması
LÜTFÜ
TÜRKKAN (Kocaeli) – Öncelikle, bugünkü 2’nci Birleşimde söz verme sebebiniz
elim olan kaza. Kazanın dışında herhangi bir konuyu konuşmak çok uygun olmadı,
müspet veya menfi de olsa doğru bir yaklaşım olarak kabul etmiyorum.
Sayın
Cumhurbaşkanının Mecliste karşılanmasıyla ilgili gerek kanun gerekse İç Tüzük
amir hükümler koymuştur, bunların dışında yapılanlar teamüllerdir. Teamüller
mutlakiyet izafe etmez, sadece isteyen uyar istemeyen uymaz şeklinde olur.
Kanun ve tüzükle ilgili birtakım aşımları doğru bulmayız. Ama biraz evvel
zatıalinizi ziyaretimde… Teamüller vardır, alkışlanabilir. Bu, kanunla
vazedilmez, yapılabilir ama herkese “Alkışlayacaksınız.” denmez. Yani
mutlakiyet izafe edilmez orada. Onu hatırlatmak istedim arkadaşlara sadece.
Sayın
Cumhurbaşkanına da hayırlı uğurlu olsun.
BAŞKAN
– Şimdi Büyük Birlik Partisi adına Ankara Milletvekili Mustafa Destici Bey
konuşacaktır.
Buyurun.

7.- Ankara Milletvekili Mustafa Destici’nin, Tekirdağ
ili Çorlu ilçesinde meydana gelen tren kazasında hayatını kaybedenlere
Allah’tan rahmet, yaralılara acil şifalar dilediğine ilişkin açıklaması
MUSTAFA
DESTİCİ (Ankara) – Sayın Başkan, kıymetli milletvekillerimiz, aziz milletimiz;
öncelikle, Tekirdağ Çorlu’daki üzücü kazada, tren kazasında hayatını kaybeden
vatandaşlarımıza Allah’tan rahmet diliyorum; ruhları şad olsun, mekânları
cennet olsun. Yine, bu kazada yaralanan bütün vatandaşlarımıza Yüce Rabb’imden
acil şifalar niyaz ediyorum. Rabb’im, hayatını kaybeden vatandaşlarımızın
ailelerine, yakınlarına ve büyük Türk milletine sabırlar ihsan etsin diyorum. 
Tabii,
bu elim hadisenin oluşmasında eğer bir ihmal, hata, kusur varsa bunun adli ve
idari yönden mutlaka takibatının yapılıp sorumlular hakkında işlem yapılacağına
olan inancımız tamdır ve bu da hepimizin zaten boynunun borcudur. 
Ben,
bu duygu ve düşüncelerle sizleri bir kere daha saygıyla selamlarken Rabb’imden
niyazım odur ki milletimizi her türlü kazadan, beladan, doğal afetten ve şerden
muhafaza etsin. 
Hepinizi
sevgi ve saygıyla selamlıyorum. 
BAŞKAN
– Saadet Partisi adına İstanbul Milletvekili Nazır Cihangir İslam, buyurun.
8.- İstanbul Milletvekili Nazır Cihangir İslam’ın,
Tekirdağ ili Çorlu ilçesinde meydana gelen tren kazasında hayatını
kaybedenlere Allah’tan rahmet dilediğine, yas ilan edilmesini teklif ettiğine,
Cumhurbaşkanının yemini esnasında ayağa kalkılması gerektiği hususunun hangi
hükme dayanılarak gündeme getirildiğini öğrenmek istediğine ilişkin açıklaması
NAZIR
CİHANGİR İSLAM (İstanbul) – Sayın Başkan, değerli arkadaşlarım; hepinizi
saygıyla selamlıyorum. 
Öncelikle,
Tekirdağ Çorlu’da meydana gelen ve 24 kişinin vefatı, 340 kişinin
yaralanmasıyla neticelenen bu büyük kazadaki üzüntümüzü belirtmek, hepimize ve
milletimize başsağlığı dileklerimizi sunmak isteriz. Kaybettiklerimize
Allah’tan rahmet diliyoruz. 
Bu
kazanın denetlenebilmesi hususu Türkiye Büyük Millet Meclisi olarak ele
alınmalı ve güçler ayrılığının, şeffaflığın, denetlenebilirliğin ne kadar
önemli bir konu olduğunu da sizlere bir kez daha hatırlatmak isterim. 
Yine,
olay bağlamında bugünlerde yapılacak olan hem Cumhurbaşkanlığı hem de Türkiye
Büyük Millet Meclisi bünyesindeki bütün kutlamaların iptal edilmesini, sadece
yasanın ve Anayasa’nın gerektirdiklerinin yapılmasını, gerekirse bir gün de
olsa yas ilan edilmesini ve bayrakların yarıya indirilmesini teklif ediyorum. 
Bir
husus da usul hakkında zatıalilerinize olacak Sayın Başkanım. 
Çağrınızda
yasama meclisinin yemin töreni esnasında ayağa kalkmasını bizlere buyurdunuz.
Bunun, Anayasa’nın, yasanın veya mevzuatın hangi maddesine dayanılarak gündeme
getirildiği hususunu zatıalilerinize bir soru olarak tevdi ediyor, saygılarımı
sunuyorum efendim. 
BAŞKAN
– Sayın Milletvekili, teşekkür ediyorum. 
Bu
konuda, uzun zamandan beri bu Meclisin çatısı altında iş gören, çalışan,
birikimi olan, idari personel arkadaşlarımın bana verdiği bilgiye göre,
Cumhurbaşkanımız Sayın Fahri Korutürk’ten bu tarafa bu tür bir uygulamanın
olduğu söylendi. İç Tüzük'e baktığımızda böyle açık bir durum olmamasına rağmen
-122’nci madde zannedersem- “Bu, o günden bugüne teamül.” denildi ve
dolayısıyla ben de bu arkadaşlarımın sözüne uyararak bu teamülü gerçekleştirdim
diyorum. Eğer böyle bir şey yok ise -arkadaşlarımın söylediği- o zaman
yapılması gereken şey, bu uygulamayı ya İç Tüzük'e uydurmak ya da İç Tüzük'te
olan bu düzenlemeyi heyetinizin yeniden gözden geçirerek yeni bir düzenleme
yapılmasında fayda olduğunu düşünüyorum.
Teşekkür
ediyorum.
MAHMUT
TANAL (İstanbul) – Yani sizi de aldatmışlar anlaşılan.
BAŞKAN
– Anlaşılmadı efendim.
MAHMUT
TANAL (İstanbul) – Anlaşılan sizi de kandırmışlar.
BAŞKAN
– Yok efendim, ben kandırılmadım, İç Tüzük'ü de okudum. Arkadaşlarım bana video
seyrettirdiler, seyrettiğim videolardan çıkan sonuç da bu. Fakat İç Tüzük'teki
düzenleme Cumhurbaşkanının yeminini ayakta yapacağı şeklinde,
milletvekillerinin ayakta dinleyeceği şeklinde İç Tüzük'te bir düzenleme yok.
GARO
PAYLAN (Diyarbakır) – Yoksa niye okudunuz ya? Niye okuyorsunuz?
SÜREYYA
SADİ BİLGİÇ (Isparta) – Sayın Tanal o zamanlar yoktu, normal bilmemesi.
BAŞKAN
– Efendim, şu anda, bölge, olayın meydana geldiği ilimiz milletvekillerinden de
söz almak isteyenler var. Ben yine inisiyatifimi kullanarak Tekirdağ
Milletvekili Sayın Şentop’a söz vermek istiyorum.
Buyurun.
9.- Tekirdağ Milletvekili Mustafa Şentop’un, Tekirdağ
ili Çorlu ilçesinde meydana gelen tren kazasında hayatını kaybedenlere
Allah’tan rahmet, yaralılara acil şifalar dilediğine ilişkin açıklaması
MUSTAFA
ŞENTOP (Tekirdağ) – Teşekkür ederim Sayın Başkanım.
Tabii,
sadece Tekirdağ Milletvekili olarak değil, dün akşam olayın gerçekleştiği
haberi geldikten sonra saat 21.45 gibi Ulaştırma Bakanımızla beraber olay
mahalline intikal eden bir milletvekili arkadaşınız olarak da birkaç şey
söylemek istiyorum. Bizim intikalimizden sonra da Sağlık Bakanımız, yaklaşık
bir saat kadar sonra da Başbakan Yardımcımız Sayın Akdağ geldiler. 
Öncelikle,
tabii, 24 vatandaşımızın vefatı dolayısıyla milletimize, yakınlarına başsağlığı
diliyorum, Allah rahmet eylesin. 318 vatandaşımızın hastaneye müracaatı vardı.
Bunların büyük bir kısmı, 200’e yakını, 194’ü ayakta tedavi olarak ayrıldılar;
124 kadarı da büyük bir kısmı itibarıyla müşahede için hastanede tutuldu,
çoğunun sağlık durumu kısa bir tedaviyle düzeltilebilecek durumdaydı. Böyle bir
kazanın, benzeri durumların yaşanmaması için Cenab-ı Hakk’a da dua ediyoruz. 
Şunu
ifade etmek isterim çok kısa: Tabii ki idari soruşturma başlatıldı, akşam saat
20.00’den itibaren, olayın gerçekleşmesinden itibaren arama kurtarma
çalışmalarının sona erdiği sabah 06.00’ya kadar biz o mahaldeydik. Savcılarımız
-6 savcı- başsavcının başkanlığında, koordinasyonunda adli soruşturma için
çalışma yürütüyordu, bilirkişiler belirlenmişti; idari tahkikat, soruşturma da
devam ediyor. Bu konuda herhangi hukuka aykırı bir durum, bir sorumluluk
mevzubahis olursa bunun üzerine gidileceğinden kimsenin şüphesi olmasın.
Bir
şeyi belirtmek isterim: 8 Temmuzda yani dün kaza gerçekleşti. Sabah 10.40
itibarıyla aynı hattan bir tren geçiyor, bir gün önce, 7 Temmuz itibarıyla da o
hat kullanılıyor trenler tarafından. O anki gözlemlere dayanarak ifade edilen
şey şudur: Bu tren kazasının gerçekleştiği saat 17.00-18.00 olarak tespit
edilmiş, bundan yaklaşık iki saat önce yağan bir yağmur -metrekareye 32
kilogram yağmur düşüyor- 14.20’de başlayıp 15.10’a kadar devam eden bir yağmur…
Bunun etkisiyle o bölgede menfezin üzerindeki ray ile zemin arasındaki
mesafenin oluştuğu ifade ediliyor. Tabii, bunlar ilk gözlemler; tahkikat
yapılacak, bununla ilgili sonuçlar da ortaya konulacak. Dolayısıyla olayın
gerçekleşmesi, daha önce ortaya çıkmış, günler önce ortaya çıkmış bir sebeple
alakalı değil de trenin geçişinden yaklaşık iki saat önce gerçekleşmiş bir
olayla irtibatlı gibi değerlendiriliyor. Ama bu, tabii çok erken bir bulgu;
idari soruşturma, adli soruşturma neticesinde daha kesin, daha net bilgiler
ortaya çıkacak. 
Çok
teşekkür ediyorum. 
Heyetinizi
hürmetle selamlıyorum.
ÖMER
FETHİ GÜRER (Niğde) – Merkezden demir yolunu izleyemiyorlar mı? Savunması değil
bu.
BAŞKAN
– Sayın milletvekilleri, hâlen İYİ PARTİ milletvekili görünmekle birlikte,
Afyonkarahisar Milletvekili Demokrat Parti Genel Başkanı Gültekin Uysal Bey’in
de bir söz talebi var. Sadece taziye dilemekle ilgili olduğu için, izninizle
kendisine kısa bir hitap etmek için fırsat veriyorum.
Buyurun.
10.- Afyonkarahisar Milletvekili Gültekin Uysal’ın, Tekirdağ
ili Çorlu ilçesinde meydana gelen tren kazasında hayatını kaybedenlere
Allah’tan rahmet, yaralılara acil şifalar dilediğine ilişkin açıklaması
GÜLTEKİN
UYSAL (Afyonkarahisar) – Sayın Başkan, çok değerli milletvekilleri; heyetinizi
ben de saygıyla selamlıyorum. 
Vefat
eden vatandaşlarımız ve yaralılarımız için hem başsağlığı hem geçmiş olsun
dileklerimi paylaşıyorum. İster mücbir sebep ister ihmal, bu hususta
demokrasilerin bir sorumluluk rejimi olduğu bilinci içerisinde, vicdanlarda ve
akıllarda soru işareti bırakmayacak bir noktada ilgililerin ve yetkililerin
gerekli açıklamaları yapmasını da ümit ediyorum. 
Bu
tenkitlerimizi, geçiş döneminde olmakla beraber, iktidar başta olmak üzere
-siyaseten de ancak hatalarını düzeltmek istemeyen iktidarlar tenkitlerden
rahatsız olur- bu tenkitleri de dikkate alacaklarını o açıdan ümit ediyorum. 
Hızlandırılmış
tren tecrübelerinden itibaren zaman zaman bu tür kazaları 2004, 2005
yıllarından itibaren yaşadık. Bu tür faciaları kanıksamış bir ülke olarak, yeni
bir dönemle beraber, Büyük Millet Meclisinin yasama faaliyetiyle beraber ikinci
büyük sorumluluğu denetleme faaliyetidir. Yapısal olarak ve fiilî olarak
birtakım engeller örülmeye çalışılsa da bu Meclisin bu yeni döneminin, bu
manada da kamuoyu önünde, tarih önünde denetleme vazifesini etkin bir şekilde
görme noktasında bu husustan başlayarak gerekli itinayı da göstereceği ümidini
taşıyorum.
Tekrar
vatandaşlarımıza başsağlığı, milletimize başsağlığı diliyor, yaralılara geçmiş
olsun dileklerimi paylaşarak yüce heyetinizi saygıyla selamlıyorum.
BAŞKAN
– Anayasa’nın 106’ncı maddesi, Cumhurbaşkanı Seçimi Kanunu’nun 21’inci maddesi
gereğince Cumhurbaşkanı yardımcıları ile bakanların ant içmeleri için, 10
Temmuz 2018 Salı günü saat 15.00’te toplanmak üzere birleşimi kapatıyorum.
Kapanma Saati: 17.32



