



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 40’ıncı
Birleşim
 25
Aralık 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Gaziantep Milletvekili Mehmet Sait Kirazoğlu’nun, 25 Aralık
Gaziantep’in düşman işgalinden kurtuluşunun 97’nci yıl dönümüne ilişkin gündem
dışı konuşması
2.- Mersin Milletvekili Cengiz Gökçel’in, 25 Aralık İsmet İnönü’yü
ölümünün 45’inci yıl dönümünde rahmetle andığına ve Mersin ilinin sorunlarına
ilişkin gündem dışı konuşması
3.- Gaziantep Milletvekili İmam Hüseyin Filiz’in, 25 Aralık Gaziantep’in
düşman işgalinden kurtuluşunun 97’nci yıl dönümüne ilişkin gündem dışı
konuşması

IV.- AÇIKLAMALAR
1.- Kocaeli Milletvekili İlyas Şeker’in, 22 Aralık Sarıkamış
Harekâtı’nın 104’üncü yıl dönümü vesilesiyle tüm şehitleri rahmetle andığına
ilişkin açıklaması
2.- İstanbul Milletvekili Sibel Özdemir’in, 25 Aralık İsmet İnönü’yü
ölümünün 45’inci yıl dönümünde saygıyla andığına ve öncelikli konu ekonomik
darboğaz, işsizlik, enflasyon, borç yükü altında ezilen milyonlarca yurttaş
olması gerekirken siyasi iktidarın gündemi değiştirmek istediğine ilişkin
açıklaması
3.- Niğde Milletvekili Ömer Fethi Gürer’in, 2.020 lira olarak açıklanan
asgari ücretin yetersizliğine ilişkin açıklaması 
4.- Gaziantep Milletvekili Sermet Atay’ın, 25 Aralık Gaziantep’in düşman
işgalinden kurtuluşunun 97’nci yıl dönümüne ilişkin açıklaması
5.- Kocaeli Milletvekili Ömer Faruk Gergerlioğlu’nun, KHK’lilere
uygulanan soykırımın devam ettiğine ilişkin açıklaması
6.- Bartın Milletvekili Aysu Bankoğlu’nun, nitelikli okullar ile proje
okullarının kapsamı belirlenirken hangi objektif kriterlerin uygulandığını ve
bir okulun hangi ölçütler doğrultusunda nitelikli okullar listeden
çıkarıldığını öğrenmek istediğine ilişkin açıklaması
7.- Uşak Milletvekili Özkan Yalım’ın, 25 Aralık İsmet İnönü’yü ölümünün
45’inci yıl dönümünde saygıyla andığına, imar barışında sürenin uzatılmasını
talep ettiğine ve Müjdat Gezen ile Metin Akpınar’a yapılanları kınadığına
ilişkin açıklaması
8.- Gaziantep Milletvekili Derya Bakbak’ın, 25 Aralık Gaziantep’in
düşman işgalinden kurtuluşunun 97’nci yıl dönümünde şehitleri rahmetle yâd
ettiğine ve Gaziantep iline yapılan yatırımlara ilişkin açıklaması
9.- Manisa Milletvekili Bekir Başevirgen’in, kışlalarda ve eğitim
kurumlarında yemek temininin nasıl yapıldığını, kaç toplu zehirlenme vakası
yaşandığını ve kaç kişinin mağdur olduğunu, zehirlenme vakalarının önüne geçmek
için ne gibi tedbirlerin alınacağını Sağlık Bakanından öğrenmek istediğine
ilişkin açıklaması
10.- Hatay Milletvekili Serkan Topal’ın, Yavuz Sultan Selim ve Osman
Gazi Köprülerinin devletin egemenliği altında olup olmadığını ve bu köprülerden
geçen yurttaşların cezalarının neden affedilmediğini, yapılan düzenlemenin tüm
köprüleri kapsaması için TBMM olarak girişimde bulunulup bulunulmayacağını
Meclis Başkanından öğrenmek istediğine ilişkin açıklaması
11.- Samsun Milletvekili Neslihan Hancıoğlu’nun, 2.020 lira olarak
açıklanan asgari ücreti kabul etmediklerine ilişkin açıklaması 
12.- Çanakkale Milletvekili Özgür Ceylan’ın, 696 sayılı KHK kapsamında
kadroya geçirilen işçilere yüzde 4 zamma ilave olarak enflasyon farkı ödenip
ödenmeyeceğini ve 4 kişilik bir ailenin açlık sınırının 1.943 lira olduğu bir
süreçte 2.020 lirayla kimin geçinebileceğini öğrenmek istediğine ilişkin
açıklaması
13.- Hatay Milletvekili Mehmet Güzelmansur’un, Amerika’da ve Fransa’da
sergilenen onlarca Hatay mozaiğinin ait olduğu topraklar olan Hatay’a
getirilmesi için girişimlerin başlatılması gerektiğine ilişkin açıklaması
14.- İzmir Milletvekili Mehmet Ali Çelebi’nin, Altay tankının ara
üretiminin neden hiçbir tank ve obüs üretme kapasitesi olmayan Ethem Sancak ve
Katar girişimine verildiğini, MSB Askeri Fabrikalar Genel Müdürlüğü 1. Ana
Bakım Fabrikasının arazi ve rant uğruna hurdaya mı çıkarılacağını, yerlilik ve
millîlik anlayışının ne olduğunu öğrenmek istediğine ilişkin açıklaması
15.- Trabzon Milletvekili Salih Cora’nın, millete hakareti mizahla izah
etmeye kalkışanların yargı önünde hesap verecekleri süreci yakından takip
ettiklerine ilişkin açıklaması
16.- Sakarya Milletvekili Muhammed Levent Bülbül’ün, 25 Aralık
Gaziantep’in düşman işgalinden kurtuluşunun 97’nci yıl dönümünde şehitleri
rahmetle andığına, Iğdır’da askerî aracın devrilmesi neticesinde şehit olan
askere Allah’tan rahmet, yaralılara şifa dilediğine ilişkin açıklaması
17.- İstanbul Milletvekili Yavuz Ağıralioğlu’nun, devlete olan saygının
ve itimadın devamlılığı için hakkında takipsizlik kararı verildiği hâlde
görevine dönemeyenlerin mağduriyetinin giderilmesi gerektiğine ilişkin
açıklaması
18.- Kars Milletvekili Ayhan Bilgen’in, 22 Aralık Sarıkamış’ta on
binlerle ifade edilen askerin donarak hayatını kaybetmesinin 104’üncü yıl
dönümüne, 28 Aralık Roboski’de uçaklardan yapılan ateşle 34 kişinin hayatını
kaybetmiş olmasının 7’nci yıl dönümüne ve Mustafa Öztürk’ün yazısına ilişkin
açıklaması


19.- İstanbul Milletvekili Engin Altay’ın, 25 Aralık Gaziantep’in düşman
işgalinden kurtuluşunun 97’nci yıl dönümünde şehitler ile 22 Aralık 1914’te
Sarıkamış’taki şehitleri rahmetle andığına, Noel Bayramı’nı kutladığına, 25
Aralık İsmet İnönü’yü ölümünün 45’inci yıl dönümünde saygıyla andıklarına, Türkiye
Cumhuriyeti’nin 81 milyon yurttaşla barış içinde sonsuza kadar ayakta kalacağına
ilişkin açıklaması
20.- Tokat Milletvekili Özlem Zengin’in, Gaziantep’in düşman işgalinden
kurtuluşu vesilesiyle kahramanlık gösteren şehitler ile Sarıkamış’taki
şehitleri rahmetle yâd ettiğine, Hristiyan vatandaşların bayramını tebrik
ettiğine ve yeni yılın herkese hayırlar getirmesini dilediğine ilişkin
açıklaması
21.- Adana Milletvekili Burhanettin Bulut’un, 25 Aralık Yeni Adana
gazetesinin 101’inci yayın yılını kutladığına ilişkin açıklaması
22.- Aydın Milletvekili Süleyman Bülbül’ün, Beşparmak Dağları’na
yapılmak istenen taş ocağına ilişkin yöre halkının taleplerinin dikkate alınıp
alınmayacağını ve İDK toplantısından evvel ÇED raporunun yeniden düzenlenip
düzenlenmeyeceğini Çevre ve Şehircilik Bakanından öğrenmek istediğine ilişkin
açıklaması
23.- Ankara Milletvekili Mustafa Destici’nin, 25 Aralık Gaziantep’in
düşman işgalinden kurtuluşunun 97’nci yıl dönümünde şehitleri rahmetle
andığına, Iğdır’da askerî aracın devrilmesi sonucunda şehit olan askere
Allah’tan rahmet, yaralılara şifa niyaz ettiğine, Cumhur İttifakı’nın şerefli
bir üyesi olarak Mecliste olduğuna ve Muhsin Yazıcıoğlu’nun hayatını kaybettiği
kazayla ilgili yeni bir araştırma komisyonu kurulacağına inandığına ilişkin
açıklaması
24.- Kars Milletvekili Ayhan Bilgen’in, Ankara Milletvekili Mustafa
Destici’nin “İpe sapa gelmez.” ifadesinin temiz bir dil olmadığına ve aynen
iade ettiklerine ilişkin açıklaması
25.- Ankara Milletvekili Mustafa Destici’nin, Halkların Demokratik
Partisinin PKK’nın siyasi uzantısı değilse bunu açıkça ifade etmesi gerektiğine
ilişkin açıklaması
26.- Kars Milletvekili Ayhan Bilgen’in, Ankara Milletvekili Mustafa
Destici’nin yaptığı açıklamasındaki bazı ifadelerine ilişkin açıklaması
27.- Tokat Milletvekili Özlem Zengin’in, (3/452) esas numaralı
Cumhurbaşkanlığı Tezkeresi üzerinde İstanbul Milletvekili Engin Altay’ın şahsı
adına yaptığı konuşmasındaki bazı ifadelerine ilişkin açıklaması 
28.- Kars Milletvekili Ayhan Bilgen’in, darbeye giden koşulları ortadan
kaldırmayı ve demokrasi çağrılarını önemsediklerine ama darbe çağrısının, ister
koşulları oluşturma ister otoriter rejimi inşa etme biçiminde olsun, karşısında
olduklarına ilişkin açıklaması
29.- Antalya Milletvekili Aydın Özer’in, Antalya’nın Kumluca ilçesindeki
Özel Medikum Hastanesine kalp damar cerrahisi ve kardiyoloji kadrosunun niçin
verilemediğini ve yoğun bakım ünitesindeki mevcut yatakların kullanılmasına
neden izin verilmediğini öğrenmek istediğine ilişkin açıklaması
30.- Kars Milletvekili Ayhan Bilgen’in, İstanbul Milletvekili Şirin
Ünal’ın HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
31.- Tokat Milletvekili Özlem Zengin’in, Kars Milletvekili Ayhan
Bilgen’in yaptığı açıklamasındaki bazı ifadelerine ilişkin açıklaması
32.- Kars Milletvekili Ayhan Bilgen’in, Roboski’yle ilgili devam eden
yargılama sürecinin olmadığına ve ilk mahkeme sürecinin işletilmesi gerektiğine
ilişkin açıklaması
33.- Tokat Milletvekili Özlem Zengin’in, Adana Milletvekili Tulay
Hatımoğulları Oruç’un 27 sıra sayılı Kanun Teklifi’nin 1’inci maddesi üzerinde
HDP Grubu adına yaptığı konuşmasındaki bazı ifadelerine ilişkin açıklaması
34.- Gaziantep Milletvekili Bayram Yılmazkaya’nın, 25 Aralık
Gaziantep’in düşman işgalinden kurtuluşunun 97’nci yıl dönümünü kutladığına ve
şehitleri rahmetle andığına ilişkin açıklaması
35.- Afyonkarahisar Milletvekili Burcu Köksal’ın, öğretmenlerin atama
beklediğine, engelli öğretmenlere adil kontenjan dağılımı yapılması ve
sözleşmeli öğretmenlere tayin hakkı verilerek aile bütünlüğünün sağlanması gerektiğine
ilişkin açıklaması
36.- Batman Milletvekili Mehmet Ruştu Tiryaki’nin, Suriye’nin kuzeyinde
Fırat Kalkanı ve Zeytin Dalı Harekâtlarıyla kontrol altında bulundurulan
bölgelerde eğitim gören öğrencilere dağıtılacak ders kitaplarının birer
örneğini Millî Eğitim Bakanlığından temin edemediğine ilişkin açıklaması
37.- İzmir Milletvekili Serpil Kemalbay Pekgözegü’nün, Kadir Sakçı’nın
Kürtçe konuştuğu için öldürüldüğüne ve ayrımcı, ötekileştirici, kutuplaştırıcı
siyasi iklimin yarattığı sonuçların engellenebileceğine ilişkin açıklaması
38.- Afyonkarahisar Miletvekili Ali Özkaya’nın, Afyonkarahisar’ın Dinar
ilçesinde çıkan yangında vefat eden Roman Hanife Kaçar’la ilgili isnat edilen
suçlamalara ilişkin açıklaması
39.- Sakarya Milletvekili Muhammed Levent Bülbül’ün, İzmir Milletvekili
Serpil Kemalbay Pekgözegü’nün yaptığı açıklamasındaki bazı ifadelerine ilişkin
açıklaması
40.- Kars Milletvekili Ayhan Bilgen’in, partilerin destek vermesi
hâlinde Kadir Sakçı’nın ölümüyle ilgili konunun araştırılması için Mecliste
komisyon kurulmasını talep edeceklerine ve niyetlerinin gerilimi yükseltmek
olmadığına ilişkin açıklaması
41.- Mersin Milletvekili Ali Cumhur Taşkın’ın, AK PARTİ olarak
Cumhurbaşkanı Recep Tayyip Erdoğan’ın liderliğinde milletin emanetine sahip
çıkacaklarına ve hainlere fırsat vermeyeceklerine ilişkin açıklaması
42.- Diyarbakır Milletvekili Garo Paylan’ın, Meclisin Ramazan ve Kurban
Bayramı’nda olduğu gibi Noel ve Paskalya Bayramı’nda da tatil olmasını talep
ettiğine ilişkin açıklaması
43.- Van Milletvekili Osman Nuri Gülaçar’ın, Sakarya ili Hendek
ilçesinde meydana gelen olayda vefat eden Kadir Sakçı’ya Allah’tan rahmet,
yaralanan Burhan Sakçı’ya şifa dilediğine, Kürtler ile Türklerin kardeş
olduğuna ve bu kardeşliği hiçbir gücün bozamayacağına ilişkin açıklaması
44.- İstanbul Milletvekili Engin Altay’ın, Noel Bayramı olması ve
Mecliste Hristiyan milletvekillerinin bulunması sebebiyle 27 sıra sayılı Kanun
Teklifi’nin 2’nci, 3’üncü maddesindeki söz taleplerinden sarfınazar ettiklerine
ilişkin açıklaması

V.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, Kamu İktisadi Teşebbüsleri Komisyonunda siyasi parti
grubu mensubu olmayan milletvekillerine düşen 1 üyelik için aday olmak isteyen
siyasi parti grubu mensubu olmayan milletvekillerinin yazılı olarak müracaat
etmelerine ilişkin duyuru
B) Tezkereler
1.- TBMM Başkanlığının, 6253 sayılı Türkiye Büyük Millet Meclisi
Başkanlığı İdari Teşkilatı Kanunu’nun 37'nci maddesi ile 5018 sayılı Kamu Mali
Yönetimi ve Kontrol Kanunu’nun 69'uncu maddesi kapsamında düzenlenen Türkiye
Büyük Millet Meclisi ve Sayıştayın 2017 yılı Harcamalarına İlişkin Dış Denetim
Raporlarının inceleme sonuçlarına ilişkin tezkeresi (3/471)
2.- TBMM Başkanlığının, Tayland Parlamentosu ile Türkiye Büyük Millet
Meclisi arasında parlamentolar arası dostluk grubu kurulmasına ilişkin
tezkeresi (3/472)
3.- Cumhurbaşkanlığının, hudut, şümul, miktar ve zamanı Cumhurbaşkanınca
takdir ve tespit olunacak şekilde, Türk Silahlı Kuvvetleri unsurlarının
NATO’nun Afganistan’da icra etmekte olduğu kararlı destek misyonu ve devamı
kapsamında yurt dışına gönderilmesi, aynı amaçlara yönelik olmak üzere yabancı
silahlı kuvvetlerin anılan misyona katılmak amacıyla ülkemiz üzerinden
Afganistan’a intikali ile geri intikali kapsamında Türkiye’de bulunması ve
bunlara imkân sağlayacak düzenlemelerin Cumhurbaşkanı tarafından belirlenecek
esaslara göre yapılması için Türkiye Büyük Millet Meclisinin 6/1/2015 tarihli
ve 1079 sayılı Kararı’yla verilen ve 3/1/2017 tarihli ve 1133 sayılı Türkiye
Büyük Millet Meclisi Kararı’yla uzatılan izin süresinin Anayasa’nın 92’nci
maddesi uyarınca 6/1/2019 tarihinden itibaren iki yıl uzatılmasına ilişkin
tezkeresi (3/452) 
C) Önergeler
1.- Siirt Milletvekili Meral Danış Beştaş’ın (2/852) esas numaralı Ceza
ve Güvenlik Tedbirlerinin İnfazı Hakkında Kanunda Değişiklik Yapılmasına Dair
Kanun Teklifi’nin doğrudan gündeme alınmasına ilişkin önergesi (4/14)

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Balıkesir Milletvekili İsmail Ok ve arkadaşları
tarafından, asgari ücretle çalışan vatandaşların sorunlarının incelenerek bu
sorunlara çözümler üretilmesi amacıyla 7/11/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (10/416) ön
görüşmelerinin, Genel Kurulun 25 Aralık 2018 Salı günkü birleşiminde
yapılmasına ilişkin önerisi
2.- HDP Grubunun, Grup Başkan Vekili Kars Milletvekili Ayhan Bilgen
tarafından, 34 yurttaşımızın yaşamını yitirmesine sebep olan Roboski operasyonu
hakkında 24/12/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
25 Aralık 2018 Salı günkü birleşiminde yapılmasına ilişkin önerisi
3.- CHP Grubunun, İzmir Milletvekili Atila Sertel ve arkadaşları
tarafından, faili meçhul cinayetlerin araştırılması amacıyla 20/12/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 25 Aralık 2018 Salı
günkü birleşiminde yapılmasına ilişkin önerisi
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 25, 26 ve 27 Aralık 2018 Salı, Çarşamba ve Perşembe günkü
birleşimlerinde denetim konularının görüşülmeyerek gündemin "Kanun
Teklifleri ile Komisyonlardan Gelen Diğer İşler” kısmında yer alan 27, 37, 28,
33 ve 29 sıra sayılı kanun tekliflerinin bu kısmın sırasıyla 1, 2, 3, 4 ve
5’inci sıralarına alınmasına ve diğer işlerin sırasının buna göre teselsül
ettirilmesine; 37 sıra sayılı Kanun Teklifi’nin İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi 

VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Tekirdağ Milletvekili Mustafa Şentop'un Türkiye Cumhuriyeti Hükümeti
ile Katar Devleti Hükümeti Arasında Gelir Üzerinden Alınan Vergilerde Çifte
Vergilendirmeyi Önleme ve Vergi Kaçakçılığına Engel Olma Anlaşması ile
Anlaşmaya Dair Protokol ve Mektupların Onaylanmasının Uygun Bulunduğuna Dair
Kanun Teklifi (2/1409) ve Dışişleri Komisyonu Raporu (S. Sayısı: 27)


VIII.- OYLAMALAR
1.- (S. Sayısı: 27) Türkiye Cumhuriyeti Hükümeti ile Katar Devleti
Hükümeti Arasında Gelir Üzerinden Alınan Vergilerde Çifte Vergilendirmeyi
Önleme ve Vergi Kaçakçılığına Engel Olma Anlaşması ile Anlaşmaya Dair Protokol
ve Mektupların Onaylanmasının Uygun Bulunduğuna Dair Kanun Teklifi’nin oylaması

IX.- YAZILI SORULAR VE CEVAPLARI
1.- Kars Milletvekili Ayhan Bilgen'in, Kars Belediyesinin kamu kurum ve
kuruluşlarına olan borçlarına ilişkin sorusu ve İçişleri Bakanı SüleymanSoylu’nun
cevabı (7/5989)
2.- Bursa Milletvekili Yüksel Özkan'ın, EGO Genel Müdürlüğü tarafından
yapılan işçi, memur alımlarına ilişkin sorusu ve İçişleri Bakanı
SüleymanSoylu’nun cevabı (7/6201)
3.- İstanbul Milletvekili Mahmut Tanal'ın, Şanlıurfa Karaköprü
Seyrantepe Mahallesi'nin elektrik, doğalgaz ve diğer konulardaki sorunlarına
ilişkin sorusu ve İçişleri Bakanı SüleymanSoylu’nun cevabı (7/6205)
4.- İstanbul Milletvekili Mahmut Tanal'ın, ülkemizde kadın sığınma
evlerinin sayısı ve kadın sığınma evi bulunmayan il ve ilçelere ilişkin sorusu
ve İçişleri Bakanı SüleymanSoylu’nun cevabı (7/6206)
5.- Balıkesir Milletvekili Ensar Aytekin'in, Balıkesir Büyükşehir
Belediyesinin bazı harcamalarına yönelik basında yer alan iddialara ilişkin
sorusu ve İçişleri Bakanı SüleymanSoylu’nun cevabı (7/6208)
6.- İstanbul Milletvekili Mahmut Tanal'ın, İstanbul ilindeki otoparklara
ilişkin sorusu ve İçişleri Bakanı SüleymanSoylu’nun cevabı (7/6211)
7.- Niğde Milletvekili Ömer Fethi Gürer'in, 2010-2018 yılları arasında çocuk
dilendirdiği tespit edilen kişilere ve haklarında yapılan işlemlere ilişkin
sorusu ve İçişleri Bakanı SüleymanSoylu’nun cevabı (7/6213)
8.- Niğde Milletvekili Ömer Fethi Gürer'in, 2015-2018 yıllarında
belediyelerin kaçak hafriyat dökümünü engellediği vakalara ilişkin sorusu ve
İçişleri Bakanı SüleymanSoylu’nun cevabı (7/6218)
9.- Ankara Milletvekili Servet Ünsal'ın, Ankara'da hizmet veren toplu
taşıma araçlarının engelli vatandaşların ihtiyaçlarına uygunluğuna ilişkin
sorusu ve İçişleri Bakanı SüleymanSoylu’nun cevabı (7/6230)
10.- Kocaeli Milletvekili Tahsin Tarhan'ın, 17 Ağustos Kimsesizler
Mezarlığında bulunan yakınlarının tespiti için DNA testine başvuran kişilere ve
test için para istendiği iddialarına ilişkin sorusu ve İçişleri Bakanı
SüleymanSoylu’nun cevabı (7/6234)


25 Aralık 2018 Salı
BİRİNCİ OTURUM
Açılma Saati: 15.01
BAŞKAN: Başkan Vekili Mustafa ŞENTOP
KÂTİP ÜYELER: Mustafa AÇIKGÖZ (Nevşehir), Burcu KÖKSAL (Afyonkarahisar)
-----0-----
BAŞKAN
– Sayın milletvekilleri, Türkiye Büyük Millet Meclisinin 40’ıncı Birleşimini
açıyorum.
Toplantı
yetersayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Gaziantep’in düşman işgalinden kurtuluşunun 97’nci yıl dönümü
münasebetiyle söz isteyen Gaziantep Milletvekili Mehmet Sait Kirazoğlu’na
aittir. 
Buyurun
Sayın Kirazoğlu. (AK PARTİ sıralarından alkışlar)
Süreniz
beş dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Gaziantep Milletvekili Mehmet Sait Kirazoğlu’nun, 25 Aralık
Gaziantep’in düşman işgalinden kurtuluşunun 97’nci yıl dönümüne ilişkin gündem
dışı konuşması
MEHMET
SAİT KİRAZOĞLU (Gaziantep) – Sayın Başkan, saygıdeğer milletvekilleri; evladı
olmaktan onur ve gurur duyduğum Gaziantep’in, düşman işgalinden kurtuluşunun
97’nci yıl dönümü münasebetiyle söz almış bulunuyorum. 
Antep
harbi, esaret ve karanlığa karşı istiklal ve istikbali için “Ya şehit olurum ya
gazi.” diyerek vatan sathının her karış toprağını kahramanca savunmuş, kadını,
çocuğu, genci, yaşlısı, şehirlisi, köylüsü, Türk’ü, Kürt’ü, Arap’ı, yiğit bir
halkın hep birlikte yazdığı topyekûn bir sivil direniş destanıdır. 
“Düşman
askeri cesedimi çiğnemeden Ayıntap’a giremez.” diyen, vatan toprağını son
kurşununa kadar müdafaa ederek süngülerle şehit edilen ve adaşı olmaktan onur
duyduğum Üsteğmen Mehmet Sait, hepinizin bildiği namıyla Şahin Bey; çetesiyle
Fransızlara kök söktüren Molla Mehmet, yine hepimizin bildiği namıyla
Karayılan; anasını korumak istediği için şehit edilen Hatice oğlu Şehit Kamil;
“Ben vatan toprağıyla evliyim.” diyecek kadar memleketine aşık Şehit Üsteğmen
Mustafa Yavuz; halkı direnmeye yüreklendiren kadın mücahidimiz Yirik Fatma;
İmalat-ı Harbiyede imkânsızlıklar içinde çocuklarla, kadınlarla birlikte silah
ve mühimmat üreten Tüfekçi Yusuf; tecrübeli komutanlar Özdemir Bey, Aslan Bey
ve daha nice kahramanımız ile Antep harbinde şehadete eren 6.317 şehidimizi ve
tüm gazilerimizi rahmetle, minnetle anıyor, şükranlarımı sunuyorum. 
Anteplilerin
“Mesele vatansa gerisi teferruattır.” diyerek iman ve inançla savaştığı Antep
harbi, millî mücadelemize ve hürriyet aşığı milletimize örnek olmuş, Gazi
Meclisimiz tarafından da “gazi”lik unvanı ve istiklal madalyası verilerek
onurlandırılmıştır. 
Gaziantep’in
Bey Mahallesi nüfusuna kayıtlı bir hemşehrimiz olan Gazi Mustafa Kemal,
Antepliler için “‘Türk’üm’ diyen her şehir, her kasaba ve en küçük Türk köyü,
Gazianteplileri kahramanlık örneği olarak alabilir.” diyerek sevgi ve takdirini
dile getirmiştir. 
Yine
“Gaziantep sadece bu şehir demek değildir, tüm bu bölgenin ve ülkemizin
kılavuzudur. Gaziantep doğru istikamette giderse ülkemiz de bölgemiz de doğru
istikamette gider.” diyen Cumhurbaşkanımız Sayın Recep Tayyip Erdoğan
Gaziantep’in bölge ve ülke için önemini ortaya koymuştur. 
Sayın
Başkan, saygıdeğer arkadaşlar; Gaziantep ilimizi bugünlere getiren ecdadın
mirasına yaraşır şekilde, her yıl daha müreffeh bir memleket oluşturma,
ülkemize daha fazla katma değer üretebilme, insanlarımıza daha mutlu, daha
sağlıklı, umutlu bir yaşam sunabilme adına AK PARTİ olarak on altı yıldır var
gücümüzle çalışıyoruz. 
Sanayi
ve ticaret şehri Gaziantep 7 milyar dolara ulaşan ihracatıyla ülkemiz için
ciddi bir katma değer üretmekte, başta Orta Doğu olmak üzere dünyanın her
yerine yerli üretimimizi ve Türkiye markasını taşımaktadır. 
Gastronominin
tarihle ve kültürle harmanlandığı şehir olan Gaziantep toprakları tarih boyunca
İpek Yolu da dâhil olmak üzere uygarlığın ana ulaşım ve ticaret yolları
üzerinde yer almıştır. Gaziantep tarihî şehir merkezi, 5 antik kenti, Rum
Kalesi ve Zeugma’sı, Selçuklu ve Osmanlı Dönemi’nden kalma camileri, hanları,
hamamları, Mozaik Müzesi ve onlarca temalı müzesiyle turistik bir çekim
merkezidir. Tüm bu tarihî ve kültürel birikimiyle, hemşehrilerimin çok bilinen
misafirperverliği ve UNESCO tarafından tescillenen zengin mutfağıyla aziz
milletimizin siz her ferdini misafir etmekten şeref duyacaktır. 
Sayın
Başkan, kıymetli milletvekilleri; 1937 yılında Gaziantep’in kurtuluşu
vesilesiyle Gazi Mustafa Kemal gönderdiği telgrafta “Eğer bir gün millet, vatan
ve cumhuriyetin yüksek çıkarları gerekirse o çevre kahramanlarının geçmişte
olduğundan daha yüksek kahramanlıklar göstermeye hazır olduklarına şüphem
olmadığı bilinmelidir.” diyerek bugünleri işaret etmiştir. Nitekim
Gaziantepliler de 15 Temmuz akşamı bir an bile tereddüt etmeden liderimiz ve
Cumhurbaşkanımız Sayın Recep Tayyip Erdoğan’ın çağrısına uyarak sokaklara
çıkmış ve darbeye karşı dimdik durmuşlar ve Atatürk’ün bu sözünün ne kadar
haklı olduğunu kanıtlamışlardır. 
(Mikrofon
otomatik cihaz tarafından kapatıldı)
MEHMET
SAİT KİRAZOĞLU (Devamla) – Bu vesileyle Gaziantep ilimizin düşman işgalinden
kurtuluşunun 97’nci yıl dönümünde tüm şehit ve gazilerimizi bir daha rahmetle
anıyor, Gazi Meclisimizi, gazi hemşehrilerimi ve aziz milletimizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Kirazoğlu.
Gündem
dışı ikinci söz, Mersin’in sorunları hakkında söz isteyen Mersin Milletvekili
Cengiz Gökçel’e aittir.
Buyurun
Sayın Gökçel. (CHP sıralarından alkışlar)
Süreniz
beş dakika.
2.- Mersin Milletvekili Cengiz Gökçel’in, 25 Aralık İsmet İnönü’yü
ölümünün 45’inci yıl dönümünde rahmetle andığına ve Mersin ilinin sorunlarına
ilişkin gündem dışı konuşması
CENGİZ
GÖKÇEL (Mersin) – Sayın Başkan, değerli milletvekilleri; Türkiye
Cumhuriyeti’nin 2’nci Cumhurbaşkanı ve Cumhuriyet Halk Partisinin 2’nci Genel
Başkanı Sayın İsmet İnönü’nün ölümünün 45’inci yıl dönümünde Sayın İsmet
İnönü’yü rahmet ve minnetle anarak sözlerime başlamak istiyorum.
Mersin
ülkemizin en önemli şehirlerinden biridir; gerek tarımsal üretimi ve turizmi
gerek sanayi ve ticaret altyapısıyla sadece kendine değil tüm Türkiye’ye hizmet
veriyor. Ancak Mersin verdiği hizmetlerin karşılığını alamıyor, bütün altyapı
çalışmaları durmuş vaziyette. Mersin’e verilen sözler tutulmuyor hem de yalan
söyleme pahasına. Size bunun birkaç ilginç örneğini vereceğim. Bir Çukurova
Bölgesel Havalimanı Projemiz var. 5 Kasım tarihinde Mersin Milletvekilimiz
Alpay Antmen bir soru önergesi verdi. Bakanların pek huyu değildir önergelere
cevap vermek ama bu önergeyi cevapladı Sayın Bakan. 29 Kasımda Bakan Cahit
Turhan, Alpay Bey’e yanıt verdi. Özetle diyor ki: “Çukurova Bölgesel Havalimanı
Projesi’nde altyapı ve üstyapı olmak üzere iki iş var ve bunlar 7 Kasım 2019’da
bitecek.” Yanıtın geldiği tarihe dikkat çekmek istiyorum: 29 Kasım 2018. On üç
gün sonra, 12 Aralıkta Kamu İktisadi Teşebbüsleri Komisyonuna Devlet Hava
Meydanları İşletmesi Genel Müdürü Sayın Funda Ocak geliyor. “Çukurova
Havalimanı ne oldu?” diye Adana Milletvekilimiz Sayın Orhan Sümer soruyor.
Sayın Ocak “Altyapı yüzde 40’ta tıkandı, ihale büyük ihtimalle feshedilecek.”
diyor. On üç günde ne değişti? Sayın Ocak’ın yalan söylemediği belli, işi
yürüten o; Bakanlık neden yalan söylüyor? “Beceremedik.” “Bitmeyecek.” “İnşaat
maliyeti arttı.” “Ekonomik kriz var.” desenize. Niye milletin vekiline yalan
söyler? Daha kaç kere temel atma töreni yapacaksınız, kaç kere açılış
yapacaksınız? Mersinliler temel atma töreni görmekten bıktı, yatırımların hayata
geçirilmesini bekliyor. Çukurova Bölgesel Havalimanı’nı daha kaç seçime malzeme
yapacaksınız?
Değerli
arkadaşlar, Mersin’i Antalya’ya bağlayan bir yolumuz var, bu yol hem turizm
için hem tarımsal üretimin dünya pazarlarıyla buluşması için çok önemli. Yıllardır
her seçim dönemine malzeme edildi bu yol; şu anda ödenek yok, şantiyelerde
çalışan yok. Çeşmeli-Taşucu Otobanı nerede? Yıllardır Mersin’in gündeminde olan
otoban için Bakan Turhan ne dedi? “Dört yıl sonra bitecek.” dedi. Dört yıl
sonra ne var biliyor musunuz arkadaşlar? Şaşıracaksınız ama seçim var, seçim.
Mersin’in hak ettiği hizmetleri seçim malzemesi olarak kullanmayı bırakın
artık. Mersinliler somut yatırım görmek istiyor. 
Kazanlı
Turizm Bölgesi ne oldu? Zamanın bakanı “Mersin’e turizm yatırımları gelecek,
Mersin hak ettiği turizm gelirlerine kavuşacak.” demişti. 800 milyon dolar
harcama yapılacaktı, tesisler yılda 180 milyon avro ciro yapacak, 10 bin
Mersinliye istihdam sağlanacaktı. O da her yalanınız gibi unutuldu. Mersinliler
artık yatırımların hayata geçtiğini görmek istiyor. Siz Çeşmeli-Taşucu Otoban
inşaatı için 18 Aralıkta ihaleye çıkıyorsunuz ama bir tek teklif bile gelmiyor.
Neden? Ülkede ekonomik kriz var arkadaşlar, kriz! Kimse risk almak istemiyor.
Eğer becerikli iktidarsanız, eğer iktidarınız güçlüyse bu otobanı acilen devlet
imkânlarıyla yapmanız gerekir. 
Siz
bir katlı kavşağı bitiremeyen iktidarsınız. Elinizi attığınız her şeyi
mahvediyorsunuz. Hani 30 Temmuzda bitecekti? Mersin liman katlı kavşağı nerede?
“Organize sanayi otobana bağlanacak.” dediniz, bunu yapmaktan aciz bir
iktidarsınız siz. 
Bir
de Kulak Bahşiş tarım bölgesi var. Her yağışta sular altında kalıyor.
(Mikrofon
otomatik cihaz tarafından kapatıldı) 
CENGİZ
GÖKÇEL (Devamla) – Başkanım rica etsem…
BAŞKAN
– Sayın Gökçel, tamamlayalım. 
Az
önce Sayın Kirazoğlu’na da vermedim.
CENGİZ
GÖKÇEL (Devamla) – Sayın Başkanım, rica edeceğim. Sular altında kalıyor tarım
alanı, onu gündeme getirmem gerekiyor.
Bu
yıl önlemler önceden alınsın diye her yeri aradık; deşarj pompaları geldi,
takamadık. “Teyakkuzdayız, kimse mağdur olmayacak.” dediniz; geçen hafta Kulak
Bahşiş bölgesi yine sular altında kaldı. 
Bir
Pamukluk Barajı Projesi vardı, 2015 yılında bitecekti, yılan hikâyesine döndü,
ne baraj bitti ne su geldi. 
Boş
vaatlere Mersinlilerin karnı artık tok. Mersinliler icraat görmek istiyor;
tarımına, sanayisine, turizmine yatırım istiyor. Mersinliler temel kamu
yatırımlarının hayata geçirilmesini beklemekten yoruldu artık, Mersinlilerin
canına tak ettirdiniz, lütfen bu sorunları bir an önce çözün.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim.
Gündem
dışı üçüncü söz, Gaziantep’in kurtuluş yıl dönümü münasebetiyle söz isteyen
Gaziantep Milletvekili İmam Hüseyin Filiz’e aittir.
Buyurun
Sayın Filiz. (İYİ PARTİ sıralarından alkışlar)
Süreniz
beş dakika.
3.- Gaziantep Milletvekili İmam Hüseyin Filiz’in, 25 Aralık Gaziantep’in
düşman işgalinden kurtuluşunun 97’nci yıl dönümüne ilişkin gündem dışı
konuşması
İMAM
HÜSEYİN FİLİZ (Gaziantep) – Sayın Başkan, değerli milletvekilleri; Gaziantep’in
Fransız işgalinden kurtuluşunun 97’nci yılı nedeniyle gündem dışı söz almış
bulunmaktayım. Yüce heyetinizi saygılarımla selamlıyorum. 
Bugün,
Meclisimizin gündemini Gaziantep meşgul etmektedir. Bundan da duyduğum mutluluğu
burada ifade etmek istiyorum.
Değerli
milletvekilleri, Antep savunması Antep halkının vatan için, namus için şaha
kalktığı, bütün imkânsızlıklara ve yokluklara rağmen Fransızlara karşı verdiği
eşine az rastlanır şanlı bir mücadelenin adıdır. Antep savunması, Gazi Mustafa
Kemal Atatürk’ün “Ben Gazianteplileri gözlerinden nasıl öpmem ki! Onlar yalnız
Gaziantep’i değil, Türkiye’yi de kurtardılar.” sözlerine anlamını bulan bir
destandır. 
Değerli
milletvekilleri, Mondros Ateşkes Anlaşması imzalandıktan bir süre sonra Antep
15 Ocak 1919’da İngilizler tarafından işgal edilmiştir. Fransa’yla aralarındaki
anlaşmazlık üzerine Ekim 1919 sonunda İngilizler Antep’i Fransızlara bıraktılar
ve 5 Kasım 1919’da tamamı Ermeni gönüllülerinden kurulu Fransız birlikleri Antep’e
girmiş oldu. Fransızların işgalin daha birinci günü Akyol Camisi’nde asılı Türk
Bayrağı’nı indirme teşebbüsünde bulunmaları, yerli Ermenilerin taşkınlıkları ve
daha sonra 21 Ocak 1920 günü 12 yaşlarında bir çocuk olan Mehmet Kamil’in
annesini korumaya çalışırken Fransız askerleri tarafından süngülenerek şehit
edilmesi üzerine halk ayaklanmış, tüm esnaf dükkânlarını kapatarak bu olayı
protesto etmiştir. Şehit Kamil’in cenaze merasimi âdeta bir mitinge dönmüştür.
Fransız komutanı olayın ardından şehit Kamil’in babasına kan parası olarak 200
altın teklif etmiş ise de acılı baba onurlu bir duruş göstererek “Çocuğumun
kanının hesabını milletim soracaktır.” diye reddetmiştir. 
Halkın
tepkisinin artması üzerine Fransızlar geceleri şehre inmeye çekinir olmuştur.
Direniş başlamıştır. Fransızlar bir türlü işgale muvaffak olamamakta, Antep
halkı sınırlı imkânlarıyla karşı koymaktadır. Fransızlar bütün ümitlerini
Kilis’ten gelecek takviye kuvvetlerine bağlamışlardır. Fakat o yolu da Şahin
Bey bir avuç, yaklaşık 200 kişilik Kuvayımilliye kahramanlarıyla tutmaktadır.
Şahin Bey ve çeteleri 3 Şubatta ve 18 Şubatta tam donanımlı Fransız
birliklerini perişan ettikten sonra düşman kumandanına gönderdiği mektupta
şöyle demektedir: “Kirli ayaklarınızın bastığı şu toprakların her zerresinde
şüheda kanı vardır. Din için, namus için, hürriyet için ölüme atılmak bize
ağustos ayı sıcağında soğuk su içmekten daha tatlı gelir. Bir an evvel
topraklarımızdan savuşup gidiniz.” Ama mücadele devam etmektedir. 28 Mart
sabahına kadar düşmana aman vermeyen Şahin Bey, durumun gittikçe kritik hâl
almasından sonra, yanında kalan 18 kişinin kendisine geri çekilme teklifini
geri çevirerek “Düşman cesedimin üzerinden geçmedikçe Antep’e giremez.”
diyordu. Şahin Bey tek başına tüm mermilerini harcadıktan sonra Elmalı
Köprüsü’nün üstüne çıkar, âdeta “Ben yumruklarımla dövüşeceğim.” dercesine
Fransız ordusuna “Dur!” diyerek meydan okur. Silahsız Şahin Bey’in yanına
yaklaşamayan Fransız kuvvetleri uzaktan ateş ederek Şahin Bey’i şehit etmişler,
sonra da savaş adap ve ahlakına yakışmayan insanlık dışı hareketlerde bulunarak
süngülemişlerdir. Şahin Bey şehit olmuştur.
Şahin
Bey’in şehadeti, Anteplilerin 1 Nisan 1920’de, düşmanlarını bile hayran
bıraktığı amansız bir mücadeleyi başlatmalarına neden oldu. Fransız komutan
Abadie Gaziantep savunmasını Verdun savunmasına benzeterek “Türk Verdün’ü
Gaziantep” adlı kitabında hayranlığını şöyle dile getiriyordu: “Bu muharebe
Türklerin savunmadaki azim ve metanet ile çevikliğini, bununla birlikte, sokak
muharebeleriyle evlerin savunma hâline konulmasındaki derecesini bir defa daha
gösterdi.”
On
ay dokuz gün süren savunmadan sonra Antepliler teslim oldular ama düşmana
değil, açlığa teslim oldular ve aynı gün Antep savunmasını yakından takip eden
Türkiye Büyük Millet Meclisi 8 Şubat günü Antep’e “gazi”lik unvanı verir ve bu
mücadele “gazi”lik unvanıyla taçlanmış olur.
Değerli
milletvekilleri, 6.317 memleket evladı canlarını bu vatan için vermiştir. Şark
Orduları Komutanı General Gouraud “Fransız ordusu Antep’e girmek için on ay
dokuz gün uğraşmak zorunda kaldı. Anadolu’da bin tane Gaziantep var.” diyerek
inanılmazı gerçekleştiren bir avuç Antepli karşısında saygıyla eğilmişti. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
İMAM
HÜSEYİN FİLİZ (Devamla) – Sayın Başkan, tamamlıyorum.
20
Ekim 1921’de imzalanan Ankara Anlaşması’yla son Fransız askerinin 25 Aralıkta
Gaziantep’i terk edişini Gaziantepliler gururla izlerken, torunlarına
bırakacakları efsanevi savunma hikâyesini noktalamış oluyorlardı. Bu öyküyü
Gazi Mustafa Kemal Atatürk “’Türk’üm.’ diyen her şehir, her kasaba ve en küçük
Türk köyü, Gazianteplileri kahramanlık misali olarak alabilirler.” sözüyle
taçlandırıyordu. 
Hem
Gaziantepli olarak hem de Gaziantep Milletvekili olarak, Şahin Bey, Şehit
Kamil, Karayılan ve Özdemir Bey başta olmak üzere tüm şehitlerimizi ve
ebediyete intikal eden gazilerimizi rahmetle anıyor, Gaziantepli
hemşehrilerimin kurtuluş bayramını kutluyor, Genel Kurulu saygılarımla
selamlıyorum. (İYİ PARTİ sıralarından alkışlar)
BAŞKAN
– Teşekkür ederim.
Sayın
milletvekilleri, şimdi, sisteme giren ilk 15 milletvekiline yerlerinden birer
dakika süreyle söz vereceğim. Bu sözlerin ardından, sayın grup başkan
vekillerinin söz taleplerini karşılayacağım.
Sayın
Şeker, buyurun.
IV.- AÇIKLAMALAR
1.- Kocaeli Milletvekili İlyas Şeker’in, 22 Aralık Sarıkamış
Harekâtı’nın 104’üncü yıl dönümü vesilesiyle tüm şehitleri rahmetle andığına
ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
“93
Harbi” diye bilinen 1876-1877 Osmanlı-Rus Savaşı’nda Rusların eline geçen Kars,
Ardahan ve Sarıkamış’ın düşmandan kurtarılması için, Rus işgali altındaki bu
toprakları kurtarmak amacıyla, 22 Aralık 1914 tarihinde, Enver Paşa
komutasındaki birliklerin, Allahuekber Dağlarında çetin kış şartlarında
başlattığı ve 90 bin civarında askerimizin şehit olduğu Sarıkamış Harekâtı’nın
104’üncü yılı çeşitli etkinliklerle anılıyor. Vatan için, millet için, kutsal
mücadele için Allahuekber Dağlarında şehadete yürüyen kahramanlarımızı rahmetle,
minnetle ve şükranla anıyorum, mekânları cennet olsun.
Bu
vesileyle, 780 bin kilometrekare bu cennet vatanı bizlere kanlarıyla,
canlarıyla emanet eden tüm şehitlerimizi ve gazilerimizi rahmetle, minnetle
anıyorum.
Güneydoğuda
terörle mücadele eden güvenlik güçlerimize başarılar diliyorum. Allah’ım onlara
güç ve kuvvet versin, her türlü tehlikeden korusun.
BAŞKAN
– Sayın Özdemir…
2.- İstanbul Milletvekili Sibel Özdemir’in, 25 Aralık İsmet İnönü’yü
ölümünün 45’inci yıl dönümünde saygıyla andığına ve öncelikli konu ekonomik
darboğaz, işsizlik, enflasyon, borç yükü altında ezilen milyonlarca yurttaş
olması gerekirken siyasi iktidarın gündemi değiştirmek istediğine ilişkin
açıklaması
SİBEL
ÖZDEMİR (İstanbul) – Teşekkür ederim Sayın Başkan.
2’nci
Cumhurbaşkanımız, Genel Başkanımız, büyük devlet adamı İsmet İnönü’yü 45’inci
ölüm yıl dönümünde saygı ve şükranla anıyorum.
Değerli
milletvekilleri, Türkiye'nin bugün en öncelikli konusu ekonomik darboğaz,
işsizlik, enflasyon, borç yükü altında ezilen milyonlarca yurttaşımız, asgari
ücretlimiz, emeklimiz, üreticimiz, çiftçimiz olması gerekirken siyasi iktidar
bu gündemi değiştirmek istemektedir. Sadece oy uğruna toplum
kutuplaştırılmakta, gerginlik yaratılmakta, insanlar birbirine
düşmanlaştırılmaktadır. Toplum üzerinde baskı ve korkutma politikalarını hayata
geçiren iktidar, eleştirel düşüncesini açıklayan herkesi, soruşturma açmakla,
tutuklamakla tehdit etmekte, yargı anında harekete geçmektedir. Adalet
Bakanlığı istediği kadar yargı reformu strateji belgesi yazarsan yazsın,
uygulamada düşünce ve ifade özgürlüğü, hukukun üstünlüğü, yargı bağımsızlığı
olmadığı sürece hiçbir belgenin somut bir karşılığı maalesef olmayacaktır.
BAŞKAN
– Sayın Gürer…
3.- Niğde Milletvekili Ömer Fethi Gürer’in, 2.020 lira olarak açıklanan
asgari ücretin yetersizliğine ilişkin açıklaması 
ÖMER
FETHİ GÜRER (Niğde) – Teşekkürler Sayın Başkan.
Yoksulluk
sınırı bir aile için sendikaların belirlediği rakamla 6.328 lira olarak
açıklanmıştır. Ülkemizde emekçiler ciddi ekonomik sorunlar yaşamaktadır. Asgari
ücret 2.020 lira olarak açıklandı. CHP olarak en az net 2.200 lira olmasını
önermiştik. Açıklanan asgari ücret yetersizdir. Cumhuriyet Halk Partili
belediyelerde 1 Ocak 2019 itibarıyla net 2.200 lira olarak uygulanacaktır.
Keşke iktidar emekçiler için bu ücreti verseydi. Asgari ücret artışı, her gün
gelen zamlar ve artan enflasyon karşısında emekçilerin mağduriyetini koruyacak
bir rakam değildir. Esasında, tüm emekçiler de bu asgari ücretten
yararlanamamaktadır. Emekçilerin, işçilerin ve çalışanların hakları iktidar
tarafından gözetilmeli ve onlara yaşamlarını sağlayacak gereken ücret
verilmedir. 
Teşekkür
ediyorum.
BAŞKAN
– Sayın Atay…
4.- Gaziantep Milletvekili Sermet Atay’ın, 25 Aralık Gaziantep’in düşman
işgalinden kurtuluşunun 97’nci yıl dönümüne ilişkin açıklaması
SERMET
ATAY (Gaziantep) – Bugün, Gaziantep’in Fransız ve Ermeni çetelerinin işgalinden
kurtuluşunun 97’nci yıl dönümüdür. 29 Ekim 1919’da işgal edilen gazi şehrimiz,
1 Nisan 1920’de başlayan ve her türlü yokluğa rağmen tam on bir ay emsalsiz bir
direniş gösteren Gaziantep atılan 70 bin mermiye karşın 6.317 şehit vermiş ama
düşmana teslim olmamıştır. Ulu Önder Atatürk “Ben Anteplilerin gözlerinden
nasıl öpmem ki onlar yalnız Antep'i değil Türkiye'yi de kurtardılar. ‘Türk'üm.’
diyen her şehir, her kasaba, en küçük Türk köyü Gazianteplileri kahramanlık
misali olarak alabilirler.” demiştir. Doksan yedi yıl önce tek yürek olup
işgalci Fransız ve Ermeni çetelerine esir olmayan gazi şehrimiz, bugün de aynı
inanç ve cesaretle bölgemizde oynanan oyunlara ve teröre karşı aynı duruş ve
ruhu taşımaktadır. Yaşasın Türkiye Cumhuriyeti, yaşasın gazi şehrimiz. 
BAŞKAN
– Sayın Gergerlioğlu...
5.- Kocaeli Milletvekili Ömer Faruk Gergerlioğlu’nun, KHK’lilere
uygulanan soykırımın devam ettiğine ilişkin açıklaması
ÖMER
FARUK GERGERLİOĞLU (Kocaeli) – Teşekkür ederim Sayın Başkan.
KHK’lilere
uygulanan soykırım devam etmekte. Yargısız infaz şeklinde, sorgusuz sualsiz bir
şekilde ihraç edilen KHK’liler, özelde çalışamıyor ve pasaport hakları iptal
edilmiş durumda.
Bana
gelen bir KHK’linin mektubunu Genel Kurulda okumak isterim. “29 Ekim KHK’sinde
675’inci KHK’yle görevime son verildi. Edirne 2. Ağır Ceza Mahkemesi beraatımı
verdi. Bu suçlamayla insanların dilinde itham edildim, ‘vatan haini’ dediler,
beraat etmeme rağmen hep alay konusu oldum. İnsanlardan uzak durmaya başladım,
kendimi dağlara, kırlara attım, kimse iş vermedi. 2017 yılında maddi
nedenlerden dolayı intihara kalkıştım ve kendimi vurdum. On iki gün yoğun
bakımda kaldım ve ölümden döndüm, keşke ölseydim. Bu dünyada huzur bulamadık
Sayın Vekilim, ne olacak bu durumlarımız? Bizi bu hâllere düşürenleri
Rabb’imize havale ettik, o ayrı. Sizler bizim umudumuzsunuz. Elimizden intihara
kalkışmaktan başka bir şey gelmiyor, psikolojik olarak bunalımdayım. 2012
yılından beri evliyim, çocuğum yok. Babam 75 yaşında yürüyemiyor, annem, o keza
yaşlı. İnşaatlara gidiyorum, amelelik yapıyorum, verdikleri 50 lira efendim.
Aileme helal para peşinde koştum, koşmaya da devam edeceğim. İnşallah, Allah
rızası için ne olur bizim sesimizi duyurun Sayın Vekilim.”
BAŞKAN
- Sayın Bankoğlu...
6.- Bartın Milletvekili Aysu Bankoğlu’nun, nitelikli okullar ile proje
okullarının kapsamı belirlenirken hangi objektif kriterlerin uygulandığını ve
bir okulun hangi ölçütler doğrultusunda nitelikli okullar listeden
çıkarıldığını öğrenmek istediğine ilişkin açıklaması
AYSU
BANKOĞLU (Bartın) – Değerli milletvekilleri, Millî Eğitim Bakanlığı tarafından
2014 yılında başlatılan proje okul çalışmasıyla belirli okullarda özel
projelerin ve uygulamaların yapılacağı duyurulmuştur. Ayrıca okullar arasında
da “nitelikli ve niteliksiz okullar” şeklinde bir ayrıma gidilmiştir.
Seçim
bölgem Bartın’a gerçekleştirdiğim bir ziyarette mezun olduğum okul olan Davut
Fırıncıoğlu Anadolu Lisesinin sınavla öğrenci alan nitelikli okul kapsamından
çıkarıldığını ve yerine proje uygulayıcısı statüsündeki başka bir okulun dâhil
edildiğini öğrendim. Buradan Millî Eğitim Bakanlığına sormak istiyorum: Acaba
nitelikli okulların ve proje okullarının kapsamı belirlenirken hangi objektif
kriterler uygulanmaktadır ve hâlihazırda nitelikli okullar arasında yer alan
bir okul hangi ölçütler doğrultusunda bu listeden çıkarılmaktadır? Son sınav
sonuçlarına göre de oldukça başarılı olan okulumun neden sınavla öğrenci alma
fırsatı...
(Mikrofon
otomatik cihaz tarafından kapatıldı) 
BAŞKAN
– Sayın Yalım...
7.- Uşak Milletvekili Özkan Yalım’ın, 25 Aralık İsmet İnönü’yü ölümünün
45’inci yıl dönümünde saygıyla andığına, imar barışında sürenin uzatılmasını
talep ettiğine ve Müjdat Gezen ile Metin Akpınar’a yapılanları kınadığına
ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Türkiye
Cumhuriyeti’mizin 2’nci Cumhurbaşkanı, 2’nci Genel Başkanımız Sayın İsmet
İnönü’yü ölümünün 45’inci yılında saygıyla sevgiyle ve minnetle anıyorum. Biliyorsunuz,
imar barışının süresi 31/12/2018’de bitmektedir. Yıl sonu itibarıyla esnafın,
vatandaşın ve firmaların çok fazla ödemesi bulunmaktadır, ekonomi de çökmüş
durumdadır. Çok sayıdaki vatandaşımızın talebi üzerine, bu sebepten imar
barışının otuz veya altmış gün uzatılmasını talep ediyorum.
Sayın
Başkan, duayen sanatçılarımız Müjdat Gezen ve Metin Akpınar’a yapılanları
şiddetle kınıyorum. 
Saygılarımı
sunuyorum. Teşekkür ederim.
BAŞKAN
– Sayın Bakbak…
8.- Gaziantep Milletvekili Derya Bakbak’ın, 25 Aralık Gaziantep’in
düşman işgalinden kurtuluşunun 97’nci yıl dönümünde şehitleri rahmetle yâd
ettiğine ve Gaziantep iline yapılan yatırımlara ilişkin açıklaması
DERYA
BAKBAK (Gaziantep) – 25 Aralık 1921, bir milletin küllerinden yeniden doğuşuna
tanık olduğumuz bir destandır. “Vurun Antepliler, namus günüdür.” çağrısıyla
tüm Antep seferber oldu ve bu toprakların bağımsızlığı için canını ortaya
koydu. Bizlere bu gazi şehri miras bırakan tüm şehitlerimizi ve gazilerimizi
minnetle yâd ediyorum. 
Gaziantep,
Sayın Cumhurbaşkanımız Recep Tayyip Erdoğan öncülüğünde AK PARTİ’yle,
kahramanlık destanında olduğu gibi, ekonomide bir yıldız gibi parladı. Son on
altı yılda 30,3 milyar liralık yatırımla sanayide Türkiye'nin 6’ncı büyük ili
oldu; ihracatımızı 10,7 kat artırdık, 68 binin üzerinde ilave istihdamla
ekonominin çarkını hızlandırdık. 10.779 derslik yaptırdık ve Gaziantep en çok
derslik yapılan 4’üncü şehir oldu. Türkiye'nin en büyük konut projesi
Kuzeyşehir’le 23 ilden daha büyük yeni bir şehir inşa ediyoruz. İnanıyorum ki
Gaziantep, kurtuluş mücadelesi ruhuyla ülkemizi kalkındıracak hamlelere öncülük
edecektir. 
Gazi
şehrimizin düşman işgalinden kurtuluşunun 97’nci yılını kutluyor, hepinizi
saygıyla selamlıyorum.
BAŞKAN
– Sayın Başevirgen…
9.- Manisa Milletvekili Bekir Başevirgen’in, kışlalarda ve eğitim
kurumlarında yemek temininin nasıl yapıldığını, kaç toplu zehirlenme vakası
yaşandığını ve kaç kişinin mağdur olduğunu, zehirlenme vakalarının önüne geçmek
için ne gibi tedbirlerin alınacağını Sağlık Bakanından öğrenmek istediğine
ilişkin açıklaması
BEKİR
BAŞEVİRGEN (Manisa) – Teşekkür ederim Sayın Başkan.
Manisa’nın
Turgutlu ilçesindeki Şehit Suat Akıncı Anadolu İmam Hatip Lisesinde geçtiğimiz
günlerde bir zehirlenme vakası yaşandı. Akşam yemeğinden zehirlenen 61 öğrencimiz
çeşitli hastanelerde tedavi altına alındı. Toplu zehirlenme vakalarının sıklığı
artık korkutucu boyutlara geldi. Kamuda güvenilir gıda için işinin ehli
insanlara ihtiyaç olduğunu her fırsatta dile getirmemize rağmen, hâlâ bu konuda
bir adım atılmıyor ve bu boşluklar doldurulmuyor. Bunun sonucunda da
kışlalarda, okullarda yaşanan zehirlenme vakalarının önüne geçilemiyor. 
Sağlık
Bakanına sormak istiyorum: Kışlalarda ve eğitim kurumlarında yemek temini nasıl
yapılmaktadır? Bugüne kadar toplam kaç toplu zehirlenme vakası yaşanmıştır ve
kaç kişi mağdur olmuştur? Bu zehirlenme vakalarının önüne geçmek için ne gibi
tedbirler alınacaktır?
Teşekkür
ediyorum. 
BAŞKAN
– Sayın Topal…
10.- Hatay Milletvekili Serkan Topal’ın, Yavuz Sultan Selim ve Osman
Gazi Köprülerinin devletin egemenliği altında olup olmadığını ve bu köprülerden
geçen yurttaşların cezalarının neden affedilmediğini, yapılan düzenlemenin tüm
köprüleri kapsaması için TBMM olarak girişimde bulunulup bulunulmayacağını
Meclis Başkanından öğrenmek istediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan. 
Sayın
Meclis Başkanı, Şehitler ve Fatih Köprülerinde geçiş cezaları kesilen
vatandaşlarımızın bu cezalarının affedileceğini beyan etti. Bunun üzerine
hazırlanan yasa teklifi Plan ve Bütçe Komisyonunda görüşülüyor.
Vergi
veya buna bağlı cezaları yürürlüğe koymak, devletin ülkesi üzerindeki egemenlik
hakkının hukuki ve fiilî gücüdür. Anayasa’mızın 10’uncu maddesi eşitlik
ilkesini belirler. Yasalar ve yaptırımlar tüm vatandaşları kapsar, hiç kimseye
ayrıcalık tanımaz. Sayın Meclis Başkanına soruyorum: Yavuz Sultan Selim ve
Osman Gazi Köprüleri devletimizin egemenliği altında değil midir? Bu
köprülerden geçen yurttaşlarımızın cezaları neden affedilmiyor? Üniter devlet
yapımıza ve Anayasa’mıza aykırı olan, eyalet kanunlarını andıran bu
düzenlemenin tüm köprüleri kapsaması için Türkiye Büyük Millet Meclisi olarak
girişimde bulunacak mısınız?
Teşekkür
ediyorum. 
BAŞKAN
– Sayın Hancıoğlu…
11.- Samsun Milletvekili Neslihan Hancıoğlu’nun, 2.020 lira olarak
açıklanan asgari ücreti kabul etmediklerine ilişkin açıklaması 
NESLİHAN
HANCIOĞLU (Samsun) – Teşekkür ederim Sayın Başkan. 
Bugün
sözde asgari ücret belirlendi. “Sözde” diyorum çünkü bu rakamı asla kabul
etmiyoruz ve vicdan sahibi olan hiç kimsenin bu rakama rıza göstereceğini de
düşünmüyorum.
İnsanlara
“2.020 lirayla bir ay boyunca evinizi geçindirin.” demek, insanları açlığa,
yoksulluğa mahkûm etmek demektir. Ekonomi batağa saplanmış, raflarda fiyat
etiketleri her gün değiştiriliyor, ulaşıma, suya, elektriğe, doğal gaza açıktan
ya da gizli her gün yeni zamlar yapılıyor.
Ortada
bir kriz varsa bu kriz herkes için var. Kriz, iktidar nimetlerinden
yararlananları, yandaş patronları teğet geçecek ama dar gelirli vatandaşın
ciğeri parçalanacak. 
İktidar
partisi milletvekillerinden tek bir ricam var. Gidin, seçim bölgelerinize
asgari ücretlilere bu 2.020 lirayı anlatın, sonra alacağınız cevaplar ile
vicdanınız arasında bir muhasebe yapın. 
Teşekkür
ediyorum. 
BAŞKAN
– Sayın Ceylan…
12.- Çanakkale Milletvekili Özgür Ceylan’ın, 696 sayılı KHK kapsamında
kadroya geçirilen işçilere yüzde 4 zamma ilave olarak enflasyon farkı ödenip
ödenmeyeceğini ve 4 kişilik bir ailenin açlık sınırının 1.943 lira olduğu bir
süreçte 2.020 lirayla kimin geçinebileceğini öğrenmek istediğine ilişkin
açıklaması
ÖZGÜR
CEYLAN (Çanakkale) – 696 sayılı KHK kapsamında kadroya geçirilen yaklaşık 900
bin kadrolu işçi yeni bir mağduriyet yaşamaktadırlar. KHK kapsamında sürekli
işçi kadrosuna geçişi yapılan işçilerin 1 Ocak 2019 tarihinde, almakta
oldukları çıplak ücretlerine yüzde 4 zam yapılacak. Ülke ekonomik krizin
içinde, emeğiyle geçinenler perişan durumda. Krizin faturasını bordro
mahkûmlarına ödetmeye çalışan bir hükûmet etme modeli var karşımızda.
Enflasyondaki hızlı artış, çalışanın maaşının erimesine neden oluyor. Kadroya
geçen işçiler için yüzde 4 zamma ilave olarak enflasyon farkı ödenmesi
konusunda bir çalışma düşünülmekte midir?
2019
yılında uygulanacak asgari ücreti 2.020 lira olarak belirlediniz. Kasım 2018’de
4 kişilik bir ailenin açlık sınırının 1.943, yoksulluk sınırının 6.328 lira
olduğu bir süreçte kim 2.020 lirayla geçinebilir?
BAŞKAN
– Sayın Güzelmansur…
13.- Hatay Milletvekili Mehmet Güzelmansur’un, Amerika’da ve Fransa’da
sergilenen onlarca Hatay mozaiğinin ait olduğu topraklar olan Hatay’a
getirilmesi için girişimlerin başlatılması gerektiğine ilişkin açıklaması
MEHMET
GÜZELMANSUR (Hatay) – Sayın Başkan, geçtiğimiz haftalarda Çingene Kızı
mozaiğinin ait olduğu topraklara getirilmesiyle mutlu olduk. Aynı mutluluğu
Hatay mozaikleri için de yaşamak istiyoruz. Bugün Amerika’daki 29 müze ve
enstitüde 160’a yakın Defne ve Antakya mozaiği sergilenmektedir. Yine,
Fransa’da, başta Louvre Müzesi olmak üzere çeşitli müzelerde sergilenen onlarca
Antakya mozaiği bulunmaktadır. Bu elimde gördüğünüz “Çiçek Taçlı Büst”
“Mevsimler” “Papağanlar” “Paris’in Seçimi” gibi mozaikler, bugün Amerika ve
Fransa’daki müzelere ziyaretçi çeken en önemli eserler arasındadır. Bu
mozaiklerin de ait olduğu topraklara yani Hatay’a getirilmesi için girişimler
bir an önce başlatılmalıdır. Çünkü her arkeolojik eserin, bütün insanlığın
ortak mirası olmasıyla birlikte, üretildiği topraklarda sergilenmesi de asıl
kuraldır. Bunu Hataylılar olarak sizden bekliyoruz Sayın Başkan. 
BAŞKAN
– Sayın Çelebi…
14.- İzmir Milletvekili Mehmet Ali Çelebi’nin, Altay tankının ara
üretiminin neden hiçbir tank ve obüs üretme kapasitesi olmayan Ethem Sancak ve
Katar girişimine verildiğini, MSB Askeri Fabrikalar Genel Müdürlüğü 1. Ana
Bakım Fabrikasının arazi ve rant uğruna hurdaya mı çıkarılacağını, yerlilik ve
millîlik anlayışının ne olduğunu öğrenmek istediğine ilişkin açıklaması
MEHMET
ALİ ÇELEBİ (İzmir) – Teşekkürler Sayın Başkan.
Altay
Tankı’nı 500-700 milyon dolarlık ek bir yatırımla sadece 100 yeni işçi alarak
altı ayda seri üretim yapabilecek 1’inci Ana Bakım Merkezinin özelleştirme
kapsamına alınması kabul edilemez. Altay Tankı’nın ara üretiminin bu fabrika
tarafından MSB-ASFAT AŞ kanalıyla yapılacağı deklare edilmiş olmasına rağmen,
neden, hiçbir tank ve obüs üretme yeteneği ve kapasitesi olmayan, adrese teslim
olarak alacağı kesin olan Ethem Sancak ve Katar girişimine verilmektedir? Bu
fabrikanın bugün yeniden kurulması sadece 20 milyar dolarlık bir yatırımı
gerektirmekte, bilgi ve tecrübe oluşumu ise en az on yılı bulmaktadır. Buradaki
1.800 dönümlük arazinin bin dönümü orman ve yeşil alandır. Yoksa, arazi ve rant
uğruna, dünyada ilk 5’e giren, ülkemiz ve savunma sanayisi açısından stratejik
önemdeki, tekrar yerine konulması mümkün olmayan tesisi hurdaya mı çıkaracaksınız?
Yerlilik ve millîlik anlayışınız bu mudur?
BAŞKAN
– Sayın Cora...
15.- Trabzon Milletvekili Salih Cora’nın, millete hakareti mizahla izah
etmeye kalkışanların yargı önünde hesap verecekleri süreci yakından takip
ettiklerine ilişkin açıklaması
SALİH
CORA (Trabzon) – Sayın Başkanım, değerli milletvekilleri; millete düşmanlık
mizahla izah edilemez. Cumhuriyet Halk Partisine müzahir bir televizyon
kanalında yayınlanan bir programda konuşan Metin Akpınar’ın, Sayın
Cumhurbaşkanımızı kastederek “Belki mahzenlerde zehirleyerek liderini ayağından
asarlar, ölür, belki de başka liderlerin yaşadığı kötü sonları yaşayabilir.”
gibi talihsiz ifadelerini kınıyoruz. Milletin hür iradesiyle yüksek katılımlı
bir seçim sonucunda, gerçek halk arenasından milletimizin yüksek teveccühüyle
galip çıkan Sayın Cumhurbaşkanımızın, sadece 15 Temmuz hain darbe kalkışmasında
ortaya koyduğu irade dahi demokrasinin teminatı olduğunun yegâne emaresi olmaya
muktedirdir. Galiz ifadelerle millet iradesine yapılan bu saldırıyı milletimizin
Meclisinden kınadığımı ifade ediyor, millete hakareti mizahla izah etmeye
kalkışanların yargı önünde hesap verecekleri süreci yakından takip ettiğimizi
milletimizle paylaşıyorum.
BAŞKAN
– Değerli arkadaşlar, şimdi grup başkan vekillerinin söz taleplerini
karşılayacağım.
Söz
talepleri var herhâlde, değil mi?
ENGİN
ALTAY (İstanbul) – Var efendim, giremedik sisteme.
BAŞKAN
– Sayın Bülbül, buyurun.
16.- Sakarya Milletvekili Muhammed Levent Bülbül’ün, 25 Aralık
Gaziantep’in düşman işgalinden kurtuluşunun 97’nci yıl dönümünde şehitleri
rahmetle andığına, Iğdır’da askerî aracın devrilmesi neticesinde şehit olan
askere Allah’tan rahmet, yaralılara şifa dilediğine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, ben de kısa bir değerlendirme yapacağım.
Bugün,
Meclisimizde diğer hatiplerin de ifade ettiği gibi, Gaziantep’in düşman
işgalinden kurtuluşunun yıl dönümüdür. Bu vesileyle, bu memleketi bize hediye
eden, bugün bu memlekette hürriyet içerisinde, refah içerisinde bağımsız bir
şekilde yaşamamıza vesile olan bütün şehitlerimizi rahmetle anıyor,
gazilerimize de şükranlarımızı dile getiriyoruz, Rahmetirahman’a kavuşanlara da
Allah’tan tekrar rahmet diliyoruz.
Bugün,
iki üç saat önce bir haber aldık. Iğdır’da bir askerî aracın devrilmesi neticesinde
1 askerimizin şehit olduğunu, 5 askerimizin de yaralandığını öğrenmiş
bulunuyoruz. Bu konuda da şehit olan askerimize Allah’tan rahmet diliyoruz,
yaralılarımıza da acil şifalar diliyoruz. 
Dün,
yine bir askerî aracımızın Hakkâri’de devrildiği haberini almıştık, orada da
iki askerimiz yaralanmıştı. Bu kazaların ve trafik kazalarının neticesinde
askerî araçlarda yaşanan bu kayıplarımız, bunlar, bu tür kazalar inşallah bir
daha tekerrür etmez diyoruz. Bu vesileyle Genel Kurulu saygıyla selamlıyoruz. 
Teşekkür
ediyoruz, sağ olun. 
BAŞKAN
– Teşekkür ederim. 
Sayın
Ağıralioğlu… 
17.- İstanbul Milletvekili Yavuz Ağıralioğlu’nun, devlete olan saygının
ve itimadın devamlılığı için hakkında takipsizlik kararı verildiği hâlde
görevine dönemeyenlerin mağduriyetinin giderilmesi gerektiğine ilişkin
açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; yerel seçim
süreci başladı, gezilerimiz biraz daha arttı. Gezilerimizle beraber
karşılaştığımız insan sayısı da arttı ve daha çok takipsizlik kararı verildiği
hâlde göreve dönemeyenlerin mağduriyetleriyle karşılaşıyoruz. Meclisimizin bu
mevzuda ciddi bir hassasiyet göstermesi lazım. Gazetelerin, hassasiyet gösteren
bazı yazarların dilinde intiharlarla ilgili çok dokunaklı, insan yüreğinin kaldıramayacağı
kadar çok ağır bedelleri olan intiharları okuyoruz. Bugün devlete olan itimadı
muhafaza etmemizin yolu… Bu mevzuda gadre uğrayan, yanlış bilgilendirmeler
sonucu görevinden el çektirilen, mahkemelerin hakkında takipsizlik verdiği
yahut şüphe isnadıyla görevden el çektirildiği hâlde, suçu bulunamadığı hâlde
görevine dönemeyen bir sürü insanla karşılaşıyoruz. Adalet Bakanlığımız başta
olmak üzere, Meclisimizin bu mevzuda çok ciddi bir hassasiyeti çok hızlı bir
şekilde bir iradeyle buluşturması lazım. Gerekirse Komisyon teşekkül ettirelim
gerekirse burada biz pozisyon alalım, bizim gecikmemiz yüzünden evlatlarından
kopacak, intihar edecek bir adamın vebaliyle Allah’ın huzuruna çıkamayız, sırf
geçim darlığı yüzünden kendi canına kıyacak kadar mesuliyet hisseden insanların
böyle bir şeyle yaşamasının sebebi olamayız. Dolayısıyla bu mevzuda adli
bürokrasinin yüreklendirilmesi lazım Başkanım. Ben, bu mevzuyu da, sizler gibi
yıllardır bu işlerin içerisindeyim. 
Adli
bürokrasi, FETÖ’cülük ithamıyla karşılaşmaktan korktuğu için dosyalarında
beraat kararı verebileceği pek çok dosyayı sadece böyle bir ithamla
karşılaşmamak için bekletmek meylini taşıyor. Bu mevzuda hem adli bürokrasinin
yüreklendirilmesi lazım hem de takipsizlik kararı verilenlerin bir an önce görevlerine
dönüşünü hızlandırmamız lazım ki devlete olan saygının ve itimadın
devamlılığını da sağlamış olalım. 
Teşekkür
ederim. 
BAŞKAN
– Teşekkür ederim. 
Sayın
Bilgen… 
18.- Kars Milletvekili Ayhan Bilgen’in, 22 Aralık Sarıkamış’ta on
binlerle ifade edilen askerin donarak hayatını kaybetmesinin 104’üncü yıl
dönümüne, 28 Aralık Roboski’de uçaklardan yapılan ateşle 34 kişinin hayatını
kaybetmiş olmasının 7’nci yıl dönümüne ve Mustafa Öztürk’ün yazısına ilişkin
açıklaması
AYHAN
BİLGEN (Kars) – Sayın Başkan, bu hafta, Sarıkamış’ta yüz dört yıl önce
sayısının bile kaç binler olduğunu bilemediğimiz ama on binlerle ifade edilen
askerimizin donarak hayatını kaybetmesinin yıl dönümü. Elbette ki savaşlarda
askerler yani bazen çatışarak, bazen bombayla, başka şekillerde hayatlarını
kaybederler ama bir savaşta kurşun sıkmadan, çatışmaya girmeden on binlerce
kişinin, on binlerce askerin donarak ölmesi, elbette, hem ülkeyi yönetenlerin,
siyasetçilerin hem de doğrudan askere komuta eden komutanların
sorumluluğundadır. Gayet tabii, onların fedakârlığı, onların adanmışlığı,
inanmışlığı saygı konusunda hiçbir tartışma götürmez ama siyasi basiretsizliği,
siyasi öngörüsüzlüğü ve askerî strateji, taktik açıdan da tartışılması gereken
gerçeği mutlaka masaya yatırmak gerekiyor. Tarihin her döneminde siyasetçilerin
yanlışlarının, bazen komutanların da siyasetle girdiği ilişkilerin bedelini
askerlerin ödemiş olmasının sembol tarihidir Sarıkamış. Bir kez daha saygıyla
anıyoruz.
Yine,
28 Aralık 2011, Roboski’de, Uludere’de 34 kişinin -17’si çocuk olmak üzere-
hiçbir güvenlik tehdidi oluşturacak durumları olmadığı hâlde, doğrudan
uçaklardan yapılan ateşle hayatlarını kaybetmiş olmasının yıl dönümü. Bugüne
kadar hiçbir yargılamanın olmaması, yargıda sürekli davanın farklı mahkemeler tarafından
birbirine devredilmiş olması, Anayasa Mahkemesinde teknik bir eksiklikle
davanın düşmesi ve nihayet AİHM’in de, Avrupa İnsan Hakları Mahkemesinin de
dosyayı kapatmış olması, şüphesiz, bir bütün olarak Türkiye’nin kendi
sorunlarıyla yüzleşmesi, kendi sorunlarının sorumlularının, faillerinin ortaya
çıkarılıp etkin bir soruşturmanın gerçekleştirilmesi açısından Roboski önemli
bir semboldür.
(Mikrofon
otomatik cihaz tarafından kapatıldı) 
BAŞKAN
– Buyurun. 
AYHAN
BİLGEN (Kars) – Eğer bir ülkede çoğu çocuk 34 kişi, kaçakçılıktan, -tırnak
içerisinde ifade ediyorum bunu- başka geçimlerini sağlayacak bir şey olmadığı
için 50 lira yevmiyeyle ölüme gidiyorlar ve cenazeleri battaniyelere sarılı
olarak katırlar sırtında geliyorsa onların buna mahkûm edilmiş olması da galiba
hepimizin ayıbıdır. 
Son
olarak Sayın Başkan çok uzatmadan, çok değerli bir ilahiyatçı, bir akademisyen
Mustafa Öztürk’ün veda yazısından bir paragrafı okumayı ben borç biliyorum.
Mustafa Öztürk, Türkiye’de İslami alanda gerçekten yeni bir açılım yapma ve
farklı çevrelere sözünü dinletme konusunda önemli bir isim. Bir veda yazısı
yazdı. Uzun bir değerlendirme ama sadece iki paragrafını okuyacağım: “Bugün
gelinen nokta, dinî alanda kimin, neye, nasıl inanması gerektiği konusunda
mutlak yetkinin birtakım cemaatler ve şahıslara ait olduğunu, dolayısıyla
cemaatlerden onay almamış, farklı bir dinî görüşü savunma imkânının bu
memlekette artık son bulduğunu gösteriyor.” 
(Mikrofon
otomatik cihaz tarafından kapatıldı)
BAŞKAN
– Açalım arkadaşlar mikrofonu. 
Buyurun
Sayın Bilgen. 
AYHAN
BİLGEN (Kars) – “Bu yüzden ilmî çalışmalara devam etme ve farklı bir fikir,
görüş beyan etmenin tek yolu yurt dışındaki bir üniversitede çalışmak gibi
görünüyor. Görelim Mevla neyler?” diye değerlendirmesini bitiriyor Mustafa
Öztürk. Biz eğer farklı görüş belirtenlere, farklı yorum yapanlara bu ülkede
yaşama şansı, imkânı tanımazsak ne beyin göçünü durdurabiliriz ne de bu ülkede
farklı görüşlerin bir zenginlik olmasını, birlikte yaşamı savunabiliriz. 
Teşekkür
ediyorum. 
BAŞKAN
– Teşekkür ederim. 
Sayın
Altay…
19.- İstanbul Milletvekili Engin Altay’ın, 25 Aralık Gaziantep’in düşman
işgalinden kurtuluşunun 97’nci yıl dönümünde şehitler ile 22 Aralık 1914’te
Sarıkamış’taki şehitleri rahmetle andığına, Noel Bayramı’nı kutladığına, 25
Aralık İsmet İnönü’yü ölümünün 45’inci yıl dönümünde saygıyla andıklarına,
Türkiye Cumhuriyeti’nin 81 milyon yurttaşla barış içinde sonsuza kadar ayakta
kalacağına ilişkin açıklaması
ENGİN
ALTAY (İstanbul) – Teşekkür ederim Sayın Başkan. 
Ben
de Genel Kurulda bütün siyasi partilere mensup sayın milletvekillerinin
değindiği üzere, Gaziantep ilimizin kurtuluş gününü Cumhuriyet Halk Partisi
Grubu adına tebrik ediyorum. Bu şanlı direnişte şehit olan şehitlerimizi,
gazilerimizi rahmetle, minnetle anıyoruz efendim. 
Aynı
şekilde, Sarıkamış’ta -gerçi 22 Aralık tarihi itibarıyla yaşanmış bir hadise
olmakla birlikte- donarak şehit olan bütün askerlerimizin önünde rahmet, saygı
ve minnetle eğiliyoruz. 
Gene
bu vesileyle Sayın Başkan, Hristiyan âlemi, Noel Bayramı’nı kutluyor. Bütün
Hristiyan âleminin ve Türkiye’deki Hristiyan vatandaşlarımızın, biz de
Cumhuriyet Halk Partisi Grubu olarak, Noel Bayramlarını tebrik ediyoruz. Barış,
güvenlik, esenlik, mutluluk, kardeşlik ve bolluk temennisiyle bütün Hristiyan
vatandaşlarımıza Cumhuriyet Halk Partisi Grubu olarak sevgi ve saygılarımızı,
iyi dileklerimizi iletiyoruz.
Bugün,
tabii, resmî devlet töreni de yapıldı; 25 Aralık aynı zamanda Cumhuriyet Halk
Partisi için de, Türkiye için de, Türkiye Büyük Millet Meclisi için de kayda
değer ve önemli günlerden biridir. Zira, çok partili yaşamımızın, demokrasiyle
tanışmamızın fedakâr ve cesur önderi, “Devlete kin yakışmaz. Biz bu cumhuriyeti
kanla kurduk ama insanla büyüteceğiz.” diyen, İstiklal Savaşı’mızın ve Lozan
Zaferi’mizin mimarı, eşsiz devlet adamı, büyük komutan, büyük diplomat,
Cumhuriyet Halk Partisinin 2’nci Genel Başkanı, Türkiye Cumhuriyeti’nin 2’nci
Cumhurbaşkanı, rahmetli İsmet İnönü’yü yine Türkiye Büyük Millet Meclisi
Cumhuriyet Halk Partisi Grubu olarak saygıyla, şükranla, minnetle anıyoruz. O
ve silah arkadaşları bilmelidir ki kurdukları cumhuriyet, cumhuriyeti
evrilttikleri demokrasi sonsuza kadar yaşayacaktır. Ve Cumhuriyet Halk Partisi,
Türkiye Cumhuriyeti’ni Büyük Atatürk’ün, İsmet İnönü’nün ve diğer silah arkadaşlarının
bize bıraktığı bir kutsal emanet olarak görmekte, değerlendirmektedir. 81
milyon yurttaşımızla birlik içinde, varlık içinde, barış içinde sonsuza kadar
Türkiye Cumhuriyeti ayakta kalacaktır.
Teşekkür
ederim.
BAŞKAN
– Teşekkür ederim.
Sayın
Zengin, buyurun.
20.- Tokat Milletvekili Özlem Zengin’in, Gaziantep’in düşman işgalinden
kurtuluşu vesilesiyle kahramanlık gösteren şehitler ile Sarıkamış’taki
şehitleri rahmetle yâd ettiğine, Hristiyan vatandaşların bayramını tebrik
ettiğine ve yeni yılın herkese hayırlar getirmesini dilediğine ilişkin
açıklaması 
ÖZLEM
ZENGİN (Tokat) – Sayın Başkan, çok değerli milletvekilleri; ben de sizleri
saygıyla selamlıyorum.
2018
yılının son çalışma haftasındayız Mecliste; her birimize hayırlı olmasını
temenni ediyorum. 
Gaziantep’in
kurtuluşu vesilesiyle, bu unvanı alması için hayatını veren, o günün
şartlarında kahramanlıklar gösteren bütün şehitlerimizi ben de rahmetle yâd
ediyorum; aynı şekilde, Sarıkamış’taki şehitlerimizi de rahmetle yâd ediyorum.
Ve şunu düşünüyorum: Resme bir bütün olarak baktığımız zaman, bu unvanları
alırken, “gazi” unvanını alırken, Sarıkamış’ta bu destanı yazarken biz aslında
o yüzlerce, binlerce hayatın içerisindeki tek tek hayatları bilmiyoruz. Bu
destanları inşa eden; aslında tek başına bireylerin kendi yaptıkları
kahramanlıklar, gayretler. O yüzden bugünden bakıldığı zaman da buradan
geleceğe dair bırakacağımız şey, her birimizin ne yaptığı. Evet, ekip olarak,
kimlikler olarak biz buradayız ama onun ötesinde bireysel olarak yaptığımız her
şey aslında tarihin bir parçası. 2018 biterken kendime de bu hatırlatmayı
yapıyorum, her birimize aslında bu hatırlatmayı yapıyorum. Bizim inşa ettiğimiz
şey, aslında geleceğin inşası.
Tabii,
bu arada Hristiyan vatandaşlarımızın, bugün büyük bir ihtimalle Hazreti İsa’nın
doğum günü, öyle kabul ediliyor dünyada, onların da bayramları, daha doğrusu,
senenin başı, onlar için de bir bayram, ben de tebrik ediyorum. Yeni yılın da
tüm herkese hayırlar getirmesini diliyorum.
Teşekkür
ederim.
BAŞKAN
– Teşekkür ederim. 
Çok
kısa söz talebi var bir iki arkadaşımızın. 
Sayın
Bulut, buyurun.
21.- Adana Milletvekili Burhanettin Bulut’un, 25 Aralık Yeni Adana
gazetesinin 101’inci yayın yılını kutladığına ilişkin açıklaması
BURHANETTİN
BULUT (Adana) – Teşekkür ediyorum Sayın Başkanım.
Yerel
gazetemiz Yeni Adana’nın bugün 101’inci kuruluş günü. O vesileyle bunu anmak
için söz almış bulunuyorum.
Tarih,
direnenleri yazar; zulme, baskıya rağmen özgürlük için, bağımsızlık için
direnenler de tarihi yazar. Tren istasyonunda bir vagonda Fransız işgaline
direnmek için kurulan Yeni Adana gazetesi, bir milletin bağımsızlık destanının
yazılmasına omuz verdi, güç verdi. Bugün, Millî Mücadele’nin sesi olan,
cumhuriyetin temellerine harç koyan Yeni Adana gazetesinin 101’inci yılını kutlamanın
onuru yaşıyoruz. 
Bir
tarafta bağımsızlık savaşına omuz veren Yeni Adana gazetesi, diğer tarafta
iktidara muhalif, her kesime ağzı alınmayacak küfürleri savuran, hedef gösteren
yandaş medya. Yeni Adana gazetesi, yüz bir yıldır demokrasiyi özümsediği için,
tarafsız haberleriyle, doğru habercilik anlayışıyla ayakta kalmıştır. Sadece
iktidara övgüler düzen yandaş basına örnek teşkil etmesi dileğiyle Yeni Adana
gazetesini kuran Ahmet Remzi Yüreğir ve arkadaşlarını saygıyla anıyorum.
Gazetenin kuruluşundan bu yana emek verenlere de teşekkür ediyor, Yeni Adana
gazetesinin yayın hayatında başarılarının devamını diliyorum.
Teşekkür
ediyorum.
BAŞKAN
– Sayın Bülbül…
22.- Aydın Milletvekili Süleyman Bülbül’ün, Beşparmak Dağları’na
yapılmak istenen taş ocağına ilişkin yöre halkının taleplerinin dikkate alınıp
alınmayacağını ve İDK toplantısından evvel ÇED raporunun yeniden düzenlenip
düzenlenmeyeceğini Çevre ve Şehircilik Bakanından öğrenmek istediğine ilişkin
açıklaması
SÜLEYMAN
BÜLBÜL (Aydın) – Teşekkür ederim Sayın Başkan.
Aydın’ın
Söke ilçesindeki Beşparmak (Latmos) Dağları’nda açılmak istenen taş ocağıyla
ilgili hazırlanan ÇED raporuna göre yöre halkının taş ocağıyla ilgili talepleri
görmezden gelinmiştir. Sökeliler, maden ocaklarının başta insan sağlığı olmak üzere
doğaya, çevreye, tarihe, yaban hayatına vereceği zararları belirterek Latmos
Dağları’nda maden ocaklarının açılmasını istemediklerini belirtmişlerdir. Aynı
zamanda Doğa Koruma ve Millî Parklar Genel Müdürlüğü, planlanan sahaların ve
Beşparmak Dağları millî park sahası içerisinde kalması nedeniyle uygun
bulunmadığını ifade etmiştir. 
Sayın
Çevre ve Şehircilik Bakanına sormak istiyorum: Yöre halkının Beşparmak
Dağları’na yapılmak istenen taş ocağına ilişkin talepleri dikkate alınacak ve 4
Ocak 2019’da yapılacak inceleme ve değerlendirme kurulu (İDK) toplantısından
evvel ÇED raporu yeniden düzenlenecek midir?
Teşekkür
ederim Sayın Başkanım.
BAŞKAN
– Teşekkür ederim.
Sayın
Destici…
23.- Ankara Milletvekili Mustafa Destici’nin, 25 Aralık Gaziantep’in
düşman işgalinden kurtuluşunun 97’nci yıl dönümünde şehitleri rahmetle
andığına, Iğdır’da askerî aracın devrilmesi sonucunda şehit olan askere
Allah’tan rahmet, yaralılara şifa niyaz ettiğine, Cumhur İttifakı’nın şerefli
bir üyesi olarak Mecliste olduğuna ve Muhsin Yazıcıoğlu’nun hayatını kaybettiği
kazayla ilgili yeni bir araştırma komisyonu kurulacağına inandığına ilişkin
açıklaması
MUSTAFA
DESTİCİ (Ankara) – Sayın Başkan, değerli milletvekilleri; ben de sizleri
sevgiyle, saygıyla selamlıyorum. 
Gaziantep’imizin
kurtuluşunun yıl dönümünü tebrik ediyor, bütün Gaziantepli vatandaşlarımızı
saygıyla, sevgiyle selamlıyor, şehitlerimizi ve gazilerimizi rahmetle anıyorum.
Bugün
Iğdır Aralık’ta askerî bir aracın devrilmesi sonucu şehit olan Mehmetçik’imize
Allah’tan rahmet dilerken 5 yaralımıza da acil şifalar niyaz ediyorum.
Sayın
Başkanım, değerli milletvekilleri; bütçenin son günü yaptığım konuşmadan sonra
PKK cenahından benim milletvekili seçilmemle ilgili ipe sapa gelmez birtakım
ifadeler kullanılmıştır. Öncelikle herkes şunu bilmelidir: Ben, Büyük Birlik
Partisi, Milliyetçi Hareket Partimiz ve AK PARTİ’mizin devletin bekasını,
ülkenin bütünlüğünü, milletin istiklalini ve istikbalini önceleyerek
oluşturdukları şerefli Cumhur İttifakı’mızın şerefli bir üyesi olarak Meclisteyim.
Diğer ittifaktan bizim pozisyonumuzda Meclise giren siyasi parti genel başkanı
ve milletvekilleri gibi. Bunun bilinmesini istedim bir.
(Mikrofon
otomatik cihaz tarafından kapatıldı)
BAŞKAN
– Buyurun, bir dakika.
MUSTAFA
DESTİCİ (Ankara) - İkinci husus da, rahmetli Genel Başkanımız ve onunla
birlikte hayatını kaybeden şehit arkadaşlarımız için 2010 yılında Mecliste bir
araştırma komisyonu kuruldu ve bu komisyonun çalışmasının sonuçları bizleri
tatmin etmedi, kamuoyunu da etmedi ve bizim talebimiz ve yine AK PARTİ’mizin,
Cumhuriyet Halk Partimizin ve Milliyetçi Hareket Partimizin kabulüyle ikinci
bir komisyon kuruldu ve bu komisyonun yaptığı çalışmalar neticesinde de
hadisenin, şehadet sürecinin hem idari yönden hem de hukuki yönden
araştırılması istendi ve şu anda da hem idari yönden hem hukuki yönden
soruşturmalar devam etmektedir. 
Yine,
bu hususla ilgili, Meclis araştırması komisyonunun tekrar kurulmasıyla ilgili
bizim avukatlarımızla birlikte yaptığımız bir çalışma var. Yine, ben inanıyorum
ki AK PARTİ, Cumhuriyet Halk Partisi, Milliyetçi Hareket Partisi ve İYİ PARTİ
gruplarının oluruyla bu komisyon kurulacaktır. Dolayısıyla PKK’nın siyasi
sözcülerinin haddi de değildir ve onlar geçmişte de olmamıştır, bundan sonra da
olmayacaktır.
BAŞKAN
– Evet, teşekkür ederim.
Değerli
arkadaşlar, şimdi...
AYHAN
BİLGEN (Kars) – Sayın Başkan, doğrudan partimizi hedef alan bir konuşma var.
Sayın Yıldırım yönetirken bütçenin son gününde o polemik oldu. Benim de bir
açıklama yapmam gerekiyor sanırım.
BAŞKAN
– Peki Sayın Bilgen, buyurun.
24.- Kars Milletvekili Ayhan Bilgen’in, Ankara Milletvekili Mustafa
Destici’nin “İpe sapa gelmez.” ifadesinin temiz bir dil olmadığına ve aynen
iade ettiklerine ilişkin açıklaması
AYHAN
BİLGEN (Kars) – Bir kere, tabii, burada “İpe sapa gelmez.” ifadesi temiz bir
dil değil, İç Tüzük çok açık. Birbirimizle aynı fikirde olmayabiliriz,
tartışabiliriz, eleştirebiliriz ama biz durup dururken yani bir milletvekilinin
konuşmasını hedef almayız ama o gün kapanış oturumunda grubumuza dönerek “Bu
partiye verilen paralar helal değildir.” ifadesini kullanmanın kendisi,
doğrudan bölücülüktür. Bize oy veren 6 milyon seçmen vergi veriyorsa bu partide
bulunan insanlar da bir şeyi temsil ediyorlar. Ben oy kıyası yaptım, dedim ki:
Bu parti 6 milyon oy alıyor, siz de başka yöntemlerle Meclise gelmenin yolunu
aradınız; sadece bunu ifade ettim. Ama bu bölücü, dışlayıcı, ayrımcı yaklaşıma
ne zaman itiraz ederseniz biz de cevabımızı vereceğiz. Bu yaklaşımı, bu “İpe
sapa gelmez.” ifadesini de aynen iade ediyoruz.
Teşekkür
ediyorum.
MUSTAFA
DESTİCİ (Ankara) – Tek bir cümleyle ifade etmek istiyorum Sayın Başkanım.
BAŞKAN
– Lütfen bir sataşma oluşmasın, daha gündeme geçemedik Sayın Destici.
Buyurun
Sayın Destici.
25.- Ankara Milletvekili Mustafa Destici’nin, Halkların Demokratik
Partisinin PKK’nın siyasi uzantısı değilse bunu açıkça ifade etmesi gerektiğine
ilişkin açıklaması
MUSTAFA
DESTİCİ (Ankara) – Ben şunu ifade etmek istiyorum: Ben dikkat ederseniz,
PKK’nın siyasi uzantısı, siyasi cenahı diyorum. Eğer PKK’nın siyasi uzantısı
değillerse bunu açıkça ifade ederler, PKK’nın terör örgütü olduğunu
lanetlerler. Dolayısıyla da konu kapanmış olur. Üstlerine niye alınıyorlar, ben
bunu anlamış değilim.
EROL
KATIRCIOĞLU (İstanbul) – Sen kime hizmet ediyorsun? Sen kimi ima ediyorsun?
AYHAN
BİLGEN (Kars) – Sayın Başkan...
BAŞKAN
– Sayın Bilgen, buyurun.
26.- Kars Milletvekili Ayhan Bilgen’in, Ankara Milletvekili Mustafa
Destici’nin yaptığı açıklamasındaki bazı ifadelerine ilişkin açıklaması
AYHAN
BİLGEN (Kars) – Sayın Başkan, biz 6 milyonun uzantısıyız. Sonuçta bu ülkede
sandığa gitmişiz, bütün engellemelere, bütün ayrımcılığa rağmen, bütün
baskılara rağmen demokrasi mücadelesini tercih etmişiz ve buraya gelmişiz. Çok
farklı görüşlerden, farklı eğilimlerden, farklı mücadelelerden buraya gelen
arkadaşlarımız var.
Ama,
bu işi bu kadar kişiselleştirdiğinde benim de doğal olarak sormam gerekiyor:
Siz, Sayın Muhsin Yazıcıoğlu’nun mirası üzerinden siyaset yapıyorsunuz ve
mahkemede Sayın Yazıcıoğlu’nun eşi hanımefendi ve kardeşi sizi orada görmek
istemediğini, onun davasına ihanet ettiğinizi söylüyor ve onun yargılama
sürecinde üzerinize düşeni yapmadığınızı söylüyor. Ben de bunu hatırlatmak
zorundayım.
Teşekkür
ediyorum. 
MUSTAFA
DESTİCİ (Ankara) – Sayın Başkan…
BAŞKAN
– Arkadaşlar, daha tartışmalara başlamadan genişletmeyelim. 
Gündeme
geçiyoruz arkadaşlar. 
V.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, Kamu İktisadi Teşebbüsleri Komisyonunda siyasi parti
grubu mensubu olmayan milletvekillerine düşen 1 üyelik için aday olmak isteyen
siyasi parti grubu mensubu olmayan milletvekillerinin yazılı olarak müracaat
etmelerine ilişkin duyuru
BAŞKAN
- Başkanlığın Genel Kurula sunuşları vardır. 
Sayın
milletvekilleri, Kamu İktisadi Teşebbüsleri Komisyonunda siyasi parti grubu
mensubu olmayan milletvekillerine de 1 üyelik düşmektedir. Bu Komisyona aday
olmak isteyen siyasi parti grubu mensubu olmayan milletvekillerinin 28 Aralık
2018 Cuma günü saat 18.00’e kadar Türkiye Büyük Millet Meclisi Başkanlığına
yazılı olarak müracaat etmeleri gerekmektedir. 
Bilgilerinize
sunulur. 
Türkiye
Büyük Millet Meclisi Başkanlığının Türkiye Büyük Millet Meclisi ve Sayıştayın
2017 yılı harcamalarına dair dış denetim raporlarının inceleme sonuçlarına
ilişkin bir tezkeresi vardır, okutup bilgilerinize sunacağım. 
Buyurun:

B) Tezkereler
1.- TBMM Başkanlığının, 6253 sayılı Türkiye Büyük Millet Meclisi
Başkanlığı İdari Teşkilatı Kanunu’nun 37'nci maddesi ile 5018 sayılı Kamu Mali
Yönetimi ve Kontrol Kanunu’nun 69'uncu maddesi kapsamında düzenlenen Türkiye
Büyük Millet Meclisi ve Sayıştayın 2017 yılı Harcamalarına İlişkin Dış Denetim
Raporlarının inceleme sonuçlarına ilişkin tezkeresi (3/471)
Türkiye Büyük Millet Meclisi Genel Kuruluna
6253
sayılı Türkiye Büyük Millet Meclisi Başkanlığı İdari Teşkilatı Kanunu’nun
37'nci maddesi ile 5018 sayılı Kamu Mali Yönetimi ve Kontrol Kanunu’nun 69'uncu
maddesi kapsamında düzenlenen Türkiye Büyük Millet Meclisi ve Sayıştayın 2017
yılı harcamalarına ilişkin Dış Denetim Raporları Başkanlık Divanının 27 Eylül
2018 tarihli toplantısında, üst yöneticilerin cevapları da dikkate alınarak
görüşülmüş ve ekteki inceleme sonuçlarının Genel Kurulun bilgisine sunulmasına
karar verilmiştir.
Bilgilerinize
sunulur.
 Binali
Yıldırım
 Türkiye
Büyük Millet Meclisi Başkanı 
Türkiye
Büyük Millet Meclisi ve Sayıştayın 2017 Yılı Dış Denetim Raporları İnceleme
Sonuçları
1)
Türkiye Büyük Millet Meclisi Dış Denetim Raporu
Türkiye
Büyük Millet Meclisinin 2017 mali yılı hesaplarının dış denetimini yapmak üzere
görevlendirilen Sayıştay Uzman Denetçileri tarafından düzenlenen 19.09.2018
tarihli Dış Denetim Raporunda; 2017 Yılı Merkezi Yönetim Bütçe Kanunuyla tahsis
edilen ödeneklerin, harcama birimleri tarafından kullanımı sırasında düzenlenen
harcama belgelerinin kanunlara ve diğer hukuki düzenlemelere uygun olup
olmadığı, hazırlanan mali tablolarının doğruluğu, denkliği ve güvenilirliği
hususlarının incelendiği belirtilmiştir.
Yapılan
inceleme sırasında; 2017 yılına ait cetvel ve tablolarda gösterilen gider
rakamlarının; doğru ve denk olarak kaydedilip kaydedilmediği, toplamlarının
doğru, denk ve tutarlı olup olmadıkları ve hesapların birbirleriyle mutabık
bulunup bulunmadıklarına bakılmıştır. Bütçede tahminî olarak yer alan
kullanılabilir ödenek rakamlarıyla kesin hesap sonuç rakamları karşılaştırılmak
suretiyle gerçekleşme oranları ve uygunluk durumları, programa alınan
yatırımların gerçekleştirilip gerçekleştirilmediği araştırılmış, cetvellerdeki
rakamların dayandıkları sarf belgelerinin ilgili mevzuatına uygunluğu örnekleme
yoluyla denetlenmiştir.
Raporda
özetle;
TBMM
Başkanlığı 2017 yılı başlangıç ödeneği 981.589.000 TL olup yıl içinde yapılan
aktarmalar ve eklemelerle birlikte 1.046.676.734,80 TL olmuştur. 31.12.2017
tarihi itibarıyla bu ödeneğin 919.189.404,64 TL'si, başka bir deyişle % 87,8'i
harcanmıştır.
Ekonomik
sınıflandırmaya göre harcamalara bakıldığında, Personel Giderleri için ayrılan
ödeneğin % 94,9'unun kullanıldığı, Sosyal Güvenlik Kurumu Prim Giderlerine
ayrılan ödeneğin % 94,3 oranında kullanıldığı, Cari Transferler ödeneğinin %
98,6 oranında kullanıldığı, Mal ve Hizmet alımlarına tahsis edilen ödeneğin %
94,8 oranında kullanıldığı, Sermaye Transferlerine ayrılan ödeneğin % 99,9
oranında kullanıldığı belirtilmiştir.
Ayrıca;
TBMM
Başkanlığınca arşivlenen ödeme emri belgeleri ve muhasebe işlem fişleri
tutarlarıyla bunların kaydedildiği ilgili hesaplardaki tutarların mutabık
olduğu, 
Kesin
hesap cetvellerinde gösterilen gelir-gider rakamlarının doğru ve denk olduğu,
ödenek üstü harcama yapılmadığı,
Harcama
birimi başkanları ile Strateji Geliştirme Başkanı ve diğer personelin, mali
işlemlerin yürütülmesinde ve buna ilişkin harcama belgelerinin düzenlenmesinde
ve muhasebe kaydında, ilgili mevzuatta düzenlenen usul ve esaslara uygun
şekilde işlem yaptıkları,
Üst
Yöneticinin; kalkınma planına, yıllık programa, Kurumun Stratejik Plan
hedefleri ile hizmet gereklerine uygun olarak bütçe hazırlanması ve
uygulanmasına, kaynakların etkili, ekonomik ve verimli şekilde elde edilmesini
ve kullanımını sağlamaya özen gösterdiği ifade edilmiştir.
Harcama
belgelerinin ve eklerinin incelenmesi neticesinde ise iş ve işlemlerin mevzuata
uygun şekilde gerçekleştirildiğinden bahisle herhangi bir bulgu ve tenkitte
bulunulmamış, sadece Sermaye Giderlerindeki ödeneğin gerçekleşme oranının
artırılması hususunda öneride bulunulmuştur.
Dış
denetçilerin önerileri dikkate alınarak düzenlenen Üst Yönetici Cevabında;
2017
yılı bütçe gerçekleşmesinin % 87,8 olduğu, Sermaye Giderleri kalemi dışındaki
Cari Giderler kalemindeki harcama oranlarına ait ortalamanın ise % 96,5 gibi
yüksek bir rakama ulaştığı, Sermaye Giderleri kalemindeki harcama oranının ise
% 38,5 olduğu görülmektedir.
Sermaye
Giderlerindeki bütçe gerçekleşme oranının düşük olmasının başlıca sebebi, Eski
A ve B Blokların yerine yapılması planlanan binaya ait projenin hazırlık
çalışmasının devam etmesi ve bazı projelerde kısıntıya gidilmesi suretiyle
tasarruf yapılması,
2019
Yılı Yatırım Programı sermaye giderlerindeki bütçe gerçekleşme oranının,
kaynakların etkili, ekonomik ve verimli bir şekilde kullanılması suretiyle daha
yüksek oranda gerçekleşmesinin sağlanacağı ifade edilmiş ve Dış Denetim
Raporunda yer alan öneriler kapsamında gerekli tedbirlerin alınacağı
belirtilmiştir.
II.
Sayıştay Dış Denetim Raporu
Sayıştay
Başkanlığının 2017 mali yılı hesaplarının dış denetimini yapmak üzere Türkiye
Büyük Millet Meclisi Başkanlık Divanınca görevlendirilen İçişleri Bakanlığı
Mülkiye Müfettişleri tarafından düzenlenen 06.08.2018 tarihli Dış Denetim
Raporunda; 2017 Yılı Merkezi Yönetim Bütçe Kanunuyla tahsis edilen ödenekler
kapsamında yapılan harcamalar ve bunlara ilişkin belgeler esas alınarak, bu
ödeneklerin kullanımı sırasında düzenlenen harcama belgelerinin kanunlara ve
diğer hukuki düzenlemelere uygun olup olmadığı, kamu kaynaklarının ekonomik,
etkili ve verimli olarak kullanılıp kullanılmadığı, yapılan harcamaları
gösteren mali tablolarının güvenilirliği ve doğruluğu hususlarının incelendiği
belirtilmiştir.
Raporda
özetle;
Sayıştay
Başkanlığına 2017 yılı bütçesinde 257.485.500,00 TL ödenek tahsis edildiği, bu
ödeneğin 217.366.760,86 TL'lik kısmının harcandığı, söz konusu bütçe ödenekleri
ve harcama rakamları oransal olarak karşılaştırıldığında ise; 2016 yılında
tahsis edilen bütçe ödeneğinin % 90,25'inin, 2017 yılında ise % 84,42'sinin
harcandığı belirtilmiştir.
Ayrıca;
Kurumun
ödeme emri belgeleri ve muhasebe işlem fişlerine dayalı olarak tahakkuk
ettirdiği ödemeleri ile banka hesap özetlerinin mutabık olduğu,
Kesin
hesap cetvellerinde gösterilen gelir-gider rakamlarının doğru ve denk olduğu,
ödenek üstü harcama yapılmadığı,
Sayıştay
Başkanının üst yönetici olarak, bütçe ile verilen kamu kaynaklarının etkili,
ekonomik ve verimli bir şekilde kullanılmasını temin edecek mali tedbirlerin
alınmasında, 5018 sayılı Kanunda öngörülen mali yönetim ve kontrol sisteminin
işleyişinin gözetilmesinde, görev ve sorumlulukların yerine getirilmesinde
üstün gayret gösterdiği,
Harcama
yetkilisi, gerçekleştirme görevlisi, mali hizmetler birim yöneticisi ve
muhasebe yetkilisinin, mali mevzuatın uygulanmasında ve gerekli tedbirlerin
alınmasında azami çaba sarf ettikleri,
İdarenin
mali faaliyet, karar ve işlemlerinin 5018 sayılı Kamu Mali Yönetimi ve Kontrol
Kanunu ve ilgili diğer mevzuat çerçevesinde yürütüldüğü ifade edilmiştir.
Harcama
belgelerinin incelenmesinde ise;
1.
İhale üzerine kalan istekli ile ikinci teklif sahibi istekliye sözleşme
imzalandıktan sonra ve diğer isteklilere ise ihaleden sonra iade edilen geçici
teminat mektupları veya bunu ispat eden belgelerin, muhasebe birimine
yatırıldığına dair dekontun ihale işlem dosyasına konulmadığı,
2.
Hizmet Alımı İhaleleri Uygulama Yönetmeliği uyarınca Zarf Açma ve Belge Kontrol
Tutanağına "var-uygun” ya da "var-uygun değil” yazılması gerekirken
"var” yazıldığı,
3.
Hakediş ödemesi gerçekleştirilmeden önce yüklenici firmaya ilişkin "SGK borcu
yoktur.” sorgulamasının yapılmadığı,
4.
İhaleyi kazanan istekli tebligat adreslerinin, sözleşmeye müteakip 15 gün
içinde SGK'ye bildirilmediği,
5.
Bir hizmet alımı için hazırlanan yaklaşık maliyetin, özel firmalara ait
internet sitelerinden alınan fiyat çıktıları ile hesaplandığı,
6.
İhale işlem dosyalarına konulan ve ödeme emrine bağlanan belgelerin asıllarının
ya da mevzuatına uygun olarak onaylanan nüshalarının konulmasının sağlanması,
tüm belgelerin imza vb. biçim/şekil koşullarının tamamlanması hususunda gerekli
önlemlerin alınması gerektiği,
7.
Teknik şartnameler ile yaklaşık maliyet hesap cetvellerinin konu içerikleri
birden fazla uzmanlık gerektirdiği halde, tek personel tarafından hazırlandığı,
8.
Ön mali kontrolün tamamlandığı tarihi izleyen günden itibaren istekliye
bildirim yapılması gerektiği,
9.
İstekliler tarafından hazırlanan bazı ihale dokümanında EKAP'tan indirildiğine
ya da idareden satın alındığına dair herhangi bir belge konulmadığı,
10.
Bazı ihalelerde 4734 sayılı Kanunun 19 uncu maddesi gereğince, açık ihale
yapılması gerekirken, doğrudan temin yöntemi ile alımın gerçekleştirildiği,
11.
Doğrudan temin yöntemi kapsamında yapılan bazı işlerde, alım işi belli bir
süreyi gerektirdiği halde, söz konusu alımların bir sözleşmeye bağlanmadığı,
12.
Doğrudan temin yöntemi ile alımı yapılan ve belli bir süreyi gerektiren bazı
yapım işleri ile hizmet alımlarında, sözleşme hükümlerine göre yerine getirilen
taahhütlerin bedellerinin ödenmesinde, Yapım İşleri Hakediş Raporu ile Hizmet
İşleri Hakediş Raporunun düzenlenmediği,
13.
Doğrudan temin yöntemi kapsamında bakım ve onarımları yapılan araçların
onarımlarına ilişkin giderlerin ödenmesinde Hizmet İşleri Hakediş Raporunun
düzenlenmediği,
14.
Doğrudan temin yöntemi ile tek firmadan teklif alınarak 2015 yılında başka bir
firma ile yapılan iskonto oranının kullanılarak 37 aracın bakım ve onarım
işinin gerçekleştirildiği,
15.
Doğrudan temin yöntemi ile gerçekleştirilen bazı alımlarda muayene ve kabul
belgesinin düzenlenmediği,
16.
Doğrudan temin yöntemi ile gerçekleştirilen çeşitli yapım işlerine ait piyasa
araştırmalarına esas dayanak belgelerinin, piyasa fiyat araştırmaları tutanağı
ekine konulmadığı,
17.
Seyahat kartlarının ilgili kullanıcılara teslimi kapsamında tutanak
düzenlenmediği,
18.
Çeşitli ödemelerde fatura düzenlenmediği, uçak bileti çıktısı ya da herhangi
bir kaşe ve imza olmayan e-bilet fişi karşılığında ödeme yapıldığı,
19.
İstanbul'da görevlendirilen bir personelin makam onayı alınmadan Ankara'ya
çağrıldığı ve bu denetim elemanının yol masrafının Kurum tarafından
karşılanmasının mevzuata uygun olmadığı,
20.
Fatura ve konaklama giderleri evraklarına istinaden, mevzuata uygun faturaların
düzenlenmesinin sağlanması ve ödeme emrine mevzuata uygun belgelerin konulması
gerektiği,
21.
Bazı memur ve hizmetliler için bir günden az süre ile yapılan geçici
görevlendirmelerde, harcırah oranının belirlenmesine esas gidiş-dönüş
saatlerinin geçici görev yolluk bildirimlerinin ilgili bölümüne yazılmadığı,
22.
Bazı yurtiçi geçici görev yolluğu bildirimlerinde hamaliye ücreti beyan
edildiği, ancak hamaliye ücretine esas malzemelerin detayının beyannamede
gösterilmediği,
23.
Teftişe tabi dönem içinde bazı yurtdışı geçici görev yolluk bildirimleri ekine
dolar kurunu gösterir TCMB kur belgesinin eklenmediği,
24.
Geçici görevle görevlendirilen bazı memurlarca, harcırah beyannameleri ile eki
evrakların ilgili dairesine tevdi edilmediğinin görüldüğü, bazı memurlarca da
geçici görev yolluk bildirimlerine beyanname bildirim tarihlerinin yazılmadığı,
25.
Bazı denetçiler tarafından çekilen yolluk avansların, süresi içinde
kapatılmadığı ve diğer hususlarda gerekli özenin gösterilmediği,
26.
Bilirkişi çalıştırılması hakkında "bilirkişilere sarf etmiş oldukları emek
ve mesaiyle (zaman) orantılı ücret ödenmesi” kriterinin esas alınması gerektiği
yönünde,
Değerlendirme
ve tavsiyelerde bulunulmuştur.
Bu
çerçevede, dış denetçilerin denetim bulguları ve önerileri dikkate alınarak
düzenlenen Üst Yönetici Cevabında;
1-)
İhale üzerine kalan istekli ile ikinci teklif sahibi istekliye sözleşme
imzalandıktan sonra ve diğer isteklilere ise ihaleden sonra iade edilen geçici
teminat mektupları veya bunu ispat eden belgelerin, muhasebe birimine
yatırıldığına dair dekontun ihale işlem dosyasına konulmadığı, 
Geçici
teminat mektuplarının, ihaleden sonra saymanlık ya da muhasebe müdürlüklerine
teslim edilmesi hususunda gerekli hassasiyetin gösterileceği,
2-)
Hizmet Alımı İhaleleri Uygulama Yönetmeliği uyarınca Zarf Açma ve Belge Kontrol
Tutanağına "var-uygun” ya da "var-uygun değil” yazılması gerekirken
"var” yazıldığı, 
Raporda
dile getirilen hatanın sehven yapılmış olduğu, bundan böyle raporda yer alan
hususlar dikkate alınarak işlem yapılacağı,
3-)
Hakediş ödemesi gerçekleştirilmeden önce yüklenici firmaya ilişkin "SGK
borcu yoktur.” sorgulamasının yapılmadığı,
Raporda
bahsi geçen 3820 sayılı ödeme emrine bağlı hizmet alımı işi, ihale yöntemi ile
temin edilen iş olup, ödeme aşamasında SGK borç sorgulamasının yapıldığı,
dolayısıyla Raporda bahsi geçen işler doğrudan temin usulüyle gerçekleştirildiğinden,
SGK borç sorgulaması yapılmasına gerek bulunmadığı,
4-)
İhaleyi kazanan istekli tebligat adreslerinin, sözleşmeye müteakip 15 gün
içinde SGK'ye bildirilmediği,
Başkanlık
Hizmet Binasına karo halı alımı işiyle ilgili, sözleşmesinde yükleniciden teknik
personel talebinde bulunulmadığı ve piyasadan hazır halde satın alındığı, bu
sebeple de SGK Başkanlığına bildirilmediği,
5-)
Bir hizmet alımı için hazırlanan yaklaşık maliyetin, özel firmalara ait
internet sitelerinden alınan fiyat çıktıları ile hesaplandığı,
Alım
yapılacak bazı hizmet kalemleri, kamu kurumlarına ait birim fiyat cetvellerinde
bulunmadığından ve mevzuatın imkan vermiş olması nedeniyle internet satış
siteleri üzerinden fiyat araştırması yapılarak yaklaşık maliyetin
oluşturulduğu,
6-)
İhale işlem dosyalarına konulan ve ödeme emrine bağlanan belgelerin asıllarının
ya da mevzuatına uygun olarak onaylanan nüshalarının konulmasının sağlanması,
tüm belgelerin imza vb. biçim/şekil koşullarının tamamlanması hususunda gerekli
önlemlerin alınması gerektiği,
Konuyla
ilgili gerekli hassasiyetin gösterileceği,
7-)
Teknik şartnameler ile yaklaşık maliyet hesap cetvellerinin konu içerikleri
birden fazla uzmanlık gerektirdiği halde, tek personel tarafından hazırlandığı,
Raporda
belirtilen dokümanların hazırlanmasında raporda önerilen usulün uygulandığı, 
8-)
Ön mali kontrolün tamamlandığı tarihi izleyen günden itibaren istekliye
bildirim yapılması gerektiği,
Ön
mali kontrolün tamamlandığı tarihi izleyen günden itibaren istekliye bildirim
yapılarak yasal süreye dikkat edildiği,
9-)
İstekliler tarafından hazırlanan bazı ihale dokümanında EKAP'tan indirildiğine
ya da İdareden satın alındığına dair herhangi bir belge konulmadığı,
Anılan
evrakların ihale işlem dosyasına konulması için gerekli hassasiyetin gösterileceği,

10-)
Bazı ihalelerde 4734 sayılı Kanunun 19 uncu maddesi gereğince, açık ihale
yapılması gerekirken, doğrudan temin yöntemi ile alımın gerçekleştirildiği,
Açık
ihale yapılması gerekirken, doğrudan temin yöntemiyle gerçekleştirilen alımlara
ilişkin olarak ilgili birimlerin daha dikkatli olunması hususunda Başkanlık
tarafından yazılı olarak uyarıldığı,
11-)
Doğrudan temin yöntemi kapsamında yapılan bazı işlerde, alım işi belli bir
süreyi gerektirdiği hâlde, söz konusu alımların bir sözleşmeye bağlanmadığı, 
İlgili
mevzuat gereğince, bir defada yapılacak alımlara ilişkin bir sözleşme
düzenlenmediği, alımın belli bir süreyi gerektirmesi durumunda ise bir
sözleşmeye bağlanması hususunda gerekli hassasiyetin gösterildiği,
12-)
Doğrudan temin yöntemi ile alımı yapılan ve belli bir süreyi gerektiren bazı
yapım işleri ile hizmet alımlarında, sözleşme hükümlerine göre yerine getirilen
taahhütlerin bedellerinin ödenmesinde, Yapım İşleri Hakediş Raporu ile Hizmet
İşleri Hakediş Raporunun düzenlenmediği,
Raporda
bahsi geçen işlerin, bir defada yapılacak alımlara ilişkin olduğu, bu sebeple
sözleşme düzenlenmediği, alımın belli bir süreyi gerektirmesi durumunda ise bir
sözleşmeye bağlanması hususunda gerekli hassasiyetin gösterildiği,
13-)
Doğrudan temin yöntemi kapsamında bakım ve onarımları yapılan araçların
onarımlarına ilişkin giderlerin ödenmesinde Hizmet İşleri Hakediş Raporunun
düzenlenmediği,
Raporda
bahsi geçen araç bakım ve onarım işlerine ilişkin olarak ilgili firmayla
sözleşme yapılmadığından, giderlerin ödenmesinde Hizmet İşleri Hakediş Raporu
düzenlenmediği, 
14-)
Doğrudan temin yöntemi ile tek firmadan teklif alınarak 2015 yılında başka bir
firma ile yapılan iskonto oranının kullanılarak 37 aracın bakım ve onarım
işinin gerçekleştirildiği, 
Geçmiş
yıllardaki iskonto oranının, piyasa şartlarına göre çok uygun olması nedeniyle
diğer yıllarda da uygulanmasının sağlandığı, piyasa araştırma tutanağında tek
firmanın teklifine yer verilmesinde Kurumun menfaati doğrultusunda bir sakınca
olmadığı, 
15-)
Doğrudan temin yöntemi ile gerçekleştirilen bazı alımlarda muayene ve kabul
belgesinin düzenlenmediği,
Doğrudan
temin yöntemi ile gerçekleştirilen alımlarda Raporda bahsi geçen öneri
doğrultusunda muayene ve kabul belgesinin düzenlenerek işlem yapılacağı,
16-)
Doğrudan temin yöntemi ile gerçekleştirilen çeşitli yapım işlerine ait piyasa
araştırmalarına esas dayanak belgelerinin, piyasa fiyat araştırmaları tutanağı
ekine konulmadığı,
Merkezi
Yönetim Harcama Belgeleri Yönetmeliği’nin 63 üncü maddesi kapsamında; piyasa
araştırmalarına esas dayanak belgelerinin piyasa fiyat araştırmaları tutanağı
ekine konulmasının zorunlu olmadığı, ilgili ödeme emirlerine sadece piyasa
fiyat araştırma tutanağının konulduğu, dayanağı belgelerin ise İdarede mevcut
olan teklif dosyalarında tutulduğu,
17-)
Seyahat kartlarının ilgili kullanıcılara teslimi kapsamında tutanak
düzenlenmediği, 
Seyahat
kartlarının ilgili kullanıcılara teslimi ile ilgili sehven yapılan hata bir
tutanak düzenlenmek suretiyle ilgili kişilere imzalattırılarak ibra edildiği,
bundan böyle gerekli hassasiyetin gösterileceği,
18-)
Çeşitli ödemelerde fatura düzenlenmediği, uçak bileti çıktısı ya da herhangi
bir kaşe ve imza olmayan e-bilet fişi karşılığında ödeme yapıldığı,
Bazı
işlere ait ödemelerde, fatura yerine geçen belgelerin kabul edildiği, uçak
biletlerindeki belgelemelere ilişkin olarak ise bundan sonra gerekli
hassasiyetin gösterileceği,
19-)
İstanbul'da görevlendirilen bir personelin makam onayı alınmadan Ankara'ya
çağrıldığı ve bu denetim elemanının yol masrafının Kurum tarafından
karşılanmasının mevzuata uygun olmadığı,
Merkezi
Yönetim Harcama Belgeleri Yönetmeliği’nin 22’nci maddesi kapsamında, denetim
elemanlarının yurtiçi geçici görev yolluklarının ödenmesinde görevlendirme
yazısının aranmadığı,
20-)
Fatura ve konaklama giderleri evraklarına istinaden, mevzuata uygun faturaların
düzenlenmesinin sağlanması ve ödeme emrine mevzuata uygun belgelerin konulması
gerektiği, 
Fatura
ve konaklama giderleri evraklarına istinaden, mevzuata uygun faturaların
düzenlenmesinin sağlanması ve ödeme emrine mevzuata uygun belgelerin konulması
hususunda sehven yanlış uygulama yapıldığı ve ilgililerin uyarıldığı, bundan
sonra gerekli hassasiyetin gösterileceği,
21-)
Bazı memur ve hizmetliler için bir günden az süre ile yapılan geçici
görevlendirmelerde, harcırah oranının belirlenmesine esas gidiş-dönüş
saatlerinin geçici görev yolluk bildirimlerinin ilgili bölümüne yazılmadığı,
Bir
günden az süre ile yapılan geçici görevlendirmelerde, harcırah oranının
belirlenmesine esas gidiş-dönüş saatlerinin geçici görev yolluk bildirimlerinin
ilgili bölümüne yazılmaması hakkında sehven yapılan yanlış uygulamaların tespit
edildiği ve ilgililerin uyarılarak bu işlemlerde gerekli dikkat ve özenin
gösterileceği,
22-)
Bazı yurtiçi geçici görev yolluğu bildirimlerinde hamaliye ücreti beyan
edildiği, ancak hamaliye ücretine esas malzemelerin detayının beyannamede
gösterilmediği,
Bazı
yurtiçi geçici görev yolluğu bildirimlerinde hamaliye ücreti beyan edildiği,
ancak hamaliye ücretine esas malzemelerin detayının beyannamede sehven
gösterilmediği, bu sebeple ilgililerin uyarılarak gerekli dikkat ve özenin
gösterileceği,
23-)
Teftişe tabi dönem içinde bazı yurtdışı geçici görev yolluk bildirimleri ekine
dolar kurunu gösterir TCMB kur belgesinin eklenmediği,
Yurtdışı
geçici görev yolluk bildirimleri ekine dolar kurunu gösterir TCMB kur
belgesinin bundan sonra ödeme emri evraklarıyla beraber her iki nüshaya da
eklenmesinin sağlanacağı,
24-)
Geçici görevle görevlendirilen bazı memurlarca, harcırah beyannameleri ile eki
evrakların ilgili dairesine tevdi edilmediğinin görüldüğü, bazı memurlarca da
geçici görev yolluk bildirimlerine beyanname bildirim tarihlerinin yazılmadığı,
Harcırah
beyannameleri ile eki evrakların tanzimi ve ilgili dairelerine tevdiinde bundan
böyle gerekli hassasiyetin gösterileceği,
25-)
Bazı denetçiler tarafından çekilen yolluk avansların, süresi içinde
kapatılmadığı ve diğer hususlarda gerekli özenin gösterilmediği,
İstisnai
de olsa süresi içerisinde kapatılmayan yolluk avanslarının süresi içinde
kapatılması hususunda gerekli hassasiyetin gösterileceği,
26-)
Bilirkişi çalıştırılması hakkında "bilirkişilere sarf etmiş oldukları emek
ve mesaiyle (zaman) orantılı ücret ödenmesi” kriterinin esas alınması gerektiği
yönünde,
Bilirkişi
ücretinin ilgili yönetmelik hükümlerine göre emsal uygulamalar da göz önüne
alınarak tahmini bir ücret öngörülmek suretiyle belirlendiği, yapılan işin
meşakkatli ve ağır olduğu görüldüğünden makam onayıyla bilirkişi ücretinin ve
çalışılacak sürenin artırılması zaruretinin doğduğu, dolayısıyla bilirkişi
ücretlerinin ilgili mevzuatında belirtildiği şekilde sadece emek ve mesaiyle
orantılı olarak belirlendiği,
İfade
edilmiş ve Dış Denetim Raporunda yer alan öneriler kapsamında gerekli
tedbirlerin alınacağı belirtilmiştir.
BAŞKAN
– Bilgilerinize sunulmuştur.
Türkiye
Büyük Millet Meclisi Başkanlığının bir tezkeresi daha vardır, okutup oylarınıza
sunacağım.
2.- TBMM Başkanlığının, Tayland Parlamentosu ile Türkiye Büyük Millet
Meclisi arasında parlamentolar arası dostluk grubu kurulmasına ilişkin
tezkeresi (3/472)
Türkiye Büyük Millet Meclisi Genel Kuruluna
Türkiye
Büyük Millet Meclisinin Dış İlişkilerinin Düzenlenmesi Hakkındaki 3620 sayılı
Kanun'un 4’üncü maddesi uyarınca, Tayland Parlamentosu ile Türkiye Büyük Millet
Meclisi arasında Parlamentolar Arası Dostluk Grubu kurulması Genel Kurulun
tasvibine sunulur.
 Binali
Yıldırım
 Türkiye
Büyük Millet Meclisi 
 Başkanı

BAŞKAN
– Kabul edenler… Kabul etmeyenler… Kabul edilmiştir.
Sayın
milletvekilleri, Anayasa’nın 92’nci maddesine göre verilen bir Cumhurbaşkanlığı
tezkeresi vardır, okutuyorum: 
3.- Cumhurbaşkanlığının, hudut, şümul, miktar ve zamanı Cumhurbaşkanınca
takdir ve tespit olunacak şekilde, Türk Silahlı Kuvvetleri unsurlarının
NATO’nun Afganistan’da icra etmekte olduğu kararlı destek misyonu ve devamı
kapsamında yurt dışına gönderilmesi, aynı amaçlara yönelik olmak üzere yabancı
silahlı kuvvetlerin anılan misyona katılmak amacıyla ülkemiz üzerinden
Afganistan’a intikali ile geri intikali kapsamında Türkiye’de bulunması ve
bunlara imkân sağlayacak düzenlemelerin Cumhurbaşkanı tarafından belirlenecek
esaslara göre yapılması için Türkiye Büyük Millet Meclisinin 6/1/2015 tarihli
ve 1079 sayılı Kararı’yla verilen ve 3/1/2017 tarihli ve 1133 sayılı Türkiye
Büyük Millet Meclisi Kararı’yla uzatılan izin süresinin Anayasa’nın 92’nci
maddesi uyarınca 6/1/2019 tarihinden itibaren iki yıl uzatılmasına ilişkin
tezkeresi (3/452)
14 Aralık 2018
Türkiye Büyük Millet Meclisi Başkanlığına
Birleşmiş
Milletler (BM) Güvenlik Konseyinin 1368 (2001), 1373 (2001) ve 1386 (2001)
sayılı kararları çerçevesinde ve 5 Aralık 2001 tarihli Bonn Konferansı
sonuçları uyarınca, Afganistan Hükûmetinin güvenlik durumunun iyileştirilmesi
ve kendi güvenlik kabiliyetlerinin oluşturulmasına yardımcı olmak amacıyla 2001
yılında Uluslararası Güvenlik ve Yardım Kuvveti (ISAF) oluşturulmuş; 2003
yılında bu kuvvetin sorumluluk alanı 1510 (2003) sayılı BM Güvenlik Konseyi
Kararı’yla Kâbil'in ötesine genişletilerek stratejik komuta, kontrol ve eş
güdümü Kuzey Atlantik Konseyinin 16 Nisan 2003 tarihli Kararı’yla NATO
tarafından üstlenilmiştir.
Türk
Silahlı Kuvvetleri, Türkiye Büyük Millet Meclisinin 10 Ekim 2001 tarihli ve 722
sayılı Kararı’yla verilen yetki temelinde Afganistan'da ISAF Harekâtı’nın
başlangıcından itibaren görev almaktadır.
NATO devlet ve hükûmet başkanları, 4-5 Eylül 2014
tarihlerinde gerçekleştirilen Galler Zirvesi’nde, Afganistan'ın mutabakatıyla
ISAF'ın bitiminden sonra Afganistan'da muharip olmayan Kararlı Destek
Misyonunun başlatılmasını kararlaştırmışlardır. Söz konusu misyon, ülke
genelinde güvenlik sorumluluğunu üstlenen Afgan Millî Savunma ve Güvenlik
Kuvvetlerine (ANDSF) eğitim, yardım ve danışmanlık sağlamaktadır.
Afganistan’la
köklü kardeşlik ve dostluk ilişkileri bulunan Türkiye, Afganistan'ın millî
birliğini, bütünlüğünü ve bağımsızlığını her zaman desteklemiş; Afgan halkının
terörden uzak olarak barış, istikrar ve refah içinde yaşamasını teminen, her
alanda Afganistan’la dayanışma içinde olmuştur. Cumhuriyet tarihinin en büyük
dış yardım programlarından birini Afganistan'da yürütmekte olan ülkemiz,
hâlihazırda 3 Ocak 2017 tarihli ve 1133 sayılı Türkiye Büyük Millet Meclisi
Kararı uyarınca söz konusu misyona katkıda bulunmaktadır. 
NATO
devlet ve hükûmet başkanları, 11-12 Temmuz 2018 tarihlerinde gerçekleştirilen
Brüksel Zirvesi’nde, Kararlı Destek Misyonunun ANDSF'nin eğitim, yardım ve
danışma faaliyetlerini başarıyla sürdürdüğünü de belirterek Afganistan'da uzun
vadeli güvenlik ve istikrarın teminine yönelik bağlılıklarını yinelemişler ve
2018 yılı sonrasında da misyon kapsamında Afganistan'a sağlanmakta olan
katkılarını sürdüreceklerini taahhüt etmişlerdir.
Bu
mülahazalar ışığında hudut, şümul, miktar ve zamanı Cumhurbaşkanınca takdir ve
tespit olunacak şekilde, Türk Silahlı Kuvvetleri unsurlarının NATO'nun
Afganistan'da icra etmekte olduğu Kararlı Destek Misyonu ve devamı kapsamında
yurt dışına gönderilmesi, aynı amaçlara yönelik olmak üzere yabancı silahlı
kuvvetlerin anılan misyona katılmak amacıyla ülkemiz üzerinden Afganistan'a
intikali ile geri intikali kapsamında Türkiye'de bulunması ve bunlara imkân
sağlayacak düzenlemelerin Cumhurbaşkanı tarafından belirlenecek esaslara göre
yapılması için, 6 Ocak 2015 tarihli ve 1079 sayılı Türkiye Büyük Millet Meclisi
Kararı’yla verilen ve 3 Ocak 2017 tarihli ve 1133 sayılı Türkiye Büyük Millet
Meclisi Kararı’yla uzatılan izin süresinin 6 Ocak 2019 tarihinden itibaren iki
yıl uzatılması hususunda gereğini Anayasa’nın 92’nci maddesi uyarınca
bilgilerinize sunarım.
 Recep
Tayyip Erdoğan
 Cumhurbaşkanı
BAŞKAN
– Alınan karar gereğince Cumhurbaşkanlığı tezkeresi üzerinde İç Tüzük’ün 72’nci
maddesine göre görüşme açacağım. 
Gruplara
ve şahsı adına iki üyeye söz vereceğim. Konuşma süreleri gruplar için yirmişer
dakika, şahıslar için onar dakikadır. 
Tezkere
üzerinde söz alan sayın milletvekillerinin isimlerini okuyorum: 
Gruplar
adına: İYİ PARTİ Grubu adına Aydın Adnan Sezgin, Aydın Milletvekili; Milliyetçi
Hareket Partisi Grubu adına Mustafa Hidayet Vahapoğlu, Bursa Milletvekili;
Halkların Demokratik Partisi Grubu adına Mehmet Ruştu Tiryaki, Batman
Milletvekili; Cumhuriyet Halk Partisi Grubu adına Ahmet Ünal Çeviköz, İstanbul
Milletvekili; Adalet ve Kalkınma Partisi Grubu adına Volkan Bozkır, İstanbul
Milletvekili. 
Şahıslar
adına: Engin Altay, İstanbul Milletvekili; Ali Şahin, Gaziantep Milletvekili. 
Şimdi,
ilk söz İYİ PARTİ Grubu adına Aydın Milletvekili Aydın Adnan Sezgin’e aittir. 
Sayın
Sezgin, buyurun. (İYİ PARTİ sıralarından alkışlar) 
Süreniz
yirmi dakika.
İYİ
PARTİ GRUBU ADINA AYDIN ADNAN SEZGİN (Aydın) – Sayın Başkan, sayın
milletvekilleri; öncelikle, bugün Iğdır’daki kazada şehit olan askerimize
Allah’tan rahmet, yaralı gazilerimize acil şifalar diliyorum.
Hemen
belirtmeliyim ki tezkereye olumlu oy kullanacağız. 
Türk
Silahlı Kuvvetleri unsurlarının 2001 yılından beri ISAF ve Kararlı Destek
Misyonu çerçevesinde NATO’yla birlikte Afganistan’da barış ve istikrarın
sağlanmasına yönelik görevlere katkıları ve sağladığı hizmetler Türkiye’nin
uluslararası ilişkilerinde yüz akı olarak adlandırılabilecek bir niteliktedir.
İfa edilen bu görevler, gücünü uluslararası meşruiyetten, Birleşmiş Milletler
Güvenlik Konseyi kararlarından almaktadır. Kararlı Destek Misyonu, Sayın Millî
Savunma Bakanımızın ifadesiyle, Türkiye’nin güvenliğinde önemli bir yer tutan
ve Türkiye’nin uluslararası kimliğinin bir parçası olan NATO’yla dayanışmamızın
bir ifadesidir. Ama bu vazife, bilhassa, bariz geleneksel dostluk
ilişkilerimizin bulunduğu, yüzyıllara giden derin kültürel bağlar yaşattığımız,
soydaşlarımızı barındıran ve ülkemizin millî çıkarları bakımından çok önemli
bir bölgede bulunan Afganistan’a ve Afgan halkına karşı vazgeçilmez bir ödev
niteliğindedir. 
Afganistan’la
ilişkilerimizin tarihinin ayrıntılarına girmeye gerek yoktur. Ülkemiz için
Afganistan’ın taşıdığı önemi ve Afgan halkıyla ilişkilerimizin değerini Atatürk
daha cumhuriyet kurulmadan önce tespit etmiştir. Gönül coğrafyası anlayışı bir
yana, Afganistan jeopolitik anlamda Türkiye’nin önceliğidir, öyle kalmalıdır. 
Türk
Silahlı Kuvvetleri, Afganistan’da bulunduğu her görevde ve bölgede, hem
Afganistan özelinde hem de dünyadaki benzer uluslararası misyonlar bağlamında
örnek bir başarı silsilesi ortaya koymuştur, bununla övünmeliyiz. Keza,
Afganistan’da sivil hizmet veren kuruluşlarımız da önemli eserler ve süreçler
gerçekleştirmişlerdir. Geçtiğimiz yıllarda NATO’nun Afganistan’daki kıdemli
sivil temsilcisi olarak görev yapan Sayın Hikmet Çetin’in ve Büyükelçi İsmail
Aramaz’ın olağanüstü hizmetleri ve etkin yönetimleri de hâlâ saygıyla
anılmaktadır. 
Maalesef
özellikle son on yılda dış politikamız kurumsal geleneklerinden, uluslararası
hukukun bazı normlarından, teamül ve kurallarından uzaklaştı ve savruldu.
Türkiye'nin istikrar ihraç eden ve yayan bir ülke olma niteliği hayli aşındı,
tıpkı Türkiye içinde iktidarın Türkiye’yi demokrasiden, hukukun üstünlüğünden,
insan hakları ve temel özgürlüklerden, etik kurallardan uzaklaştırmış olduğu
gibi. Ulusal planda demokrasi ve hukukun üstünlüğünün egemenliği uluslararası
ilişkilerde ve diplomaside başarının teminatıdır bilhassa Türkiye konumundaki
ülkeler için. Mamafih, Afganistan politikamız bir istisna oluşturmaktadır ve bu
bağlamda uluslararası iş birliğine katkılarımız ve ikili yardımlarımız bölge ve
dünya barışına, istikrara, terörizmle mücadeleye katkı bakımından dış politikamızın
bilançosunun aktifinde yüksek bir katsayıyla yer almaktadır. Bunu evvelemirde
Dışişleri Bakanlığı kadrolarının ve elbette Türk Silahlı Kuvvetlerinin
ferasetine, basiretine ve becerisine borçluyuz. 
Afganistan
sorununa çözüm için süregiden birçok inisiyatif meyanında Türkiye'nin
öncülüğünde başlatılan İstanbul Süreci iyi niyetli ve ilgili tarafları bir
araya getiren bir girişim olarak alkış hak etmektedir. Fakat, bugüne kadar
sağladığı neticelerin mütevazı kaldığını kabullenmeliyiz. Bu durumun, son yıllarda
dış politikamızdaki itibar ve güven kaybından mı kaynaklandığı sorusu da ister
istemez akla gelmektedir. Uluslararası camia, uzun yıllardan beri Afganistan’ın
bir yandan yarattığı risk ve tehditleri dizginlemeye çalışırken, diğer yandan
bu ülkede vahşi teröre, kan, gözyaşı, sefalete, ülkenin en tehlikeli terör
örgütlerine melce olmasına son vermeye çalışıyor; uyuşturucu üretiminin ve
ticaretinin önüne geçmeye gayret ediyor, demokrasi ve adalet yolunda ufak tefek
adımları teşvik ediyor, ülkenin birliğini dirliğini sağlamak için çaba sarf
ediyor ama başarılı olamıyor. 
Merkezî
hükûmet, ülkenin ancak yüzde 55’ini kontrol edebiliyor. Terör örgütleri ülke
nüfusunun yüzde 12’sini hâkimiyeti altında tutuyor, bu oran zaman zaman
yükseliyor. Taliban örgütü de kendini muhatap olarak kabul ettirebilecek bir
konuma geldi. IŞİD (DEAŞ) ülkeye köklü şekilde yerleşiyor ve Afganistan hâlâ
içinden çıkılmaz bir felaketler örgüsü hâlinde çürüyor. Afyon üretimi
kontrolden çıkmış şekilde artıyor. Bölgeyi haklı olarak kendi güvenliği
açısından önemli bir risk ve tehdit olarak gören Rusya Federasyonu’nun hem
siyasi süreçlerde hem de arazide etkisi artıyor. 
En
önemlisi, Afganistan yeniden kanlı bir iç savaşa sürüklenme tehlikesiyle karşı
karşıya. Her hafta ortalama 50 Afgan askeri öldürülmektedir. Afganistan’ın iç
sorunlarına ve Afganlar arası ağır ihtilaflara taraf olmadan Afganistan’ın
komşularıyla vaki güven bunalımının azaltılmasına yönelik temas ve teşebbüslere
daha inançlı ve kararlı bir ivme kazandırılmalı, bölgede istikrarın daha da
kırılmasının ve güç boşluğunun derinleşmesinin önüne geçilmeli, Afganistan’a
destek ve yardımlar her açıdan artırılmalıdır. Oysa Trump, Suriye’den asker
çekme kararını açıkladıktan hemen sonra, Afganistan’dan da 7 bin askerini
çekeceğini beyan etmiştir; bu önemli bir rakamdır. 
Afganistan’ın
bugünkü perişan hâli NATO’nun, uluslararası camianın bu ülkedeki mevcudiyetinin
bir neticesi değildir. Muhtemelen kendi hâline bırakılması durumunda bilanço
hem Afganistan hem bölge ve dünya için çok daha ağır olacaktı. 
Evet,
bu bölgede Amerika Birleşik Devletleri ve Suudi Arabistan bir canavar
yaratmışlardır. El Kaide’yle özdeşleşen bu canavar, dünya verilerinin
değişmesinde, bizatihi insanlığın huzurunun sarsılmasında acımasızca rol
oynamıştır. Bir yandan Peştun milliyetçiliğinin, diğer yandan dinî radikalizmin
en kötü örneğinin birleşerek yarattıkları sürekli bir deprem durumu vardır.
Buna bir de etniler, kabileler, çıkarlar arası ağır mücadelenin vahim tesirleri
eklenmiştir. 
Evet,
ABD ve Suudi Arabistan dünyanın başına büyük bir bela sarmışlardır ama kendi
hâlinde belirli bir denge içinde yaşayıp giden bu ülkeyi işgal eden Sovyetler
Birliği’nin hiç günahı yok mudur? Sevgili dostumuz Pakistan’ın, bugüne kadar
izlediği zararlı siyaseti. soruna olumlu katkı sağlayacak bir şekilde
dönüştürecek sahici bir siyasi iradeye dönüştürmesi mümkün değil midir?
Türkiye, bugüne kadar harcadığı olumlu çabalara ilaveten, kendi diplomatik
hafızasını canlandırarak yeni formüller tasarlayamaz mı? Örneğin, Afganistan
zemininde ABD, Rusya ve Türkiye’nin kolektif güç ve akıllarının harekete
geçmesine öncülük yapamaz mı? Böylelikle sonuç üretici bir barış ve uzlaşı
sürecine ulaşılamaz mı?
Afganistan’a
gerçek bir çare bulunamadığı takdirde, bizim de bölgemiz sayılan o bölge, Türk
cumhuriyetlerinden başlamak suretiyle tüm dünyayı yeni türbülanslara
sürükleyecektir. Türkiye'nin böyle bir çözüm istikametinde etkin sonuç
sağlayacak diplomatik enerjisi vardır, yeter ki bu enerji israfçı bir
anlayışla, verimsiz bir şekilde kullanılmasın. Kaynayan ve dünyayı da kanatan
Afganistan yarası daha büyük tehlikelere yol açmadan sonlandırılabilmelidir. 
Sayın
milletvekilleri, Suriye de, yanı başımızdaki savaş da sık sık Afganistan
benzetmesine tabi tutulmuştur. Bu benzetmenin çok belirgin gerçeklikler
taşıdığı bir süreç yaşanmıştır. Bu tehdit, şimdi biraz görünüm değiştirmiş
olarak devam etmektedir. Esasen bu benzetme kuvvetli bir olasılık olarak
2012’nin ortalarından itibaren yoğun telkin ve uyarılara konu olmuş, maalesef
AK PARTİ iktidarı bunlara kulak tıkamış, arazideki gerçekliği görmek
istememiştir. Suriye konusunda kendinden farklı politikalar uygulayan ülkelerin
kararlılıklarını hafife almıştır. Bugün Suriye krizinin AK PARTİ iktidarının
politikalarından kaynaklanan ve millî güvenlik çıkarlarımız üzerinde ağır
riskler oluşturan etkilerinin onarılması, dizginlenmesi vaktidir. 
Millî
Savunma Bakanlığı bütçe görüşmeleri sırasında, 17 Aralık günü, millî güvenlik
çıkarlarımızı ilgilendiren konuları polemik yapmayacağız dedik. Menbic’se
Menbic, Fırat’ın doğsuysa Fırat’ın doğusu, bu kesimlere yönelik hamlelerde
geciktiğimizi, İYİ PARTİ olarak olası harekâtları destekleyeceğimizi, ABD’nin
de gölge etmemesi gerektiğini vurgulamıştık. Trump’ın bölgeden ABD askerlerini
çekme kararı elbette hayırlıdır. Trump bu karara yönelik düşüncelerini önceden
de müteaddit defalar tekrarlamıştır. Afganistan’dan da 7 bin askerini eksiltme
kararı ile bu kararı arasında mutlaka bir koşutluk mevcuttur. Bilindiği gibi,
ABD’de konu enine boyuna tartışılmaktadır. Kararın uygulamasını, azami dikkatle
izleyip göreceğiz. Ancak ABD’nin DEAŞ’la Mücadele Koordinatörü yeteneksiz,
muhteris McGurk’ün istifası bile bu noktada kayda değerdir ve ABD’nin, sıkça,
işinin ehli olmayan vizyonsuz gariplerle büyük işlere kalkışma hatasına da düşebildiğini
gösteren yeni bir numunedir. 
Çekilme
gerçekleştiği takdirde, bazı komplo teorisi uzmanları da sohbetlerini baştan
sona yeniden yazmak zorunda kalacaklardır. Ancak iş ABD’nin çekilmesiyle
bitmemektedir, terörist PYD/YPG’nin elindeki silahlar, araç gereç ne olacaktır?
Bunlar, uzun vadeli tehdit unsurları olarak bölgede kalacak mıdır? Bir kısmının
kalması mukadder gözükmektedir, bunların yaratacağı ve tetikleyeceği riskler
nasıl önlenebilecektir? Ayrıca, burada rakip görüşler ve çıkarlara sahip başka güçler
mevcudiyetlerini sürdüreceklerdir. Ucu açık bir durum söz konusudur ve henüz,
muhatap olduğumuz risklerin azalacağını söylemek mümkün değildir. Buna,
öncelikle dikkat çekmek istiyoruz. 
ABD’nin
askerlerini geri çekmesi kararının Sayın Millî Savunma Bakanının, NATO’yla
ilişkilerimizin ve transatlantik bağların önemini vurgulayan, dış
politikamızdaki ve ittifak ilişkilerimizdeki kurumsal geleneklere dönüşü
anımsatan söyleminin özüyle bir bağlantısı bulunuyor ise bunun da omuzlarımıza
ve tutumumuza yüklediği ciddi bir sorumluluk mevcuttur. Örneğin DEAŞ, Suriye
coğrafyasının derinliklerindedir, oraya gidip DEAŞ’ı etkisiz hâle getirmek
büyük ve tehlikeli bir sınavdır. Muhakkak başka tehlikeler de başka denklem ve
baskılar da belirecektir. Böyle bir sorumluluk ve sınama yerel seçimlerle
sınırlı herhangi bir manevranın çok ötesinde bir yük tahmil eder; azami özen,
dikkat, hassasiyet, sağduyu, ölçü, denge ve isabet gerektirir; hezeyandan uzak
durmayı icap ettirir. Bambaşka bir politikaya ve stratejiye yönelmemiz
gerekecektir.
Diğer
bir deyişle, iktidarın bugüne dek ortaya koyduğu kötü alışkanlardan uzak
durması elzemdir. Aksi takdirde, bugüne kadar karşılaştığımız risk ve
tehditlerin çok ötesini barındıran bir girdabın içine düşmemiz kaçınılmazdır.
Dolayısıyla ihtiyatı elden bırakmadan muhataplarımızı ve ortaklarımızı bu
muhataplarla ve ortaklarla nereye kadar birlikte hareket edebileceğimizi düzgün
bir şekilde tespit edebilmeliyiz. İhvan gibi bazı yanlış mihmandarlardan da
uzaklaşmalıyız. Özetle, bugüne kadar sürdürülen ikircikli, mübeddel tutumdan
kurtulmalıyız. 
İran
konusu diğer bir faktördür. Öngörülebilir senaryolar çerçevesinde, İran’ın
Türkiye için büyük zorluk kaynağı olması beklenmelidir. Astana süreci öncesinde
geliştirdiğimiz ve dünyaya anlatmaya çalıştığımız temel savlar arasında İran’ın
kendi tercih ve menfaatlerine uygun bir aks, kemer inşa etmekte olduğu hususu
yok muydu? Öte yandan, İran’ın Suriye’nin geleceğine bakışı da bizimkinden çok
farklı unsurlar ihtiva etmektedir. Önümüzdeki dönemde İran’ın bu sabitlerinin
değişmesi de çok zordur ve çok önemli, Şam rejimi ve Şam ordusuyla nasıl bir
denklem içinde birlikte olunacaktır? Nasıl bir denklem inşa edilecektir
arazide? Her hâlükârda böyle bir harekât ve eylem planı öncesinde Türkiye Büyük
Millet Meclisi zemininde ulusal bir mutabakat oluşturma çalışmasının bir an
önce başlatılması gerekmektedir. İktidarın açıklamaları gerçekten ciddiyse
önümüzdeki manzara Fırat Kalkanı Operasyonu’ndan da Afrin Harekâtı’ndan da daha
tehditkârdır; uzun vadeli olma ihtimali hayli yüksektir; yurt içinde kuvvetli
yansımalar yaratma olasılığı da mevcuttur. Bu çerçevede bambaşka bir anlayış ve
vizyon icap edecektir. Bu vizyonu en iyi tayin edecek, buna en olumlu katkıları
sağlayacak yer de Türkiye Büyük Millet Meclisidir.
Sayın
milletvekilleri, Millî Savunma Bakanlığı bütçesinin Komisyonda görüşülmesi
sırasında İYİ PARTİ, 2019 bütçesinin enflasyon oranı göz önünde
bulundurulduğunda 2018’e göre yüzde 10’luk bir düşüşle malul olduğunu oysa
iktidarın muhtelif hataları nedeniyle Türkiye’nin maruz kaldığı risk ve
tehditlerin arttığını, tasarıda öngörülen meblağın artırılmasına katkıda
bulunmaya hazır olduğunu ifade etmiştir. Maalesef, bu önerimiz de reddedildi.
Şimdi, ucu açık bir sorunla karşılaşmamız hâlinde, Millî Savunma Bakanlığımızın
bütçesinin miktarı da muhtemelen sorgulamaya konu olacaktır.
Sayın
milletvekilleri, Afganistan’dan hayli uzaklaştık. Ancak Millî Savunma
bütçesinin Genel Kurulda görüşülmesi sırasında S400 projesinin tercihi ve
akıbeti konusunda iddia öne sürmek istemediğimizi söylemiştik. Bu vasatta
S400’lerin alınmayabileceğini veya alınıp da atıl tutulabileceğini ima etmek
istemiştik. Beliren yeni koşullar bu kanaatimizi kuvvetlendiriyor. Sayın
Dışişleri Bakanı da birkaç gün önce sistemin F35’lere zarar vermeyeceğini ve
NATO’dan bağımsız şekilde kullanımı yollarını ifade eden bir açıklamada
bulundu. Bunun ne ölçüde mümkün olabileceğini bilemeyiz ama Sayın Dışişleri
Bakanının ifadelerini, sorunun vahametinin iktidar tarafından idrak edildiğine
dair bir işaret olarak görmek mümkündür. Bu meseleye makul ve siyasi bir çözüm
bulunması icap etmektedir.
Sayın
milletvekilleri, devamlı tehlikeli sinyaller veren İdlib konusuna da kısaca
değineceğim. Hâlâ İdlib’deki ağır silahların, teröristlerin, azılı militanların
nereye tahliye edileceği, hangi envantere kaydedileceğine dair somut bir cevap
bulunamamaktadır. Mevcut koşullar altında İdlib, her türlü senaryo ve ihtiyat
planlaması bakımından ağır bir tehdit oluşturmaktadır. Öyle ümit edelim ki bu
ağır tehdit de iktidarın en makul çözümler yelpazesini nihayet yakalayabilmesi
sonucunda bertaraf edilir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
Buyurun.
AYDIN
ADNAN SEZGİN (Devamla) – Sayın milletvekilleri, ülkemizde sıkça beka sorunu
seslendirilmektedir. Türkiye'nin bekasının en büyük teminatı gelişmiş bir
demokrasi, gerçek bir hukuk devleti ve insan hak ve özgürlüklerinin azami
ölçüde genişletilmesidir.
Genel
Kurulu saygıyla selamlarım. (İYİ PARTİ sıralarından alkışlar)
BAŞKAN
– Teşekkür ederim. 
Şimdi,
Milliyetçi Hareket Partisi Grubu adına Bursa Milletvekili Mustafa Hidayet
Vahapoğlu konuşacak.
Buyurun
Sayın Vahapoğlu. (MHP sıralarından alkışlar)
Süreniz
yirmi dakika.
MHP
GRUBU ADINA MUSTAFA HİDAYET VAHAPOĞLU (Bursa) – Sayın Başkan, değerli milletvekilleri;
Türk Silahlı Kuvvetleri unsurlarının NATO’nun Afganistan’da icra etmekte olduğu
Kararlı Destek Misyonu ve devamı kapsamında yurt dışına gönderilmesi, aynı
amaçlara yönelik olmak üzere yabancı silahlı kuvvetlerin anılan misyona
katılmak amacıyla ülkemiz üzerinden Afganistan’a intikali ile geri intikali
kapsamında Türkiye’de bulunması ve bunlara imkan sağlayacak düzenlemelerin
Cumhurbaşkanlığınca yapılması, ayrıca Türk Silahlı Kuvvetleri unsurlarının
Afganistan’daki görev sürelerinin 6 Ocak tarihinden itibaren iki yıl
uzatılmasıyla ilgili Cumhurbaşkanlığı tezkeresi konusunda Milliyetçi Hareket
Partisi Grubu adına söz almış bulunmaktayım. Bu vesileyle Gaziantep’in işgalden
kurtuluşunun yıl dönümünü kutluyor, Gazi Meclisimizi saygılarımla selamlıyorum.
Konuşmama
bir hatıramı sizlerle paylaşarak başlamak istiyorum.
1970’li
yılların sonlarında hayranlığım ve öğrenme isteğimden kaynaklanan ilgiyle hafta
sonlarında cennetmekân Başbuğ’um Alparslan Türkeş Bey’in eğer bir konferansı,
bir sohbeti varsa ona katılırdım, eğer onun bir programı yoksa Aydınlar Ocağı
ve Mülkiyeliler Birliğine gider, orada 50 yaşı aşmış -ben o zaman 20’li
yaşlardayım- belli devlet tecrübesi, dünya tecrübesi olan insanları dinlerdim.
Bir köşeye çekilir, onların yıllardır biriktirmiş olduğu bilgilerini
aktarmalarını bekler ve oradan kendime birtakım paylar çıkarmaya çalışırdım. 27
Aralık 1979’da Sovyetler Afganistan’ı işgal etmişti, iki gün sonra yani 29
Aralık Cumartesi günü Kabil Üniversitesi Veteriner Fakültesi Dekanı olan, şimdi
ismini hatırlayamadığım bir profesörü dinleme fırsatı bulmuştum. Çok güzel bir
Türkçeyle “Üç gün önce ülkem, Sovyetler tarafından işgal edildi.” diye
ağlayarak konuşuyordu. Soru-cevap bölümüne geçilince merakımı yenmek için “Türk
müsünüz? Türkçeyi nereden öğrendiniz?” diye sordum. Bu soruyla yeni bir sohbeti
başlatmış olduğumun farkında değildim. Cennetmekân Atatürk o geniş ufku ve
büyük devlet adamlığının bir örneği olan uygulamayla, Balkanlardan Doğu
Türkistan’a kadar bölgeden eğitim görmek üzere o ülkenin gençlerini getirirmiş,
Afgan Dekan da onlardan birisiymiş ve Ankara Üniversitesinde Veteriner
Fakültesinde okumuş, bir Türk kızıyla evlenmiş. Aynı dönemde çok sayıda gencin
Türkiye’de okuduğunu ve Afganistan’da üst düzey kamu hizmeti, siyaset ve ticaretin
içinde olduklarını söylemişti. 
Bu
ilişkilerle bağlantı olarak örnek olması açısından, Türkiye'nin Afganistan’a
bakışı boyutunda 21 Mayıs 1928 tarihli Hakimiyeti Milliye gazetesinde yer alan
bir haberden bahsetmek istiyorum. Afgan Kralı Emanullah Han Türkiye’ye gelmiş,
onuruna verilen yemekte Atatürk, Afgan Kralı Emanullah’a şöyle sesleniyordu:
“Afgan milletiyle kökü Orta Asya’ya dayanan atalarımız arasındaki ilişkiler ve
dostluk bağları çok eskidir. Tarihin silinmez sayfaları o ilişkilerin sonsuz
anılarıyla doludur. Orada Afgan milleti ile Türk milletinin bir safta, yan
yana, aynı amaca yürüdüğü ve ortak şanlar ve zaferler kazandığı görülecektir.
Afganistan’ın Hindikuş’u ile çetin ve sert tabiatı ve Afgan milletinin olumlu
zekâ, cesaret ve kahramanlığı ve özellikle Afgan devletinin seçkin hükümdarının
yüksek kişiliği her türlü ertelemenin karşısında kesinlik ve kudretle yükselen
bir abidedir. Sizi, milletinizi ve memleketinizi gerçekten seven Türk
milletinin başkanı olarak içtenlikle bildireyim ki Afganistan’ın maddi ve
manevi yükselmesi ve yücelmesi yolundaki girişimlerinizin az zamanda doğmuş
olduğunu görmek bizim özel ümitlerimizdir. Tarihin ne garip tezahürü, dünya
olaylarının ne anlamlı rastlantı ve benzeyişleri vardır. Hükümdar şahsınız
1919’da kahraman Afgan milletinin başında, Asya’nın ortasında istiklal için
mücadele ederken biz de aynı tarihte burada, Avrupa’nın doğusunda, bütün uygar
dünyanın gözleri önünde istiklal ve hürriyetimize vurulan darbelere
göğüslerimizi siper ederek dövüşüyorduk.” diyor. “Afganistan’da niye askerimiz
var?” diyenlere şöyle bir geçmişi hatırlatmak istedim. 
Aslında,
bu dövüş hâlen her iki ülke için de devam etmektedir. Yerli iş birlikçisi
hükûmetle 5 Aralık 1978’de yaptığı dostluk, iyi komşuluk ve iş birliği
anlaşmasının verdiği imkânlardan yararlanarak 50 bin kişiyle Afganistan’ı işgal
edeceğini, oradan Hint Denizi’ne ulaşacağını sanan Sovyetler, Afgan halkının
haklı direnişi sonucunda kara gücünü 3 kat artırarak 150 bine çıkarmış, bu da
yetmemiş, 1984 yılından itibaren sarı yağmur ve sıvı ateş olarak adlandırılan
kimyasal silahlara çocuklara yönelik mızıka, radyo, kuş şeklindeki çocukların
dikkatini çekecek tuzaklanmış bombaları dahi eklemiştir; buna rağmen başarılı
olamamış, Afgan halkının direnişini kıramamış ve arkalarında bir rivayete göre
37 binin, bir rivayete göre 50 binin üzerinde ceset bırakarak defolup
gitmiştir. 
2001
Dünya Ticaret Merkezi’ne yönelik saldırı bahane edilerek ABD öncülüğünde
yürütülen Afganistan’ın işgali projesi de portakal gazı olarak bilinen kimyasal
silahlara rağmen yenilgiden kurtulamadığı Vietnam örneğinde olduğu gibi
başarılı olamamış, hezimetle sonuçlanmıştır. Yaşanan tüm olaylarda Hafızullah
Amin, Babrak Karmal, Necibullah gibi yerli iş birlikçi yöneticiler, sözüm ona
hükûmetin başında ancak işgalcilerin yanındadır. Burada, 2006 yılında Duma’ya
sunulan bir değerlendirme notuna dikkatlerinizi çekmek isterim. Bu notta Ruslar
şunu diyor: “Vietnam’da aslında biz ABD’yle savaştık ama ABD’lilerin karşısında
Vietnamlılar vardı. Afganistan’da da ABD bizimle savaştı fakat karşılarında
Afgan direnişçiler vardı.” diyorlardı. 
Afganistan,
Rusya ve ABD için, jeopolitik konumun yanında, petrol, doğal gaz, kömür ve
bakır madenlerinin yanında lityum gibi zengin nadir element rezervleri
nedeniyle de hedef olan ülkedir. Taliban ve en son DEAŞ örneğinde olduğu gibi,
küresel oyun kurucularca vekâlet savaşçıları, profesyonel katiller vasıtasıyla
bu savaşlar sürdürülmektedir. Irak ve Suriye’den sürülecek olan DEAŞ’ın
Afganistan’ı yurt tutması ihtimali göz ardı edilmemelidir. Özellikle
Afganistan’daki Şii bölgeler ve Hristiyan gruplar ile bugüne kadar Afgan
halkının bağrına bastığı Türk Silahlı Kuvvetleri unsurlarının DEAŞ tarafından
hedef alınma ihtimali de göz ardı edilmemelidir.
Sayın
Başkan, değerli milletvekilleri; devletlerin güvenlik sınırları fiziki
sınırlarında başlamaz ve sadece sahip olunan konvansiyonel, nükleer, biyolojik
ya da kimyasal silahlarla da bir ülkenin güvenliği sağlanamaz. Bunun tipik
örneği, 2017 yılında açıklanan ABD’nin yeni ulusal güvenlik stratejisinde somut
hâle gelmiştir. Önümüzdeki günlerin seyrini görebilmemiz için bu stratejinin
ABD topraklarının, Amerikan halkının ve yaşam biçiminin korunması, Amerikan
refahının yükseltilmesi, barışın güç marifetiyle muhafazası ve Amerikan etkinliğinin
artırılmasından oluşan dört ayak üzerine inşa edildiğini; Rusya Federasyonu ve
Çin Halk Cumhuriyeti’nin ABD’nin temel rakipleri olarak nitelendirildiğini,
kontrol edemedikleri, söz geçiremedikleri hemen her ülke yönetiminin bölgesel
diktatörler olarak nitelenerek, komşularına tehdit yaratmakla suçlanarak hedef
tahtasına oturtulabileceğini ve cihat yanlısı ve transnasyonal kriminal
örgütler olarak nitelenecek örgütlerin varlığından bahisle, her ülkenin
egemenlik alanına saldırılabileceğini görmemiz ve aklımızda tutmamız
gerekmektedir. Küresel oyun kurucular, aç kurtlar gibi, ihtiyacı olan yer altı
ve yer üstü tüm zenginliklere hatta her ülkeye sahip olabilmek, eğer onu
başaramıyorsa kontrol edebilmek için ellerindeki tüm imkânı kullanmaktadırlar.
Bu ülkelerin iştahlarını kabartan nesnelerin başında enerji geldiği gibi gıda,
madenler, nadir elementler, su gibi stratejik diğer maddeler de
unutulmamalıdır. Bugün Afganistan’da, Afgan direnişçileriyle savaşan ülkelerin
askerleri farklı görev yaparken Afganistan coğrafyasını yabancı bilim adamları
karış karış incelemekte, “Ne bulabiliriz?” diye gecelerini gündüzlerine
katmaktadırlar. Türkiye bu konuda fevkalade eksiktir. Afgan Hükûmetiyle minimum
elli yıllık işletme ruhsatı anlaşmaları yapılmaktadır. Zengin ve güçlü diye
tanıdığımız ve hatta bazılarının gıpta ettiği ülkelerdeki refah seviyesi,
Afganistan örneğinde olduğu gibi, sömürülen ülkelerin yoksulluğu sayesinde
ayakta kalmaktadır. Buna karşılık, Türk Silahlı Kuvvetleri dost ve kardeş
Afganistan’da güvenlik ve Afgan halkının huzuru için orada bulunmaktadır.
Türkiye, Afganistan’da etnik kökeni ne olursa olsun halkın tamamına eşit
yakınlıkta olacak şekilde hareket etmektedir. Bunun yanında, Afgan yönetimini
desteklemek, Afganistan millî güvenlik kuvvetlerini eğitmek ve Afganistan
halkına güvenlik, istikrar ve gelişme konusunda yardımcı olmakta, Türk
birlikleri sorumluluk sahası dışında ve mayın temizleme, terörle mücadele,
uyuşturucuyla mücadele faaliyetlerinde görev almamaktadırlar. Türkiye, 31 Ocak
2014 tarihinde sona eren Uluslararası Güvenlik Yardım Kuvveti döneminde Kâbil
Uluslararası Havaalanı’nı işletmiş, Cevizcan ili Şibirgan ilçesinde ve Vardak
ilinde kurduğu bölgesel imar ekipleri vasıtasıyla Afgan halkına destek
sağlamıştır. Bunun yanında, Afgan ordusunun yetiştirilmesine çok ciddi
katkıları olmuştur. Türk Silahlı Kuvvetleri hâlen Afganistan’da, Birleşmiş
Milletler Güvenlik Konseyinin 12 Aralık 2014 tarih ve 2189 sayılı Kararı’yla 1
Ocak 2015 tarihinde başlatılan Kararlı Destek Misyonu kapsamında görev yürütmektedir.
Yürütülen bu görev yani bu tezkereyle askerî unsurlarımızın uzatılacak görevi
muharip olmayan görevlerdir. Bu görev kapsamında, başkent Kâbil Eğitim Yardım
ve Danışma Komutanlığı, Hamid Karzai Uluslararası Havaalanı’nın korunması dâhil
işletilmesi, Afgan eğitim kurumlarına danışmanlık, Kuzey Eğitim Yardım ve
Danışma Komutanlığına karargâh subayı ve Afgan 209’uncu Kolordusuna danışman
katkısının sağlanması gibi görevler yürütülmekte olup hâlen 700 civarında Türk
askeri görev yapmaktadır.
Cumhurbaşkanlığının,
Afganistan’da Kararlı Destek Misyonu kapsamında görev yapan Türk Silahlı
Kuvvetleri unsurlarının görev sürelerinin 6 Ocak 2019 tarihinden sonra iki yıl
uzatılmasını, ayrıca aynı yazıda yer alan ve Kararlı Destek Misyonu
kapsamındaki yabancı silahlı kuvvetler ile sınırlı taleplerini uygun
gördüğümüzü ve desteklediğimizi belirtirken bir başka konuya da değinmek
istiyorum.
Değerli
milletvekilleri, günümüzün şartlarında ülkeler, özellikle verimliliğin
artırılması, yeni teknolojilerin ülkeye transferi, yeni sermaye sağlanarak
rekabet gücünün istenilen seviyeye çıkarılması, devletin üzerindeki mali yükün
azaltılması gibi gerekçelerle özelleştirme yapabilir. Dünyanın her ülkesinde, o
ülkenin savunmasına veya ekonomisine önemli ölçüde katkıda bulunan, kısmen dahi
tahripleri veya devamlı ya da geçici bir zaman için faaliyetten alıkonmaları
hâlinde millî güvenlik veya toplum hayatı bakımından fevkalade olumsuz sonuçlar
doğurabilecek tesisler bulunmaktadır. Ne yazık ki barış şartlarında bunların
anlam ve önemini anlamakta, kavramakta zorluk çeken kesimler bulunabilir.
Örneğin demir yolları, kara yolları, köprü ve geçitler, akaryakıt boru hatları,
limanlar, havalimanları, telsiz, telefon, radyolink merkezleri, barajlar,
elektrik santralleri, rafineriler, stratejik maden arıtma ve işleme fabrikaları
gibi tesislerin zor günde ne önem taşıdığını normal hayat sürerken
anlamayabiliriz. Askerî fabrikalar, bakım onarım merkezleri de bunların
arasındadır ve hemen hiç dikkati çekmeden, hiç önemsenmeden faaliyetlerini
sürdürmektedirler. Halbuki bunlar stratejik tesislerdir. 
20
Aralık 2018 tarihli Resmî Gazetede yayımlanan Özelleştirme İdaresiyle ilgili
481 sayılı Karar’la Millî Savunma Bakanlığı Askeri Fabrikalar Genel Müdürlüğüne
bağlı 1’inci Ana Bakım Fabrika Müdürlüğü iş yerinin tüm mal ve hizmet üretim
birimlerinin özelleştirilmesi kararı alınmış bulunmaktadır. Sakarya ilimizin
Arifiye ilçesi sınırları içerisinde 1 milyon 804 bin metrekarelik, yani 1.800
dönüm arazi üzerinde kurulu bulunan bu tesis elli yılı aşan bir sürede oluşmuş
ve buna bağlı tecrübeye sahiptir. Fabrikada Fırtına Obüsleri, gündüz ve gece
görüş dürbünleri, dünyanın en yüksek ve en uzun süre dayanıklılığa sahip tank
ve tırtıllı araç paletleri, Leopar1 ve Leopar2 tanklarının modernizasyonu gibi
üretimler yapılmaktadır. Verimliliği tescilli, kendi Silahlı Kuvvetlerimize ve
stratejik iş birliği içinde bulunduğumuz ülkelere üretim ve satış yapan, katma
değeri yüksek bir tesistir. Bunun yanında, müşterisi hazır mal üretmektedir.
Bilakis, bilgi birikimi ve geliştirilen teknolojinin değerini tespit etmek
mümkün olmadığı gibi, bu tesisin zararı da söz konusu değildir. Bilindiği
üzere, özel sektörün öncelikli hedefi kârlılıktır. Kârının olmadığı yerde özel
sektör faaliyet yürütmez. Halbuki devletin önceliği kâr değildir ve
olmamalıdır. Özel sektörün bir süre sonra kârlılık hedeflerini ön plana alarak
bazı üretimlerden çekilmesi, bazılarını geciktirmesi ya da sermaye ihtiyacını
gerekçe göstererek tesisin kurulu olduğu araziyi nakde çevirmesi söz konusudur.
Aslında, bu tesise talip olacaklar için cazip tarafı da hazır müşterinin olması
yanında, üzerinde kurulu olduğu 1 milyon 804 bin metrekarelik arazidir; sıfır
riskli, bol kazançlı piyango olmasıdır. Bu fabrika müdürlüğünün işletilmesinin
devri 4046 sayılı Özelleştirme Kanunu’nun 1’inci maddesinde sayılan,
özelleştirme kapsamına alınabilecek kuruluşları belirleyen maddeye de aykırıdır
ayrıca. Bu nedenle de bu fabrikanın özelleştirme kapsamına alınması Türk
Silahlı Kuvvetlerinin bir birliğinin özelleştirilmesi anlamına da
gelebilecektir. Bu özelleştirme kararından vazgeçilerek fabrikanın mevcut
hâliyle, Altay tank projesini yürüten firmayla iş birliği ve sözleşme yapılarak
tank üretim sürecinde kullanılması mümkündür.
Dile
getirilen bu nedenlerle, kararın yeniden gözden geçirilmesinin yararlı olacağı
düşüncesiyle Gazi Meclisimizi saygılarımla selamlarım. (MHP ve AK PARTİ
sıralarından alkışlar)
BAŞKAN
– Teşekkür ederim.
Şimdi,
Halkların Demokratik Partisi Grubu adına Batman Milletvekili Mehmet Ruştu
Tiryaki konuşacaktır. 
Buyurun
Sayın Tiryaki. (HDP sıralarından alkışlar)
Süreniz
yirmi dakika.
HDP
GRUBU ADINA MEHMET RUŞTU TİRYAKİ (Batman) – Sayın Başkan, değerli
milletvekilleri; NATO’nun Afganistan’da icra ettiği “ISAF” adlı Kararlı Destek
Misyonuna Türk Silahlı Kuvvetleri unsurlarının gönderilmesi, yine aynı amaçla
yabancı silahlı kuvvetlerin, anılan misyona katılmak amacıyla ülkemiz üzerinden
Afganistan’a intikali, “geri intikal” kapsamında Türkiye’de bulunması amacıyla
düzenlenen Cumhurbaşkanlığı tezkeresi üzerine söz almış bulunuyorum. Hepinizi
saygıyla selamlıyorum. 
Şimdi,
tezkere üzerine söyleyeceğim birkaç şey var. Bunlara geçmeden önce, düşünce ve
ifade özgürlüğü konusunda birkaç şey söylemek isterim; bunun nedeni de daha
dün, 2 önemli sanatçının, sadece düşünceleri nedeniyle, gözaltına alınmasıdır.
Bakınız, bu 2 sanatçının düşüncelerine katılabiliriz veya katılmayabiliriz ama
biliyor musunuz, bu sözlerden bin kat ağırını söyleyenler, bu ülkenin
mahkemeleri tarafından, düşüncelerini özgürce ifade etsin diye serbest
bırakıldı, özgür bırakıldı. “Kanlarında yüzeceğiz.” diyen bir mafya babasına bu
ülkenin mahkemeleri beraat kararı verdi. Sadece barış bildirisine imza atan
akademisyenler cezalandırıldı ve barış akademisyenlerine “Kanlarında
yüzeceğiz.” diyen mafya babasının düşünceleri ifade özgürlüğü kapsamında
değerlendirildi. 
Aynı
ülkede, Müjdat Gezen ve Metin Akpınar gibi sanatçılar hakkında kendi
konuşmasının bütünlüğü içerisinde, eleştirilebilecek konuşma bütünlüğü
içerisinde, eleştirilebilecek bir konuşma nedeniyle hafta sonu apar topar işlem
başlatılması, Emniyet görevlilerinin kapılarına dayanması ve ifadelerinin
alınması kabul edilemez. 
Şimdi,
bu düşünce ve ifade özgürlüğü meselesi gerçekten önemli bir konu çünkü bu
konuda her geçen gün geriye gidiyoruz. Bakınız, Avrupa İnsan Hakları Mahkemesi
diyor ki: “Yaşam hakkından sonraki en önemli, en temel hak düşünce ve ifade
özgürlüğüdür.” Neden? Eğer bir ülkede düşünce ve ifade özgürlüğü yoksa esasen
orada din ve vicdan özgürlüğü yoktur çünkü hiç kimse dinini özgürce yaşayamaz,
vicdani kanaatlerini açıklayamaz. Yine, “Bir ülkede eğer düşünce ve ifade
özgürlüğü yoksa esasen o ülkede örgütlenme özgürlüğü de yoktur.” diyor Avrupa
İnsan Hakları Mahkemesi çünkü bildiğimiz örgütler düşünce ve ifadelerin
kolektif olarak kullanılabilmesi amacıyla kurulur; siyasi partiler böyledir,
sendikalar böyledir, dernekler böyledir. Eğer düşünce ve ifade özgürlüğü yoksa
bir ülkede, o ülkede esasen örgütlenme özgürlüğü de yoktur. Eğer düşünce ve
ifade özgürlüğü yoksa bir ülkede, o ülkede, toplantı ve gösteri yürüyüşü hakkı
da yoktur çünkü insanlar ne için toplantı yapar, ne için gösteri yürüyüşü
yaparlar; düşüncelerini topluca ifade edebilmek için. Ama bu ülkede maalesef,
düşünce ve ifade özgürlüğü özgürce kullanılamıyor, eleştirileri nedeniyle her
gün onlarca, yüzlerce insan gözaltına alınıyor. Resmî rakamlar ayda ortalama
500 kişi hakkında Cumhurbaşkanına hakaretten soruşturma başlatıldığı yönünde. 
Şimdi,
bu toplantı ve gösteri yürüyüşleriyle ilgili yeni bir icat çıktı başımıza. 5442
sayılı Kanun’un 8/C maddesi uyarınca valiler her şeyi yasaklayabileceklerini
düşünüyorlar, her şeyi, bir cenaze törenini bile, cenaze töreninden sonra
açılan bir taziyeevinde gidip Fatiha okumayı bile yasaklayabileceklerini
düşünüyorlar. Ben Milletvekili olduğum Batman’da bunlardan en az üç tanesine
tanık oldum; valilik taziyede Fatiha okunmasına izin vermedi, insanların
taziyeevine gitmesine izin vermedi. 
Bakın,
toplantı ve gösteri yürüyüşü hakkı diyoruz ya, bu toplantı ve gösteri yürüyüşü
hakkındaki Anayasa’nın 34’üncü maddesinden falan söz etmeyeceğim, Avrupa İnsan
Hakları Sözleşmesi’nden söz etmeyeceğim, bu kapsamda değerlendirilemeyecek
basın açıklamalarına bile izin verilmiyor. Yani valilik, Emniyet görevlilerini
gönderiyor… Siz bir konuyla ilgili açıklama yapacaksınız; bakın, yürüyüş
yapmıyorsunuz, büyük bir meydanda toplantı yapmıyorsunuz, kentin ana
arterlerini trafiğe kapatmıyorsunuz, kamu kurum ve kuruluşlarının işleyişini
engellemiyorsunuz, sadece basın toplantısı yapıyorsunuz; bizim Mecliste yaptığımız
basın toplantısının sokakta yapılmış hâlini düşünün; valilik, güvenlik
görevlilerini gönderiyor “Basın açıklaması yasak, basın açıklaması
yapamazsınız.” diyor. 
Ben
sadece bir iki ay içerisinde yaşadıklarımdan birkaç tane örnek vereyim. 4
Kasımda bizim milletvekillerimizin gözaltına alınmasının -biz buna “siyasi
soykırım operasyonu” diyoruz, siz katılmayabilirsiniz- yıl dönümüydü.
Cezaevleri önünde açıklama yapmak istedik, ben Sincan Kapalı Cezaevinin önüne
açıklama yapmak için gittim, yüzlerce güvenlik görevlisi gelmişti. Bakın, biz
toplam 10 kişiydik. TOMA’lar, askerî araçlar, polisler, minibüsler, yarım
otobüsler, yüzlerce güvenlik görevlisi geldi; ne için? Basın açıklaması
yapmayalım diye. Bakın, aynı cezaevinin önünde neredeyse her gün onlarca basın
açıklaması yapılıyor, onlarca televizyon orada canlı yayın yapıyor çünkü 15
Temmuz darbe girişiminin sanıkları orada yargılanıyorlar, içinizde o
mahkemelere giden onlarca milletvekili vardır ve mutlaka kapının önünde
açıklama yapmıştır. Fakat bize, cezaevinin önünde 3 partili arkadaşımızla
birlikte basın açıklaması yapmamıza bile izin verilmiyor. Yine aynı gün, ben
parti binasının önünde, bakın, bir meydanda değil, parti üyesi arkadaşlarımla,
yönetici arkadaşlarımla birlikte Ankara il binasının önünde basın açıklaması
yapmak istedim; onlarca polis binanın etrafını abluka altına aldılar, kapının
önünde basın açıklaması yapmamıza izin vermediler. Bu ülkenin düşünce, ifade
özgürlüğü açısından karnesi budur. 
Bir
adım daha ileri gidelim, parti binalarımızın içerisine giriyor polisler. Parti
binalarının içerisindeki açlık grevi en barışçıl eylem biçimlerinden biridir. Bakın,
toplumsal yaşamı hiçbir şekilde olumsuz etkilemeyecek bir protesto biçiminden
bahsediyoruz; açlık grevi eylemleri Türkiye’de icat edilmiş bir eylem biçimi
değil, onlarca yıldır dünyanın onlarca ülkesinde uygulanagelen bir protesto
yöntemi biçimi; doğru veya yanlış, insani olarak doğru bulabilirsiniz,
eleştirebilirsiniz fakat “Açlık grevine katıldı.” diye tülbentli analar yaka
paça parti binalarına girilerek gözaltına alınıyor. Bu ülkenin düşünce ve ifade
özgürlüğü açısından karnesi bu kadar dramatik bir durumdadır. Ve o anaların
tülbentleri, birbirleri için tehdit oluşturacak diye gözaltındayken alınıyor,
el konuluyor. İstediğiniz kadar inkâr edin, istediğiniz kadar “Başka amaçlarla
yapılıyor.” deyin, tülbentlerine el konulan, başları açılan annelerle bizzat
ben konuştum. Türkiye’nin demokrasi karnesi bu durumdadır. 
Şimdi,
bunu uzun uzun anlatabiliriz, ben birkaç başlık hâlinde bunu söylemek istedim.
Bu, hepimiz açısından olumsuz bir tablo. Bundan on yıl sonra, yirmi yıl sonra
geriye döndüklerinde “Nasıl bir Türkiye var?” diye baktıklarında görecekleri
manzara benim biraz önce anlattığım manzara olacaktır. 
Bundan
sonra, size bu Kararlı Destek Misyonu konusunda, ISAF’a asker gönderme
konusunda birkaç şeyi söylemek isterim. 
Şimdi,
önce hikâyeyi başa sarmakta yarar var. Afganistan, tarihsel olarak
Mezopotamya’yla aynı kaderi yaşamış bir ülkedir yani bütün tarihi işgallerle
geçmiş bir ülkedir. Makedon Kralı Büyük İskender, Sakalar, Akhunlar,
Gazneliler, Harzemşahlar, Moğollar, Babürler gibi onlarca toplum tarafından
işgal edilmiştir Afgan toprakları. 1919’da İngilizlere karşı bağımsızlığını
ilan etse de bu bağımsızlığı çok uzun sürmemiştir; hepinizin bildiği,
Sovyetlerin Afganistan’a meşhur müdahalesi... Peki, bu Sovyetlerin Afganistan’a
müdahalesinden sonra Afganistan’da ne oldu? Afganistan korkunç bir kıyım
sarmalına girdi. Bundan sonra onlarca cihatçı örgüt türedi Afganistan’da ve bu
cihatçı örgütlere NATO, ABD ve Batılılar bir biçimde destek verdiler. Bu
cihatçı örgütlerin, bugün bütün dünyaya yayılan cihatçı örgütlerin belki de
temeli Afganistan’da atıldı. Bir tanesini hatırlatalım. Bu cihatçı örgütlere,
bizde böyle İslami cemaatler içerisinde yer alanların yazdığı -80’li yılları
yaşayan herkes bilir- içinde yüzlerce güzelleme olan makaleler vardır; hepiniz
bunların örneklerini okudunuz. Hatta, bizim Cumhurbaşkanımızın da Gulbeddin
Hikmetyar’ın dizinin dibinde, Afganistan’da çekilmiş fotoğrafları var. İşte,
güzelleme yapılan o cihatçı örgütler, Sovyetlere karşı direniyor diye
desteklenen o örgütler bugün bütün dünyayı kana bulayan örgütlerdir. Bugün
Afrika’da, Suriye’de, Irak’ta, dünyanın dört bir yanını kanatan örgütlerin
temeli orada atılmıştır.
11
Eylül saldırısıyla birlikte Afganistan’da yeni bir tarihsel süreç yaşandı. Bu
11 Eylül saldırılarının arkasında Usame Bin Ladin var, Usame Bin Ladin El
Kaide’nin lideri. El Kaide de Afganistan’da Taliban rejiminin altında yaşıyor,
besleniyor diye ABD öncülüğünde koalisyon güçleri Afganistan’a çok büyük bir
operasyon başlattılar. Bizim ilk gördüğümüz canlı yayınlarda füzelerle bir
ülkenin bombalanması vardı ya işte o zaman -Tomahawkları, bu füzelerin
isimlerini hep o zaman duyduk- Afganistan’a büyük bir operasyon
gerçekleştirildi.
Peki,
on yedi yıl boyunca ne oldu? Bu bahsettiğimiz süre 2001 yılı. Daha sonra, bu
koalisyon güçlerinin yerini 2006’dan sonra NATO önderliğindeki ISAF aldı. Peki,
2001-2018, aradan geçen on yedi yıl içerisinde Afganistan’da ne yaşandı, rejim
değişikliği dışında ne yaşandı? Taliban gitti, yerine başka bir rejim geldi.
Afganistan’a bunun dışında, kan ve gözyaşı dışında bu uluslararası örgütler,
koalisyon güçleri, NATO ne götürdü? Hiçbir şey.
Şimdi,
bu uluslararası örgütler bazı rakamlar yayınlarlar, hepimiz görmüşüzdür; işte,
bu insani kalkınmışlık endeksi, yoksulluk, kadın istihdamı; çocuk, bebek ölüm
oranları falan. Bunların hepsinde en kötü birkaç ülkeden biri Afganistan’dır
yani âdeta insanlığın bittiği, tükendiği ülkelerden biri Afganistan’dır. Peki,
bu on yedi yıl boyunca dünyanın dört bir yanından dünyanın en güçlü, en büyük
ülkeleri “Afganistan’ın sorunlarını çözeceğiz.” dedi, bunların hangisine çözüm
buldular. Şimdi Afganistan’da sizce kim yaşamak ister? İçimizden herhangi birisi
için Afganistan’ın en küçük bir cazibesi var mı? Elbette yok. 
Şimdi,
burada ilginç bir şey daha var, onu da söylemek istiyorum: ABD’nin Afganistan’a
müdahalesi genel olarak olumsuz bir şeymiş gibi yansıtılmıyor; Adalet ve
Kalkınma Partili hiçbir milletvekili veya hiçbir bakan, Cumhurbaşkanı, ABD’nin
Afganistan’a müdahalesine hiçbir şey demiyor, hatta NATO’da ABD’yle birlikte
operasyona katılmamızı normal karşılıyor ama aynı Hükûmet, ABD’nin Suriye’de
olmasını istemiyor. Yani burada bir çelişki yok mu? Yani ABD, Afganistan’da iyi
de Suriye’de mi kötü veya Suriye’de iyi de Afganistan’da mı kötü? Eğer
Afganistan’da bir emperyalist müdahale yoksa niye Suriye’deki emperyalist
müdahale olsun? Hepiniz sevinç naraları attınız, bir sürü insan attı; televizyonları,
radyoları, gazeteleri açın, ABD Suriye’den çekiliyor diye milyonlarca insan
seviniyor. Peki, aynı insanlara soralım: Afganistan’da asker bulunmasına da
aynı tepkiyi gösteriyor musunuz? Sonra da sizin gibi düşünmeyen bizim gibilere
ne diyorsunuz? “Siz antiemperyalist değilsiniz.” Biz antiemperyalist değiliz,
öyle mi? Afganistan’da ABD’ye evet, Suriye’de ABD’ye hayır; sonra buna karşı
çıkanlar antiemperyalist değil. 
Şimdi,
acı ve gözyaşı sürüyor dedim. Yani acı ve gözyaşı sürüyor derken hani böyle ara
ara değil, daha dün bayındırlık bakanlığının önünde bir intihar eylemi
gerçekleştirildi, en az 43 kişi yaşamını yitirdi, onlarca kişi yaralandı; daha
dün Afganistan’da yaşandı bu.
HASAN
ÇİLEZ (Amasya) – Suriye’deki ABD’ye bir şey diyor musunuz?
MEHMET
RUŞTU TİRYAKİ (Devamla) - Bu savaş ve operasyonlar nedeniyle on yedi yıldır
-yaklaşık rakamlar, bunun resmî rakamlarını kimse tam olarak bilmiyor ama- 5
milyon 700 bin kişinin, 5 milyon 700 bin Afgan’ın ülkesini terk ettiği tahmin
ediliyor. Bunların çok büyük bir bölümü Pakistan’da ve İran’da yaşıyor.
Pakistan’ın, İran’ın; o yoksul Pakistan’ın, yoksul İran’ın en yoksul
varoşlarında yaşıyor ya da üçüncü ülkelere, Avrupa’ya, dünyanın başka
ülkelerine gitmek istiyorlar. Bunlardan 170 bininin bugüne kadar Türkiye’ye
gelip Birleşmiş Milletlere başvurduğu söyleniyor yani gelen kişi sayısı bundan
çok fazla fakat Birleşmiş Milletler Mülteciler Yüksek Komiserliğinin Türkiye
temsilciliğine başvuran kişi sayısının 170 bin olduğu söyleniyor. Peki, biz bu
170 bin kişiye ne yapıyoruz biliyor musunuz? Bunlar, Birleşmiş Milletlere
başvuran kişiler, üçüncü ülkelere gitmek istiyorlar, Türkiye’de kalmak için
gelmiyorlar. Biz bunlara mülteci statüsü tanımıyoruz. Daha önceki bir
konuşmamda da söylemiştim. Türkiye, Batı’dan gelenlere mültecilik hakkı
tanıyor, yani Almanlar, Fransızlar, İngilizler -zaten sıraya girmiş durumdalar-
Türkiye’ye geliyorlar, biz onlara mültecilik hakkı tanıyoruz fakat Türkiye’nin
doğusundan gelen hiçbir ülkenin yurttaşına mültecilik hakkı tanımıyoruz. Bu
konuda Türkiye’nin imzaladığı uluslararası sözleşmelerin ikisinde de
Türkiye’nin çekincesi var. Peki, biz ne yapıyoruz? Üçüncü bir ülkeye gitmesi
için kolaylık göstermek bir yana bunları kendi ülkelerine göndermeye
çalışıyoruz. Nisan ayından bugüne 5 binin üzerinde Afganlının ülkesine iade
edildiği söyleniyor. Yine gayriresmî rakamlar bunlar. Uluslararası Af
Örgütü’nün açıkladığı şöyle bir rakam var: Gözaltında tutulan 2 bin Afganlı
olduğu söyleniyor, 2 bin Afganlı. Bunlar da ülkesindeki savaştan, ülkesindeki yoksulluktan,
öldürülme korkusundan kaçıp başka ülkelere gitmek isteyen insanlar; onları da
geri göndermeye çalışıyoruz. Bir adım daha ileri gidelim, ne yapıyoruz biliyor
musunuz? Türkçe bilmeyen bu insanlara… Uluslararası raporlarda yer aldığı için
söylüyorum, kendi gözlemime dayalı veya bilgiye dayalı değil, bunun belgelerini
görmüş değilim fakat uluslararası örgütlerin bu konuda raporları var; diyorlar
ki: “Türkçe bilmeyen bu kişilere, bu Afganlılara yurt dışına dönmeleri için
belge imzalatılıyor.” Bakın, korkunç bir dram yaşayan bu insanlar bizim
ülkemize sığınıyorlar. 3 milyon Suriyeli barındırıyoruz diye övünüyoruz ya 2
bin Afgan’ı gözaltında tutup iade etmeye çalışıyoruz, 5 binini bugüne kadar
geri gönderdik. Bu ülke, 5 bin veya -tamamı için söyleyeyim- 170 bin Afganlıyı
barındıracak güçte bir ülkedir. Bu konuda yapılabilecek çok şey olduğunu
düşünüyorum.
Şimdi,
biz bu tezkereye bütün bu anlattıklarım ışığında “hayır” diyeceğiz. Bu
tezkereye “hayır” dememizin nedeni şu: Çünkü bu anlattığım utanç tablosuna
“evet” demiş olacağız yani bu tezkereye “evet” dersek bu utanç tablosuna bir
parça da katkı sunmuş olacağız. Ama gerçekten Afgan halkıyla dayanışmak
istiyorsak yapabileceğimiz başka şeyler var. Bu askerleri göndermek yerine, bu
harcadığımız paralar yerine -çünkü Afganistan için bu ülke, bu yönetim
gerçekten yabana atılmayacak bir para harcıyor- bunu 170 bin Afgan için
harcayabiliriz; onların insani sorunlarının, Afganistan’daki insani sorunların
çözümü için harcayabiliriz. Yeter ki bu drama katkı sunmak istemeyelim.
Meclisin, bu nedenle bu tezkereye “hayır” demesini istiyoruz.
Bu
tezkere, Afganistan’a kan ve gözyaşı dışında hiçbir şey getirmeyecek. Evet, biz
bu tezkereye “hayır” desek de NATO ve ABD oraya asker göndermeye devam edecek.
Biz bunu bitirecek ülke değiliz, bu müdahaleyi bitirecek ülke değiliz fakat bu
günaha ortak olmayabiliriz.
Şimdi,
ilginç bir şey daha söylemek isterim. Aslında Afganistan’ın böyle zengin yer
altı kaynakları yok yani petrolü yok, enerji kaynakları yok; buna rağmen,
insanlığın, bütün ülkelerin garip biçimde Afganistan’a bir müdahalesi söz
konusu. Bu konuda yazılmış birçok tez var. Hani bazıları daha sonraki
müdahalelere hazırlık için Afganistan’ın işgal edildiğini söylüyorlar.
Sovyetlerin bu amaçla rejim değişikliği için müdahale ettiğini söyleyenler var.
ABD’nin aslında El Kaide ve Taliban rejim değişikliği için değil, daha sonraki
İran veya başka bir ülkeye müdahale için Afganistan’da asker bulundurduğunu, bu
ülkede varlığını sürdürmek istediğini söyleyenler var. Dolayısıyla burada bir
yer altı kaynağı da yok. Burada benden önce konuşan bir milletvekilli, işte
fellik fellik ülkenin dört bir yanını arıyorlar diyor ama sene 2018, olsaydı
emin olun bulurlardı. Bir yer altı zenginliği falan yok, başka siyasi amaçlarla
Afganistan işgal ediliyor. 
Şimdi,
ünlü Fransız siyasetçi Talleyrand, 1815 Viyana Kongresi’nin de mimarlarından
biri. Ben çok diplomasi bilen birisi değilim fakat 1815 Viyana Kongresi’nin
uluslararası diplomasinin temellerinin atıldığı kongre olduğu söylenir.
Talleyrand’ın ünlü bir sözü var, der ki Talleyrand: “Süngülerle çok şey
başarabilirsiniz ama üstünde oturmak o kadar da rahat değildir.” On yedi yıllık
pratik, bize Afganistan’da bu süngülerin üzerinde oturmanın hiç de rahat
olmadığını göstermiştir. 
Son
olarak sözlerimi şöyle bağlamak isterim, Benjamin Franklin’in bir sözü var,
diyor ki: “Demokrasi, iki kurt ile bir kuzunun akşam yemeğinde ne yiyeceklerini
oylamasıdır; özgürlük ise tam teçhizatlı bir kuzunun oylamaya karşı
çıkmasıdır.” Biz, Afganistan’da ya “demokrasi” adı altındaki bu işgale onay
vereceğiz ya da Afgan halkının özgürlüğünü destekleyeceğiz diyorum, hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim. 
Arkadaşlar,
birleşime on beş dakika ara veriyorum. 
Kapanma Saati: 17.16
İKİNCİ OTURUM
Açılma Saati: 17.41
BAŞKAN: Başkan Vekili Mustafa ŞENTOP
KÂTİP ÜYELER: Mustafa AÇIKGÖZ (Nevşehir), Burcu KÖKSAL (Afyonkarahisar)
-----0-----
BAŞKAN
– Sayın milletvekilleri, Türkiye Büyük Millet Meclisinin 40’ıncı Birleşiminin
İkinci Oturumunu açıyorum.
(3/452)
esas numaralı Cumhurbaşkanlığı Tezkeresi’nin görüşmelerine devam ediyoruz.
Şimdi,
söz sırası Cumhuriyet Halk Partisi Grubu adına İstanbul Milletvekili Ahmet Ünal
Çeviköz’e aittir.
Buyurun
Sayın Çeviköz. (CHP sıralarından alkışlar) 
Süreniz
yirmi dakikadır.
CHP
GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli
milletvekilleri; Afganistan’da NATO’nun öncülüğündeki Kararlı Destek Misyonuna
ilişkin Cumhurbaşkanlığı tezkeresi hakkında Cumhuriyet Halk Partisi adına söz
almış bulunuyorum. Bu vesileyle yüce Meclisi saygıyla selamlıyorum.
Sayın
Başkan, bugün önemli bir gün; her şeyden önce Gaziantep’in kurtuluşunun yıl
dönümü. Sarıkamış trajedisinin yıl dönümünü de maalesef üzüntüyle anıyorum.
Aynı zamanda Iğdır’daki şehidimizin de ailesine, Türk Silahlı Kuvvetlerine ve
ulusumuza başsağlığı diliyorum.
Bugün
aynı zamanda, dün Afganistan’da gerçekleşen bir terör saldırısı vesilesiyle
yaşamını yitiren Afgan kardeşlerimizin ailelerine ve tüm Afgan halkına da
başsağlığı dileklerimizi iletmek isterim.
25
Aralık, Gazi Mustafa Kemal Atatürk’ün silah ve dava arkadaşı, Lozan kahramanı,
Türkiye Cumhuriyeti’nin 2’nci Cumhurbaşkanı İsmet İnönü’yü de ebediyete
intikalinin 45’inci yıl dönümünde rahmetle andığımız bir gündür. Aziz hatırası
önünde saygıyla eğiliyorum.
Değerli
milletvekilleri, hazır tarihten söz açılmışken, Türkiye Cumhuriyeti ile çeyrek
yüzyılı aşkın bir süredir varlık-yokluk savaşı veren Afganistan arasındaki
ilişkilerin önemini hatırlatmak amacıyla bazı bilgileri paylaşmak isterim.
Türkiye
ile Afganistan arasındaki dostluk köprüleri Ulu Önderimiz Mustafa Kemal Atatürk
döneminde atılmıştır. Kurulduktan sonra Türkiye Cumhuriyetini ilk ziyaret eden
devlet başkanı Afganistan Kralı Emanullah Han olmuştur. Kral, Batılı ülkelerin
“Başkent nasıl olsa İstanbul’a taşınır.” düşüncesiyle büyükelçilik bile açmakta
isteksiz davrandıkları Ankara’ya 20 Mayıs 1928’de eşiyle birlikte gelmiş ve bir
hafta boyunca Atatürk’ün konuğu olmuştur. Bu vesileyle yine hatırlamakta yarar
var, Ankara’nın ilk ve o dönemde tek modern oteli olan Ankara Palas’ın ilk
yabancı konukları da Emanullah Han, eşi ve beraberindeki Afgan heyetidir. 
Ulu
Önder Atatürk, Kral onuruna yaptığı konuşmada Afgan halkıyla olan dostluğumuz
hakkında şunları söylemiştir: “Saygıdeğer Kral, tarihin ne garip görünmeleri,
dünya olaylarının ne anlamlı rastlantı ve benzeyişleri vardır. Hükümdar
şahsınız, 1919’da, kahraman Afgan milletinin başında olarak, Asya’nın ortasında
istiklal için mücadeleye atılırken, biz de aynı tarihte, burada, Avrupa’nın
doğusunda, bütün uygar dünyanın gözleri önünde istiklal ve hürriyetimize
vurulan darbelere göğüslerimizi siper ederek dövüşüyorduk. Size ve bize
çektirilen bunca üzüntüler ve acılardan söz etmeye gerek yoktur. Yalnız,
istiklal ve hürriyet âşığı milletler için o acı anlar, o acı sebepler uyanma
aracı olmak üzere daima hatırlanmalıdır. Afgan milleti ile Türk milletinin
tarihî olan dostluk bağlarını sağlamlaştıran ve doğrulayan başlıca sebebi de
her iki milletin şerefli varlıklarını ve yüce ideallerini korumak için istiklal
ve hürriyet prensibine aynı kuvvet ve imanla sarılmalarında aranmalıdır.” 
Afganistan
ve Türkiye tarihî kaderde ve mücadelede ortak geçmişlere sahiptir.
Afganistan’la kurulan dostluk ilişkisi, yapıldığı dönemde “Şark Parktı” “Dörtlü
Şark Anlaşması” “Doğu Antantı” “Yakın Şark Paktı” “Ön Asya Bloku” “Asya Paktı”
gibi isimlerle de anılan, resmî adı “Türkiye, Afganistan, Irak ve İran Arasında
Ademi Tecavüz Muahedenamesi” olan ve 8 Temmuz 1937’de taraf ülkelerin dışişleri
bakanlarınca imzalanan Sadabat Paktı’nın fikir babası da Atatürk’tür.
Pakta
dâhil olan taraflar şu konularda mutabakata varmışlardı: Devletler normal
ilişkilerini de iyi bir şekilde devam ettirecektir. Dünya barışının
sağlanmasına yönelik kurulan Milletler Cemiyetinin kararlarına uyacak ve
birliğe biat edeceklerdir. Anlaşmanın muhatabı olan devletler hiçbir şekilde
anlaşmayı paravan olarak kullanarak birbirlerinin iç işlerine müdahil
olmayacaklardır. İç işlerinde varılan mutabakat ve hoşgörü, aynı şekilde, daha
önce çizilen ve kabul edilen genel sınırların korunması konusunda da
geçerliliğini devam ettirecektir. Bu anlaşmanın imzalanmasının başlıca
nedenlerinden biri, tarafların sınır anlaşmazlıklarının bir nebze de olsa
çözüme kavuşturulabilmesidir. Taraflar, birbirlerinin çıkarlarının zedelenmesi,
korunması konularında ortak maddelere dayanarak, birlik içinde hareket
edeceklerdir. Pakta katılan devletler, hiçbir şekilde birbirlerine askerî veya
siyasi bir saldırı içinde olmamanın yanı sıra böyle oluşumlara dâhil olmayı da
asla kabul etmeyeceklerdir.
Sadabat
Paktı’nın 7’nci maddesi ise bugün de bölgede çok önem taşıyan güvenlik sorununa
karşı dört ülkenin birbirine taahhüdünü içeriyordu ve diyordu ki: “Yüksek
âkitlerden her biri kendi hudutları içinde, yüksek âkitlerden diğer birinin
müessesatını devirmeyi veyahut bu diğer devletin topraklarında nizam ve
emniyete zarar vermeyi istihdaf eden silahlı çetelerin, birlik veya
teşekküllerin kurulmasına mâni olmayı taahhüt eder.” Paktın bizzat bu maddesi
bile paktın ileri görüşlülük ve öngörüyle hazırlandığını göstermektedir. 
Sadabat
Paktı’yla Türkiye, doğu sınırlarını garanti altına almıştı. Dünya barışının
sağlanmasına aykırı olan bütün hareketler dengeleri bozmaktadır. Bu düşüncenin
korunması amacıyla pakt Orta Doğu barışını sağlamlaştırmıştır, bölgesel dostluk
mutlak kılınmaya çalışılmıştır. 
Türkiye
ile Afganistan arasındaki dostluk ilişkileri Emanullah Han dönemiyle de sınırlı
kalmamıştır. Emanullah Han’ın devrilmesinden sonra Kâbil Büyükelçimiz Yusuf
Hikmet Bayur 24 Haziran 1930’da Mehmet Nadir Han’a güven mektubunu sunar ve
görüşmesini de Ankara’ya şu sözlerle özetler: “24 Haziranda itimatnamemi
verdim. Kral ile mükâleme esnasında ezcümle ‘Kâffemiz Reisicumhur Hazretlerini
başımız tanırız.’ dedi.” Yani Afgan halkı Atatürk’ü kendi başkanı olarak
tanırdı. 
Sayın
Başkan, değerli milletvekilleri; bugün bu tarihsel kardeşliğe dayanan iki
halkın dayanışmasını her koşulda sürdürmeyi sağlamak gerekmektedir.
Afganistan’da NATO öncülüğündeki Kararlı Destek Misyonu kapsamında Türk Silahlı
Kuvvetleri unsurlarının yurt dışına gönderilmesine ilişkin tezkere, ilk olarak,
Türkiye Büyük Millet Meclisi tarafından 6 Ocak 2015 tarihinde kabul edilmiş ve
3 Ocak 2017’de de iki yıl daha uzatılmıştır. 
Yetki
istenen hususları açmam gerekirse, Türk Silahlı Kuvvetleri unsurlarının
NATO’nun Afganistan’da icra edeceği Kararlı Destek Misyonu ve devamı kapsamında
yurt dışına gönderilmesi, aynı amaçlara yönelik olmak üzere yabancı silahlı
kuvvetlerin anılan misyona katılmak için ülkemiz üzerinden Afganistan’a intikaliyle
geri intikali kapsamında Türkiye'de bulunması hususlarıdır. 
NATO’nun
Kararlı Destek Misyonu, ISAF yani Uluslararası Güvenlik ve Yardım Kuvveti sona
erdikten sonra kurulmuştur. Yani bu misyon savaşçı bir misyon değildir. Kararlı
Destek Misyonu, Afganistan’ın genelinde güvenlik sorumluluğu üstlenecek Afgan
ulusal güvenlik güçlerine eğitim, danışmanlık ve yardım sağlama amacıyla
kurulmuştur. Bu misyonun hedefi, Afgan ulusal güvenlik güçlerinin ülke
genelinde güvenlik sorumluluğunu bütünüyle üstlenmesini sağlamaktır. Ancak
değerli milletvekilleri, hatırlamak gerekir ki 2015 yılında Türkiye Büyük
Millet Meclisine sunulan Kararlı Destek Misyonunun tezkere metninde “İki yıl
icra edilmesi planlamakta.” ifadesi yer almaktaydı. Bu misyonun aradan geçen
neredeyse dört yıla rağmen hâlâ görevine devam ediyor olması Afganistan’daki
gelişmelerin başlangıçtaki planlarla örtüşmediğinin işaretidir. 
Afganistan’daki
Türk Silahlı Kuvvetleri unsurlarına ilişkin kararlarımızı yeniden
değerlendirmemizi gerektiren 3 önemli gelişmeye dikkatinizi çekmek isterim.
Öncelikle, NATO güçleri Afganistan’da görev yaptıkları süre boyunca El Kaide ve
Taliban unsurlarıyla mücadele ettiler. Ancak bugün Amerika Birleşik Devletleri,
Afganistan Hükûmeti ve Taliban’ın Afganistan’da barışın sağlanması için
görüşmelere başlayacaklarına ilişkin haberler duyuyoruz. Öyle ki Taliban
yöneticileri Katar’daki bir ofiste bu konuda çalışmalara dahi başlamışlar.
Amerika Birleşik Devletleri’nin Afganistan Özel Temsilcisi Zalmay Halilzad da
Taliban’la barış müzakerelerini ilerletmek için Afganistan, Pakistan, Birleşik
Arap Emirlikleri ve Katar’da temaslar yürütüyor. Bu durum Uluslararası Güvenlik
ve Yardım Kuvveti ve Kararlı Destek Misyonunun etkinliğinin de sorgulanmasına
yol açıyor.
İkinci
olarak, Afganistan Cumhurbaşkanı Eşref Gani Şubat 2018’de Taliban’la barış
görüşmelerini ve Taliban’ı bir siyasi parti olarak tanımayı içeren bir barış
planını açıkladı. Her ne kadar ülkedeki kırılgan durum devam etse de ve ülkenin
birçok bölgesinde Taliban’ın kontrolü sürse de Afganistan Hükûmeti ile Taliban
arasındaki kanalların açılmaya başlaması önemli bir gelişme. 
Son
olarak, Amerika Birleşik Devletleri Başkanı Trump’ın Afganistan’daki Amerikan
askerlerinin yarısını çekeceği açıklaması da Afganistan’daki dengeleri etkileyebilecek
faktörlerden biridir. Bu durumda Afganistan’da güç bulunduran diğer ülkelerin
üzerindeki yük ve sorumluluklar da artacaktır, Afganistan’daki Amerikan askerî
mevcudiyeti 14 binden 7 bine düşecektir. Süren barış görüşmeleri ve Amerikan
askerlerinin çekilmeye başlaması Türkiye’nin Afganistan’da şekillenmekte olan
yeni tabloya hazırlanmasını da beraberinde getirmelidir.
Değerli
Başkan, sayın milletvekilleri; işte, sözünü ettiğim bu gelişmelerin de ışığında
Türkiye'nin Afganistan’daki varlığının yeniden değerlendirilmesi gerekmektedir.
Afganistan Hükûmeti ile Taliban arasında bir anlaşma olduğu takdirde
Türkiye'nin Afganistan politikasını bu anlaşma esaslarına göre yeniden
düzenlemesi gerekecektir. Kararlı Destek Misyonunun resmî sayfasına göre Haziran
2018 itibarıyla misyonda görev yapan 15.997 askerden 563’ü Türk Silahlı
Kuvvetleri mensubudur. Bu misyona 39 ülke destek veriyor. Afganistan’da NATO
şemsiyesi altında ve bölge barışı için yarar sağlayacak bir misyonda görev
yapmak olumlu karşılanması gereken bir faaliyettir. Son gelişmeler ışığında
Türkiye'nin NATO Kararlı Destek Misyonunda Türk Silahlı Kuvvetleri unsurlarının
sayısını azaltması gerekecektir. Bu durumun şimdiden altını çizmek gerekiyor.
Sayın
Başkan, değerli milletvekilleri; Afganistan’da Amerika Birleşik Devletleri
askerlerinin çekilmeye başlamasına değindiğimize göre Amerikan askerlerinin bir
başka ülkeden yani komşumuz Suriye’den çekilmesini de dikkatle ele almamız
gereklidir. 2018 Aralık itibarıyla Suriye’de yeni bir döneme giriliyor.
Öncelikle bölgede yeni bir askerî hareketliliğin başlamasının herhangi bir
olumsuzluğa yol açmaması önem taşımaktadır. Şunu belirtmekte yarar var: Amerika
Birleşik Devletleri askerlerinin çekilmesinin Amerika önderliğindeki
koalisyonun Suriye topraklarında IŞİD’e karşı sürdürdüğü mücadelenin tamamen
sona erdiği ve koalisyon güçlerinin tümünün Suriye’den çekileceği anlamına
gelmediği dikkate alınmalıdır. Nitekim koalisyona katılan diğer ülkelerin,
örneğin Fransa’nın henüz askerlerini çekme niyetinde olmadıklarını açıklamaları
da dikkati çekmektedir, üstelik Fransa Cumhurbaşkanı Emmanuel Macron Amerika
Birleşik Devletleri’nin kararından hoşnut olmadığını dahi söylemiştir.
Cumhuriyet
Halk Partisi olarak öteden beri Suriye’nin egemenliğine, toprak bütünlüğüne ve
siyasi birliğine önem verdiğimizi vurgulayan bir yaklaşım içinde olduk. Suriye
topraklarında bulunan yabancı askerî unsurların zaman içinde Amerika örneğinde
olduğu gibi çekilme kararı almalarının Suriye’nin geleceği hakkındaki kararları
Suriyelilerin vermesine de olumlu katkıda bulunacağını düşünüyoruz. Biz
Cumhuriyet Halk Partisi olarak Suriye dâhil olmak üzere Türkiye’nin komşu
coğrafyasını oluşturan Orta Doğu bölgesinde, mevcut tüm sorunların askerî güç
kullanmaksızın, barışçı yollardan ve diplomasiye ağırlık verilerek
çözümlenmesinden yanayız. Bu bütüncül yaklaşım, tüm aktörlerle diyalog içinde
bulunmasını da gerekli ve zorunlu kılmaktadır. Bu bağlamda, Suriye ile Türkiye
arasında Adana Mutabakatı ruhuna uygun olarak diyalog ortamının sağlanması da büyük
önem taşımaktadır. Bunu bir kez daha, ısrarla vurgulamak isterim.
Cenevre’de
sürdürülen barış görüşmelerinin ve Suriye anayasasının hazırlanması
çalışmalarının bu bağlamda daha da önem kazandığını da hatırlatmak isterim.
Türkiye, Amerika Birleşik Devletleri’nin Suriye’den çekilme kararını bölgesel
sahiplenme, iyi komşuluk ilişkileri ve iç işlerine karışmama prensibi
çerçevesinde bir fırsata dönüştürmeyi başarmalıdır. Bizim tutumumuz bellidir:
Biz, savaş çığırtkanlığı yapmaksızın, Orta Doğu’nun sorunlarını barışçı
yollardan çözmek için “Orta Doğu Barış ve İşbirliği Teşkilatı”nın yani kısaca
OBİT’in kurulması için Türkiye’nin öncülük yapmasını istiyoruz. 
Önümüzde
önemli ve kritik bir dönemin başlayacağı anlaşılıyor. Türkiye, Suriye’de yeni
bir misyon üstlenmeye hazırlanıyor. Suriye’den Amerika’nın kuvvetlerini çekmesi
sonucu Türkiye IŞİD’le mücadeleyi Amerika’dan devralacağını söylüyor. Bu
kararın askerî taktik ve stratejik operasyonel planlamalarının dikkatle
yapılması gerektiği açıktır. Zira, IŞİD’in kalıntılarının bulunduğu Fırat
havzası, Suriye topraklarının sınırımızdan oldukça uzak bölgelerinde yer
almaktadır. Bu tür bir harekâta hazırlanırken ABD’nin etkin lojistik ve
istihbarat desteğinin alınması gerekecektir. Bu hazırlıkların sağlam temellere
dayalı bir şekilde, özenle yapılmakta olduğunu ummak isteriz.
Amerikalıların,
IŞİD tam anlamıyla bölgeden temizlenmeden çekilme kararı almasının ardında
hangi saiklerin bulunduğu mutlaka dikkatle değerlendirilmelidir. Son haberlere
bakılırsa, bizim desteğimizle kuzeyden Menbic’e doğru hareketlenen Özgür Suriye
Ordusu’na karşı Suriye Rejim güçleri de güneybatıdan Menbic’e girmiş durumda.
Türkiye’nin, İdlib’de olduğu gibi, Suriye rejim güçleriyle burun buruna bir
karşılaşmaya doğru ilerlemekte olduğu gözden kaçmıyor. Bunlar dikkat edilmesi
gereken çok kritik gelişmelerdir. Bizim vazifemiz bu uyarıları yapmaktır. 
Sayın
Başkan, değerli milletvekilleri; maalesef Orta Doğu dün olduğu gibi bugün de
kan gölüne dönüşmüş durumdadır. Sayısız cihatçı örgüt ortaya çıkmış, bölgesel
istikrar ve güvenlik ortadan kalkmıştır. Türkiye, Orta Doğu’da tarafsız bir
bölge gücü olma özelliğinden yoksun bırakılmıştır. Tarafgirliğin Suriye’de
sonuçlarını hazin bir şekilde gördük. Önümüzdeki dönemde Suriye ve Orta Doğu
politikalarımıza aklıselimin egemen olmasını umuyoruz. 
Dün,
Reina saldırısını düzenleyen suikastçının ev arkadaşı ortaya çıktı, haberlerde
yer aldı, görmüşsünüzdür. Adana’nın Seyhan ilçesinde sahte Suriye kimliğiyle
yakalanan şüphelinin 2011’de Çeçenistan’da El Kaide terör örgütü adına faaliyet
gösterdiği, 2013’te ülkesinde aranmaya başlanmasının ardından Türkiye’ye giriş
yaptığı ve bir yıl sonra da yine aynı örgüt adına eylem yapmak amacıyla
Suriye’ye kısa bir süre gidip geldiği tespit edilmiş durumda. 
Üstelik
“yabancı terörist, savaşçı” şüphesiyle 2017 yılında Mısır’a çıkışı yapılan
şüphelinin sahte pasaportla geçtiğimiz ocak ayında yeniden Türkiye’ye geldiği
ve sözde cihat etmek amacıyla illegal yollardan Suriye’ye gidip terör örgütü El
Kaide’nin Suriye yapılanması olan Fetih El Şam cephesi ve Heyet Tahrir el-Şam
terör örgütleri adına faaliyet gösterdiği yönünde bilgiler mevcut. Bu kişinin
yeni yılda eylem hazırlığında olduğu da belirtiliyor. İşte, Orta Doğu’da
izlenen yanlış politikaların Türkiye’yi nasıl terörün hedefi hâline
getirdiğinin en son somut örneği de budur. 
Sayın
Başkan, değerli milletvekilleri; ülkemizin hem Suriye’de hem Orta Doğu’da
barışın öncüsü, çatışmaların barışçı yollarla çözüme ulaşacağı bir ülkeye
dönüşmesi ümidiyle bu tezkere için, içinde bulunduğumuz tüm olumsuzluklara
rağmen, Afgan halkıyla dayanışma amacıyla Cumhuriyet Halk Partisinin bu defa da
olumlu oy kullanacağını belirtmek isterim. 
Hepinize
saygılar sunuyorum. (CHP sıralarından alkışlar) 
BAŞKAN
– Değerli arkadaşlar, şimdi Adalet ve Kalkınma Partisi Grubu adına İstanbul
Milletvekili Volkan Bozkır.
Buyurun
Sayın Bozkır. (AK PARTİ sıralarından alkışlar)
Süreniz
yirmi dakika.
AK
PARTİ GRUBU ADINA VOLKAN BOZKIR (İstanbul) – Sayın Başkan, değerli
milletvekilleri; Türk Silahlı Kuvvetleri unsurlarının NATO’nun Afganistan’da
icra edeceği Kararlı Destek Misyonu ve devamı kapsamında yurt dışına
gönderilmesi, aynı amaçlara yönelik olmak üzere yabancı silahlı kuvvetlerin
anılan misyona katılmak amacıyla ülkemiz üzerinden Afganistan’a intikali ile
geri intikali kapsamında Türkiye’de bulunması ve bunlara imkân sağlayacak
düzenlemelerin Cumhurbaşkanı tarafından belirlenecek esaslara göre yapılması
için Cumhurbaşkanına Anayasa’nın 92’nci maddesi uyarınca iki yıl süreyle izin
verilmesine ilişkin Cumhurbaşkanlığı tezkeresi üzerinde AK PARTİ Grubu adına
söz almış bulunuyorum. Yüce Meclisi saygıyla selamlıyorum.
Sayın
Başkan, değerli milletvekilleri; son yıllarda karşı karşıya olduğumuz
uluslararası gelişmeler ışığında Türkiye’nin gerek jeopolitik konumunu gerek
uluslararası gücü ve etkisini dikkate alarak tüm dünyayı etkileyen bu
gelişmelere sessiz kalmasının mümkün olmadığı ve bunlara ilişkin proaktif ve
etkili bir dış politika izlediği açıktır. Ülkemizin köklü geçmişinden
kaynaklanan, dünyanın farklı bölgelerindeki ülkelerle uzun yıllara dayanan dostane
ilişkilerini sürdürmesi Türk dış politikasının önceliği olmayı sürdürmektedir;
bu ilişkilerin gerektirdiği dayanışmayı göstermek, son yıllarda yaşanan küresel
ve bölgesel gelişmeler karşısında daha da önemli hâle gelmiş bulunmaktadır.
Türkiye’nin Afganistan’la olan tarihî ilişkileri ve Afganistan’da icra edilen
Kararlı Destek Misyonu da bu önceliğin bir parçasıdır.
Türkiye
ve Afganistan köklü tarihsel ilişkilere sahip iki kardeş ülkedir. Ülkemiz
Afganistan’ın millî birliğini, bütünlüğünü ve bağımsızlığını her zaman
desteklemiştir; Afgan halkının barış, istikrar ve refah içinde yaşaması için
Afganistan’la her daim dayanışma içinde olmuştur. Ülkemiz, Afganistan’la
1921’de imzaladığı ittifak anlaşmasıyla, bu anlayışını ahdî bir temele
oturtmuştur. Cumhuriyetin ilk yıllarından beri Afganistan’a yardımlarını
sürdüren ülkemiz, aynı zamanda cumhuriyet tarihimizin en büyük yardım
programını da Afganistan’da yürütmektedir. Afganistan’a olan desteğimiz bu
anlayışla devam edecektir. 
Bu
destek çabalarımızı özetlemek gerekirse şu hususları saymak mümkündür: Türkiye,
Afganistan’ın modernleşme çabalarını desteklemiştir ve Afganistan’da mülki,
askerî, kültür, eğitim ve sağlık gibi temel alanlarda devlet kurumlarının
gelişmesinde önemli rol oynamıştır. Afganistan’da, 2004 yılından bu yana süren
yardım programımızın toplam değeri 1,1 milyar doları aşmıştır. Ülkenin her
vilayetinde binden fazla proje gerçekleştirilmiştir. Ülkemiz, başta eğitim ve
sağlık alanlarında, öncelikle gençlere ve kadınlara yönelik olmak üzere, her
alandaki desteğini sürdürmektedir. Eğitim alanında, 3 bini aşkın Afgan
öğrenciye Türkiye'de yükseköğretimini burslu olarak tamamlama imkânı
sağlanmıştır. 2018-2019 eğitim dönemi için de keza Afgan öğrencilere 307
yükseköğrenim bursu tahsis edilmiştir. 
Belh’te,
Mevlâna Celâlettin Rûmi Türk-Afgan Kız Üniversitesi Projesi, yükseköğrenim
alanında iki kardeş ülke arasındaki ilişkileri daha da ileri götürmekte önemli
bir adım teşkil edecektir. 
Türkiye,
2016 yılında düzenlenen ve Afganistan’a ilişkin olarak Brüksel Konferansı’nda
2018-2020 dönemi için proje temelli kullandırılmak üzere 150 milyon ABD doları
kalkınma yardımı taahhüt etmiştir. 2018 yılında ise ülkemizin 2’nci defa eş
başkanlığını üstlendiği Asya’nın Kalbi- İstanbul Süreci kapsamında da Afganistan’a
destek olmaya devam etmektedir. 
İstanbul
Süreci, ülkemizin girişimiyle 2011 yılında başlatıldığında, bölge ülkelerinin
tamamını ve Afganistan’da rol oynayan ülkeleri aynı masada bir araya
getirebilen tek diyalog platformu olarak ortaya çıkmıştı. Süreç bugün de bu
niteliğini korumaktadır. 
Sayın
Başkan, değerli milletvekilleri; Türkiye'nin katkılarının yanında uluslararası
toplumun da Afganistan’a güvenlik, kapasite oluşumu ve kalkınma alanlarında
desteğini sürdürmesi büyük önem taşımaktadır. Afganistan’da NATO ve Birleşmiş
Milletler başta olmak üzere uluslararası toplumun yoğun gayretleriyle sağlanan
ilerleme henüz kırılgandır. Bu nedenle, Afganistan’da barış ve istikrar
sürdürülebilir temellere kavuşturulana kadar bölge ülkelerinin ve uluslararası
toplumun desteğinin devam etmesi şarttır. 
Afganistan’da
istikrarın hâkim kılınması amacıyla NATO öncülüğünde 2001 yılında başlatılan
Uluslararası Güvenlik ve Yardım Kuvvetine (ISAF) ülkemiz de katılmıştır.
Malumunuz olduğu üzere, Birleşmiş Milletler Güvenlik Konseyinin ilgili
kararları ve Bonn Konferansı sonuçları uyarınca 2001 yılında tesis edilen
Uluslararası Güvenlik ve Yardım Kuvveti, 11 Ağustos 2003 tarihinde bu kez NATO
tarafından üstlenilmiştir. Türk Silahlı Kuvvetleri, Türkiye Büyük Millet
Meclisinin 10 Ekim 2001 tarihli ve 722 sayılı Kararı’yla, ISAF bünyesinde
operasyonun başlangıcından itibaren görev almıştır ve NATO bu harekâtı
devraldıktan sonra da katkılarını kapsamlı bir şekilde sürdürmüştür. 
Söz
konusu misyon kapsamında, ülkemiz, uzun süre ISAF komutanlığına ve Kabil Bölge
Komutanlığında Gazi Askerî Eğitim Merkezi ile Afganistan’daki NATO eğitim
misyonuna personel katkısı vermek suretiyle önemli görevler almıştır. Keza
Vardak ve Cevizcan’da iki il imar ekibi tesis etmiştir. Ayrıca, Afganistan polis
ve ordusuna yönelik olarak binlerce personeli kapsayan yoğun bir eğitim
programı da ilgili kurumlarımızca sürdürülmüştür. Söz konusu katkılarımız
Afganistan’la tarihe dayanan köklü dayanışmanın ve Kuzey Atlantik
Anlaşması’ndan kaynaklanan yükümlülüklerimizin uyumlu bir göstergesini teşkil
etmiştir. 
2003
yılından bu yana NATO liderliğinde icra edilmekte olan ve Avrupa-Atlantik
coğrafyası dışındaki en uzun süreli ve en kapsamlı harekât olma özelliğini
taşıyan ISAF Harekâtı, 2012 Chicago Zirvesi’nde NATO devlet ve hükûmet
başkanlarının aldığı karar doğrultusunda 31 Aralık 2014 tarihinde
tamamlanmıştır, yerine muharip niteliği bulunmayan Kararlı Destek Misyonu (RSM)
kurulmuştur. Bu suretle bir yandan Afganların ülkede sağlanan ilerlemelere
koşut olarak güvenlik alanında da liderliği üstlenmelerine imkân sağlanırken
Afganistan ulusal güvenlik ve savunma güçlerine danışmanlık ve eğitim
desteğinin sürmesi de amaçlanmıştır. Türkiye, bu Kararlı Destek Misyonu
kapsamında 4 lider ülkeden biridir. Almanya’nın kuzeyde, İtalya’nın batıda,
Amerika Birleşik Devletleri’nin güney ve doğudaki sorumluluklarına benzer
şekilde, Türkiye de Kabil bölgesinde çerçeve ülke sorumluluğunu 2015 yılından
bu yana kesintisiz üstlenmektedir. Ayrıca, Kabil Uluslararası Havaalanı’nın
işletme ve güvenlik sorumluluğu da Kabil’de aldığımız bu çerçeve ülke
sorumluluğumuza koşut olarak 2015 yılı Ocak ayından bu yana ülkemiz tarafından
üstlenilmiştir. Kabil Uluslararası Havalimanı sorumluluğumuzun 2019 yılında da
sürdürülmesine ilişkin karar Ekim 2018 NATO Savunma Bakanları Toplantısı’nda
alınmıştır ve Sayın Millî Savunma Bakanımızca da açıklanmıştır. 
Afgan
güvenlik güçlerine polisiyle, askeriyle Türkiye’de ve Afganistan’da verdiğimiz
eğitim programları da devam etmektedir. Afganistan ulusal güvenlik ve savunma
güçlerinin mali sürdürülebilirliğinin desteklenmesi için tüm müttefiklerce
verilmekte olan mali destek kapsamında, ülkemiz, 2015-2017 döneminde üç yıl
süreyle toplam 60 milyon ABD doları katkıda bulunmuştur. Afganistan ulusal
güvenlik ve savunma güçlerinin 2018-2020 döneminde de finansmanına katkı
sağlanmasına yönelik taahhütlerin bir önceki dönemle aynı düzeyde sürdürülmesi,
2016 yılında yapılan NATO Varşova Zirvesi’nde önemli kararlardan birini teşkil
etmiştir. Ülkemizin, aynı şekilde, 2018-2020 dönemindeki mali katkısının da üç
yıl boyunca yirmişer milyon ABD doları olmak üzere, toplam 60 milyon dolar
seviyesinde süreceği Varşova Zirvesi’nde ilan edilmiştir. Bu kapsamda 2018 yılı
için taahhüt edilen 20 milyon dolar tutarındaki katkımız peyderpey
aktarılmaktadır. Kararlı Destek Misyonu kapsamında hâlihazırda Afganistan’da
ülkemizden 469 personelimiz görev almaktadır. 
Sayın
Başkan, değerli milletvekilleri; tüm çabalara rağmen Afganistan’daki güvenlik
durumu kırılganlığını sürdürmektedir. Henüz huzur sağlanamamıştır ve saldırılar
sürmektedir. Kabil’de daha dün düzenlenen saldırıda 43 kişinin hayatını
kaybettiği malumlarınızdır.
Buna
karşın olumlu gelişmeleri de belirtmekte yarar görüyorum. 20 Ekim 2018
tarihinde düzenlenen Parlamento seçimleri, önemli bir aşama teşkil etmiştir.
2019 ilkbaharında yapılacak Cumhurbaşkanlığı seçimlerinin de başarıyla
gerçekleştirilmesi, Afganistan’da siyasi uzlaşıya yönelik ortamın teşkili
bakımından önemlidir. Şurası kesindir ki: Afganistan’da kalıcı barış ve istikrar
ancak Afganlar arasında sağlanacak ve bölge ülkeleri ile uluslararası toplumun
destekleyeceği siyasi bir uzlaşıyla temin edilebilecektir. Bu amaçla, Türkiye,
Afganların öncülüğünde ve sahipliğinde barış ve uzlaşı çabalarını
desteklemektedir. Afganistan’da güvenlik ve istikrar, bölgesel ve küresel barış
ile refah için vazgeçilmez bir unsurdur. NATO’nun Afganistan’a sağladığı
desteğe de duyulan ihtiyaç hâlâ gereklidir. 
11-12
Temmuz 2018 tarihlerinde icra edilen Brüksel’deki NATO Zirvesi’nde müttefikler,
Kararlı Destek Misyonunun Afganistan ulusal güvenlik ve savunma güçlerinin
eğitim, yardım ve danışma faaliyetlerini başarıyla sürdürdüğünü vurgulayarak
Afganistan’da uzun vadeli güvenlik ve istikrarın temininin sağlanmasına yönelik
bağlılıklarını yinelemişlerdir ve bu misyon kapsamında da Afganistan’a
sağlanmakta olan katkılarını sürdüreceklerini taahhüt etmişlerdir. Ülkemiz
açısından büyük bir öneme sahip Afganistan’ı, içinden geçmekte olduğu bu hassas
ve kırılgan dönemde, ne ikili düzeyde ne NATO kapsamında yalnız bırakamayız,
bırakmamalıyız. NATO kapsamında, Türkiye'nin Afganistan’a yardım ve destek için
liderliğini sürdürmesi önemlidir. 
Sayın
Başkan, değerli milletvekilleri; benden önce söz alan konuşmacılar değindiği
için, Suriye’de ortaya çıkan son gelişmelerle ilgili olarak da bazı hususları
belirtmek istiyorum. 
Amerika
Birleşik Devletleri’nin Suriye’den çekilme kararının oluşma sürecinde Sayın
Cumhurbaşkanımızın gösterdiği liderlik ve izlediği diplomasinin çok belirleyici
rolü olduğunu herkes ifade etmektedir. Bunu burada bir kez daha vurgulamak
istiyorum. Zira, 14 Aralık günü yapılan telefon görüşmesi bütün bu sürecin
seyrini değiştiren önemli bir karara vesile olmuştur. Bu telefon görüşmesi
sonucunda, 18 Aralıkta Amerika Birleşik Devletleri’nin Suriye’den çekilme
süreci başlamıştır. Bu, sahadaki birçok dengenin yeniden değerlendirilmesini,
yeni unsurların müzakeresinin yapılmasını da tabiatıyla zorunlu kılmaktadır. Şu
anda bu yöndeki çalışmalarımız da yoğun bir şekilde devam ediyor. Suriye’deki
son gelişmeler çerçevesinde sınır hattında çok önemli hareketlilik var ancak
biz hem sahada hem masada olmaya devam edeceğiz. Türk dış politikasının ve
güvenlik siyasetinin en temel ilkesi de zaten hem masada hem sahada olmaktan
ibarettir. Eş zamanlı olarak masada ve sahada olmaya devam edeceğiz derken,
Suriye’de gerçekten bunun çok önemli örnekleri de ortaya çıkmıştır. Hem
Astana-Soçi sürecinde hem Zeytin Dalı ve Fırat Kalkanı Harekâtlarında,
Cerablus, Afrin ve İdlib’de ve diğer bütün alanlarda masada ve sahada olmanın
en önemli görüntüleri ortaya çıkarılmıştır. Bunun masadaki ve sahadaki
neticelerini de almaya başladık. Benden önce konuşan çok değerli meslektaşımın
ifade ettiği gibi, diplomasideki güç askerî ve devletin gücüyle desteklenmediği
sürece diplomaside güç olmaktan çıkar dolayısıyla Türkiye askerî alanda
gösterdiği bu başarılarla ve kararlı tutumuyla diplomatik alanda da alan
kazanma imkânını geliştirmekte ve bir anlamda da sahip olmaktadır. Dolayısıyla
“Sadece diplomasi ama askerî harekât hiç olmasın. Her şey diplomasi alanında
çözülsün ama Türkiye güçlü olmasın.” mantığıyla hareket edildiği zaman
diplomaside herhangi bir başarı kazanılması mümkün değildir. 
Ayrıca,
İdlib konusuna da benden önceki konuşmacılar değindi. İdlib bölgesindeki son
durum, bu bölgede hâlihazırda 12 askerî gözlem noktamız bulunmaktadır. İdlib
anlaşması çerçevesinde de buradaki askerî mevcudiyetimizi tahkim etmeye devam
ediyoruz, oradaki askerlerimiz de kalmaya devam edecekler. Böylece yerel
unsurlarla birlikte İdlib civarında güvenliği ve istikrarı sağlayacaklar.
Bazı
çevrelerde Amerika Birleşik Devletleri’nin Suriye’den çekilmesiyle DEAŞ’ın
kendine yeni bir hayat alanı bulacağı yönünde spekülasyonların yapıldığını
görüyoruz. Benden önceki konuşmacılar da bu spekülasyonlar çerçevesinde bazı
ifadeleri Meclis kürsüsünden dile getirdiler. DEAŞ’la mücadelede, uluslararası
koalisyonun bir üyesi olarak buna ne Suriye ne Irak sahasında ne Türkiye
topraklarında ne de bir başka yerde müsaade etmeyeceğimizi tekrar ifade etmek
istiyorum. Bu terör örgütüyle bugüne kadar en yoğun ve kararlı mücadeleyi veren
ülkenin Türkiye olduğunun da altını bir kez daha çizmek isterim. 
Fırat
Kalkanı Harekâtı’nda hemen sınırımızda bulunan 3 binden fazla DEAŞ’lı, Türk
Silahlı Kuvvetleri ve Özgür Suriye Ordusu tarafından Fırat Kalkanı Harekâtı
çerçevesinde etkisiz hâle getirilmiştir ve bu, DEAŞ’a vurulan ilk darbe ve
DEAŞ’ın sona ermesinin başlangıcı olan çok önemli bir ortam meydana
getirmiştir. Fırat Kalkanı Harekâtı’ndan sonra, o günden bugüne kadar Cerablus-El
Bab hattında tek bir DEAŞ unsuru dahi bulunmamaktadır. Ayrıca, burada sağlanan
güvenli bölgeye ve huzura dayanarak da ülkemizde misafir ettiğimiz Suriyeli
kardeşlerimizden 180 bini tekrar ülkelerine, yuvalarına dönme kararı almışlar
ve bugün orada huzur içinde yaşamaktadırlar. Bazı Avrupa ülkelerinin 620, 538,
1.047 mülteciyi ülkelerine almakla övündükleri bir ortamda 180 bin Suriyeli
kardeşimizin bu güvenli bölgeye intikal ettirilmiş olması ne kadar doğru bir
politika izlendiğini ve operasyonların önemini ayrıca ortaya koymaktadır.
Aynı
şekilde, Afrin bölgesinde de DEAŞ unsurlarına hiçbir şekilde rastlanmamaktadır.
Bu da Türkiye'nin özellikle terör örgütleriyle mücadelesinde Afrin’de
gerçekleştirdiği harekâtın da o bölgeyi başka bir terör örgütü olan PYD’den
kurtarmasının ne kadar önemli olduğunu ortaya koymaktadır. 500 bin nüfuslu
Afrin şehrinin, halkının “Biz sizinle iş birliği yapmayacağız.” ifadesi
sonrasında iki gün içinde Afrin’in PYD’den kurtarılması ve PYD’nin bu bölgeden
ayrılmaya zorlanması sonucunda 80 bin misafir Suriyeli kardeşimiz de Afrin’e,
bölgelerine, evlerine dönmüşler ve bu sayede Cerablus bölgesi nasıl
temizlenmişse Afrin bölgesi de bugün PYD teröristlerinden temizlenmiş olarak
rahat nefes alma imkânına kavuşmuştur. 
SERPİL
KEMALBAY PEKGÖZEGÜ (İzmir) – Onlar Afrinli değildi. 
VOLKAN
BOZKIR (Devamla) – Suriye bağlamında Türkiye hem Cenevre hem Astana sürecinin
bir üyesi olarak Suriye krizinin diplomatik yollarla çözümü için de çaba sarf
etmektedir ve Astana sürecinin en önemli neticelerinden bir tanesi de anayasa
komisyonunun kurulması olmuştur. Esasen, 27 Ekimde İstanbul’da yapılan dörtlü
zirvede de alınan önemli kararlardan birisi, yıl sonundan önce anayasa
komisyonunun kurulmasıydı. Saptanan bu hedef de böylece, geçen hafta itibarıyla
yerine getirilmiş oldu. Suriye kriziyle ilgili siyasi, diplomatik süreçlerin
hızlandırılmasına da çok ciddi katkı sağlanacaktır. 
Sayın
Başkan, değerli milletvekilleri; bu çizdiğim çerçeve doğrultusunda hem
bölgemizle ilgili olarak hem Afganistan ve çevresiyle ilgili olarak ifade
etmeye çalıştığım gelişmeler ve durum itibarıyla, Afganistan’ın barış ve
istikrarı bakımından önem arz eden ve muharip özelliği bulunmayan Kararlı
Destek Misyonu kapsamında görev almak üzere Türk Silahlı Kuvvetleri
unsurlarının yurt dışında görevlendirilmesiyle ilgili tezkereyi AK PARTİ Grubu
olarak olumlu mütalaa ettiğimizi ve tezkerenin lehinde oy vereceğimizi
belirtiyorum.
Genel
Kurulu saygı ve sevgiyle selamlıyorum. (AK PARTİ sıralarından alkışlar)
BAŞKAN
– Teşekkür ederim. 
Şimdi,
şahıslar adına konuşmalara geçiyoruz. 
İstanbul
Milletvekili Engin Altay.
Buyurun
Sayın Altay. (CHP sıralarından alkışlar)
Süreniz
on dakika. 
ENGİN
ALTAY (İstanbul) – Çok teşekkür ederim Sayın Başkan.
Sayın
milletvekilleri, Genel Kurulu saygıyla selamlıyorum.
Bir
Cumhurbaşkanlığı tezkeresi görüşüyoruz. 2001’den beri Türkiye, uluslararası
güçlerle birlikte, Afganistan’da yaşanan sorun noktasında, barışa yönelik
elinden gelen katkı konusunda büyük fedakârlıklar yaptı. 2001’den 2014’e kadar
“ISAF” adı altında Uluslararası Güvenlik ve Yardım Kuvveti namıyla orada
uluslararası bir güç, Afganistan’da kendince barışı korumaya çalıştı. Tabii,
burada mesele şudur: Sayın Genel Başkanımız da evvelsi gün söyledi, bir
Müslüman’a Rusya silah veriyor, bir Müslüman’a Amerika silah veriyor; birisi
sıkıyor “Allahu ekber!”, öbürü ölüyor “Allahu ekber!” Sonra öbürü sıkıyor
“Allahu ekber!”, öbürü ölüyor “Allahu ekber!” Yani hepimizin buradan ders
alacağı işler var. Şimdi de tabii, Kararlı Destek Misyonu kapsamında da Türkiye,
sanıyorum, 560 civarındaki Silahlı Kuvvetler unsurumuzla Afganistan’da bir
görev yapacak. Sayın genel başkan yardımcımız, partinin, partimizin anlayışını
ve bu konuda müspet oy vereceğimizi Genel Kurula ve yüce milletimize beyan
etti. 
Şimdi,
tabii, biz bu tezkereyi Afganistan’ın huzuru için burada konuşuyoruz,
Afganistan’daki ahalinin huzuru, sükûnu için konuyoruz fakat gelin görün ki
Türkiye’de de huzur ortamı her geçen gün, şu veya bu sebeple -olumsuz yönde-
bir gerileme seyrediyor. 
Şimdi,
değerli arkadaşlar, ben size üç alıntıyı nakletmek istiyorum; Sayın Başkan,
sizin de müsaadeniz olursa.
Merhum
Süleyman Demirel’in, benim de hemşehrim olan Yaşar Topçu’nun naklettiği bir
hatırasıyla başlamak istiyorum. Sayın Yaşar Topçu’dan naklen: “1979 tarihinde
rahmetli Demirel Başbakan idi. Antalya’nın deniz sahilindeki küçük bir
ilçesinde vatandaşın biri kahvehanenin ortasında rahmetli Demirel’e açıkça
sövüp saymış. Başbakan olduğu için o zamanki ceza kanununa göre savcı resen
soruşturma başlatmış. Buna hukukta maddeimahsusa suretiyle hakaret deriz. Ağır
hakaret olduğu için takibat açmış, adamı suçüstü hâliyle yakalatmış ve içeri
attırmış savcı. O gün partide Özel Kalem Müdürü Talat Bey Demirel’in beni
çağırdığını iletti. Gittim. ‘Önemli bir şey var mı?’ diye sordu. Ben de ‘Önemli
bir şey değil ama sadece bilgi arz etmek istiyorum: Antalya’nın bir ilçesinde
vatandaşın birisi kahvehanede size hakarette bulunmuş, ağır, galiz sözler
söylemiş. Vatandaşı tutuklamışlar. Mahkeme şikâyetçi misiniz diye soruyor.’
diye durumu kendisine anlattım.” Topçu o zaman merhum Demirel’in avukatı.
“Demirel ‘Bu hâkim ve savcı arkadaşlar da bazen kantarın topuzunu kaçırıyorlar.
Başbakana hakaret etti diye bir vatandaş tutuklanır mı? Biz burada oturuyoruz,
haberimiz olmuyor. Yaptığımız uygulamalarla kim bilir adamı nasıl bunalttık ki,
canını sıkmışız ki bize galiz küfürler etmiş.’ dedi ve bana dönerek ‘Hemen
Antalya’ya, o ilçeye avukat olarak git ve o vatandaşı hapisten çıkart, tahliye
ettir de gel, sevaba girersin. Durup dururken bir ülkenin vatandaşı başbakanına
sövmez. Yaptığımız işlerle kim bilir adamın ne kadar canını sıkmışız, nasıl
bunalmış ki adam bize sövmüş.’”
Bu
bir yaklaşım meselesi tabii. Yani siyasetçilerin hoşgörülü olması geleneği
Türkiye’ye özgü değil, dünyada bir gelenektir. Şimdi böyle bir örnek var. 
Bir
tane daha var. Gerçi muhtıra Başbakanıdır ama rahmetli Mahzuni Şerif rahmetli
Nihat Erim için “Erim erim eriyesin/Sürüm sürüm sürünesin.” diye bir türkü
yapar -biliriz biz bunu, ben de dinledim- tabii dava açılır, Nihat Erim der ki:
“Sanatçılar ve vatandaşlar başbakanları eleştirirler.” Bu da bir yaklaşım
meselesi. 
Bir
tane daha bir yaklaşım örneği vereyim. Fransız’ı geçelim, gene Türkiye’den
verelim, Fransa’da da böyle hoşgörü var. Vaktiyle, devlet sanatçılığı
dağıtıldığı zamanlarda -Aylin Hanım burada mı İYİ PARTİ’li- gene Demirel
döneminde bazı sanatçılar bunu büyük bir memnuniyetle kabul ederken bazı
sanatçılar da “İşin cılkı çıktı, bu kadar çok devlet sanatçısı olur mu?” diye
ödülü reddederler ve olumsuz değerlendirmelerde bulunurlar, bir sanatçı bunu
yapar. Seneler sonra, Demirel’in verdiği ödülü reddeden sanatçı hastaneye
kaldırılır ve Demirel’in bundan haberi olur, şu anda Meclisimizde Isparta
Milletvekili olarak görev yapan -merhum Demirel’in Doktoru- Aylin Cesur Hanımefendi’ye
bu sanatçıyla ilgilenmesi gerektiğini söyler, rica eder ve gereken her şey
yapılır ve Aylin Hanım “Efendim, şimdi sizin üstüne titrediğiniz bu sanatçı bir
zamanlar sizi eleştirmişti, devlet sanatçılığını reddetmişti.” der, Demirel
“Geçmişe, bu çeşit şeylere takılıp kalmayın, o Türkiye’nin yetiştirdiği büyük
bir sanatçı, sahip çıkmamız lazım, sanatçı kolay yetişmiyor.” der (CHP ve İYİ
PARTİ sıralarından alkışlar) 
Çok
sayıda milletvekilimize, bana da fezleke geldi, fezlekelerimiz çoğalıyor, çok şükür,
elhamdülillah, Allah’ım verdikçe veriyor. 
Şimdi
ben de Genel Kurula geçmiş siyasi liderlerle ilgili bazı karikatürleri
göstermek istiyorum. Şurada Demirel damat, merhum Erdal İnönü gelin
kıyafetinde. Aşağıda Turgut Özal’ı görüyorsunuz. Türkiye, bunları gördü. Gene
Çarşaf’ta Demirel, Ecevit ve Erbakan’ın şöyle hicvedilmiş bir karikatürü var;
Türkiye, bunları gördü. Merhum Özal’ın şu şekilde, vatandaşın tepesinde bir
karikatürü var; Türkiye, bunları gördü. Gene merhum Özal’ın Limon’da -yani siz
olsanız hoplarsınız- böyle karikatürleri yayınlandı. Bunlar için ne dava açıldı
ne bir şey yapıldı. 
Şimdi,
değerli arkadaşlar, ülkede bir huzur istiyorsak, milletçe bir tesanüt içinde
olalım istiyorsak siyasetçinin hoşgörülü olmak ve insanların, hele hele de sanatçıların
verdiği mesajı doğru okumak gibi bir mecburiyeti var. 
YAŞAR
KIRKPINAR (İzmir) – Darbe mesajı veriyor.
ENGİN
ALTAY (Devamla) – Bir dakika kardeşim.
Hakaret
elbette olmaz, hakaret elbette olmaz. Ben, Müjdat Gezen’in söylediklerini bu
kürsüde yüz on defa söyledim. Dedim ki… Ne demiş Müjdat Gezen? “Herkesi
azarlıyor, herkese parmak sallıyor, millete ‘Haddini bil!’ diyor. Bak Recep
Tayyip Erdoğan, sen benim, bizim vatan severliğimizi sınayamazsın.” demiş. Sor,
bu böyle. Recep Tayyip Erdoğan’ın, çocukları dâhil, kimsenin vatanseverliğini
sınamak gibi bir imkânı, ehliyeti yok. 
Bir
yandan, benim anladığım… Ha, ben bütçede burada bir şey söyledim, orada çok
gürültü yapıyordunuz, gürültüye gitti. “Recep Tayyip Erdoğan demokrasi dışı bir
yolla, bulunduğu makamdan indirilmeye kalkılırsa, orada sizden önce ben ön
alırım.” dedim. (AK PARTİ sıralarından “Hadi oradan!” sesi) 
Kim
o “Hadi oradan!” diyen? Ayıp ediyorsun, ayıp ediyorsun!
İSMET
YILMAZ (Sivas) – Dedin, dedin. 
ENGİN
ALTAY (Devamla) - “…ben ön alırım.” dedim, aynı düşüncedeyim. Darbenin her
türlüsünü reddetmiş bir adamım ben, her düşüncesini, ağzına tüfek sokulmuş,
mekanizma çalıştırılmış biriyim ben. Tamam mı? 
Şimdi,
ben de dedim, demokrasi ipine sarılalım, başka ip yok, demokrasiyi kaybedersek
ülkede kaos ortamı çıkar ve Tayyip Erdoğan’ı o koltukta huzur içinde oturtacak
tek mekanizma da demokrasidir. Bugün Tayyip Erdoğan sokağa 3 bin kişiyle çıkmak
durumunda kalıyorsa demokrasinin içine düştüğü zafiyettendir değerli
arkadaşlarım. Tıkır tıkır bir demokrasimiz olsa Tayyip Erdoğan sokağa 3 bin
kişiyle değil de prosedür gereği 30 korumayla çıkar.
RAVZA
KAVAKCI KAN (İstanbul) - Mübalağa. Mübalağanın da bir haddi var.
ENGİN
ALTAY (Devamla) – Evet, canım, öğleden sonra, işte 300 de, 400 de, 500 de, bin
de, ama bu böyle. Ya Allah aşkına, salı günü şu “Mermerli Salon’da bin tane
koruma var ya, bin tane koruma var. Meclisin içine bin korumayla gelen bir
Cumhurbaşkanı olabilir mi? Olmaz. Demokrasi, demokrasi, demokrasi. Erdoğan’ı
seçildiği süre boyunca, beş yıl boyunca o koltukta -sandıkla gelmiş- tutacak
tek güç, tek kabiliyet, tek manivela, tek imkân odur. Ama Erdoğan bu
hoşgörüsüzlüğüyle, bu kin, öfkeyle, bu kibirle ve yaptığı uygulamalarla
Türkiye’yi…
(Mikrofon
otomatik cihaz tarafından kapatıldı)
ENGİN
ALTAY (Devamla) – Müsaade var mı Başkanım?
BAŞKAN
– Tamamlayalım lütfen.
ENGİN
ALTAY (Devamla) - …konuşan Türkiye yapmaktan hızla uzaklaştırıyor. Türkiye
konuşmazsa, konuşamazsa kaos olur, birbirimizi anlayamayız, ön yargılarımız dağ
gibi büyür, konuşursak ön yargıları yok ederiz. Bunun tek yolu budur.
RAVZA
KAVAKCI KAN (İstanbul) - Darbeye davetiye…
ENGİN
ALTAY (Devamla) - Kim darbeye davetiye çıkarıyorsa Allah belasını versin. (CHP
sıralarından alkışlar) Ama peşine de şunu mu söyleyeyim: “Kim demokrasiyi tahrip
ediyorsa Allah onun da belasını versin.” mi diyeyim? (CHP sıralarından
alkışlar) Bela okumak istemiyoruz kardeşim. Bir gerçek var. Müjdat
Gezen’inkinde zaten hiçbir şey yok, herkesin söylemesi gereken bir söz Müjdat
Gezen’in söylediği, herkesin. Metin Akpınar’ın söylediğinde kasıt olarak darbe
çağırışımı olduğunu, darbe arzusu içinde darbe olsun diye söylenmiş bir söz
olduğunu ben bu metinde okumuyorum. Kaldı ki… (AK PARTİ sıralarından “Biz
okuyoruz.” sesi) Canım, siz huylusunuz, huylusunuz, okuyorsunuz. (CHP
sıralarından alkışlar) Kuşkularınız var. Tekrar buradan, bu Meclisten sizlerin
huzurunda…
(Mikrofon
otomatik cihaz tarafından kapatıldı)
ENGİN
ALTAY (Devamla) - Sayın Erdoğan’a çağrı yapacaktım Başkan sesimi kesti.
BAŞKAN
– Açtım açtım, hiç bahaneniz yok.
ENGİN
ALTAY (Devamla) – Vallahi Başkan, bu çağrıyı açın da yapalım ya. 
Sayın
Erdoğan, sandıktan çıktınız, milletin verdiği süre içinde, süre kadar orada
güven içinde oturmanın tek yolu demokrasiye sahip çıkmak, demokrasiyi
güçlendirmektir. Böyle, korkuyla, şununla bununla hem kendi huzurunu kaçırırsın
hem milletin huzurunu kaçırırsın. 
Genel
Kurulu saygıyla selamlıyorum efendim. (CHP sıralarından alkışlar)
ZÜLFÜ
DEMİRBAĞ (Elâzığ) – Demokrasinin tarifinden darbeye...
ENGİN
ALTAY (İstanbul) – Darbecilere zırhlı araçları biz almıyoruz, siz alıyorsunuz,
beni konuşturmayın. (CHP sıralarından alkışlar)
ZÜLFÜ
DEMİRBAĞ (Elâzığ) – Sana demiyorum, aç o konuşma metnini oku. 
ÖZLEM
ZENGİN (Tokat) – Sayın Başkan…
BAŞKAN
– Sayın Zengin…
IV.- AÇIKLAMALAR (Devam)
27.- Tokat Milletvekili Özlem Zengin’in, (3/452) esas numaralı
Cumhurbaşkanlığı Tezkeresi üzerinde İstanbul Milletvekili Engin Altay’ın şahsı
adına yaptığı konuşmasındaki bazı ifadelerine ilişkin açıklaması 
ÖZLEM
ZENGİN (Tokat) – Sayın Başkan, çok değerli milletvekilleri; Sayın Mevkidaşımız
Altay’ı dinledik. Doğrusu, tezkereden buraya gelme kabiliyetine hayran
kaldığımı söylemem lazım başlangıçta. (AK PARTİ sıralarından alkışlar)
Şimdi
birkaç şey ifade etmek istiyorum. Kendisi konuşmasında ifade etti, yani: “Darbeye
yönelen herhangi bir şey olursa karşısında ben olurum.” Konuşmasını dinlerken
-konuşmayı ben dinlemiştim bütçe görüşmelerinde- zaten aklımdaydı. O sebeple,
burada birleştiğimize seviniyorum. Yani yıllar sonra gelinen noktayı önemli
buluyorum Türkiye demokrasisi açısından. 
Şimdi
gelinen noktada… 
ÜNAL
DEMİRTAŞ (Zonguldak) – Yıllar önce de öyleydi. 
ZÜLFÜ
DEMİRBAĞ (Elâzığ) – Bir kes, bir kes!
ÖZLEM
ZENGİN (Tokat) – Bir defa bence siz kendi gündeminizi takip ederken AK PARTİ’de
neler olduğunu kaçırıyorsunuz, Sayın Cumhurbaşkanımızın yaptıklarını
kaçırıyorsunuz. Ben bir hatırlatma yapmak isterim, belki vakti olsaydı Sayın
Altay da orada söyleyebilirdi görme imkânı olsaydı: 1 Ağustos 2016 tarihinde
Sayın Cumhurbaşkanımız ceza ve hukuk davası anlamında 4 bin tane davayı
buradan, bu davalarla alakalı dosyaları geri çekti. 1 değil, 2 değil, tam 4 bin
tane dava dosyasından bahsediyoruz. 
Eleştiri
meselesini burada hep söylüyoruz. Hiç ama hiç itirazımız yok. Ben Metin
Akpınar’ın yaptığı konuşmayı da başından sonuna kadar izledim. Eleştirinin
niyet okuyuculuğunu yapmanın kriterleri var. Yani bu AK PARTİ’ye göre başka,
CHP’ye göre başka bir…
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZLEM
ZENGİN (Tokat) – Niyetin ne olduğunun kriteri sadece hukuk çerçevesinde
olabilir. Yani biz bir konuşmayı dinlediğimizde hoşumuza gidene başka bir
yaklaşım hoşumuza gitmeyene başka bir yaklaşım değil, evrensel kriterlerle biz
karar vereceğiz, hukuka bakacağız. Eğer hukuk gözüyle bakacak olursak bu
konuşmalarda en temel şey zaten demokrasiyi değersizleştirme hâlidir. 
Ben,
Sayın Altay’a şunu hatırlatmak isterim: Sadece iktidarın değil, muhalefetin de
demokrasiye ihtiyacı var. Hepimizin söz söyleyebilmesi için her birimizin
-muhalefetin de, iktidarın da- demokrasinin tanımı içerisinde konumlanması
gerekiyor. Bu konuşmaya baktığınızda hissettiğiniz şey, iktidar olmayla ilgili
olarak hukuken, demokrasiyle gidilen bir yolu değil, başka bir yolu tavsiye
ediyor, öneriyor. Böyle bakıldığı zaman, bence bu konuşma sorunlu bir konuşma
ve bunun ne olduğuna da hukuk karar verecek.
Teşekkür
ediyorum. (AK PARTİ sıralarından alkışlar)
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
3.- Cumhurbaşkanlığının, hudut, şümul, miktar ve zamanı Cumhurbaşkanınca
takdir ve tespit olunacak şekilde, Türk Silahlı Kuvvetleri unsurlarının
NATO’nun Afganistan’da icra etmekte olduğu kararlı destek misyonu ve devamı
kapsamında yurt dışına gönderilmesi, aynı amaçlara yönelik olmak üzere yabancı
silahlı kuvvetlerin anılan misyona katılmak amacıyla ülkemiz üzerinden
Afganistan’a intikali ile geri intikali kapsamında Türkiye’de bulunması ve
bunlara imkân sağlayacak düzenlemelerin Cumhurbaşkanı tarafından belirlenecek
esaslara göre yapılması için Türkiye Büyük Millet Meclisinin 6/1/2015 tarihli
ve 1079 sayılı Kararı’yla verilen ve 3/1/2017 tarihli ve 1133 sayılı Türkiye
Büyük Millet Meclisi Kararı’yla uzatılan izin süresinin Anayasa’nın 92’nci
maddesi uyarınca 6/1/2019 tarihinden itibaren iki yıl uzatılmasına ilişkin
tezkeresi (3/452) (Devam)
BAŞKAN
– Evet, şimdi, şahsı adına Gaziantep Milletvekili Ali Şahin konuşacaktır.
Buyurun
Sayın Şahin. (AK PARTİ sıralarından alkışlar) 
Süreniz
on dakika. 
ALİ
ŞAHİN (Gaziantep) – Sayın Başkan, değerli milletvekilleri; TSK unsurlarının
NATO tarafından Afganistan’da icra edilen Kararlı Destek Misyonu’na sağladığı
katkının iki yıl süreyle yeniden uzatılması hususunda Meclisimize gelen
Cumhurbaşkanlığı tezkeresi hakkında şahsım adına söz almış bulunuyorum. Bu
vesileyle, yüce heyetinizi ve milletimizi saygıyla selamlıyorum.
Bugün,
gazi şehrimiz Gaziantep’in aynı zamanda 97’nci kurtuluş yıl dönümü. Gazi kentin
bir evladı olarak gazi şehrimizi, tüm şehitlerimizi ve gazi halkımızı saygıyla
selamlıyorum.
Yine,
konumuz Afganistan. Dün akşam saatlerinde Afganistan’da Hükûmet binası önünde
düzenlenen bir intihar saldırısı sonucu, maalesef, 43 Afgan kardeşimizi
kaybettik. Hayatını kaybeden 43 Afgan kardeşimize Allah’tan rahmet, yaralılara
acil şifalar diliyorum.
Değerli
milletvekilleri, coğrafya erbabı Afganistan’ı tanımlarken “Asya’nın kalbi”
şeklinde tanımlar; gerçekten de haritayı açıp Afganistan’a baktığımızda, bütün
bir Asya’nın tam ortasında, kalp şeklinde bir harita buluruz karşımızda.
Stratejistler veya tarihçiler ise Afganistan’ı Asya’nın gözetleme kulesi,
Asya’nın kontrol kulesi olarak değerlendirirler ve derler ki: “Afganistan’ı
kontrol eden Asya’yı kontrol eder.” Afganistan, bir yandan Hindistan’a olan
komşuluğu, diğer yandan Çin’e olan komşuluğu, bir yandan eski Sovyetler
Birliği’ne, yeni Rusya’ya olan komşuluğuyla gerçekten de Asya’nın bir gözetleme
kulesi niteliğindedir. Bu anlamda Türkiye açısından da çok önemli, stratejik
bir hüviyete sahiptir. Tarihî misyonlarımızı, tarihî bağlarımızı da göz önünde
bulundurduğumuzda Afganistan Türkiye için nüfuz ve kültür coğrafyamızın bir
sınır karakolu niteliğindedir. Aslına bakarsanız bugün Ankara demek Kâbil demek,
bugün Gaziantep demek Mezar-ı Şerif demek, bugün Toroslar demek, Toros Dağları
demek Hindukuş Dağları demek kadar yakın ve değerlidir bu anlamda. 
Değerli
arkadaşlar, bu açıdan baktığımızda, zaman zaman sınırlarımızın nereden
müteşekkil olduğunu düşündüğümde şöyle bir sonuca varırım: Türkiye ve bu
milletin, bu milletin atalarının yeryüzünde tam 34 ülkede 78 noktada şehitliği
var. Bu bize şu mesajı veriyor: Bu coğrafyada yaşayan insanların, aziz
milletimizin sınırlarını doğu ile batı, kuzey ile güney arasında atalarımızın
kanının son damlasının damladığı ve son nefesini verdiği bütün coğrafyalar
teşkil eder; bizim nüfuz, kültür ve medeniyet coğrafyalarımızın sınırlarını bu
coğrafyalar teşkil eder. 
Türkiye
olarak bizim 3 tane önemli coğrafyamız var, 3 tane önemli sınırımız var.
Bunlardan ilki, bugün yaşam sürdüğümüz 780 bin kilometrekarelik Türkiye
sınırları yani millet sınırlarımız. İkinci sınırlarımızı ise ümmet sınırları
yani medeniyet sınırlarımız oluşturur. Üçüncü sınırlarımızı ise insanlık
sınırı. Bu açıdan da bakıldığında bugün bu Parlamento, sadece bu coğrafyada
yaşayan, 780 bin kilometrekare içerisinde yaşayan insanların değil, bütün bir
ümmet coğrafyasının, bütün bir kendini mazlum bulup kendini bu coğrafyaya ait
hisseden bütün insanlık coğrafyasının da Parlamentosudur.
Değerli
arkadaşlar, tezkeremizin konusu, Türk Silahlı Kuvvetleri dünyanın birçok
noktasında olduğu gibi kardeş ülke Afganistan’da da misyon üstleniyor. Ancak
Türk Silahlı Kuvvetlerinin Afganistan’daki varlığını orada görev üstlenmiş
diğer ülkelerin silahlı kuvvetlerinden ayrı tutmak gerekiyor. Afgan halkı
nezdinde Türk Silahlı Kuvvetleri asla Afganistan’da yabancı ve işgalci bir
unsur olarak algılanmamaktadır. Bu nedenledir ki aradan geçen on dört yıla
rağmen Afganistan’da saldırıya uğramamış, yabancı ve işgalci unsur olarak
görülmeyen tek askerî birlik Türk Silahlı Kuvvetleridir. Bu nedenledir ki diğer
ülkelerin askerî birlikleri zaman zaman devriye araçlarına, zaman zaman da
kamuflajlarına Türkiye bayrağı, Türk Bayrağı, bu aziz milletin bayrağını
takarak güvenli bir şekilde devriye görevlerini yapma yolunu seçmektedirler. 
Aynı
zamanda Türk Silahlı Kuvvetleri orada insani anlamda birçok misyon üstlenmiş
durumda. Eğitim, sağlık, Afganistan Hükûmetinin yeniden yapılandırılması, Afgan
güvenlik teşkilatlarının yeniden yapılandırılması hususunda da çok önemli
misyonlar üstlenmiş durumda. Yani bu ülkenin evlatlarının üniforması sadece
Afganistan’da askerî bir görev, askerî bir misyondan öte misyonlar
üstlenmiştir. Bu noktaya geldiğimizde Türk askerinin bir üniformasının dahi
yeryüzünde ne kadar caydırıcı olabileceğini, istikrarın temini noktasında nasıl
rol oynayabileceğini size göstermek adına tarihî bir anekdotu, bir vakıayı
sizlerle paylaşmak istiyorum. 
18’inci
yüzyılda Almanya’nın Mülheim şehrindeki Ren Nehri’nin bir yakasında Almanlar,
öbür yakasında da Fransızlar oturuyordu. Fransızlar her sene nehrin
Almanlardaki kısmını geçip mahsulün tümünü toplayıp götürüyorlar. O sıralar
birliğini temin edemeyen güçsüz Almanlar ise buna karşı koyabilme kabiliyetine
sahip değillerdi. Her sene böyle olunca Almanlar çareyi Osmanlı Sultanına yazıp
yardım istemekte bulurlar. Mektupta şöyle denmektedir: “Yüce Sultan, Fransızlar
her sene bize zulmediyor, mahsulümüzü elimizden alıyorlar: Siz ki dünyaya
adalet dağıtan bir imparatorluğun Sultanı, İslamiyet’in de halifesisiniz. Bizi
şu zulümden kurtarın, asker gönderin, ürünlerimizi bu sene olsun toplama imkânı
sağlayın.” Gerileme dönemine girildiği bu zamana denk gelen yardım isteğini
inceleyen Sultan, asker göndermeyi mümkün ve gerekli görmez. Yalnızca asker
elbisesi göndermeyi kâfi bulur ve cevabi bir mektupla beraber içi asker
elbisesi dolu 3 çuval yollanır. Şaşkına dönen Almanlar çuvalı alıp mektubu
okurlar. “Fransızlar korkak âdemlerdir. Onlara yeniçeri göndermemize gerek
yoktur, yeniçerimizin kıyafetini görmeleri kâfidir. Çuval içindeki Osmanlı
askerlerinin elbiselerini adamlarınıza giydirin, mahsul zamanı nehrin görülecek
yerlerinde dolaştırın. Karşıdan gören Fransızlar için bu kâfidir.” Bağ bahçe
sahipleri hemen Osmanlı askerlerinin kıyafetlerini kapışırlar. Hasat vakti
büyük bir heyecanla yeniçeri kıyafetiyle nehir kıyısında dolaşmaya başlarlar. Ertesi
gün karşıdan gelen haber Almanların sevinç çığlıkları atmalarına sebep olur.
Osmanlılardan imdat geldiğini düşünen Fransızlar köylerini de terk ederek iç
kısımlara doğru kaçarlar. Bu olay Mülheimlilerin gönüllerinde taht kurar,
giydikleri yeniçeri kıyafetlerini daha sonra Mülheim’a bağlı Karlsruhe
Müzesi’ne koyup ziyarete açarlar. 
Bundan
yüzyıllarca önce Osmanlı askerinin oynadığı o caydırıcı rolü bugün Türk
askerinin kıyafeti, üniforması ve bayrağı Asya’nın steplerinde oynuyor.
Atalarımızla ve askerlerimizle ne kadar onur duysak yerindedir. 
Değerli
arkadaşlar, fazla zaman kalmadı, son olarak şu noktaya değinmek istiyorum:
Görülüyor ki Müslüman mahallenin sorunlarını Müslüman mahalle çözümleri
üreterek, çözmemiz gerekiyor. Müslüman mahalle sorunlarına Müslüman mahalle
çocuklarının ürettikleri Müslüman mahalle mekanizmalarıyla çözüm üretmek
zorundayız. Bu şekilde bir çözüm mekanizmasıyla eminim ki sadece Afganistan’ın
değil, sadece Irak’ın değil, bütün bir Orta Doğu’nun, bütün bir Afrika’nın
sorunlarına da ciddi bir çözüm mekanizması geliştirmiş olacağız. 
(Mikrofon
otomatik cihaz tarafından kapatıldı) 
BAŞKAN
– Bir dakika daha Sayın Şahin. 
ALİ
ŞAHİN (Devamla) - Ben bu vesileyle Türk Silahlı Kuvvetlerinin Afganistan’daki
varlığının hayırlara vesile olmasını diliyor, hepinizi saygıyla selamlıyorum.
(AK PARTİ sıralarından alkışlar) 
BAŞKAN
– Teşekkür ederim. 
AYHAN
BİLGEN (Kars) – Sayın Başkan…
BAŞKAN
- Oylamayı yapayım, verelim. 
Değerli
arkadaşlar, Cumhurbaşkanlığı tezkeresi üzerindeki görüşmeler tamamlanmıştır. 
Şimdi
tezkereyi oylarınıza sunacağım: Kabul edenler… Kabul etmeyenler… Tezkere kabul
edilmiştir. 
Hayırlı
olsun. 
Sayın
Bilgen, buyurun. 
IV.- AÇIKLAMALAR (Devam)
28.- Kars Milletvekili Ayhan Bilgen’in, darbeye giden koşulları ortadan
kaldırmayı ve demokrasi çağrılarını önemsediklerine ama darbe çağrısının, ister
koşulları oluşturma ister otoriter rejimi inşa etme biçiminde olsun, karşısında
olduklarına ilişkin açıklaması
AYHAN
BİLGEN (Kars) – Sayın Başkan, “muhalefet partilerinin darbe karşısındaki
tutumu” göndermesi yapıldığı için en azından kendi adımıza bir beyanda bulunmam
gerekiyor galiba. 
Türkiye’de
27 Mayıstan beri darbeler farklı formatlarda oluyor; muhtıra biçiminde,
postmodern ya da başka formatlarda. Siyasete olağanüstü ve demokratik olmayan
yollarla yapılan her türlü müdahaleyi hep birlikte, ayrım yapmaksızın, hangi
iktidara karşı yapıldığına ve kim tarafından yapıldığına bakmaksızın karşı
çıkmaktır; darbelere karşı çıkmak bu anlama gelir. Ama, Türkiye’de hâlâ 27
Mayısı kutlayanlar, bayram olarak görenler var. Türkiye’de hâlâ 12 Martı,
arkasından 3 genç asılmış olmasına rağmen muhtıra olarak, darbe olarak
görmeyenler var. 28 Şubatı böyle görmeyenler var. Dolayısıyla da bu konuda
siyasetin henüz rüşdünü ispat etmediğini ifade edelim.
Burada
özellikle Necip Fazıl’ın bir göndermesini hatırlatmak isterim: “Yoğurttan
hükûmete mukavvadan hançer” ifadesini kullanmıştır Necip Fazıl. Yani aslında
askerlerin siyasete girme hevesinden çok, siyasetçilerin askerleri davet etme
arayışı galiba bunda son derece belirleyici. 
Önümüzdeki
günlerde belki daha çok tartışacağız ama Türkiye'de bir tabela asılıyor
muhtelif şehirlere. Bunların biriyle ilgili kapatma kararı çıktı ama şimdi
tabelalar değişip benzer örgütlenmeler devam ediyor. 
(Mikrofon
otomatik cihaz tarafından kapatıldı)
BAŞKAN
– Buyurun. 
AYHAN
BİLGEN (Kars) – “Halk özel harekat” diye bir tabela. Devletin askerinin,
polisinin özel harekâtını anlıyoruz ama “halk özel harekât” diye neredeyse
bütün şehirlere asılan tabelaların neye hizmet ettiğini, nasıl bir kaosa yol
açabileceğini, hangi ortamda ne için kurulduğunu doğrusu galiba bu Meclisin
bilmesi, darbelere doğru yerden karşı çıkmak için de anlamlı. Darbelerle ilgili
uyarı yapmak başka bir şeydir, çağrı yapmak başka bir şeydir. Biz uyarıyı, darbeye
giden koşulları ortadan kaldırma ve demokrasi çağrılarını önemsiyoruz ama darbe
çağrısının da ister ima, ister ortamı, koşulları oluşturmak, otoriter bir
rejimi inşa etmek biçiminde olsun sonuç itibarıyla karşısındayız. 
Teşekkür
ediyorum. 
BAŞKAN
– Sayın Özer’in çok kısa bir söz talebi vardır. 
Buyurun
Sayın Özer. 
29.- Antalya Milletvekili Aydın Özer’in, Antalya’nın Kumluca ilçesindeki
Özel Medikum Hastanesine kalp damar cerrahisi ve kardiyoloji kadrosunun niçin
verilemediğini ve yoğun bakım ünitesindeki mevcut yatakların kullanılmasına
neden izin verilmediğini öğrenmek istediğine ilişkin açıklaması
AYDIN
ÖZER (Antalya) – Teşekkür ederim Sayın Başkan. 
Antalya
ilimizde, Kumluca, Finike, Demre, Kaş, Elmalı ve Kemer ilçelerimizi kapsayan
bölgeye en yakın mesafede üçüncü basamak altyapı ve standartlara sahip bir
hastane var. Kumluca Ticaret Odasının da haklı talebinde belirttiği üzere, söz
konusu Özel Medikum Hastanesi 400 bin kişinin bulunduğu bir bölgede olup en
yakın sağlık merkezine 100 kilometre uzaklıktadır. Ancak, teknik altyapı ve
kapasitesine rağmen hastane bölge inşamıza yeterli hizmeti veremiyor. Sağlık
Bakanlığı buranın üçüncü basamak tescilini onaylamıyor. Kalp damar cerrahisi ve
kardiyoloji kadrosu niçin verilemiyor, nedenini sormak istiyoruz. Ayrıca, acil
ihtiyaç varken şu anda atıl durumda bir kenarda beklemekte olan yoğun bakım
ünitesindeki mevcut yatakların kullanılmasına neden izin verilmemektedir?
Bölgede yaşayan vatandaşlarımızı hiçbir kurum ve kuruluşun mağdur etmeye hakkı
yoktur. 
Teşekkür
ederim. 
BAŞKAN
– Evet, değerli arkadaşlar, şimdi İYİ PARTİ Grubunun İç Tüzük’ün 19’uncu
maddesine göre verilmiş bir önerisi vardır. Okutup işleme alacağım ve
oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Balıkesir Milletvekili İsmail Ok ve arkadaşları
tarafından, asgari ücretle çalışan vatandaşların sorunlarının incelenerek bu
sorunlara çözümler üretilmesi amacıyla 7/11/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (10/416) ön
görüşmelerinin, Genel Kurulun 25 Aralık 2018 Salı günkü birleşiminde
yapılmasına ilişkin önerisi
25/12/2018
Türkiye Büyük Millet Meclisi Başkanlığına
Danışma
Kurulu 25/12/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul
 İYİ
PARTİ Grup Başkan Vekili
Öneri:
Balıkesir
Milletvekili İsmail Ok ve arkadaşları tarafından, asgari ücretli vatandaşlarımızın
sosyoekonomik sorunlarının araştırılarak gereken önlemlerin belirlenmesi
amacıyla 7/11/2018 tarihinde Türkiye Büyük Millet Meclisi Başkanlığına verilmiş
olan (10/416) esas numaralı Meclis Araştırma Önergesi’nin diğer önergelerin
önüne alınarak görüşmelerinin 25/12/2018 Salı günkü birleşimde yapılması
önerilmiştir.
BAŞKAN
– Şimdi önerinin gerekçesini açıklamak üzere öneri sahibi İYİ PARTİ Grubu adına
Sayın Ağıralioğlu konuşacak.
Buyurun.

Süreniz
beş dakika.
İYİ
PARTİ GRUBU ADINA YAVUZ AĞIRALİOĞLU (İstanbul) – Sayın Başkan, değerli
milletvekilleri; bugün asgari ücretle ilgili fiyat açıklanmadan evvel, bu
konuya biraz daha dikkat çekelim diye grup önerisi verdik, hazırladık. Asgari
ücretin fiyatı açıklandı, fiyatı beğendik, her şeye rağmen beğendik. Ekonomi
ciddi bir yükün altında, fiyatı beğendik yani 1.800 lira bekleniyordu, 2.020
lira. Daha önce bizim de açıkladığımız rakamlara uygun bir rakam geldi yani
2.020 lira rakamını telaffuz etmiştik. Dolayısıyla, önergeyi verdik, önerge
açıklanan rakamla boşa düşmüş oldu. Teşekkür etmekten imtina etmeyeyim diye
çıktım kürsüye, sağ olun, iyi oldu. 
Bu
mevzuyla ilgili sadece hassasiyet izhar ediyoruz, taşerondan kadroya alınan
işçilerimizle alakalı; bunu vesile edeyim, söyleyeyim. Enflasyon oranında fark
yansıtılamadığı için 4+4’ten gadre uğruyorlar. Hatırı sayılır rakamlarda işçi
kardeşlerinizin, taşerondan kadroya geçen kardeşlerinizin enflasyon farkından
doğan ciddi mağduriyetleri var. Takriben, bu dediğim cümle kapsamına girecek 1
milyona yakın insan var. Bu insanların yekûnunun yüzde 4+4’ten ciddi bir
mağduriyeti -dolar kaybını da hesaplarsanız- oluşmuş durumda. Bu anlamda hatırı
sayılır bir mağduriyetin giderilmesi için bizi vesile kıldılar. Asgari ücretle
ilgili söyleyecektim, makul bir seviyeye geldi. Bunu da söylemiş olalım.
İnşallah, bununla ilgili de bir düzeltmeniz olur, onun için de teşekküre
gelirim bu kürsüye.
Teşekkür
ediyorum. Sağ olun. (İYİ PARTİ sıralarından alkışlar) 
BAŞKAN
– Teşekkür ederim.
Şimdi
öneri üzerinde Halkların Demokratik Partisi Grubu adına Serpil Kemalbay
Pekgözegü, İzmir Milletvekili.
Buyurun
Sayın Kemalbay Pekgözegü. (HDP sıralarından alkışlar) 
Süreniz
üç dakika. 
HDP
GRUBU ADINA SERPİL KEMALBAY PEKGÖZEGÜ (İzmir) – Teşekkür ederim.
Süresiz
açlık grevinin 48’inci gününde Leyla Güven’i saygıyla selamlıyorum. 
Yine,
Roboski katliamının yıl dönümü. Yaşamını yitirenleri burada saygıyla anmak
istiyorum.
Değerli
arkadaşlar, biraz önceki hatip asgari ücreti beğendiğini ve teşekkür ettiğini
söyledi fakat ben de tam tersini söylemek için söz aldım. Bu asgari ücret kabul
edilemez bir asgari ücrettir. Türkiye'de işçi sınıfının, emekçilerin hangi koşullarda yaşadığını
hepimiz biliyoruz. Asgari ücretin belirlenme koşullarını da biliyoruz. Asgari
ücret, bir hükûmet, işveren temsilcileri, bir de işçi temsilcilerini ifade eden
sendikayla belirleniyor. Üçlü bir sacayağı var. Bu sacayağı içerisinde,
baktığımız zaman, iki tarafı işveren tarafı, sermaye tarafı olarak, diğer
tarafı da nispeten işçi tarafı olarak görürsek zaten asgari ücretin belirlenme
koşulları oldukça adaletsizdir. 
Türkiye'de büyük bir ekonomik kriz var ve yine savaş
politikaları son süratle devam ediyor. Biraz önce de burada tezkere kararı
alındı. Bu ne demektir? Bu, aslında işçinin, emekçinin sofrasında ekmeğin
küçülmesi anlamına geliyor. Önümüzdeki günlerde enflasyonun daha artmasıyla
birlikte, döviz kurlarındaki oynamalarla birlikte bu asgari ücretteki
yoksullaşma daha da artacaktır.
Bakın, bugün belirlenen 2.020 liralık asgari ücret
aslında bir artış değildir, düşüştür. Daha önce, 2018’deki asgari ücretle 425
dolar alınabiliyordu, şimdi, 2019’da belirlenen asgari ücretle 379 dolar ancak
alınabiliyor. Görüldüğü gibi, bir düşüş gerçekleştirilmiştir, bunun neresi iyi,
neresini biz alkışlayacağız?
Her
zaman burada AKP sıralarından bir büyüme olduğu söyleniyor, Türkiye’nin
büyüdüğü söyleniyor fakat aslında bu büyümeden işçilere hep küçülme düşüyor
tıpkı burada verdiğim örnekte olduğu gibi. Asgari ücretin, bir kere, vergiden
muaf tutulması gerekiyor ve insana yakışır bir asgari ücretin belirlenmesi
gerekiyor. Belirlenen asgari ücret TÜİK rakamlarından bile aşağıdadır. TÜİK’e
göre asgari geçim rakamları bu rakamın, 2.020’nin üstünde bir değerdir. Yine,
TİSK’in belirlediği rakamın da 2 binlere yakın olduğunu düşünürsek aslında burada
sermayenin istediği şeyin gerçekleştiğini söyleyebiliriz. Bu, tıpkı bütçede
olduğu gibi, vicdan ve adaletten yoksun bir asgari ücrettir ve büyük bir
yoksullaşmayı ifade etmektedir.
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
SERPİL
KEMALBAY PEKGÖZEGÜ (Devamla) – Krizin faturasının, savaşın faturasının asgari
ücretlilere çıkarıldığı görülüyor.
Biz
burada ne yapabiliriz? Yapmamız gereken şey, aslında, işçilerin yaşamlarını,
yaşam kalitelerini, çalışanların yaşam kalitelerini iyileştirmek için bazı
çözüm önerileri üzerinde araştırma yapabiliriz ve çalışabiliriz. Öncelikle, bu
üçlü sacayağını değiştirmemiz gerekiyor ve burada adaletli bir karar verme
süreci geliştirmek lazım. Onun için de “Asgari Ücret Tespit Komisyonu” adı altındaki
bu garip olan belirleyici yeri değiştirip sendikaların, konfederasyonların
güçlü bir şekilde katıldığı ve gerektiğinde grev hakkının, toplu sözleşme
hakkının da geçerli olduğu bir sistemi belirlemek gerekiyor ve burada, asgari
ücrette işçilerin, emekçilerin müzakere etme olanaklarını artırmak gerekiyor.
Tek bir işçinin asgari ücreti değil; aslında, ailesine göre bir gelir
belirlemek gerekiyor.
(Mikrofon
otomatik cihaz tarafından kapatıldı)
SERPİL
KEMALBAY PEKGÖZEGÜ (Devamla) – Bu açıdan baktığımızda, asgari ücretlinin payına
yeniden açlık ve yoksulluk düştüğünü görüyoruz. Bu durumu değiştirmemiz
gerekiyor, bunun için bu Parlamentoyu göreve davet ediyoruz.
Teşekkür
ederim. (HDP sıralarından alkışlar)
BAŞKAN
– Teşekkür ederim. 
Şimdi,
Cumhuriyet Halk Partisi Grubu adına İzmir Milletvekili Kani Beko. 
Buyurun
Sayın Beko. (CHP sıralarından alkışlar)
Süreniz
üç dakika. 
CHP
GRUBU ADINA KANİ BEKO (İzmir) – Sayın Başkan, değerli milletvekilleri; 1 Ocak
2019 tarihinden itibaren geçerli olacak asgari ücret, asgari geçim indirimi
(AGİ) dâhil 2.020 TL olarak belirlenmiştir. Öncelikle, belirlenen -AGİ hariç-
asgari ücret 1.829 TL’dir. Açıklanan 2.020 lirayı kabul etmek kesinlikle mümkün
değildir. Bu, bizim açımızdan çok düşük bir rakamdır. Belirlenen asgari ücretin
bir geçim ücreti olmadığı, evrensel kabul görmüş temel sosyal haklardan birisi
olan asgari ücrete dair dünyadaki standart ve uygulamalardan çok uzak olduğu
belirtilmiştir. 
Türkiye
İstatistik Kurumu, Asgari Ücret Tespit Komisyonuna her yıl bir işçinin geçimi
için gerekli besin içi ve besin dışı harcamalara ilişkin asgari tutarı hesaplar
ve bu yıl, bu rakamın maalesef çok gerisinde kalmıştır. Bu yıl TÜİK tarafından
verilen rakam 2.213 TL iken, Asgari Ücret Tespit Komisyonu bu rakamın altında
bir rakam belirlemiştir. TÜİK rakamının altında bir ücret, asgari ücretin
tanımına uymamaktadır. 
2.020
TL’nin, ilgili yasada tarif edilen işçinin gıda, konut, giyim, sağlık, ulaşım
ve kültür gibi zorunlu ihtiyaçlarını günün fiyatları üzerinden asgari düzeyde
karşılamaya yetecek ücret olmadığı TÜİK tarafından tespit edilmiştir. İşçiler
insan olmaktan kaynaklanan temel ihtiyaçlarını giderebilecek bir maaş
beklemektedir. Açlık sınırının 1.900 lira olduğu, yoksulluk sınırının 6 bin
liranın üzerinde olduğu bir ülkede, 2.020 lira kesinlikle yeterli değildir. 
Türkiye'de
asgari ücret tek bir işçi için hesaplanmaktadır ve bu durum uluslararası
standartlara aykırıdır. Asgari ücret belirlenirken işçinin ailesi de dikkate
alınmalı, en azından 4 kişi için hesaplanmalıdır. 
İşçi
ve memurlar için tek asgari ücret saptanmalıdır. Asgari ücretin tespitinde
geçim koşulları ve millî gelir artışı dikkate alınmalıdır. Asgari ücretliden 30
milyar lira vergi alıyorsunuz, işverene 176 milyar lira vergi muafiyeti
uyguluyorsunuz. Asgari ücret yıllık olarak hesaplanmalı, tümüyle AGİ ve vergi
dışı bırakılmalıdır. Asgari ücret net 2.200 TL olmalıdır. Cumhuriyet Halk
Partisi olarak bütün belediyelerimizde net 2.200 lira maaş ödeyeceğiz. Yeni
kazanacağımız belediyelerde de üç aylık farkı da kendilerine vereceğiz. Buna ek
olarak, asgari ücretli yılın iki ayında sadece gelir vergisi için çalışacak.
Gelir vergisi dilimleri bu yıl da asgari ücrete göre belirlenmezse, asgari
ücretli önümüzdeki yıl temmuz ayından itibaren yüzde 20’lik vergi dilimine
girecek ve o aya gelinceye kadar enflasyon artarken asgari ücretlinin 2.020 TL
olan maaşı temmuz ayı itibarıyla düşecektir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen Sayın Beko.
KANİ
BEKO (Devamla) – Ayrıca, bu yıl asgari ücretin net ve brütü arasındaki fark 426
TL’den 538 TL’ye yükseldi. Asgari ücretin en önemli maliyeti bu. Bizim buna
acilen bir çözüm bulmamız gerekir diye düşünüyorum. Ancak, saatlik ve ABD
doları bazında 2017 yılı asgari ücret seviyeleriyle karşılaştırdığımızda, OECD
ülkeleri içinde Türkiye, asgari ücretin en düşük olduğu Meksika, Macaristan,
Slovakya, Litvanya, Letonya gibi ülkeler arasında yer almaktadır. Üstelik millî
gelirden çalışanların aldığı pay da maalesef yeterli değildir. Ücretli
çalışanlar ve kendi hesabına çalışanlar 2002 yılında millî gelirden yüzde 38
pay alırken, 2017 yılında yüzde 36’ya gerilemiştir. OECD verilerine göre,
asgari ücretin satın alma gücü açısından Türkiye, OECD ülkeleri içinde 18’inci
sıradadır. Dolar bazında ise geçen yıl asgari ücret net 425 dolarken bu yıl net
381 dolar olmuştur. 
(Mikrofon
otomatik cihaz tarafından kapatıldı) 
KANİ
BEKO (Devamla) – Avrupa’da bazı ülkelerde uygulanan eşel mobil sistemi… Sevgili
arkadaşlarım, ekonomik krizden, enflasyon ve vergiden dolayı maaşlardaki
kayıplar mutlaka engellenmelidir. Dolayısıyla Avrupa’da olduğu gibi eşel mobil
sisteminin ülkemizde de uygulanması gerektiği inancındayım. 
Hepinize
saygılar, sevgiler sunuyorum.
Sağ
olun. (CHP sıralarından alkışlar)
BAŞKAN
– Teşekkür ederim.
Şimdi
Adalet ve Kalkınma Partisi Grubu adına Ankara Milletvekili Orhan Yegin…
Buyurun
Sayın Yegin. (AK PARTİ sıralarından alkışlar) 
Süreniz
üç dakika.
AK
PARTİ GRUBU ADINA ORHAN YEGİN (Ankara) – Sayın Başkan, değerli milletvekilleri;
aziz milletimizi ve onu temsil eden Gazi Meclisimizi saygıyla selamlıyorum.
Kıymetli
milletvekilleri, 2000’li yılların başında, ekonomik, siyasi ve gelecek
açısından insanlarımızın ümidini yitirdiği bir dönemde AK PARTİ bir umut olarak
ortaya çıkmış, milletinin umudu olmuş ve sahneye çıktığı günden beri
söylemleriyle, eylemleriyle ve uygulamalarıyla milletimizin nazarında yıllarca
umut olma özelliğini muhafaza etmiştir. AK PARTİ, yönünü hep milletine dönmüş
ve milleti tarafından büyütülmüş bir siyasetin, bir dayanışmanın adıdır. AK
PARTİ, sağlamayı başardığı güven ve istikrarla artan refahtan, büyümeden dar
gelirli, emekli, memur, ücretli gibi gelir sıralamasında daha altlarda bulunan
tüm kesimlere daha fazla pay aktaran düzenlemeleri hayata geçirmiştir. 
Kıymetli
milletvekilleri, asgari ücret, işçileri, işvereni ve Hükûmeti, devleti temsil
eden üyelerden müteşekkil bir komisyon tarafından günlerce süren müzakereler
neticesinde belirlenmektedir ve bugün Asgari Ücret Tespit Komisyonunda -altını
çizerek ifade ediyorum- işçi ve işveren tarafının da mutabakatıyla belirlenen
asgari ücret, Sayın Bakan tarafından 2.020 lira olarak açıklanmıştır; hayırlı
olsun. Bu rakam “Bu ülkede çalışana 2.020 TL’den daha az aylık bir ücret
ödenemez.” anlamı taşımaktadır. Yeterli mi, tüm ihtiyaçları karşılar mı? Elbette,
bunu iddia etmiyoruz; milletimiz, insanlarımız daha büyük güzelliklere layık,
buna inanıyor ve bunu gerçekleştirmek için çabalıyoruz.
Sayın
Ağıralioğlu’na da hakkı teslim eden açıklaması için teşekkür ediyoruz.
Kıymetli
milletvekilleri, bugün gelinen noktayı anlamak için biraz düne bakmamız
gerekiyor. AK PARTİ iktidara geldiği günlerde net 184 lira olan asgari ücretin
bugün 2.020 liraya yükseldiğine, o günden bugüne TL olarak tam 11 kat arttığına
şahit oluyoruz. Net asgari ücrete döviz cinsinden baktığımızda, 2002 sonunda
1,65 dolar kurundan 112 dolar olan asgari ücret, bugün herkesçe köpürtülmüş
olduğu kabul edilen 5,30 dolar kurundan dahi baktığımızda oransal olarak
yaklaşık yüzde 350’lik bir artışla 384 dolara yükselmiştir.
Enflasyon
açısından baktığımızda kasım ayı itibarıyla yıllık enflasyon 21,62 iken, aralık
ayında daha da ineceği beklenirken, asgari ücretin yüzde 26,05’lik bir artışla
bir önceki yıldan bu yıla geçişte enflasyonun üzerinde bir oranda artırıldığını
görmekteyiz. 
Bir
yandan ücretlerin artışına gayret ederken diğer taraftan bu kesimin bazı
masraflarını da ortadan kaldırarak ve aldığı hizmetlerin kalitesini de
artırarak hayatında önceye göre büyük bir rahatlık hissetmesine gayret ettik. 
(Mikrofon
otomatik cihaz tarafından kapatıldı) 
BAŞKAN
– Sayın Yegin, tamamlayalım lütfen. 
ORHAN
YEGİN (Devamla) – Eskiden aradığı ilaca para bulamazken, parayı borçlanarak
bulsa bile ilacı bulamazken bugün her ilaca ücretsiz ulaşımını sağladık.
Eskiden çocuklarının kitapları için komşu, kırtasiye gezip borçlanırken bugün o
kitapları masada ücretsiz hazır hâle getirdik. Eskiden sağlık karnesine, onun
fotokopisine, muayenesine, ameliyatına, doğumuna, bıçağına, her şeye para
ödeyemeyip hastanelerde rehin kalınırken bugün özel hastanelerde bile birçok hizmeti
fark ödemeden veya az bir farkla karnesiz, fotokopisiz, senetsiz, çeksiz,
rehinsiz sunan bir devlet yaklaşımına geldik.
Bunların
hepsini millet aşkıyla, hizmet aşkıyla yaptık. Yeterli mi? Yine de yeterli
değil. Bu millet, insanlarımız, her şeyin, her güzelliğin en iyisine, en
fazlasına layık bir millettir. Milletimizin desteğiyle tüm kötü hesapları
dağıtıp tüm tuzakları yıkarak, engelleri aşarak daha çok yatırım ve üretimle
memleketi büyüteceğimizi ve daha nice hizmetleri daha yüksek standartlarda milletimize
sunacağımızı ifade ediyor, Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederim. 
Şimdi
İYİ PARTİ Grubunun önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, Grup Başkan Vekili Kars Milletvekili Ayhan Bilgen
tarafından, 34 yurttaşımızın yaşamını yitirmesine sebep olan Roboski operasyonu
hakkında 24/12/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
25 Aralık 2018 Salı günkü birleşiminde yapılmasına ilişkin önerisi
25/12/2018
Türkiye Büyük Millet Meclisi Başkanlığına
Danışma
Kurulu 25/12/2018 Salı günü (bugün) toplanamadığından Grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Ayhan
Bilgen
 Kars
 HDP
Grubu Başkan Vekili
Öneri:
24
Aralık 2018 tarihinde Kars Milletvekili Grup Başkan Vekili Ayhan Bilgen
tarafından, 34 yurttaşımızın yaşamını yitirmesine sebep olan Roboski operasyonu
hakkında Türkiye Büyük Millet Meclisine verilmiş olan 1185 grup numaralı Meclis
Araştırması Önergesi’nin diğer önergelerin önüne alınarak görüşmelerinin
25/12/2018 Salı günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere öneri sahibi Halkların Demokratik
Partisi Grubu adına Ağrı Milletvekili Abdullah Koç.
Buyurun
Sayın Koç. (HDP sıralarından alkışlar)
Süreniz
beş dakika.
HDP
GRUBU ADINA ABDULLAH KOÇ (Ağrı) – Sayın Başkan, değerli milletvekilleri;
konuşmama başlamadan önce, bugün bulunduğu cezaevinde tecride karşı başlattığı
açlık grevi eyleminin 48’inci gününde olan Hakkâri halkının iradesi,
milyonların iradesi Leyla Güven’i selamlıyorum.
Değerli
arkadaşlar, Roboski katliamı olarak tarihe geçen bu katliamın Meclis gündemine
gelebilmesi için Türkiye Büyük Millet Meclisi Başkanlığının metinde geçen
“katliam” kelimesinin çıkarılmasına ilişkin olan uygulamasını burada kabul
etmiyoruz ve kınamak istiyorum. 
Değerli
arkadaşlar, 2011 yılında 34 can, 34 yurttaş savaş uçakları tarafından
bombalanarak katledildi. Bu katliamın üzerinden yedi yıl geçti ancak faillerin
ortaya çıkarılarak yargılanması konusunda bir adım yol alınmadı. Katliamın
gerçekleştiği tarihten bu yana 3 Genelkurmay Başkanı, 5 Savunma Bakanı, 7
İçişleri Bakanı, 4 hükûmet değişti; bırakın bunu, bu ülkede rejim bile değişti ama
her seçim döneminde milyonlara vadedilen daha fazla adalet, daha fazla
demokrasi sandıklarda kilitli kalmaya devam etti. Cezasızlık, her katliamda
olduğu gibi, Roboski katliamında da vicdanlarda bir yara olmaya tabi tutuldu. 
Unutanlara
bir kez daha hatırlatalım ki iktidarın savaş uçakları tarafından Roboski’de,
Uludere’de çoluk çocuk ve genç 34 insanımızın bombalanarak katledilmesinin
üzerinden tam yedi yıl geçti. Bu süre boyunca hem partimizin hem de bugün
cezaevinde rehin tutulan Sayın Ferhat Encu’nun ve Roboskili ailelerin talebi
cezasızlığın son bulması, bu katliamdaki faillerin ortaya çıkarılması oldu. Bu
katliamın askerî ve siyasi sorumluları yargı önüne çıkarılmadığı gibi,
yaşanılan katliamda yakınlarını kaybeden ailelere yönelik baskılar ve tutuklamalar
da durmadı. Katliamın faillerinin yargılanması bir yana, aksine, failler
cezasızlıkla ödüllendirilirken Ferhat Encu bugün, cezaevinde rehin tutuluyor.
Çünkü Ferhat Encu gerçekleri failleri koruyanların yüzlerine cesaretle
haykırmaya devam etti. Roboski’de yaşayanlar yedi yıldır defalarca askerî
güçlerin ve Özel Harekâtın saldırılarıyla karşı karşıya kaldı. Bu katliamın
failleri asker, sivil, bürokrat ve dönemin siyasi iradesi tarafından âdeta
koruma altına alındı. Özel savaş politikasının bir sonucu olan bu katliamın
emir komuta zinciri bilinmesine rağmen, sorumluların hiçbirinin ifadesi dahi
alınmadı. Bunun için Mecliste kurulan ve çoğunluğunu AKP’li vekillerin
oluşturduğu komisyonda âdeta katliamın üstünün örtülmesi için yoğun çaba sarf
edildi, katliamın üstünün örtülmesi için raporlar yazıldı. 
2016
yılına gelindiğinde ise iktidara yakın medya tarafından Roboski katliamını
gerçekleştirenlerin 15 Temmuzu gerçekleştiren askerler olduğu söylenmiş ve
iktidarın bundan sorumlu olmadığı dillendirilmişti. Hatta buradan belirtmek
isterim ki dönemin Enerji Bakanı Berat Albayrak bir TV kanalında 15 Temmuzda
darbe girişimine ilişkin açıklamalarda bulunmuş ve Roboski katliamı dosyasının
yeniden inceleneceğini belirtmişti. Peki, ne oldu o günden bu yana? Roboski katliamının
faillerinin yargı önüne çıkarılması bir yana, Diyarbakır Cumhuriyet
Başsavcılığı dosya hakkında görevsizlik kararı verdi ve dosya Genelkurmay
Başkanlığı Askerî Savcılığına gönderildi. Savcılık ne yaptı? Savcılık
takipsizlik kararı vererek katliam dosyasını rafa kaldırdı. Başka bir
anlatımla, katliamın aydınlatılması için idari soruşturma yapılmış, Meclis
araştırması yapılmış ve yargı devreye girmiş ancak her seferinde failler
korunmuştur. 
Yaşanan
bunca acıdan sonra Roboski’de katledilen 34 can için Diyarbakır’da yapılan
Roboski Anıtı, atanan kayyum tarafından kepçelerle, iş makineleriyle
yıkılmıştır. Roboski Anıtı’nın yıkılması Roboski katliamına yaklaşımın da bir
ifadesi olmuştur. 
Son
olarak şunu belirtmek isterim ki: Zamanaşımı olmayan, insanlığa karşı işlenen
suçları yok saymak, unutturmak ya da üstünü örtmek mümkün değildir. Roboski
katliamının üzerinden ne kadar zaman geçerse geçsin bu katliamın sorumlularını
yargı önüne çıkarma ve cezalandırılmalarını sağlama, hesap sorma
mücadelemizden, bunu dile getirmekten asla geri adım atmayacağız.
Saygılarımızla.
(HDP sıralarından alkışlar)
BAŞKAN
– Öneri üzerinde Cumhuriyet Halk Partisi Grubu adına Ankara Milletvekili Tekin
Bingöl konuşacak.
Buyurun
Sayın Bingöl. (CHP sıralarından alkışlar)
Süreniz
üç dakika.
CHP
GRUBU ADINA TEKİN BİNGÖL (Ankara) – Sayın Başkan, değerli milletvekilleri;
hepinizi saygıyla selamlıyorum. 
Yedi
yıl önce Roboski’de bir katliam yaşandı. Başlangıçta, bu olayı yaşayanların
acıları çok tazeyken farklı yorumlandı, bunların terörist oldukları ima edildi.
Ama olay açığa çıkınca görüldü ki bunlar terörist değil 38 Uludereli, Roboskili
vatandaş. Ne yapıyorlardı bu vatandaşlar? Bölgede sadece Uludere’de, Roboski’de
değil, sınır boylarında birçok ilçe ve ilde kaçakçılık yaparak mayın tarlalarının
arasında ekmeklerini canları pahasına kazanmaya çalışanların katledildiği
ortaya çıktı. Kaçakçılık, bir çaresizliğin, yoksulluğun, işsizliğin, aşsızlığın
ürünüdür, bu da bu ülkenin ayıbıdır.
Değerli
arkadaşlarım, hiçbir insan canı pahasına, o mayın tarlalarında paramparça
olacağını bilerek, uzuvlarını kaybedeceğini bile bile o kaçakçılığı
gerçekleştirmez. Roboski’de o 38 yurttaş, birkaç litre mazot, birkaç litre çay
temin edip hayatını idame ettirmek adına o kaçakçılığı yapıyorlardı, kimse bunu
sorgulamıyor. Ama ne oldu? Sonrasında bu dosya öyle bir noktaya getirildi ki
ölenler öldükleriyle kaldılar; tıpkı Suruç’taki çocuklar gibi, tıpkı Soma’da
madende hayatını kaybedenler gibi, tıpkı Gar katliamında hayatını kaybedenler
gibi. 
Değerli
arkadaşlarım, bu insan hakkı ihlal edilen vatandaşlarımızın tamamının eğer
gerçek anlamda failleri bulunmazsa, eğer gerçekten perde arkasındakiler gün
ışığına çıkarılmazsa, sadece piyonlarla yetinilirse o yanan vatandaşlarımızın
yanık kokuları her zaman bu Parlamento çatısı altında duyulacaktır. Yapılması
gereken şudur: Bütün bu olaylar mutlaka araştırılmalıdır.
Değerli
arkadaşlar, maalesef ayrıştırma öyle bir noktaya gelmiş ki ülkemizde her şey
ayrıştırılıyor, acılar bile ayrıştırılıyor. Bir acının arkasında Alevi bir ana
varsa o asla gözükmüyor. Yaşanan bir felaketin, bir acının arkasında bir Kürt
anası varsa onun feryadı, ağıdı asla duyulmuyor.
(Mikrofon
otomatik cihaz tarafından kapatıldı) 
BAŞKAN
– Sayın Bingöl, tamamlayalım lütfen.
TEKİN
BİNGÖL (Devamla) – Yoksul bir Türk kardeşimizin uğradığı bir felaket sonucunda
yüreği yanan Türk anasının sesi duyulmuyor. Eğer biz bütün bunları gün ışığına
çıkaracak çalışma yapmazsak korkarım ki doksan beş yıllık cumhuriyet tarihi
boyunca, geçmiş hükûmetlerin tamamında, kaybedilenlerin arkasından akıtılan
gözyaşları, anaların acıları bu anlayışla daha da devam edecek ve korkarım ki
katliamlar, facialar, yaşam hakkı ihlalleri sürüp gidecek, bu da hepimizin
ayıbı olacak. Onun için parti ayrımı yapmaksızın değerli arkadaşlarım, hepimizin
yapması gereken bir şey var: Korkuyu yeneceğiz, cesaretle bütün yüreğimizi
ortaya koyup bunların araştırılması için olumlu oy vereceğiz ki bir daha bu tür
olaylar yaşanmasın. 
Ne
oldu Roboski katliamından sonra? Dosya öyle bir hâle getirildi ki şu anda o
dosyanın karşılığında yapılan hiçbir şey yok. 
(Mikrofon
otomatik cihaz tarafından kapatıldı)
TEKİN
BİNGÖL (Devamla) – Ama o 4 adet bomba 19’u çocuk olan 34 vatandaşın hayatına
mal oldu. Başka bir şey yapıldı değerli arkadaşlar, dosya yok edildi ama kan
parası ödenerek o aileler susturulmaya çalışıldı. Mayın tarlalarının arasında
ekmeğini arayanlar, o kadar onurluydu ki o kan paralarını ellerinin tersiyle
ittiler, asla tenezzül edip almadılar. 
Şimdi,
yapılması gereken bütün bu araştırma önergelerini gerçekten ciddiye alıp bu
konuların açığa çıkmasını savunmak olmalı diyorum. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Şimdi Adalet ve Kalkınma Partisi Grubu adına İstanbul Milletvekili Şirin
Ünal. 
Buyurun
Sayın Ünal. (AK PARTİ sıralarından alkışlar) 
Süreniz
üç dakika. 
AK
PARTİ GRUBU ADINA ŞİRİN ÜNAL (İstanbul) – Sayın Başkan, değerli
milletvekilleri; Halkların Demokratik Partisi grup önerisi hakkında söz almış
bulunuyorum. Gazi Meclisimizi ve aziz milletimizi saygıyla selamlıyorum. 
Değerli
milletvekilleri, yedi yıl önce Şırnak’ın Uludere ilçesi Irak sınırına yapılan
hava harekâtı sonucu 34 vatandaşımızın hayatını kaybetmesi ülke olarak hepimizi
derinden yaralamış, o dönemde olayın sebeplerinin açığa çıkarılması ve sorumluların
bulunması yönünde tüm siyasi partilerin görüşleri olmuş, Hükûmetimiz hayatını
kaybeden vatandaşlarımızın akrabalarıyla yakından ilgilenmiş, mağduriyetlerinin
giderilmesi ve yakınlarına tazminatlar ödenmesi noktasında da son derece hassas
davranmıştır. 
Değerli
milletvekilleri, Uludere olayının en önemli sebebi aslında bölgede devam eden
terör olaylarıdır. Terör olaylarını fırsat bilerek Hükûmeti ve devleti zor
duruma düşürmek isteyen FETÖ bağlantılı kamu görevlileri ve askerî
yetkililerden bazıları 15 Temmuz hain darbe girişimi sonrasında tutuklanmış ve
darbeye karışanlara bağımsız ve tarafsız Türk yargısı tarafından en ağır
cezalar verilmiştir yani bir başka deyişle, FETÖ terör örgütünün Türkiye’yi
sivil katliamlar yapan bir ülke olarak göstermek üzere yaptığı komploların ilki
ve en büyüklerinden biriydi Uludere ya da ittifak içinde oldukları PKK’nın
kayıtlara geçirmeye çalıştığı hâliyle Roboski.
Değerli
milletvekilleri, güvenlik güçlerimiz, terörle mücadele için şu anda da
bölgededir. Bölücü terör örgütünün sınır ötesini de kullanarak ülkemizin
özellikle Güneydoğu Bölgesi’ndeki sınır illerinde terör faaliyetleri olmasa
böyle bir harekâta gerek de kalmayacaktır. O nedenle, bu olayın birinci
sorumlusu PKK terör örgütüdür. 
MEHMET
RUŞTU TİRYAKİ (Batman) - Öldürenin suçu yok mu? 
ŞİRİN
ÜNAL (Devamla) - Bu olayın meydana gelmesi ve ülkemizde bir kaos ortamının
çıkarılması, 15 Temmuz hain darbe girişimine giden yolda birtakım taşların
örülmesi anlamında sorumluluğu bulunanlarla ilgili olarak nihai kararı da yargı
vermektedir.
SERPİL
KEMALBAY PEKGÖZEGÜ (İzmir) – Kararı kim verdi? FETÖ mü verdi?
ŞİRİN
ÜNAL (Devamla) - Terör örgütünün bölücü hedeflerini benimseyip dillendirenler
şunu bilmeliler ki Türkiye’nin bölünmez bütünlüğü, bölücü terör örgütüne, bütün
hainlere ve onları kullananlara rağmen korunmuştur, korunacaktır.
SERPİL
KEMALBAY PEKGÖZEGÜ (İzmir) – Katliamı üstleniyor musunuz? 
ŞİRİN
ÜNAL (Devamla) - Sözlerime son verirken bu elim hadisenin sorumlularının
bulunup cezalandırılmasının yalnızca yargının görevi olduğunu bir kez daha
ifade etmek istiyor, grup önerisinin aleyhinde olduğumuzu beyan ediyor,
hepinize saygılarımı sunuyorum. (AK PARTİ sıralarından alkışlar) 
AYHAN
BİLGEN (Kars) – Sayın Başkan… 
BAŞKAN
– Sayın Bilgen, buyurun. 
IV.- AÇIKLAMALAR (Devam)
30.- Kars Milletvekili Ayhan Bilgen’in, İstanbul Milletvekili Şirin
Ünal’ın HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
AYHAN
BİLGEN (Kars) – Sayın Başkan, aslında hatibin konuşmasını dinlediğimizde sanki
destek verilecekmiş gibi, bizim de tam önergemizde ifade ettiğimiz vurgular
var. Eğer gerçekten konuşmasında iddia ettiği gibi FETÖ’nün Türkiye’nin imajına
zarar vermek için bu eylemde bir rolü olduğunu düşünüyorlarsa galiba bunun
araştırılması 15 Temmuzun aydınlatılması açısından da önemlidir. Hava
operasyonlarında -Meclis komisyon raporunda da var- karadan teyit alınmadan
operasyon yapılmaz. Karadan gelen teyitler onların sivil olduğu yönünde. Bu,
Meclis komisyon raporunda zaten var. Bu tip konuların bir istismar konusu
edilmesini istemiyorsak gerçek failler bulunur, cezalandırılır, kimse de bunu
istismar etmez.
Teşekkür
ediyorum. 
BAŞKAN
– Sayın Zengin, buyurun.
31.- Tokat Milletvekili Özlem Zengin’in, Kars Milletvekili Ayhan
Bilgen’in yaptığı açıklamasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; hayatını kaybeden
gençlerin doğum tarihlerine, yaşlarına tekrar baktığımız zaman yani üzülmemek
mümkün değil, gerçekten çok üzülüyorsunuz. Fakat burada kasten bunun
yapıldığını söylüyor olmak başka bir şey. Şimdi kullanılan ifadeler önemli.
Bunun aydınlatılmasıyla alakalı hukuki sürece baktığımızda -Grup Başkan Vekili
Sayın Ayhan Bilgen son derece iyi bilecektir- şimdi Anayasa Mahkemesine yapılan
başvuruyla alakalı sürece bakıyorsunuz, hukuki yollar enteresan bir şekilde
doğru düzgün takip edilmemiş yani mahkeme on beş günlük süre vermiş fakat bu
süre içerisinde gerekli evraklar tamamlanmamış, avukatlardan bir tanesi -32
tane avukat var, 1 tane 2 tane değil- şu an sizin milletvekiliniz ve ona rağmen
süreç evrakların yetersizliği yüzünden Anayasa Mahkemesi tarafından
reddedilmiş. Şimdi bir defa şu önemli: Bunun aydınlatılacağı yer hukuk, yargı
mekanizmaları. Bu mekanizma içerisinde süreci doğru takip etmek çok önemli diye
düşünüyorum. Devletin yaptığı şey kan parası falan değil yani ortada bir
mağduriyet var. Ailelere…
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
ÖZLEM
ZENGİN (Tokat) – Daha evvel, benzer olay demek istemiyorum ama bu tarz
olayların birbiriyle ilintili noktaları var, elbette farklılıklar içeriyor, bu
manada bakıldığında ailelere yapılan şey bir destektir, bir yardımdır. Olayın
bizatihi kendisinin çok elim bir vaka olması çok başka ama bu olayı işlerken,
olay meydana gelirken ortaya çıkan tablo, PKK’nın oradaki insanları
yönlendirmesi, elbette FETÖ’nün içerisindeki bazı meselelerin soru işareti
olarak kalması, bunların hepsine baktığımız zaman yine ben çözümün her
hâlükârda hukuktan yana olduğunun altını çizmek istiyorum. Eğer niyet gerçekten
süreci takip etmekse yargıyla alakalı süreçleri ciddi bir şekilde takip etmek
lazım. 
Teşekkür
ederim. 
AYHAN
BİLGEN (Kars) – Sayın Başkan…
BAŞKAN
– Sayın Bilgen, buyurun. 
32.- Kars Milletvekili Ayhan Bilgen’in, Roboski’yle ilgili devam eden
yargılama sürecinin olmadığına ve ilk mahkeme sürecinin işletilmesi gerektiğine
ilişkin açıklaması
AYHAN
BİLGEN (Kars) – Sayın Başkanım, uzatmak istemiyorum ama çok kısa sadece şunu
ifade edeyim: Biz yargılama sürecindeki ihmaller dolayısıyla parti içinde bir
komisyon kurduk ve kim sorumlu olursa olsun, ister milletvekilimiz, ister
yöneticimiz, ister baro yöneticisi, bunu en azından kamuoyuyla paylaşmayı
vicdani bir sorumluluk olarak görüyoruz, bunu çok net biçimde ifade edeyim. Ama
devam eden bir yargılama süreci yok. Anayasa Mahkemesi ve AİHM süreci,
biliyorsunuz, bireysel başvuru hakkı üzerinden işleyen bir süreç. Ama şu anda
bir yargılama süreci yok. Sonuç itibarıyla, sivil mahkeme konuyu askerî
mahkemeye havale etti, askerî mahkeme de şu anda konuyla ilgili herhangi bir
yargılama süreci, soruşturma süreci işletmiyor. Dolayısıyla, sadece Anayasa
Mahkemesi, sadece AİHM değil, asıl etkin ilk mahkeme sürecinin işletilmesi
gerektiğini düşünüyoruz. 
Teşekkür
ediyorum. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Kars Milletvekili Ayhan Bilgen
tarafından, 34 yurttaşımızın yaşamını yitirmesine sebep olan Roboski operasyonu
hakkında 24/12/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
25 Aralık 2018 Salı günkü birleşiminde yapılmasına ilişkin önerisi (Devam)
BAŞKAN
– Değerli arkadaşlar, öneriyi oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
var, okutup işleme alacağım ve oylarınıza sunacağım. 
3.- CHP Grubunun, İzmir Milletvekili Atila Sertel ve arkadaşları
tarafından, faili meçhul cinayetlerin araştırılması amacıyla 20/12/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 25 Aralık 2018 Salı
günkü birleşiminde yapılmasına ilişkin önerisi 
Türkiye Büyük
Millet Meclisi Başkanlığına
Danışma
Kurulu 25/12/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay 
 İstanbul

 Grup
Başkan Vekili 
Öneri:
İzmir
Milletvekili Atila Sertel ve arkadaşları tarafından “Faili meçhul cinayetlerin
araştırılması” amacıyla 20/12/2018 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (629 sıra no.lu) diğer
önergelerin önüne alınarak görüşmelerinin 25/12/2018 Salı günlü birleşimde
yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Cumhuriyet Halk Partisi
Grubu adına İzmir Milletvekili Atila Sertel. 
Buyurun
Sayın Sertel. (CHP sıralarından alkışlar)
Süreniz
beş dakika. 
CHP
GRUBU ADINA ATİLA SERTEL (İzmir) – Teşekkür ederim Sayın Başkan. 
Kıymetli
milletvekilleri, İsmet İnönü’yü bundan tam kırk beş yıl önce bugün kaybettik.
“Bir memlekette namuslular namussuzlar kadar cesur olmazsa o memlekette
kurtuluş yoktur.” diyen Kurtuluş Savaşı’mızın kahramanı İsmet İnönü’yü
saygıyla, rahmetle, minnetle anıyorum.
Sevgili
arkadaşlar, Türkiye faili meçhul cinayetlerin oldukça yaygın işlendiği ve
faillerinin bulunamadığı bir ülke. Uğur Mumcu, Abdi İpekçi, Çetin Emeç, Ahmet
Taner Kışlalı, Bahriye Üçok, Adnan Kahveci, Eşref Bitlis, Kazım Çillioğlu,
Gaffar Okkan, gazeteci Hrant Dink; bütün bunları faili meçhul cinayetler
arasında sayıyoruz.
Geçtiğimiz
gün KİT Komisyonunda konuşurken rahmetli Muhsin Yazıcıoğlu’nun adı gündeme
geldi. Sevgili Zonguldak Milletvekilimiz Deniz Yavuzyılmaz, Maraş’ta eğer radar
olsaydı Büyük Birlik Partisi Genel Başkanı, Sivas Milletvekili rahmetli Muhsin
Yazıcıoğlu’nun cenazesine ya da yaralıysa kendisine çabuk ulaşılabileceğini ve
hayata tutunabileceğini anlatırken oradan AK PARTİ’li bir milletvekili arkadaş,
Cumhuriyet Halk Partisini Muhsin Yazıcıoğlu’nun üzerinden siyaset yapmakla
suçladı. Oysa arkadaşımız da, biz de siyasi gelenek olarak; sol, devrimci mücadelenin
içinden gelen insanlar olarak, insanlara insanca yaklaşan insanlar olarak,
siyaset yaparken “bizden, sizden” diye ayırmadan ve bütün insanların yaşam
hakkını savunan insanlar olarak… Muhsin Yazıcıoğlu’nun da ölüm nedeninin tam
anlamıyla araştırılmadığını ortaya koymak için bu kürsüye geldim.
Sevgili
arkadaşlarım, 23’üncü Dönemde, Şubat 2011’de bu Mecliste bir komisyon kuruldu.
Muhsin Yazıcıoğlu ve 5 kişinin hayatını kaybettiği bir araştırma komisyonu
kurulması önergesi verildi. CHP Grubu adına Hakkı Suha Okay bu önergeyi verdi;
Adalet ve Kalkınma Partisi Grubu adına Başkan Vekili Nihat Ergün, Mustafa
Elitaş, Nurettin Canikli, Sadullah Ergin, Bekir Bozdağ ve Milliyetçi Hareket
Partisi adına Mehmet Şandır ve Oktay Vural bu önergeyi destekledi. Bu Meclis o
tarihte –şimdi tutanaklarda bulabileceğiniz- geniş bir araştırma komisyonu
raporu yayınladı. O araştırma komisyonu raporu yayınlandığı zaman elbette ki
ona ilişkin Büyük Birlik Partisi Genel Başkanı Muhsin Yazıcıoğlu’nun ailesine
de sorular soruldu. Ailenin istekleri vardı: Helikopter enkazı üzerinde yeterli
incelemenin yapılmasının sağlanması, helikopter radar kayıtlarının olmamasının
izah edilmesi, helikopter kazası ve arama kurtarma faaliyetiyle ilgili yapılan
yayınların, konuşmaların tam sesli olarak temini. 
İsmail
Güneş’i hatırlayacaksınız, İhlas Haber Ajansı muhabiriydi ve kazadan
kurtulduktan sonra 112’yle defalarca konuşmalar yaptı, başka kesimlerle
konuşmalar yaptı, 16 konuşma sonucunda yeri sorulduğunda yeri bir türlü
belirlenemedi. Tam kırk sekiz saat sonra helikopterin enkazına köylüler ulaştı,
tam kırk sekiz saat sonra. AK PARTİ adına komisyonda konuşan arkadaşımız bir
iddiada bulundu; FETÖ adına Ramazan Akyürek’in o dönemde istihbarat
teşkilatının içinde olduğunu ve helikopter kazasına ulaşılamamasının nedeninin
bu kişiler olduğu konusunda bir iddiada bulundu. Tabii ki 2011’de ya da 2013’te
FETÖ ile AKP’nin arasında herhangi bir sorun olmadığı için, Ramazan Akyürek o
dönemde Trabzon Emniyet Müdürüyken Hrant Dink’in faili meçhul cinayetiyle ilgili
suçlandı. 
(Mikrofon
otomatik cihaz tarafından kapatıldı) 
ATİLA
SERTEL (Devamla) – Bitiriyorum Başkanım.
BAŞKAN
– Buyurun.
ATİLA
SERTEL (Devamla) - Aynı kişi, rahmetli Muhsin Yazıcıoğlu’nun helikopter
kazasına geç ulaşılması konusunda bu arkadaş tarafından suçlandı. 
Şimdi
buradan, Türkiye Büyük Millet Meclisinden bütün parti gruplarına sesleniyorum.
Acaba bu AK PARTİ’li milletvekilinin söylediği doğru mu, gerçek mi? Bu
cinayetlerin arkasında FETÖ terör örgütünün olduğunu söyleyen kişiye ve onun
partisindeki arkadaşlara ve diğer partili gruplara sesleniyorum. Gelin, bu
cinayeti bir kez daha araştırma komisyonunu, bir kez daha Meclisin oy
birliğiyle kabul edelim. FETÖ cinayet örgütünün, Hrant Dink gibi, Muhsin
Yazıcıoğlu gibi ve diğer faili meçhullerde acaba dahli nedir, onu saptayalım.
Cumhuriyet Halk Partisi adına bunu öneriyorum.
Meclisi
saygıyla selamlıyorum.
Teşekkür
ederim. (CHP sıralarından alkışlar) 
BAŞKAN
– Öneri üzerinde İYİ PARTİ Grubu adına İstanbul Milletvekili Yavuz Ağıralioğlu
konuşacaktır.
Buyurunuz
Sayın Ağıralioğlu. 
Süreniz
üç dakika.
İYİ
PARTİ GRUBU ADINA YAVUZ AĞIRALİOĞLU (İstanbul) – Sayın Başkan, değerli
milletvekilleri; grubum adına bu konuda nezaket gösterilip konuşması uygun
görülen kişi benim. Rahmetli Başkanla uzun yıllar, gençlik yıllarından itibaren
teşrikimesaim oldu. Rahmetli Muhsin Başkanın arkasından üç dakikalık bir
konuşmada söylenebilecek ne kadar söz var bilmiyorum. Üç dakika içerisinde
hakkına, hukukuna cümle kurabilmek mahcubiyetiyle birkaç şeyi arz edeyim.
Ömrünü
vatanına, milletine, dinine, devletine adamış bir kahraman. Ülkü Ocaklarının
Genel Başkanı, ülküsünün mürüvvetini görememiş olmasına rağmen ülkesi için,
milleti için, devleti için, hasredilmiş bir ömrün her safhasında helalinden bir
iradeyi millet iradesiyle buluşturma gayreti içerisinde bir memleket, millet
evladı. Devleti her istediğinde, devletinin her ihtiyacı olduğunu düşündüğünde
kanı, canı, istikbali ve fikriyle adanmışlığın remzi bir kahraman. Milletinin
ihtiyacı olduğunu düşündüğü her yerde, her demde iliklerinin son zerresine
kadar orada bulunmayı kendisi için cennet azığı bilen bir mümin. “Ne olmak
istersiniz?” sualine “Mekke’ye düşmek istiyorum. Bir kar tanesi olsaydım,
Mekke’ye düşmek isterdim.” diyen bir inanç eri. Adriyatik’ten Çin Seddi’ne bir Türk
dünyası hayalini hayatının her safhasına örgülediği bir adanmış insan.
Devletini, her ihtiyaç duyduğunda devletinin hizmetini görmek sorumluluğuyla
sevmiş bir adamın, devletine ihtiyaç duyduğu ömründe bir kere devletini
bulamamış bir adamın hikâyesidir vefatı. Rahmetli Necip Fazıl, gençliğe
hitabesinde Anadolu kıtası büyüklüğündeki dava taşını gediğine koymak
mesuliyetine davet etmiş bütün bir gençliği. Anadolu kıtası büyüklüğündeki dava
taşını gediğine koyamamış bir muzdariptir Muhsin Yazıcıoğlu ama Allah onun
gayretlerini o kadar aziz etti ki Rabbülâlemin onu Anadolu kıtası büyüklüğünde
bir musalla taşına koydu. Bir musalla taşında ona ihtiyaç duyduğunda her zaman
hizmet etmiş milleti nezaret etti. Lakin sahipsiz kaldığı dağlarda benim çok
sitemlerimle karışık latifelerimin mevzusu olacak bir ihtişamlı vedanın
içerisinde devletini bulamadı. Bir kere devletine ihtiyacı vardı, orada
devletini bulamadı. Devletini orada bulamamış olmanın hâlen sorumluluğu bu
Meclistedir. Dolayısıyla ben bu üç dakika içerisinde sadece böyle bir
mesuliyeti bu Meclisin taşıması gerekliliğine dair bir hatırlatmayı söylemiş
olayım. Anadolu kıtası büyüklüğünde bir musalla taşına Enver Paşa
adanmışlığıyla gitti. 
(Mikrofon
otomatik cihaz tarafından kapatıldı) 
BAŞKAN
– Buyurun.
YAVUZ
AĞIRALİOĞLU (Devamla) – Ben rahmetli Muhsin Başkana Tayyip Erdoğan üzerinden
cümle kurarken hep şöyle derdim: “Tayyip Bey, Mustafa Kemal talihli bir
adamdır.” Mustafa Kemal de siyasi talihi çok yüksek bir adamdır. “Sen, Enver
Paşa talihli bir adamsın. Siyasetin her dar geçidinde, her netameli süreçte
senin hissene mutlaka bir Bardız geçidi düşer.” derdim. Vedası da yine
ihtişamlı vedası da hüzünle bir karlı dağda oldu. O karlı dağda belki ömrü
boyunca hizmet ettiği devletini bir kere görmek ihtiyacı duydu, orada devlet
yoktu, devlet o gün o karların altında kaldı. Sadece Muhsin Başkan için değil
-hassasiyet gösteren CHP’deki arkadaşlarımıza münhasıran müteşekkirim- devlet,
meçhulde kalmış işlerin siyasi, sosyal komplikasyonları altında ezilmektense
her şeyi ortaya çıkarmanın mesuliyetiyle yönetilmelidir. Açıkta kalmış,
istişare edilmiş, bilinmiş hiçbir şeyin bize ödeteceği bedel, gizlide kalmış
olan her şeyin komplikasyonundan daha iyidir. 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (Devamla) – Tamamlayayım Başkanım.
BAŞKAN
– Tamamlayın lütfen. 
YAVUZ
AĞIRALİOĞLU (Devamla) – Bedel ödemek, yanlışların hesabını vermek -Uludere
dâhil- devlet için aydınlarının, münevverlerinin, fikir adamlarının, siyaset
adamlarının gizlide kalmasından doğacak komplikasyonlarla karşılaşmaktansa
bunlarla yüzleşmek, hesabını vermek, bu hesap içerisinde devletin
konuşabildiklerinden bir rahmet havzası oluşturmak bizim devletimiz için
evladır, iyidir. Dolayısıyla, Muhsin Başkan dâhil, gizlide kalmış, kenarda kalmış,
istifhama konu olacak ne kadar iş varsa hepsini aydınlatmak bu milletin
vekilleri olarak bizim namus borcumuzdur. Bu borcu ödemeye, münhasıran, polemik
mevzusu olmasın diye biz bu mevzuda hassasiyet de taşımak zorundayız.
Mutabakatla bu işlerin üstüne gitmek bu Meclisin namus borcudur diyorum. 
Teşekkür
ediyorum efendim. (İYİ PARTİ sıralarından alkışlar) 
BAŞKAN
– Teşekkür ederim. 
Şimdi,
öneri üzerinde Halkların Demokratik Partisi Grubu adına Antalya Milletvekili
Kemal Bülbül…
Buyurun
Sayın Bülbül. (HDP sıralarından alkışlar) 
Süreniz
üç dakika. 
HDP
GRUBU ADINA KEMAL BÜLBÜL (Antalya) – Sayın Başkan, değerli milletvekilleri;
böylesine hassas, ağır, netameli, yorucu bir konuyu üç dakika içerisinde ifade
etmek çok zor olsa da öncelikle Cumhuriyet Halk Partisinin vermiş olduğu bu
önergeyi hiç kuşkusuz desteklediğimizi ifade etmek istiyorum. 
Şahkulu
Sultan Dergahı postnişini Hilmi Dedebaba da bir faili meçhul kurbanıydı. Hilmi
Dedebaba’dan bu yana Sabahattin Alilerin, Türkiye’de sağdan soldan, Kürt’ten Türk’ten,
devlet görevlisinden bakanından Cumhurbaşkanına, Emniyet müdüründen bir başka
görevliye kadar hemen her kişinin faili meçhule kurban gittiği ve bu kavramın
birtakım suçları, seri katliamı, seri katilliği örtmek amacıyla söylendiğini
biliyoruz. Bakınız, Sabahattin Alilerden Uğur Mumculara -Sabahattin Ali’nin
Trakya dağlarında gözlüğü ve piposu, Uğur Mumcu’nun Ankara meydanında gözlüğü
ve kalemi kalmıştı- Turan Dursunlar, Bahriye Üçoklar, Musa Anterler, Metin
Göktepeler, Adnan Kahveciler, Turgut Özallar, Gaffar Okkanlar, Muhsin
Yazıcıoğulları; saymakla bitecek gibi değil. 
Ve
Gezi eylemleri sırasında katledilenler… Şimdi Gezi’den “terör eylemi” diye söz
edilirken, Gezi’de bir terör bakışıyla katledilen insanlarımızın maalesef
katilleri dahi bulunamamış, katilleri dahi ortalıkta yoktur; Ali İsmail’in
yoktur, Berkin Elvan’ın yoktur, Ahmet Atakan’ın yoktur, yoktur, yoktur, yoktur.

Vedat
Aydın’la başlayan, 1990’lı yıllarda 17 bin faili meçhul gazeteci, siyasetçi,
yazar, halktan insan, masum, mazlum insanlar, vesaire… 
Ben
izninizle kendim yaşadığım bir şeyi anlatmak istiyorum değerli arkadaşlar: 1998
yılında Ankara HADEP İl Başkanıyken evimden gözaltına alındım gecenin bir geç
saatinde ve Ankara Emniyet Müdürlüğüne gitmesi gereken araç Gölbaşı’na doğru giderken
beni alanlara “Nereye gidiyoruz?” dedim “Ankara Emniyetine.” dediler. “Ankara
Emniyeti bu yönde.” dedim “Biraz gezeceğiz.” dediler ve beni Gölbaşı civarında
ormanlık bir yere götürüp izbe, son derece köhne bir evin içerisine koyup -ev
midir, baraka mıdır nedir bilmiyorum- kapıyı üzerime kilitlediler. Yaklaşık bir
saat orada kaldıktan sonra tekrar beni aldıkları arabaya bindirip götürdüler
Ankara Emniyet Müdürlüğüne ve Ankara Emniyet Müdürlüğünden Adli Tıp kontrolüne
giderken karşıdan gelen son derece güzel giyimli ve güzel yüzlü bir adam bana
yaklaştı, çevremdekiler yana açıldı ve kulağıma aynen şunu söyledi: “Hayatını
biz kurtardık.” Benden önceki İl Başkanı Faik Candan da kaçırılmış, bir hafta
sonra bir apartman boşluğunda cesedi bulunmuştu değerli arkadaşlar. 
(Mikrofon
otomatik cihaz tarafından kapatıldı) 
KEMAL
BÜLBÜL (Devamla) – Sayın Başkanım, bir dakika rica etsem…
BAŞKAN
– Tabii, buyurun.
KEMAL
BÜLBÜL (Devamla) – Teşekkür ediyorum.
Şimdi,
bu bağlamda, bakınız, ben sadece bir etkinlikte yaptığım konuşma nedeniyle
gözaltına alınmıştım dönemin DGM cumhuriyet savcısı tarafından, o davadan
beraat ettim ve bu konuyu Türkiye’de hukuk süreci tükendikten sonra Avrupa
İnsan Hakları Mahkemesine götürdüm ve davayı da kazandım. Sadece yaptığım bir
konuşmadan dolayı ramak kaldı, faili meçhul cinayete, gözaltında katledilmeye
gidecektim. Ha, bunun hukuki anlamdaki karşılığını maalesef bulamadık;
avukatımla paylaştım vesaire, bulamadık. 
Şimdi,
bizim burada karşı karşıya olduğumuz şey şudur: Bu yapı ne kadar derindedir?
Kendinin derin olduğunu sanıyor ama bu yapı sığdır, bu yapı ahmaktır, bu yapı
canidir, bu yapı katildir. Gelin, bu yapıyı ortaya çıkaralım; bu ahmakları,
canileri, katilleri; Musa Anterleri, Uğur Mumcuları, Muhsin Yazıcıoğlularını,
Turgut Özalları, Adnan Kahvecileri katledenleri -bakın, sağdan, soldan,
Kürt’ten, Türk’ten, her yerden var- ortaya çıkaralım ve insanlığa karşı ahlaki,
vicdani, siyasi görevimizi yerine getirelim.
Saygılar
sunuyorum, teşekkür ediyorum. (HDP sıralarından alkışlar) 
BAŞKAN
– Teşekkür ederim.
Öneri
üzerinde, Adalet ve Kalkınma Partisi Grubu adına İstanbul Milletvekili Abdullah
Güler.
Buyurun
Sayın Güler. (AK PARTİ sıralarından alkışlar) 
Süreniz
üç dakika.
AK
PARTİ GRUBU ADINA ABDULLAH GÜLER (İstanbul) – Sayın Başkanım, değerli
milletvekilleri; Cumhuriyet Halk Partisinin faili meçhul cinayetlerin
araştırılması hakkındaki grup önerisi üzerine AK PARTİ Grubumuzun adına söz
almış bulunmaktayım. Bu vesileyle yüce Meclisimizi ve aziz milletimizi saygıyla
selamlıyorum.
Ayrıca,
bugün 25 Aralık, Gaziantep ilimizin düşman işgalinden kurtuluşunun da 97’nci
yıl dönümü. Bütün Gaziantepli hemşehrilerimizin de bu kutlu gününü kutluyoruz.
Değerli
milletvekilleri, CHP grup önerisinde yer aldığı için özellikle birkaç hususta
Genel Kurulu bilgilendirmek istiyorum. Merhum Gazeteci Yazar Uğur Mumcu 1993
yılının bir kış ayında, ocak ayında evinin önünde bombalı suikast sonucu
cinayete kurban gitmiş ve bu cinayetin açıklığa kavuşturulması için de Gazi
Meclisimizde 20’nci Dönemde İkinci Yasama Yılında bir Meclis araştırma
komisyonu kurulmuştur. (10/86) esas numaralı Meclis Araştırma Komisyonunun
hazırlanan raporu da yüce Meclise sunulmuştur ve değerlendirmeye alınmıştır. Bu
komisyon raporunu incelediğimizde, Komisyonun özellikle bu faili meçhul cinayetlere
yönelik olarak 16 ana başlıkta çok özel değerlendirmelerde bulunduğunu
görüyoruz. 1993 yılında -Türkiye'nin belki de siyasi tarihinin en karanlık ve
en farklı siyasi cinayetlerinin işlendiği yıl- Uğur Mumcu’yla başlıyor, Adnan
Kahveci, Eşref Bitlis, 8’inci Cumhurbaşkanımız merhum Turgut Özal, daha sonra,
Elâzığ-Bingöl kara yolundaki 33 askerimizin şehit edilmesi, Binbaşı Cem
Ersever’in öldürülmesi, Diyarbakır Bölge Komutanı Bahtiyar Aydın’ın öldürülmesi
gibi birçok farklı siyasi cinayetlerin işlendiğini görüyoruz. 
Rapora
yansıyan bu tür değerlendirmelere de özetle dikkat çekersek; “istihbarat
birimleri arasında yeterli eş güdümün olmadığı, merhum Uğur Mumcu’ya yeterince
korunma sağlanamadığı, soruşturmanın gizliliğinin ihlal edildiği, görevli
başsavcı ve savcıların güveni sarsıcı davranışlarda ve eylemlerde bulunduğu,
adli tıp kurumunda zafiyetlerin oluştuğu, soruşturmayı yürüten güvenlik
güçlerinin çağın gerektirdiği teknolojik imkânları yeterince kullanamadığı,
operasyon tutanaklarında tahribatların yapıldığı, delillerin toplanmasında ve
ifade almada gerekli özenin gösterilmediği” şeklinde tespitler yer almıştır.
Değerli
milletvekilleri, Anayasa’mızın 138’inci maddesinin üçüncü fıkrası göz önüne
alındığında yani “Görülmekte olan bir dava hakkında Yasama Meclisinde yargı
yetkisinin kullanılmasıyla ilgili soru sorulamaz, görüşme yapılamaz veya
herhangi bir beyanda bulunulamaz.” hükmü çerçevesi içerisinde, yargıya intikal
etmiş birçok husus bulunmaktadır. Bizim AK PARTİ olarak…
Bugüne
kadar yaklaşık 10’un üzerinde, farklı siyasi partilerce Türkiye Büyük Millet
Meclisine grup önerileri verilmiştir. Mevcut, şu anda Türkiye Büyük Millet
Meclisi içerisinde İnsan Haklarını İnceleme Komisyonunun bu konularda
incelemeye, gerekli araştırmaları yapmaya, her türlü sonucu… Bu manada özel
yetkilerle donatıldığını biliyoruz. Bu Komisyonun, insan haklarının ihlale
uğradığına dair her türlü iddialarla ilgili gerekli raporu hazırlama… 
(Mikrofon
otomatik cihaz tarafından kapatıldı) 
ABDULLAH
GÜLER (Devamla) – …Türkiye Büyük Millet Meclisini aydınlatma gibi görevi
bulunmaktadır. 
Bu
konuları da ifade ederek Genel Kurulu saygıyla selamlıyorum.
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ederim.
Şimdi
Cumhuriyet Halk Partisi grup önerisini oylarınıza sunuyorum: Kabul edenler...
Kabul etmeyenler... Öneri kabul edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
Buyurun.
4.- AK PARTİ Grubunun, Genel Kurulun çalışma gün ve saatlerinin yeniden
düzenlenmesine; 25, 26 ve 27 Aralık 2018 Salı, Çarşamba ve Perşembe günkü
birleşimlerinde denetim konularının görüşülmeyerek gündemin "Kanun
Teklifleri ile Komisyonlardan Gelen Diğer İşler” kısmında yer alan 27, 37, 28,
33 ve 29 sıra sayılı kanun tekliflerinin bu kısmın sırasıyla 1, 2, 3, 4 ve
5’inci sıralarına alınmasına ve diğer işlerin sırasının buna göre teselsül
ettirilmesine; 37 sıra sayılı Kanun Teklifi’nin İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi 
25/12/2018
Türkiye Büyük Millet Meclisi
Başkanlığına
Danışma
Kurulu 25/12/2018 Salı günü (bugün) toplanamadığından İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına
sunulmasını arz ederim.
 Özlem
Zengin
 Tokat
 AK
PARTİ Grubu Başkan Vekili
Öneri:
Genel
Kurulun;
25,
26 ve 27 Aralık 2018 Salı, Çarşamba ve Perşembe günkü birleşimlerinde denetim
konularının görüşülmeyerek gündemin "Kanun Teklifleri ile Komisyonlardan
Gelen Diğer İşler” kısmında yer alan işlerin görüşülmesi,
Gündemin
"Kanun Teklifleri ile Komisyonlardan Gelen Diğer İşler" kısmında
bulunan 27, 37, 28, 33 ve 29 sıra sayılı kanun tekliflerinin bu kısmın
sırasıyla 1, 2, 3, 4 ve 5’inci sıralarına alınması ve diğer işlerin sırasının
buna göre teselsül ettirilmesi,
25
Aralık 2018 Salı günkü (bugün) birleşiminde 27 Sıra Sayılı Kanun Teklifi’nin
görüşmelerinin tamamlanmasına kadar;
26
Aralık 2018 Çarşamba günkü birleşiminde 37 Sıra Sayılı Kanun Teklifi’nin birinci
bölüm görüşmelerinin tamamlanmasına kadar;
27
Aralık 2018 Perşembe günkü birleşiminde 37 Sıra Sayılı Kanun Teklifi’nin
görüşmelerinin tamamlanmasına kadar;
37
Sayılı Kanun Teklifi’nin görüşmelerinin 27 Aralık 2018 Perşembe günkü
birleşiminde tamamlanamaması hâlinde Genel Kurulun haftalık çalışma günlerinin
dışında 28 Aralık 2018 Cuma günü saat 14.00'te toplanması ve bu birleşiminde
denetim konularının görüşülmeyerek gündemin “Kanun Teklifleri ile
Komisyonlardan Gelen Diğer İşler” kısmındaki işlerin görüşülmesi ve 37 Sıra
Sayılı Kanun Teklifi’nin görüşmelerinin tamamlanmasına kadar;
37
Sayılı Kanun Teklifi’nin görüşmelerinin 28 Aralık 2018 Cuma günkü birleşiminde
tamamlanamaması hâlinde Genel Kurulun haftalık çalışma günlerinin dışında 29
Aralık 2018 Cumartesi günü saat 14.00'te toplanması ve bu birleşiminde denetim
konularının görüşülmeyerek gündemin “Kanun Teklifleri ile Komisyonlardan Gelen
Diğer İşler” kısmındaki işlerin görüşülmesi ve 37 Sıra Sayılı Kanun Teklifi’nin
görüşmelerinin tamamlanmasına kadar;
Çalışmalarını
sürdürmesi;
37
Sıra sayılı Kanun Teklifi’nin İç Tüzük’ün 91’inci maddesine göre temel kanun
olarak görüşülmesi ve bölümlerin ekteki cetveldeki şekliyle olması;
Önerilmiştir.




37 Sıra Sayılı
Konya Milletvekili Ziya Altunyaldız ve 7 Milletvekilinin Bazı
  Kanun ve Kanun Hükmünde Kararnamelerde Değişiklik Yapılmasına Dair Kanun
  Teklifi
(2/1369)




BÖLÜMLER


BÖLÜM
  MADDELERİ


BÖLÜMDEKİ MADDE SAYISI




1. BÖLÜM


1 ila 24
  üncü maddeler arası


24




2. BÖLÜM


25 ila 48
  nci maddeler arası


24




3. BÖLÜM


49 ila 71
  inci maddeler arası


23




TOPLAM MADDE SAYISI


71




BAŞKAN
– Öneri üzerinde söz talebi? Yok. 
Öneriyi
oylarınıza sunuyorum: Kabul edenler... Kabul etmeyenler... Öneri kabul
edilmiştir. 
Şimdi,
İç Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
V.- BAŞKANLIĞIN GENEL KURULA SUNUŞLARI (Devam)
C) Önergeler
1.- Siirt Milletvekili Meral Danış Beştaş’ın (2/852) esas numaralı Ceza
ve Güvenlik Tedbirlerinin İnfazı Hakkında Kanunda Değişiklik Yapılmasına Dair
Kanun Teklifi’nin doğrudan gündeme alınmasına ilişkin önergesi (4/14)
Türkiye Büyük Millet Meclisi Başkanlığına
(2/852)
esas numaralı Kanun Teklifi’min İç Tüzük’ün 37’nci maddesine göre doğrudan
Genel Kurulun gündemine alınmasını saygılarımla arz ederim.
 Meral
Danış Beştaş
 Siirt
BAŞKAN
– Önerge üzerinde söz talebi? Yok.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Alınan
karar gereğince denetim konularını görüşmüyor ve gündemin “Kanun Teklifleri ile
Komisyonlardan Gelen Diğer İşler” kısmına geçiyoruz.
1’inci
sıraya alınan,Tekirdağ Milletvekili Mustafa Şentop'un Türkiye Cumhuriyeti
Hükümeti ile Katar Devleti Hükümeti Arasında Gelir Üzerinden Alınan Vergilerde
Çifte Vergilendirmeyi Önleme ve Vergi Kaçakçılığına Engel Olma Anlaşması ile
Anlaşmaya Dair Protokol ve Mektupların Onaylanmasının Uygun Bulunduğuna Dair
Kanun Teklifi (2/1409) ve Dışişleri Komisyonu Raporu’nun görüşmelerine
başlayacağız.
VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Tekirdağ Milletvekili Mustafa Şentop'un Türkiye Cumhuriyeti Hükümeti
ile Katar Devleti Hükümeti Arasında Gelir Üzerinden Alınan Vergilerde Çifte
Vergilendirmeyi Önleme ve Vergi Kaçakçılığına Engel Olma Anlaşması ile
Anlaşmaya Dair Protokol ve Mektupların Onaylanmasının Uygun Bulunduğuna Dair
Kanun Teklifi (2/1409) ve Dışişleri Komisyonu Raporu (S. Sayısı: 27) (X)
BAŞKAN
– Komisyon? Yerinde.
Komisyon
Raporu 27 sıra sayısıyla bastırılıp dağıtılmıştır.
Teklifin
tümü üzerinde söz talebi? Yok.
Teklifin
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler... Kabul etmeyenler... Teklifin
maddelerine geçilmiştir.
1’inci
maddeyi okutuyorum:

TÜRKİYE CUMHURİYETİ
HÜKÜMETİ İLE KATAR DEVLETİ HÜKÜMETİ ARASINDA GELİR ÜZERİNDEN ALINAN VERGİLERDE
ÇİFTE VERGİLENDİRMEYİ ÖNLEME VE VERGİ KAÇAKÇILIĞINA ENGEL OLMA ANLAŞMASI İLE
ANLAŞMAYA DAİR PROTOKOL VE MEKTUPLARIN ONAYLANMASININ UYGUN BULUNDUĞUNA DAİR
KANUN TEKLİFİ 
MADDE 1- (1) 18 Aralık 2016 tarihinde Trabzon’da
imzalanan “Türkiye Cumhuriyeti Hükümeti ile Katar Devleti Hükümeti Arasında
Gelir Üzerinden Alınan Vergilerde Çifte Vergilendirmeyi Önleme ve Vergi
Kaçakçılığına Engel Olma Anlaşması” ile Anlaşmaya dair “Protokol” ve “Mektuplar”ın
onaylanması uygun bulunmuştur.
BAŞKAN
– 1’inci madde üzerinde İYİ PARTİ Grubu adına Bursa Milletvekili Ahmet Kamil
Erozan.
Buyurun
Sayın Erozan.
Süreniz
on dakika.
İYİ
PARTİ GRUBU ADINA AHMET KAMİL EROZAN (Bursa) – Sayın Başkan, değerli
milletvekilleri, Sayın Komisyon Başkanı; izninizle, ben, hem anlaşmayı hem
Türkiye ile Katar arasındaki ilişkileri “garip” kelimesiyle tanımlayacağım. Bu
iki garip konudan hangisiyle başlayayım diye düşündüğümde de Türkiye ile Katar
arasındaki ilişkilerden başlayayım dedim. Özellikle bunu belirtmemin bir sebebi
var çünkü Türkiye ile Katar arasındaki ilişki, Sayın Cumhurbaşkanı ile Katar
Emiri arasındaki özel ilişkilerin gölgesinde gelişen bir ilişki tipi.
Karşılıklı cömertliklerin gündeme geldiği ve izahını da pek kolay yapamadığımız
bir ilişkiler manzumesinden bahsediyoruz. 
Bunun
en yakın tarihte gündeme gelen noktası, biliyorsunuz, bir Boeing 747 uçağıdır.
Buna “uçak” diyorum ben ama aslında bunu bir “uçan tanker” olarak tanımlamak
lazım çünkü bunu bir havaalanına çekip “Şunun deposunu dolduruver.” deseniz
oradaki bir çalışana, bu uçağın aldığı benzin miktarı 225.486 litre yani 225
ton benzin alıyor. Bu 225 ton benzini Amerika’da dolduracak olsanız buna
ödeyeceğiniz fiyat 280 bin dolar. Bugünkü kurdan Türk lirasına çevirirseniz, bu
uçağın deposu 1,5 milyon Türk lirasına doluyor. Bu kimin parasıyla doluyor?
Bizlerin ve vatandaşın verdiği vergilerle. Bu cömertliği sizce niye yapmış
olabilir Katar Emiri? Nereden gerek duydu da böyle bir hediyeye yöneldi? 
Biz
aslında bunu merak ettik ve zamanında Sayın Cumhurbaşkanı Yardımcısına şu
soruları sorduk: Cumhurbaşkanı ve/veya Adalet ve Kalkınma Partisi Genel Başkanı
Sayın Recep Tayyip Erdoğan’ın görev süresi boyunca aldığı hediye ve hibeleri
sıralayan, kimler tarafından hediye ve hibe edildiklerini gösteren ve
değerlerini de kapsayan, kamuoyuyla paylaşılabilecek güncel bir liste var
mıdır? Cumhurbaşkanı Sayın Erdoğan’ın aldığı bu hediye ve hibeler kendi şahsi
mal varlığına mı geçmiştir, yoksa Cumhurbaşkanlığı demirbaşına mı kaydedilmiştir?
Üç:
Kişisel olarak kabul edilen hediye ve hibeler mal beyannamesine yansıtılmış
mıdır? Kişisel olmadıkları için mal beyannamesine kaydedilmeyen her türlü
hediye ve hibenin demirbaş kayıtlarının bir örneğinin temini mümkün müdür? 
Sayın
Cumhurbaşkanı Yardımcısı bütçe konuşmaları sırasında burada otururken “Ben her
türlü soruyu cevaplandırmaya hazırım.” demişti, aslında bu da cevaplandırılması
gereken sorular kabîlinden kendisine yöneltilmişti. Bu sorular 9 Ekim tarihinde
yöneltildi. On beş gün geçti, 24 Ekime geldik, üzerinden iki ay geçti, hâlâ
cevapları yok. Dolayısıyla ben Sayın Cumhurbaşkanı Yardımcısına da bu vesileyle
bir çağrıda bulunuyorum. 
Başka
bir konu Müşir Fuat Paşa Yalısı. Duydunuz mu hiç Müşir Fuat Paşa Yalısı’nı?
Müşir Fuat Paşa Yalısı, bugün Türkiye Cumhuriyeti devletinin Boğaz’da sahip
olduğu son yalıdır. Bu yalıya bir gün Millî Emlakten 2 kişi gelir ve “Hayrola,
ne olacak? Mal sizin zaten, niye geldiniz?” “Bu bina satılacak, değer biçmeye
geldik.” diyor Millî Emlak. “Hayrola, mal sizin. Kime satıyorsunuz?”
“Söyleyemeyiz kime satılacağını.” Onlar gittiler -değerinin ne olduğunu
bilmiyoruz- aradan iki gün geçti, bu sefer Katar Başkonsolosluğundan 2 kişi
geldi, müşteri onlar ve binayı gezdikten sonra neyse ki “Bu bizim için çok ufak
bir bina, satın almaktan vazgeçtik.” dediler.
Başka
bir konuya geçiyorum. Biliyorsunuz, Türk Silahlı Kuvvetlerinin Katar’da bir
üssü var. Bu üs 300 kişiyle başladı, bu yıl sonu itibarıyla bir tugay düzeyine
çıkması söz konusu. Kime hizmet ediyor bu tugay? Ben size söyleyeyim. Bundan
bir müddet evvel, geçen sene 5 Haziran 2017 tarihinde Katar’da bir darbe
teşebbüsü oldu. Bu darbe teşebbüsünü Türk Silahlı Kuvvetleri engelledi. Yani
Türk Silahlı Kuvvetleri Katar’da bir Katar Emiri’nin muhafız alayı görevini yapıyor,
bu da yine bizim paramızla yapılıyor. Âdeta Türk Silahlı Kuvvetleri personeli
orada paralı asker olarak Katar Emiri’ni koruyorlar ve Orta Doğululaşma
dediğimiz de bu zaten. Çünkü Suudi Arabistan’a giderseniz de Suudi Arabistan
Kralı kendisini kendi vatandaşına emanet edemediği için onun da muhafız alayı
Pakistanlılardan oluşur. Böyle bir garip ilişki. 
Suriye
konusuna geleyim. Suriye konusunda da yine bildiğiniz gibi, Katar’ın doğal
gazının Türkiye üzerinden Akdeniz’e taşınmasını öngören başka bir projeyle bu
iş bugüne kadar geldi. Bugün, günümüzde başka bir adrese sipariş gündemde.
Bunlardan bir tanesi de Millî Savunma Bakanlığına bağlı 1’inci ana bakım
merkezi Sakarya’da ki bu merkez, savunma sanayimizin önemli taşlarından bir
tanesi. Bu sanayi sitesinin de âdeta bir adrese teslim ihaleyle
kamulaştırılmaktan çıkarılıp bir özel şirkete aktarılmasının gündemde olduğunu
bize duyuranlar var ve işin enteresan tarafı bu şirketin de hissedarı yine
Katar. 
Şimdi
bunları söylemişken Katar’dan, biraz da bu doğal gaz boru hattıyla irtibatlı
olarak Suriye konusuna değinmek isterim. Trump’ın Suriye’deki ABD askerlerinin
çekilmesi yönünde almış olduğu kararı, Fırat’ın doğusuna yapılacak bir askerî
harekât açısından olumlu olarak karşılayanlar olsa da bu kararı aynı zamanda
bir meydan okuma olarak da görmemiz gerekir. 
Diğer
bir ifadeyle, ABD, yetiştirip büyüttüğü ve bölgedeki müstakbel siyasetleri
açısından müttefik olarak tanımladığı PYD/YPG’nin artık kendi ayakları üzerinde
durabileceğini ve bu güçlerden beklenen işleri ABD askerlerinin yokluğunda da
yerine getirebileceğini dünya âleme duyurmak istemiştir. Kaldı ki ABD askerleri
çekilse bile taşeron danışmanlarının bölgede kalacağı, Suriye’den çekilecek ABD
askerlerinin hepsinin de ABD’ye dönmeyip Irak’ın kuzeyine kaydırılacağı başka
bir gerçektir. 
PYD
ve YPG’nin destekçilerinin ABD’den ibaret olmadığı hatırda tutulmalıdır.
Bölgede askerî güç bulunduran diğer ülkelerin de ABD’nin azaltacağı güçleri
telafi etme yoluna gitmeleri kuvvetle muhtemeldir.
ABD
askerleri bölgedeyken dost ateşi riskini göze alarak askerî harekât nidaları
atan Sayın Erdoğan’ın Trump’ın kararından sonra harekâtı ertelemiş olması da
enteresandır. 
Görüldüğü
kadarıyla Sayın Erdoğan, Fırat’ın doğusuna yapılacak bir harekâtı, mahallî
seçimler kampanyasının bir unsuru olarak değerlendirmekte ve üzülerek söylemem
gerekir ki bu seçimlerin başarısı uğruna bir çatışmayı göze almaktadır.
Harekâtın tarihinin de kampanyanın gereklerine göre belirleneceği
anlaşılmaktadır. 
Şimdi,
bu konudan şu “garip” dediğim anlaşmaya geçmek isterim. Bana sorarsanız, bu
anlaşma Anayasa’ya aykırı. Niye Anayasa’ya aykırı? Bu anlaşma bir anlaşma, bir
protokol ve bir mektup teatisinden oluşuyor. Aslında bunun iki mektup teatisi
olması gerekirdi. Niye? Bunun içinde “yetkili makam” diye biri var -herkes
okudu herhâlde, biliyorsunuz- kim yetkili makam? Maliye Bakanı. “Maliye Bakanı”
diye biri var mı bugün Türkiye’de? “Maliye Bakanı” diye biri yok, “Hazine ve
Maliye Bakanı” diye biri var. Türkiye’de bugün hükûmet var mı? Türkiye’de bugün
hükûmet yok, burada “Hükûmet” var. Dolayısıyla bunun ekine başka bir mektup
teatisinin eklenmesi gerekirdi ve o mektup teatisinde de yapılan son Anayasa
değişiklikleri çerçevesinde buradaki yetkili makamın Maliye Bakanı değil,
“filanca bey” yani Maliye ve Hazine Bakanı olması veyahut Hazine ve Maliye
Bakanı yazılması gerekirdi. “Hükûmet” kelimesinin de artık “Türkiye Cumhuriyeti
Hükûmeti” değil, “Cumhurbaşkanının hükûmeti” olduğunun kayda geçmesi gerekirdi.
Dolayısıyla bunu her ne kadar Cumhurbaşkanı buraya sevk etmiş olsa dahi,
Cumhurbaşkanları da fânidir, insandır, onlar da hata yapabilirler ama bu
sıralardaki arkadaşlarımızın hepsi, Cumhurbaşkanından geldiği için bu hatanın
üzerine gitmekten imtina ettiler. Dolayısıyla bunu kayda geçirmiş olarak hepinizi
saygıyla selamlarım. 
Teşekkür
ederim. (CHP sıralarından alkışlar)
BAŞKAN
– Milliyetçi Hareket Partisi Grubu adına Erzurum Milletvekili Kamil Aydın.
Buyurun
Sayın Aydın. (MHP sıralarından alkışlar)
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri;
ilgili ikili anlaşma üzerinde konuşmak üzere Milliyetçi Hareket Partisi Grubu
adına söz almış bulunmaktayım. Yüce heyetinizi saygıyla selamlıyorum.
Saygıdeğer
milletvekilleri, 21’inci yüzyılda ulaşım ve iletişim imkânlarının artması
sonucu mesafelerin kısalarak dünyanın küresel bir köy hâline gelmesiyle
birlikte, yaşananlara ilgisiz, dünyadan soyutlanmış, bağımsız oluşum ve
yapılardan söz etmek mümkün değildir. Yani dünyanın bir ucundaki ekonomik,
ticari, sosyal bir hareketlilik veya yaşanılan bir terör olayı aynı anda domino
etkisiyle dünyanın öteki ucunda da kendisini çok net bir şekilde
hissettirmektedir. 
Dolayısıyla,
böylesine birebir etkileşimin söz konusu olduğu dünya gerçeğini göz önünde
bulundurarak oluşan sorun ve sıkıntılardan kurtulmak adına çok taraflı,
bölgesel veya en azından ikili anlaşmalara dayalı oluşturulan uluslararası
kurum, kuruluş ve yapılarla birlikte uyum içinde çalışılması gerekmektedir.
İşte, bugün görüşmekte olduğumuz Türkiye Cumhuriyeti Hükûmeti ile Katar Devleti
Hükümeti Arasında Gelir Üzerinden Alınan Vergilerde Çifte Vergilendirmeyi
Önleme ve Vergi Kaçakçılığına Engel Olma Anlaşması ile Anlaşmaya Dair Protokol
ve Mektupların Onaylanmasının Uygun Bulunduğuna Dair Kanun Teklifi’ni bu
bağlamda ele almak gerekir. 
Saygıdeğer
milletvekilleri, genel çerçevesini kısaca ifade etmeye çalıştığımız
uluslararası ilişkilerde yakın iletişim ve iş birliğinin anlamını ve önemini
kavrama adına içinde bulunduğumuz genel dünya konjonktürüne ve özelde
Türkiye'nin hâliahvaline kısa bir göz atmakta yarar vardır. 
Bilindiği
üzere, soğuk savaş sonrası belirgin hatlarıyla her bağlamda varlığını
hissettiren iki kutuplu dünya düzeni 90’lı yıllarda Doğu Bloku veya Demir
Perde’nin yıkılmasıyla tek kutuplu hâle gelmiştir. Bugün gelinen nokta
itibarıyla ise artık dünyadaki güç dengelerini ve bu anlamda siyasi öngörüleri
boşa çıkaran yeni, çok kutuplu, güç merkezli bir yapıya yönelim söz konusudur.
Bu yönelimi yakından okumak gerekirse güçler mücadelesinin sürekli ve hızlı bir
biçimde alan, yöntem ve kullanılan enstrüman veya vasıta değişimine uğradığını
çok net bir şekilde görmekteyiz. Öyle ki soğuk savaş yıllarında tanıklık
ettiğimiz konvansiyonel silahların biyolojik, kimyasal, siber veya hepsinin
karışımı hibrit bir yapıya dönüştüğünü, savaş kavramının ve alanının da
beraberinde ticaret, ekonomi, iletişim, teknoloji, algı, yönlendirme ve
dezenformasyon gibi yeni boyutlar kazandığını bilmekteyiz. 
İşte,
çok merkezli bir rekabetin hâkim olduğu günümüz dünyasında farklı sorunlu
alanların doğmasına ve bunların çözümünde farklı arayışlara, yönelimlere
şahitlik etmekteyiz. Bu bağlamda, dünyanın her yerinde yaşanan sosyal,
ekonomik, ticari ve insani sıkıntıların neden olduğu küresel bir göç olgusu ve
terör bu yeni, sorunlu alanların başında gelmektedir. Bugün bu sorunların neden
olduğu görüş ayrılıklarından dolayı Avrupa Birliği, Birleşmiş Milletler ve NATO
gibi elli yılı aşkın uluslararası yapıların dahi sarsılmakta ve sorgulanmakta
olduğuna tanıklık etmekteyiz. 
Somut
birkaç örnekle açıklamak gerekirse, son dönemlerde özellikle NATO şemsiyesi
altındaki alanın büyümesinden, ülke sayısının artmasından dolayı artan
harcamaların paylaşımı noktasında NATO’nun yetkililerince tüm üye ülkelerden
bütçelerinin yüzde 2’sinin güvenlik harcamalarına ayrılması söz konusu edilmiş
ve bu, karar altına alınmıştır. Maalesef, bu karar alınmış olmasına rağmen,
NATO’nun bu bağlamda, beklenilen birtakım sorunlara çözüm üretememesinden
dolayı öncelikle Avrupa Birliği ülkelerinin kendi öz savunmalarını kendilerinin
yapması düşüncesiyle hareket ettiğine ve hatta bunu bir ordulaşmaya kadar
götüreceklerine tanıklık ettik.
Bir
taraftan Çin’in ve Kore’nin İran’la birlikte nükleer denemeleri artırması,
yine, İran’ın 2015’te Batılı ülkelerle yaptığı nükleer anlaşmasının Amerika
Birleşik Devletleri tarafından tek taraflı yok sayılması diğer Avrupa
ülkelerini de bu bağlamda ikileme düşürmüştür, onlar devamından yana bir taraf
sergilemişlerdir. Öte yandan, ABD’nin İran’a tek taraflı bir ambargo uygulamaya
gitmesi ve bunu da diğer Batılı ülkelerden aynı şekilde istemesi yine birtakım
çelişkilere, yine birtakım yapı içerisindeki tartışmalara yol açmıştır; gerçi
bundan Türkiye’nin de içinde bulunduğu 8 ülkeyi muaf tutmasına rağmen. Öte
yandan, Çin’in, tabii, yeni, bu biraz önce ifade ettiğim mücadelenin farklı
alanlara çekilmesi, özellikle ekonomik bir rekabete girmesi diğer birliği
rahatsız eden bir oluşumun adı olmuştur. 
Sayın
milletvekilleri, kısaca ifade etmeye çalıştığımız bu uluslararası çerçeve
ışığında Türkiye Cumhuriyeti devleti, içinde bulunduğu jeopolitik koşulların
farkında olarak bir yandan yukarıda saymaya çalıştığımız küresel sorunlara
çözüm önerileri üreterek üzerine düşeni yapmaya çalışırken, öte yandan
bölgesinde birebir muhatap olduğu sorunların da üstesinden gelmeye gayret
etmektedir. Bunları birkaç başlık altında ifade etmek gerekirse küresel
özelliği de olan göç sorunu öncelikli gündemimiz hâline gelmiştir maalesef.
Çünkü Türkiye göç konusunda çok ağır bedeller ödemiştir. 
Sayın
milletvekilleri, özellikle göç konusunda hafızalarınızı yenileme adına yakın
tarihimizden karşılaştığımız somut birkaç örnekle ifade etmek isterim ki
malumunuz, 1980’li yıllarda Todor Jivkov’lu Bulgaristan’ın oradaki
dindaşlarımıza, soydaşlarımıza yaptığı zulümden dolayı bir anda Türkiye büyük
bir göç dalgasıyla baş başa kalmıştır ve bunun gerçekten siyasi, sosyal,
kültürel ve ekonomik birtakım yükleri beraberinde gelmiştir. İkinci bir göç
dalgasına 1990’ların başında tanıklık ettik. Yine, Irak’ta Saddam rejiminden
kaçan, onun zulmünden kaçan ve sığınacak bir liman gördüğü ülkemize gelen
peşmergelerin yüz binlerce sayıyla ifade edildiği ve buna kucağını açıp her
türlü yardım ve desteği sağlayan ülkemizin yine içine düştüğü birtakım
sıkıntıları unutmadık.
Bu
dalganın üçüncü boyutu, maalesef son yıllarda artık daha yüksek boyutta kendini
hissettirmektedir. Malumunuz Suriye’deki olaylardan mütevellit milyonlarla
ifade edilen yeni bir göç dalgası, buna üstüne üstlük bir de doğudan,
Afganistan üzerinden gelen göçü de ilave ettiğimizde altından kalkılası bir
durum söz konusu değildir. 
Saygıdeğer
milletvekilleri, bu göçün yanı sıra bizim gerçekten otuz beş yılı aşkın maruz
bırakıldığımız, mücadele etmek zorunda kaldığımız bir de bir terör sarmalı söz
konusu. Efendim, farklı terörist yapıların saldırılarına uğrayan ülkemiz
bu bağlamda da elinden gelen bütün gayreti, çabayı, mücadele, azim ve
kararlılığını göstermektedir. Aslında bu bağlamda işte uluslararası birtakım
kurumların güvenilirliğini kaybetmesinin bir nedeni de ilgili maddelere atfen
yardım edilmesi gerekirken, müttefik bir ülkenin sorununu kendi sorunu olarak
kabul edip gereğini yapması gerekirken bigâne kaldıklarına şahitlik ettik yakın
tarihimizde, hatta bunun daha da ötesine geçerek yardım bir tarafa, hani gölge
etme ihsan istemem misali, tam tersine bizim mücadele içinde olduğumuz yapılara
mühimmat ve lojistik destek sağlamaktan da imtina etmediklerine tanıklık ettik.

Saygıdeğer
milletvekilleri, bütün bunların yanı sıra özellikle 11 Eylül saldırısı sonrası
servis edilen, çok ince ayarla düzenlenmiş İslam’ın terörle eklektik bir yapı
hâline getirilip bunu uluslararası boyutta genelde bir İslamofobi ve özelde de
bir Türkofobi hâline getirdiklerine de tanıklık etmekteyiz. Bu da bizim ülkece,
milletçe mücadele etmemiz gereken diğer önemli bir alandır. Bunu neden
söylüyorum? 
(Mikrofon
otomatik cihaz tarafından kapatıldı)
BAŞKAN
– Buyurun Sayın Aydın. 
KAMİL
AYDIN (Devamla) – Çok teşekkür ederim. 
Aslında
bunun tarihsel kökenlerine inmek gerekir. Yani İslamofobik ya da Türkofobik
davranışlar çok yeni olmuş bir şeyler değil ne 11 Eylül sonrası ne 1978 yapımı
Midnight Express denen, o Geceyarısı Ekspresi filmiyle başlamış bir süreç
değil, aslında ta tarihî kökenleri Orta Çağ’daki Haçlı Seferlerine kadar giden
bir olgudan bahsediyorum. Niye? Çünkü gerçekten Kudüs işgal altındayken kendine
tebessümü dahi haram kılan Selahaddin Eyyubi’nin o yüzyıllarda Kudüs’ü tekrar
İslam coğrafyası, İslam beldesi yaptıktan sonra getirdiği adalet, hoşgörü ve
yardımseverlik ışığında, bu tür bir davranıştan dahi etkilenmeyen bir Fransız
generalinin 20’nci yüzyılın başlarında Şam’ı işgal ettikten sonra ilk ziyaret
ettiği yer Selahaddin Eyyubi’nin mezarı olmuş ve mezarı başına giderek,
tekmeleyerek “Kalk Selahaddin, kalk, ben, biz yine buradayız.” demesiyle
başlayan çok uzun yüzyıllara, geçmişe dayanan bir süreçten bahsediyoruz. Bugün
de maalesef bunun daha postmodern birtakım formatta 17 milyon Müslüman’ı
barındıran, buna bile tahammül edilemeyen özellikle Batı Avrupa’da birebir
yaşandığına tanıklık ediyoruz.
İşte,
Solingen faciasını bilenler bilir. Diri diri yakılan soydaşlarımızın hatıraları
maşeri vicdanımızda hâlâ tazeliğini korurken buna ilaveten gün yok ki bir cami
kundaklanmasın, bir Türk iş yeri bombalanmasın, bir aile tacize, tecavüze
uğramasın. En son Amerika Birleşik Devletleri’nde -YouTube üzerinden medyaya da
yansıdı- bir evladımızın bir ortak kullanım olan lavaboda dahi -kullanım izni
olmaksızın- büyük bir saldırıya maruz kaldığına tanıklık ettik.
(Mikrofon
otomatik cihaz tarafından kapatıldı) 
BAŞKAN
– Sayın Aydın… 
KAMİL
AYDIN (Devamla) – Bir dakika daha rica edebilir miyim.
BAŞKAN
– Tabii. 
KAMİL
AYDIN (Devamla) – Saygıdeğer milletvekilleri, Milliyetçi Hareket Partisi olarak
şunu ifade etmek isteriz ki bütün bu yaşananlar ışığında kadim bir devlet
geleneğinin son halkası olan Türkiye Cumhuriyeti devleti, millî beraberlik
ruhuyla, bir yandan uluslararası platformlarda diplomatik mücadelesini vermeli,
öte yandan kimseden himmet beklemeden son terörist yok edilinceye kadar sınır
içinde ve ötesinde büyük bir azim ve kararlılıkla mücadelesini sürdürerek
bekasını muhafaza etmelidir. Bu anlamda Irak’ın kuzeyinde yapılan hatalara
düşmeksizin olanlara “Bekle gör” politikalarıyla bakmamalı, aksine proaktif
yapıda Menbic’te de, Fırat’ın doğusunda da mücadele kararlılığımızı
sürdürmeliyiz. Binlerce kilometre uzaktan gelip orada varlıklarına yapay
mazeretler üretenler şunu iyi bilmeliler ki Türkiye, güvenliği ve bekası adına
her türlü suni yapılanmalara müsamaha göstermeyecektir. Bu kapsamda söz konusu
ikili anlaşmaya Milliyetçi Hareket Partisi olarak destek vereceğimizi ifade
eder, yüce Meclisi saygıyla selamlarım. (MHP ve AK PARTİ sıralarından alkışlar)
BAŞKAN
– Teşekkür ederim.
Şimdi,
Halkların Demokratik Partisi Grubu adına Adana Milletvekili Tulay Hatımoğulları
Oruç. (HDP sıralarından alkışlar)
Buyurun
Sayın Hatımoğulları Oruç. 
HDP
GRUBU ADINA TULAY HATIMOĞULLARI ORUÇ (Adana) – Sayın Başkan, değerli
milletvekilleri; ben sözlerime Zeki Alasya ve Metin Akpınar’ın “Yasaklar”
kabaresiyle başlamak istiyorum. O kadar çok mantıksız yasaklar silsilesini
repliklere taşımışlardı ki yemek yemek yasak, içmek yasak, oturmak yasak,
kalkmak yasak, yasak da yasak. En son diyor ki hasta doktoruna: “Ya, her şey
yasak, sen ne biçim doktorsun.” “Ben doktor değilim ki, ben hükûmetin sözcüsüyüm.”
diyor. Şu an onları dün adliye koridorlarına çağıran, gözaltına alan,
ifadelerini alan zihniyet tıpkı kendilerinin 1980 darbesinin iklimine
yaptıkları eleştirinin aynısıyla karşılaşmalarına sebep oldu, o yargıçlar
yargıç değil, o yargıçlar Hükûmetin sözcülüğünü yapıyor, bunu bir kez daha
göstermiş oldular. 
Değerli
arkadaşlar, Orta Doğu en bildik tanımıyla tam bir kaynar kazan ve gerçekten bir
ateş çemberi. Tabii ki bu on dakikalık süre zarfında her şeye değinmeye
imkânımız olmayacak ama belli başlı birkaç konuya değinerek devam etmek
istiyorum. 
Bakın,
bu karma karışık durumun içinde Yemen’e özel olarak bakmamız gerekiyor. Hani,
biz büyük devletiz ve
yardımseveriz ya, Yemen’de insanlar açlıktan, susuzluktan kırılıyor; Husilere
dönük Suudi Arabistan’ın gerçekleştirmiş olduğu operasyon sözüm ona bitti
bitecek ama bitmiyor, bitmeyecek gibi de görünüyor. Fakat orada çok ciddi bir
insanlık dramı yaşanmasına rağmen, açlık yaşanmasına ve çocuk ölümleri bariz
bir biçimde görülmesine rağmen, hiç kimse destek elini uzatmıyor ve bunun
arkasında, Suudi Arabistan’ın Prens Salman’ı, Arabistan’ın 2030 vizyonunu tam
bir kan ve çatışma üzerine kurmuş durumda. Körfez ülkelerinin liderliğine
oynamaya kalkışan Arabistan, Husilere dönük acımasızca katliamlarını
sürdürüyor. Bizde ise, Türkiye’de sadece Arabistan’ın kamburu olmayan, aynı
zamanda Türkiye’nin eğer bununla ilgili ciddi bir hesaplaşma yaşamazsa her daim
kamburu olarak kalacak olan Kaşıkçı cinayeti ortada duruyor ve hiçbir şey
yokmuş gibi, “Suudi Arabistan’dan, Birleşik Arap Emirlikleri’nden, Katar’dan
gelen sıcak parayla nasılsa doların ateşini düşüreceğiz.” fikriyle, sizler
hiçbir şey yapmıyor ve bunları izliyorsunuz. Bakın, bugün Kaşıkçı cinayeti bu
topraklarda işlendi ve aydınlatılmak zorundadır. 
Değerli
arkadaşlar, evet, bugün Katar’la ilgili konuşacağız. Bir kanun teklifi geldi,
onu görüşeceğiz. Ama ben Katar’la ilgili şu birkaç noktaya şöyle değinmek
istiyorum: Suudi Arabistan, daha doğrusu Trump’ın Suudi Arabistan’a düzenlemiş
olduğu seferden sonra, ekonomik kaygılarla ve başka kaygılarla İran’a
yakınlaşan Katar’a bir çizgi çizildi. Arabistan, Trump’ın kendisini ziyaret
etmesinin şımarıklığını yaşayarak birçok Körfez ülkesinin Katar’a ambargo
uygulamasını, hatta ve hatta kırk sekiz saat içinde diplomatların orayı
boşaltmasını istediler, kendi ülkelerinde Katarlı diplomatların oradan
çekilmesi için süre verdiler. En nihayetinde Katar, evet, Türkiye’ye güvenlik
kaygısıyla ve ekonomik kaygılarla yakınlaşmış durumda. Fakat bunun karşılığında
Türkiye’nin yaptığı ne? Kendi askerini oraya gönderdi; benden önceki hatipler
de buna değindi. Siz Türkiye askerini Katar’a niye gönderiyorsunuz? Türkiye’de
askerlik yapan yoksul halkın çocuklarını, yoksul ailelerin çocuklarını Katar’a
niye gönderiyorsunuz? “Katar’ı korumak”, bu mudur yani Türkiye’nin yürüteceği
dış politika? Öte yandan, bunun karşılığında, Karadeniz toprakları peşkeş
çekilmek isteniyor Katarlı prenslere. Tekirdağ’da Marmaraereğlisi, Çorlu ve
Kapaklı ilçelerinde birçok hazine arazisi prenslere, emirlere satılmak isteniyor.

Katar
Emiri es-Sani Türkiye’ye geldiği zaman Trabzonspor’un stadının açılışına
katılmış Cumhurbaşkanıyla, orada şu karara varıyor: “Çaykur Rizespor Kulübünü
satın alabiliriz.” Bununla yetinmiyor, Cumhurbaşkanıyla helikopterle yaptığı
gezide… Karadeniz’i çok beğeniyormuş. Karadeniz çünkü çok güzel, elbette
beğenilebilir; bir yanı yemyeşil ormanlık araziler, öte yanı Karadeniz. Ancak,
değerli arkadaşlar, Türkiye kendi arazilerini ve malını bu emirlere satışa
çıkartmakta bir beis görmüyor çünkü bunun karşılığında uçan sarayları hediye
olarak kabul etmekte bir beis görmeyen bir iktidar elbette bu vatanın
topraklarını parça parça satmada da bir beis görmez.
Değerli
arkadaşlar, çok sıcak bir gündem ve Türkiye’yi yakinen ilgilendiren Fırat’ın
doğusu meselesi. Evet, Türkiye bir operasyon hazırlığı içindeyken, sürpriz bir
şekilde, Trump ABD askerlerinin Suriye topraklarından çekileceğini ifade etti;
bunun karşılığında, operasyona bir ara verildi. Ben buradan şunları açık bir
biçimde sormak istiyorum: Türkiye bu konudaki stratejisini değiştirmeye niyet
etmeyecek mi? Fırat’ın doğusunu bir kırmızı çizgi olarak görüp, orada yaşayan
ve bugüne kadar Suriye’deki savaşı, bütün senaryosunu IŞİD’i yok etme üzerine
kuran, başta koalisyon güçleri Rusya ve İran olmak üzere, buralarda IŞİD’e
karşı en ciddi mücadeleyi yürüten Kürt halkını yok etmeyi nasıl düşünüyorsunuz,
buna biz bir anlam veremiyoruz. Orada yaşayan, paraşütle gelmiş olmayan, doğma
büyüme yerli, oranın kadim halkı olan bir kesime siz hâlâ buradan “terör” “terörist”
“teröristleri yok etme” diyebiliyorsunuz. Bunun hiçbir anlaşılır yanı yoktur,
olmayacaktır da. 
Bakın,
Türkiye garantör ülke olarak Rusya, İran ve Birleşmiş Milletlerden de oluşan
bir komisyon kurdu 18 Aralıkta Cenevre’de, bu komisyon çalışmalarına başlamış
durumda ve Suriye Anayasası yeniden yazılacak. Bu anayasa yazılırken orada
yaşayan bütün halkların eşit vatandaşlık ilkesi temelinde kendi varlıklarını
devam ettirebilmeleri, anayasal güvence altına alınması talebi söz konusudur
oradaki halklar açısından. Ancak ne yazık ki bu komitenin tanımladığı görev…
Şunu sizinle paylaşmak istiyorum özellikle: Anayasa Komitesinin çalışması
Suriye halkının mümkün olan en geniş desteği verebilmesi için üyelerinin genel
anlaşmaya varmasını hedefleyen bir yapıcı angajman ve uzlaşmaya
yöneltilmelidir. Fakat burada angajman ve uzlaşı halklar arasında değil, o masa
başında, parsel parsel Suriye toprakları üzerinde, kendinde tasarruf hakkını
gören ülkelerdir. Bunların birisi de ne yazık ki Türkiye’dir. Dolayısıyla biz buradan
şunu ifade ediyoruz: Hiç kimse yorganı kendine çekmesin. Yorganı sizler masa
başında oturarak kendinize çektiğiniz için orada yaşayan halkların üstü açık
kalıyor, üşüyor, ölüyor, yaşamlarını kaybediyor, en ağır bedeli oradaki halklar
ödüyor. 
Dolayısıyla
şunu ifade etmek istiyoruz: 31 Mart seçimlerinin yaklaştığı şu dönemde, hatta
her seçimin arifesinde artık mevcut olan iktidar kendi yıpranmışlığını ve
güçsüzlüğünü örtmek için “Terörizmle mücadele ediyoruz.” adı altında ya sınır
içinde ya sınır ötesinde büyük olaylar patlatıyor. Biz, Fırat’ın doğusuna
yapmayı planladığınız bu operasyonun AKP’nin seçim kazanma operasyonu olduğunu
bir kez daha ifade etmek istiyoruz. 
Bakın,
ABD’nin çekildiği yere siz gidiyorsunuz. Orası bir bataklık, sizin ne işiniz var
orada? Niye Türkiye'nin askerini oraya götürüyorsunuz, biz bunları anlamıyoruz.
Bugün Trump Beyaz Saray’da oturacak ve şarabını yudumlarken Türkiye'nin oraya
gidişini ve aynı coğrafyanın insanlarının, Müslümanların birbirini katledişini
izleme zevkine sahip olacak. Siz ise burada kardeşler olarak birbirimizle kavga
etmeyi bir devlet stratejisi hâline getirmiş durumdasınız.
Değerli
arkadaşlar, şunu ifade etmek istiyorum: Suriye’de tek çözüm en geniş toplumsal
mutabakattan geçiyor, çözüm orada yaşayan Kürtlerin, Arapların, Ermenilerin,
Süryanilerin -bütün halklar ortak bir dinamik olarak- bütün halkların ortak
kararıyla bir sonuca varmak ve yepyeni bir anayasayı, barışa, kardeşliğe dayalı
bir anayasayı yeniden yazmaktır.
(Mikrofon
otomatik cihaz tarafından kapatıldı)
BAŞKAN
– Buyurun.
TULAY
HATIMOĞULLARI ORUÇ (Devamla) - Sözlerime son verirken, İbni Haldun “Coğrafya
bir kaderdir.” der. Bu kader, yaşadığımız coğrafya için her zaman kardeş
kavgası, kan, gözyaşı olmak zorunda değildir. Bakın, Sykes-Picot Anlaşması’nda
sınırlar cetvelle çizildi. Şimdi bizler aynı Sykes-Picot’ları beklemekteyiz.
Fırat Nehri kırmızı çizginiz olmuş doğu, batı ayrımlarınızla. Fırat Nehri
Türkiye, Suriye ve Irak’ın sert topraklarını yara yara kendine hayat bulmuş ve
oluk oluk akmaktadır. Bırakın, halklar, eşit temelde kardeşliği Fırat’ın Nehri
gibi gürül gürül akarak yaşasın. Sykes-Picot’lar değil, barış ve kardeşlik
beslesin bu toprakları, bu coğrafyayı.
Teşekkür
ediyorum. (HDP sıralarından alkışlar) 
ÖZLEM
ZENGİN (Tokat) – Sayın Başkan…
BAŞKAN
– Sayın Zengin, buyurun.
IV.- AÇIKLAMALAR (Devam)
33.- Tokat Milletvekili Özlem Zengin’in, Adana Milletvekili Tulay
Hatımoğulları Oruç’un 27 sıra sayılı Kanun Teklifi’nin 1’inci maddesi üzerinde
HDP Grubu adına yaptığı konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Teşekkür ederim Sayın Başkan.
Çok
değerli milletvekilleri, Sayın Oruç’un kolaj konuşmasında çok itiraz edeceğimiz
nokta var ama iki tanesini muhakkak söyleme ihtiyacı duyuyorum. Bir tanesi
“Onlar yargıç değiller.” diye ifade etti, “Onlar yargıç değiller.” Yani
konuşmasının başında, yargılama sureciyle alakalı yargıç olarak onları
görmediğini addetti ve bunu anlatırken de devamında 1980 darbesiyle bağlantı
kurdu. Şunu ifade etmek isterim: Bir yargılama süreci, şu an mevcut, devam eden
bir yargılama süreci asla ve kata 1980 darbesiyle alakalı olarak eş değer
addetmeyi yani benzetmek dahi -benzetmeyi bile tahammül edilemez buluyorum- çok
vahim bir hatadır. Türkiye daha dün bir seçimden çıktı. AK PARTİ “dün” denecek
kadar yakın bir tarihte fevkalade başarıyla çıktığı bir seçimden sonra neyden
korkacak? Bunu anlamakta zorlanıyorum. Doğrusu, “korku” kelimesini en çok
kullananların, kendilerinin korktuğu kanaatindeyim, öyle düşünüyorum. Devamında
da şunu söyleyeceğim cevaben: Tekrar bakma ihtiyacını duyduğumuzda -ne üzerine
konuştuğumuzu- bizim konuştuğumuz şey, aslında Katar’la vergi muafiyetini
önlemekle alakalı bir sözleşmeden bahsediyoruz, vergi muafiyetinden
bahsediyoruz. Yani hiç olmazsa konuşurken konuya dair tek alakalı bir cümle
duymak herhâlde bu Meclisin bu Genel Kurulun hakkıdır diye düşünüyorum.
Teşekkür
ederim.
BAŞKAN
– Teşekkür ederim.
Arkadaşlar,
birleşime on dakika ara veriyorum.
Kapanma Saati: 20.29 
ÜÇÜNCÜ OTURUM
Açılma Saati: 20.44
BAŞKAN: Başkan Vekili Mustafa ŞENTOP
KÂTİP ÜYELER: Mustafa AÇIKGÖZ (Nevşehir), Şeyhmus DİNÇEL (Mardin)
-----0-----
BAŞKAN
– Türkiye Büyük Millet Meclisinin 40’ıncı Birleşiminin Üçüncü Oturumunu
açıyorum.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Tekirdağ Milletvekili Mustafa Şentop'un Türkiye Cumhuriyeti Hükümeti
ile Katar Devleti Hükümeti Arasında Gelir Üzerinden Alınan Vergilerde Çifte
Vergilendirmeyi Önleme ve Vergi Kaçakçılığına Engel Olma Anlaşması ile
Anlaşmaya Dair Protokol ve Mektupların Onaylanmasının Uygun Bulunduğuna Dair
Kanun Teklifi (2/1409) ve Dışişleri Komisyonu Raporu (S. Sayısı: 27) (Devam)
BAŞKAN
- 27 sıra sayılı Kanun Teklifi’nin görüşmelerine devam ediyoruz. 
Komisyon?
Yerinde. 
1’inci
madde üzerinde gruplar adına konuşmalarda kalınmıştı. 
Şimdi
söz sırası Cumhuriyet Halk Partisi Grubu adına Eskişehir Milletvekili Utku
Çakırözer’e aittir. 
Buyurun
Sayın Çakırözer. (CHP sıralarından alkışlar) 
Süreniz
on dakika. 
CHP
GRUBU ADINA UTKU ÇAKIRÖZER (Eskişehir) – Sayın Başkan, değerli milletvekilleri;
yüce Meclisimizi saygıyla selamlıyorum. 
Konuşmama
başlamadan önce Türkiye Cumhuriyeti’nin 2’nci Cumhurbaşkanı ve ülkemizi çok
partili demokrasiye sokan büyük devlet adamı İsmet İnönü’yü aramızdan
ayrılışının 45’inci yılında şükran ve minnetle anıyorum.
Değerli
arkadaşlarım, biz Cumhuriyet Halk Partisi olarak bu anlaşmaya ülkemizin
ekonomik çıkarlarına, iş insanlarımızın faydasına, yurttaşımızın refahına
hizmet edeceği düşüncesinde olduğumuz için Dışişleri Komisyonumuzda görüşmeler
sırasında muhalefet etmedik, bu görüşümüzü burada da korumaktayız. Ancak,
anlaşmaya muhalefet etmiyor olmamız, güçler ayrılığı yok edilerek kurulan tek
adam yönetiminin yürütmekte olduğu ve ulusal çıkarlarımızı korumaktan aciz dış
politikayı tasvip ettiğimiz, onayladığımız anlamına asla gelmiyor. 
Katar
konusunda izlenen politikaya bakalım: Değerli arkadaşlarım, Katar’la son
dönemde gerçekleşen yakınlaşmanın yansımalarını biz Meclisimizde bizzat
yaşadık, yaşıyoruz. Dışişleri Komisyonumuzdan geçen ikili anlaşmalarda gördük.
Sadece 26’ncı Dönemde Katar’la 8 anlaşma Komisyondan geçti, bir bölümü Genel
Kurulda da kabul edildi. Tabii ki biz, başta komşularımız ve bölge ülkeleri
olmak üzere, tüm dünyayla iyi ilişkilerden yanayız ama Katar’la ilişkilerimizdeki
ivmenin Suriye’deki iç savaş süreciyle paralellik gösteriyor olmasına dikkat
çekmek isterim. 
Değerli
arkadaşlarım, Katar, Orta Doğu’da Müslüman Kardeşler örgütünün ve onunla
ilintili tüm diğer örgütlerin en büyük destekçisi konumundadır. Mısır’da
Müslüman Kardeşler’i, Filistin’de Amerika ve AB tarafından terör örgütü olarak
tanımlanan Hamas’ı, Libya’da yine Müslüman Kardeşler’e yakın Libya Şafağı’nı
desteklemekte. Katar’ın ihvan destekçiliğinde en büyük ortağı, partneri de
Türkiye'deki iktidar. Bu ortaklık son yıllarda kendisini en fazla Suriye’de
gösterdi. Suriye’de Esad rejimini ortadan kaldırarak yerine Müslüman
Kardeşler’i getirmek için iki ülke seferber oldu; para, lojistik destek, insan
gücü, silah, hepsi ama hepsi sağlandı, Suriye’de iç savaşa benzinle gidildi.
Bedelini işte bugün ulusça hep birlikte ödüyoruz. Bölgede böylesine ihvancı bir
yakınlaşma oluşunca karşısına bir başka ideolojik temelli ittifak çıktı; Suudi
Arabistan, Mısır, Arap Emirlikleri yan yana geldi. Körfez ülkelerinin
geçtiğimiz yıl terörü desteklediği gerekçesiyle Katar’la yaşadıkları kriz
sırasında Katar’ın en büyük destekçisi de Türkiye oldu. Ambargo altındaki
Katar’a süt, su gibi temel gıda malzemelerini Türkiye temin etti; bununla da
yetinmedi, Katar’ın güvenliğine garantör oldu. Katar’da askerî üs kurduk,
Mecliste süratle anlaşma çıkarıp oraya askerlerimizi gönderdik. Katar Emiri bu
ablukadan Türkiye’nin desteği sayesinde en az hasarla çıktı. Bunu ne pahasına
yaptık? 
Biz
bu Mecliste bakın o günler neler söyledik: “Bu askerî üs anlaşmasının ucu
açık.” dedik, “Kapsamı belirsiz.” dedik, “Askerimizin ne kadar kalacağı
belirsiz.” dedik, “Bakın, böyle bir üs Türkiye’nin komşularıyla iyi ilişkisini
zedeleyebilir, bölgesel gerginlik nedeni olabilir.” dedik. Nitekim, dediklerimiz
aynen çıktı. Körfez krizi sırasında Katar’a abluka uygulayan ülkelerin öne
sürdükleri şartların başında Türk üssünün kaldırılması geliyordu. O gün de
söyledik, bugün de söylüyoruz; Türkiye’nin görevi Katar’ı veya bir başka ülkeyi
korumak, bekçilik yapmak değildir, olmamalıdır. Bu temelde yürütülen bir dış
politika olamaz. 
Peki,
biz Cumhuriyet Halk Partisi olarak tarihî uyarılarda bulunurken bu ülkeyi
yönetenler ne yapıyordu? Bakın sonrasında neler oldu: Katar Emiri minnetini
göstermek için Cumhurbaşkanı Erdoğan’a ultra lüks bir VIP uçak hediye etti,
Boeing 747 model bir Jumbo Jet. Söylendiğine göre 7 yatak odası, 2 özel salonu,
toplantı odaları, bir küçük hastanesi var.
Değerli
arkadaşlarım, aslında bu uçak satılıktı; donanımsız fiyatı 2,5 milyar lira,
donanımlı fiyatı 4 milyar lira. Milletvekilimiz Gamze Taşcıer bunu belgeleriyle
ortaya koydu. Aynı şirket sonradan “Uçak satıldı.” açıklaması da yaptı ama
Cumhurbaşkanlığı, ısrarla, satın alınmadığını söyledi. 
Katar
bize uçak hediye ederken Cumhurbaşkanı Erdoğan dedi ki: “Katar’la kara gün
dostuyuz.” Vefalı Katar’a, gösterdiği güçlü destek ve dayanışma için
şükranlarını sundu. Evet, böyle dedi yani Katar bizim kara gün dostumuzdu ama
işin bir de gözlerden kaçırılmaya, unutturulmaya çalışılan bir yönü var, o
konuya bugün dikkatinizi çekmek isterim.
Biz
bu Mecliste Mehmetçik’imizi göndererek Katar Emirinin güvenliğini sağlayan bir
anlaşmayı alelacele geçirirken, Doğu Akdeniz’de stratejik bir anlaşma
imzalandı. Amerikan petrol şirketi Exxon ile Katar devlet petrol şirketinin
kurduğu ortaklık 5 Nisan 2017’de bir anlaşma imzaladı. Kiminle? Güney Kıbrıs
Rum Yönetimi’yle. Kıbrıs Adası’nın güneybatısındaki sözde 10 numaralı parselde
doğal gaz arama ve sondaj hakkı için Rumlarla anlaştılar. 
Değerli
arkadaşlarım, “Ne var bunda? Anlaştıysa anlaştı.” diyemeyiz, bu anlaşma
sakıncalı bir anlaşmadır. Neden sakıncalı? Türkiye’nin Kıbrıs politikasının en
temel parametrelerinden biri şudur: Kıbrıs Adası çevresindeki doğal gaz
kaynakları sadece Rum tarafına değil, her iki tarafa da aittir. Kıbrıs sorununa
kalıcı çözüm bulunmadan, Kuzey Kıbrıs Türk Cumhuriyeti’nin rızası olmadan
buralarda oldubittilere izin verilemez. Evet, Türkiye’nin temel dış politikası
budur.
Biz
böyle diyoruz ama anlaşma bu temel ilke hiçe sayılarak imzalandı ve 15 Kasımda
yürürlüğe girdi. Anlaşmayı Exxon şirketi duyurdu, ortağının Katar Petrol
Şirketi olduğunu da hiç gizlemedi. Peki, Ankara yani saray, Dışişleri buna
karşı ne yaptı? Cumhurbaşkanının bu konudaki bir açıklamasını ben şahsen
görmedim. Dışişleri Bakanlığı ise ilginç bir açıklama yaptı. Diyor ki: “Exxon
şirketinin Kıbrıs Adası açıklarında doğal gaz arama faaliyeti başlatması
bölgenin istikrarına katkıda bulunmamaktadır. Sorunun çözümü açısından da
belirli hassas dengeleri değiştirebilecektir.” Dışişleri sözcüsü şirketleri de
uyarıyor, diyor ki: “Bu vesileyle Rumların bu tek yanlı arama ve çıkarma
çalışmalarına iştirak eden şirketlere yönelik ikazımızı yineliyoruz, Kıbrıs
Adası’nın doğal kaynaklarının paylaşımının Kıbrıs meselesinin özüyle ilgili bir
konu olduğunu tekrar hatırlatıyoruz.” Açıklama böyle. Bu açıklamada bir
eksiklik fark ettiniz mi? Evet, bir eksik var, o da Exxon’un ismini veriyor ama
ortağının ismini vermiyor, ortağı Katar Petrolleri bu açıklamada yok, Katar’ın
ismi dahi geçmiyor, sanki Katar işin içinde yok; oysaki var, devlet şirketi
olarak ortak. Şimdi durum böyle ama biz “Kara gün dostuyuz.” diyoruz. Ama işte
kara gün dostumuz, Kıbrıslı Türkleri hem de din kardeşlerini böyle rahatlıkla
satabiliyor.
Şimdi
bu kürsüden iki çağrıda bulunmak isterim. Cumhurbaşkanı Yardımcısı Sayın Fuat
Oktay bütçe görüşmeleri sırasında dedi ki: “Bu uçak hibe ve hediye olarak
verildi, bir protokol yapılmadı.” Bir şey daha söyledi: “Bu uçak henüz
envantere işlenmemiştir.” Sadece şahsım ya da partimiz adına değil, içinden
geçmekte olduğumuz şu kriz günlerinde böylesine bir hediyeden, böyle bir
hibeden rahatsız olan tüm yurttaşlarımız adına bu çağrıyı yapıyorum; madem
ödeme yok, protokol yok, henüz işlem yok, öyleyse gelin, bu uçağı iade edin
Katar’a. Türkiye Cumhuriyeti’nin hibe ya da hediye de olsa bir uçan saraya
ihtiyacı yoktur. Bu halk, Türkiye Cumhuriyeti devletini temsil eden
yöneticilerinin bineceği uçakları kendi vergileriyle, ulusal bütçesiyle alacak
kudrete sahiptir. Nitekim bu amaç için alınmış 12 uçaktan oluşan bir VIP uçak
filomuz bulunmaktadır. İnanın, Türkiye’de “Aman, yedi yatak odalı uçak geri
gitti.” diye üzülecek kimse yoktur. “Uçağı geri verirsek Katar’la ilişkilerimiz
ne olacak?” diyenler çıkabilir. O konuda da bütçe görüşmeleri sırasında bir
çağrıda bulunmuştum: Cumhurbaşkanlığı ya da Dışişleri Bakanlığımız halkımızın
çok haklı beklentisini ileterek bu uçağı iade etmelidir. Nedir bu beklenti?
Kendi vatanımızı korur gibi koruduğumuz Katarlı din kardeşlerimizden şunu
duymak isteriz: “Kıbrıslı Türk kardeşlerimizin güvenliğini, hakkını, hukukunu
tam olarak sağlayan kalıcı bir çözüm bulunana kadar biz Rumlarla bu anlaşmadan
vazgeçiyoruz.” Evet, Rumlarla bu anlaşmanın iptal edilmesini bekliyoruz ve
Katar’ın kardeş Kıbrıs Türk halkının kurduğu bağımsız devleti, Kuzey Kıbrıs
Türk Cumhuriyeti’ni tanımasını bekliyoruz. Aslında Katar için bu en masrafsız
çözüm, Türkiye’ye minnetini göstermek için uçan saray hibe etmesine gerek yok.
Türk halkı içinse Katar’ın KKTC’yi tanıyarak dünyaya öncülük etmesini bu millet
hiçbir zaman unutmaz. Katar eğer bu ayıplı anlaşmayı iptal ederse, KKTC’yi
tanırsa işte Katar o zaman sadece bir lider için, sadece bir parti için, sadece
AKP’yle ihvan kardeşliği için değil, tüm Türk milleti için gerçekten kara gün
dostu olur. 
Değerli
arkadaşlarım, konuşmamın son bölümünde dış politikamızdaki önemli bir eksiğe de
değinmek isterim; o da, Türkiye için son derece önemli bölge başkentlerinde
büyükelçilerimizin bulunmuyor olması. Aslında bu Katar’la birlikte yürüttüğümüz
ihvancı siyasetin bir bakıma sonucudur da. Bakın, Kahire’de büyükelçimiz yok,
Şam’da yok, Tel Aviv’de yok, Kudüs’te yok. Evet, Kudüs’te yok değerli
arkadaşlarım. Orada bir büyükelçimiz bile yokken nasıl savunacağız Filistinli
mazlum halkın hakkını, hukukunu?
Birileri
şimdi esip gürlüyor, Cumhuriyet Halk Partisinin Filistin konusundaki
politikasını eleştiriyor ama şunu hatırlatmak isterim: Türkiye ile
Filistinliler arasında ilk resmî ilişki Cumhuriyet Halk Partisi Genel Başkanı
ve Başbakan Sayın Bülent Ecevit tarafından atıldı. FKÖ bürosunun Ankara’da
resmen açılışı 5 Ekim 1979’da merhum Ecevit’in Başbakanlığı döneminde
gerçekleşti. Türkiye, böylece, FKÖ’ye kucak açan ilk NATO üyesi oldu. Arafat
Türkiye’ye ilk kez bu büronun açılışı için geldi. Kendisini Başbakanlıkta
karşılayan merhum Ecevit şunları söyledi, aslında tüm halkımız için söyledi…
(Mikrofon
otomatik cihaz tarafından kapatıldı) 
BAŞKAN
– Sayın Çakırözer, tamamlayalım lütfen.
UTKU
ÇAKIRÖZER (Devamla) – Tamamlıyorum Sayın Başkan, teşekkür ederim. 
Merhum
Ecevit, aslında şu sözlerle Sayın Arafat’ı selamladı: “Türkiye, Filistin
halkının kendi devletini kurma hakkı dâhil tüm meşru haklarını kazanma
mücadelesini sonuna kadar destekleme kararlılığındadır.”
Ecevit
bunları yaparken Amerika karşısında, İsrail karşısındaydı ama bir milim geri
durmadı. Şimdi, siz, Kudüs’te büyükelçi bulunduramıyorsunuz, Gazze’ye
gidemiyorsunuz. Ambargoyu kaldırabildiniz mi? Lafa gelince mangalda kül
bırakmayanlar, İsrail’le iş birliğine gelince, maşallah, hiçbir azalma, eksilme
yok. “Hani mazlum Filistinlilerin hakları?” diyoruz, “Gel, Mavi Marmara
Anlaşması’nı iptal edelim.” diyoruz, maalesef hiçbirini dinlemiyorsunuz. 
Bir
an önce, sağlıklı bir dış politika için, ulusal çıkarlarımızı koruyan bir dış
politika için, bölge ülkelerinde, önemli başkentlerde büyükelçilerimizin
olması, ulusal çıkarlarımızın, Türkiye'nin çıkarlarının korunması son derece
önemlidir.
Hepinizi
bu düşüncelerle saygılarımla selamlıyorum. (CHP sıralarından alkışlar)
BAŞKAN
– Teşekkür ederim.
1’inci
madde üzerinde görüşmeler tamamlanmıştır.
Maddeyi
oylarınıza sunuyorum: Kabul edenler... Kabul etmeyenler... 1’inci madde kabul
edilmiştir. 
2’nci
maddeye geçmeden önce 60’a göre söz talepleri var, onları karşılamaya
çalışacağım.
Sayın
Yılmazkaya, buyurun.
IV.- AÇIKLAMALAR (Devam)
34.- Gaziantep Milletvekili Bayram Yılmazkaya’nın, 25 Aralık
Gaziantep’in düşman işgalinden kurtuluşunun 97’nci yıl dönümünü kutladığına ve
şehitleri rahmetle andığına ilişkin açıklaması
BAYRAM
YILMAZKAYA (Gaziantep) – Teşekkürler Sayın Başkan.
Gazi
şehir Gaziantep 6.317 evladını şehit vererek hiçbir yerden yardım ve destek
almadan, “Ölürsem şehit, kalırsam gazi olurum.” inancıyla Ayıntap’ı düşman
işgalinden kurtarmış ve gazilik onuruna nail olmuştur. 
Gaziantep,
Türkiye tarihine millî mücadele ruhuyla not düşmüş, bugüne kadar bağımsızlığın,
özgürlüğün ve demokrasinin her zaman savunucusu olmuştur. 
Millî
kurtuluş mücadelemizin zafere ulaşmasında önemli bir yere sahip olan
Gaziantep’in, 25 Aralık, düşman işgalinden kurtuluşunun 97’nci yıldönümünde Gaziantepli
olmanın haklı gururu ve kıvancıyla, ulusumuzun bağımsızlığını elde etmesinde
ortaya koyduğu büyük mücadeledeki öneminden ötürü tüm Gaziantepli
hemşehrilerimin kurtuluş gününü yürekten kutluyorum. 
Bu
vesileyle, başta Gazi Mustafa Kemal Atatürk, İsmet İnönü ve silah arkadaşları
olmak üzere, millî mücadeledeki isimsiz kahramanları ve Antep’i gazilikle
onurlandıran o büyük destanın aziz şehitlerini ve gazilerimizi bir kez daha
rahmet, minnet ve saygıyla anıyorum…
(Mikrofon
otomatik cihaz tarafından kapatıldı) 
BAŞKAN
– Sayın Köksal…
35.- Afyonkarahisar Milletvekili Burcu Köksal’ın, öğretmenlerin atama
beklediğine, engelli öğretmenlere adil kontenjan dağılımı yapılması ve
sözleşmeli öğretmenlere tayin hakkı verilerek aile bütünlüğünün sağlanması
gerektiğine ilişkin açıklaması
BURCU
KÖKSAL (Afyonkarahisar) – Teşekkürler Sayın Başkan.
Sayın
Başkan, 91 tane eğitim fakültesinin bulunduğu ülkemizde yaklaşık 500 bin
öğretmen atama beklemektedir. Bu öğretmenlerimiz KPSS puan üstünlüğüyle,
sözleşmeli değil kadrolu, mülakatla değil liyakatle ve branşlara adil kontenjan
dağılımıyla, şubat ayında en az 40 bin atama talep etmektedir. 
Ayrıca,
her türlü engele rağmen okullarını başarıyla bitirmiş olan engelli
öğretmenlerimiz için açıklanan 500 kişilik kontenjan son derece düşüktür. Bu
engelli öğretmenlerimiz yüksek puanlara rağmen atanamayacaklardır. Bunun için
de engelli öğretmenlere de adil bir kontenjan dağılımı yapılması gerekmektedir.

Yine,
ailesinden uzakta çalışmak zorunda kalan, eşine, çoluk çocuğuna hasret yaşayan
sözleşmeli öğretmenlere de tayin hakkı verilerek aile bütünlüğü sağlanmalıdır.
Buradan
Millî Eğitim Bakanına sesleniyoruz: Millî Eğitim Bakanlığı millî eziyet
bakanlığı olmasın, öğretmene huzur ve değer verilsin.
BAŞKAN
– Sayın Tiryaki…
36.- Batman Milletvekili Mehmet Ruştu Tiryaki’nin, Suriye’nin kuzeyinde
Fırat Kalkanı ve Zeytin Dalı Harekâtlarıyla kontrol altında bulundurulan
bölgelerde eğitim gören öğrencilere dağıtılacak ders kitaplarının birer
örneğini Millî Eğitim Bakanlığından temin edemediğine ilişkin açıklaması
MEHMET
RUŞTU TİRYAKİ (Batman) – Teşekkür ederim Başkan.
Millî
Eğitim Bakanlığı 15 Kasımda bir açıklama yaptı, Suriye’nin kuzeyinde Fırat
Kalkanı ve Zeytin Dalı Harekâtlarıyla kontrol altında bulundurulan bölgelerde
eğitim gören 360 bin öğrenciye, 3 milyon 600 bin ders kitabı dağıtacağını
duyurdu. Bakanlık, Kilis’in Elbeyli ilçesinin karşısındaki Suriye topraklarında
yer alan El Rai’ye bu kitapları AFAD lojistik desteğiyle göndereceğini
söylüyor. Açıklamada, Türk öğretmenlerin, Arapça müfredatla hazırlanan Arap dil
bilgisi, fen bilgisi, İngilizce, matematik, fizik, kimya kitaplarını tasnif
ederek dağıtacağı söyleniyor; Afrin, Cerablus, El Bab, Azez ve Mare ilçelerine.
Ben üç hafta önce Millî Eğitim, Kültür, Gençlik ve Spor Komisyonu üyesi olarak,
kitapların birer örneğini Bakanlıktan istedim, danışmanlarım haftada 2 kez
arayıp anımsatıyorlar ancak hiçbir gelişme yok. 
Buradan
sormak istiyorum: Bakanlık neyi saklıyor? El Bab’a, Azez’e, Mare’ye, Afrin’e,
Cerablus’a giden kitaplar Millî Eğitim Bakanlığından Meclise gelemiyor mu?
BAŞKAN
– Sayın Pekgözegü…
37.- İzmir Milletvekili Serpil Kemalbay Pekgözegü’nün, Kadir Sakçı’nın
Kürtçe konuştuğu için öldürüldüğüne ve ayrımcı, ötekileştirici, kutuplaştırıcı
siyasi iklimin yarattığı sonuçların engellenebileceğine ilişkin açıklaması
SERPİL
KEMALBAY PEKGÖZEGÜ (İzmir) – Teşekkür ederim Sayın Başkan.
Bundan
birkaç gün önce, Kadir Sakçı isimli bir yurttaşımız Kürtçe konuştuğu için
öldürüldü, oğlu yaralandı. Olay aydınlatılsın diye Milletvekilimiz Mensur Işık,
İnsan Hakları Derneğinden Eş Başkan Eren Keskin ve komisyon üyeleri, Irkçılık
ve Ayrımcılığa Karşı Komisyon üyeleri aileyi ziyaret ettiler ve ailenin
ifadeleri de “Ben Kürt’üm.” dediği için öldürüldüğü yönünde, fakat Sakarya
Valisi olayı adli bir olay olarak ele alıyor. Buradan bütün halkımıza, topluma
ve sizlere de seslenmek istiyorum, bu ayrımcı, ötekileştirici, kutuplaştırıcı
siyasi iklimin yarattığı sonuçları hep beraber engelleyebiliriz. Hepimizin “Ben
Kürt’üm.” deme zamanıdır.
BAŞKAN
– Teşekkür ederim.
Sayın
Özkaya…
38.- Afyonkarahisar Miletvekili Ali Özkaya’nın, Afyonkarahisar’ın Dinar
ilçesinde çıkan yangında vefat eden Roman Hanife Kaçar’la ilgili isnat edilen
suçlamalara ilişkin açıklaması
ALİ
ÖZKAYA (Afyonkarahisar) – Sayın Başkanım, teşekkür ediyorum.
Geçen
hafta burada, Afyon Dinar’daki bir yangında vefat eden teyzemizle ilgili,
haksız suçlamalar isnat edilmişti. Dinar’da ilk defa Roman kardeşlerimize 2011
yılında 300 metrekare arsa içinde 110 müstakil konut yapıldı. Söz konusu
konutlar, tamamı Romanlara ve Başbakanlık tarafından en yüksek indirimle, yüzde
30’un üzerindeki bir indirimle yapıldı. Hanife Kaçar teyzemize de 2012 yılında
bir müstakil konut verilmiş ancak kendisi hissesini noterden bir üçüncü şahsa
satarak bunu almamıştır, oğlu da aynı şekilde konutunu almamış, kamulaştırma
bedelini alarak gecekondusunun olduğu bölgeye gelmiştir. Dolayısıyla hem
Hükûmetimizin hem Valiliğimizin hem Kaymakamlığımızın her türlü yardımı
yapmasına, Sosyal Yardımlaşma Vakfından da bütün ihtiyaçlarının karşılanmasına
rağmen bu müessif olay nedeniyle Valimizin, Kaymakamımızın haksız yere
suçlanması doğru değil, ilgili milletvekillerinin ilgili kamu görevlisinden
özür dilemelerini bekliyoruz.
Teşekkür
ederim.
BAŞKAN
– Sayın Bülbül…
39.- Sakarya Milletvekili Muhammed Levent Bülbül’ün, İzmir Milletvekili
Serpil Kemalbay Pekgözegü’nün yaptığı açıklamasındaki bazı ifadelerine ilişkin
açıklaması
MUHAMMED
LEVENT BÜLBÜL (Sakarya) – Sayın Başkan, çok teşekkür ediyorum.
Ben
bu sözü HDP sıralarından sayın milletvekilinin Sakarya’nın Hendek ilçesinde
gerçekleşmiş olan o vahim olayla alakalı, cinayet hadisesiyle alakalı yapmış
olduğu değerlendirme üzerine almış bulunmaktayım. Değerli milletvekilleri, ben
aynı zamanda Sakarya Milletvekili ve Hendek doğumlu, Hendekli olan birisi
olarak, bu meseleyi çok iyi bilen birisi olarak bu sözü alma ihtiyacı
hissettim. 
Sakarya,
Türkiye’de, millet olma bilincini, birlik beraberlik içerisinde yaşama ruhunu
en güzel şekilde temsil eden, kendi içerisinde yaşatan bir vilayettir.
Sakarya’da bu zamana kadar çok defa birtakım provokasyon girişimleri olmuştur
fakat Sakarya’da yaşayan herkes, bu millete, bu memlekete bağlıdır ve bu
memleketi var eden değerlerin hepsinin takipçisidir. Burası, doğusuyla,
batısıyla, güneyiyle, kuzeyiyle, Osmanlı bakiyesi Kafkaslardan, Balkanlardan,
yurt içinden, birçok yerden insanın beraber olduğu, akraba olduğu, etle tırnak
olduğu bir vilayettir.
Bu
noktada, Sakarya’yla alakalı olarak bu tarzda değerlendirmenin yapılmasını asla
ve asla kabul edemeyiz. Cinayet hadisesi bu şekilde olmamıştır, bu hadise de
etnik köken ayrımından veyahut da farklılıktan ortaya çıkan bir cinayet
değildir. Cinayetin faili, şüphelisi durumunda olan, başka bir kimseyle olan
husumeti dolayısıyla oraya gittiğinde anlık bir karşılaşma neticesinde bu
cinayet meydana gelmiştir. Fail olan tarafı, şüpheli olan tarafı da tanıyoruz,
hayatını kaybeden, mağdur olan o aileyi de tanıyoruz.
(Mikrofon
otomatik cihaz tarafından kapatıldı) 
BAŞKAN
– Buyurun. 
MUHAMMED
LEVENT BÜLBÜL (Sakarya) – İki aile de bizim Hendek’imizde, Hendek’te uzun
yıllardır yaşayan, iyi dostluk ilişkileri içerisinde olduğumuz insanlardır
fakat bu iki taraf da birbirini tanımamaktadır. O esnada karşı karşıya
gelmişlerdir ve kesinlikle hiçbir etnik mülahaza söz konusu olmamıştır, Hendek’te
böyle bir durum söz konusu değildir.
Meselenin
bu şekilde istismar edilmesini ben kınıyorum. Kimse gölgede güneşlenmeye
kalkmasın. Buradan, Sakarya’dan böyle bir malzeme kimseye çıkmaz. Anadolu
Ajansından yapılan açıklama, ailenin yaptığı açıklama dün kamuoyuyla da
paylaşılmıştır. Bu açıklamaların esas alınmasını rica ediyorum.
Hepinize
saygılar sunuyorum. 
BAŞKAN
– Buyurun Sayın Bilgen.
40.- Kars Milletvekili Ayhan Bilgen’in, partilerin destek vermesi
hâlinde Kadir Sakçı’nın ölümüyle ilgili konunun araştırılması için Mecliste
komisyon kurulmasını talep edeceklerine ve niyetlerinin gerilimi yükseltmek
olmadığına ilişkin açıklaması
AYHAN
BİLGEN (Kars) – Sayın Başkan, biz de hiçbir farklılığın bir çatışma, bir nefret
söylemi ve nefret suçuna dönüşmesini istemeyiz ama geçmişte de bu konuda ne
yazık ki kötü, acı örnekler var. Bu acı örneklerden hareketle, asla bir şehri
bir bütün olarak itham edecek bir yaklaşım içinde değiliz ama vakanın
ayrıntısıyla ilgili, ifadelerine müdahale, ifadenin değiştirilmesi girişimlerini
biz de yakından takip ediyoruz. Hem ailenin güvenliği açısından hem bir biçimde
bu konunun yeni bir gerilime dönüşmemesi açısından tartışmayı çok uzatmak
istemiyoruz ama tarihte yaşanmış kimi kötü vakaların bir kıvılcıma dönüşmesi,
daha büyük gerilime dönüşmesi konusunda hassasiyet gösteriyoruz ama vakanın
ayrıntısında da şunu çok net biçimde biliyoruz: Şahsın büfeciyle bir husumeti
var. Aile yani öldürülen şahıslar aslında sadece araya girmeye çalışıyorlar, o
da soruyor: “Siz Suriyeli misiniz?” “Hayır, biz Kürt’üz.” diye cevap veriyorlar
ve o sırada ateş etmeye başlıyor ve öldürüyor. 
Yani
isterseniz, eğer bütün partiler destek veriyorsa konunun araştırılması için biz
yarın üzerimize düşeni yaparız.
(Mikrofon
otomatik cihaz tarafından kapatıldı) 
BAŞKAN
– Buyurun. 
AYHAN
BİLGEN (Kars) – Bütün partiler destek veriyorsa yarın bu konunun araştırılması
için, Mecliste ortak bir komisyonun kurulması için de üzerimize düşeni yaparız.

Niyetimiz
gerilimi yükseltmek değil, bu tip olayların asla yaşanmamasıdır.
Teşekkür
ediyorum. 
BAŞKAN
– Sayın Taşkın…
41.- Mersin Milletvekili Ali Cumhur Taşkın’ın, AK PARTİ olarak
Cumhurbaşkanı Recep Tayyip Erdoğan’ın liderliğinde milletin emanetine sahip
çıkacaklarına ve hainlere fırsat vermeyeceklerine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Bugün
25 Aralık; FETÖ terör örgütünün 17-25 Aralıkta millete karşı alçakça yaptığı
darbe girişimin üzerinden beş yıl geçti. 17-25 Aralık, kırk yıl boyunca
devletin içerisine bir ur gibi yerleşmiş FETÖ ihanet şebekesinin maskesinin
düşürüldüğü tarih olmuştur. Sandıkta bir türlü yenemedikleri AK PARTİ’yi ve AK
PARTİ’yi AK PARTİ yapan liderimiz, Cumhurbaşkanımız Sayın Recep Tayyip
Erdoğan’ı devirebilmek için hazırlanan darbe planları, komplolar, kumpaslar
ardı ardına sahnelenmiştir. Gezi protestolarında başaramadıklarını 17-25 Aralık
yargı darbesinde yapmak istemişlerdi ancak millete yönelik operasyon yine
milletin iradesine takılmış, hainler hedeflerine ulaşmadan bertaraf edilmiştir.

Bizler
AK PARTİ olarak Cumhurbaşkanımız Sayın Recep Tayyip Erdoğan’ın liderliğinde, bu
zamana kadar olduğu gibi, milletimizin emanetine her zaman sahip çıkacağız,
hainlere asla fırsat vermeyeceğiz diyor, Genel Kurulu saygıyla selamlıyorum. 
BAŞKAN
– Sayın Paylan…
42.- Diyarbakır Milletvekili Garo Paylan’ın, Meclisin Ramazan ve Kurban
Bayramı’nda olduğu gibi Noel ve Paskalya Bayramı’nda da tatil olmasını talep
ettiğine ilişkin açıklaması
GARO
PAYLAN (Diyarbakır) – Teşekkür ederim Sayın Başkan. 
Sayın
Başkan, bugün Hristiyanların Noel Bayramı. Ben bir Hristiyan Milletvekili
olarak Mecliste çalışıyorum. 
Bakın,
Sayın Başkan, Meclis-i Mebusan Ramazan ve Kurban Bayramlarında olduğu gibi Noel
ve Paskalya Bayramlarında da tatildi. Birbirimizin bayramını tanırdık, bilirdik
ve o günlerde birbirimize saygı duyardık, Meclisi tatil ederdik. Birbirimizin
bayramını kutlardık, memlekette bütün bayramlar tanınır, bilinirdi. Ama bakın,
ne hâldeyiz? Memlekette Hristiyan vatandaşlarımız var, Hristiyan
milletvekillerimiz var ve Meclis çalışıyor. Ben Meclisimizin bu durumu dikkate
alması çağrısı yapıyorum, Başkanlık Divanının bu durumu dikkate alması çağrısı
yapıyorum. En azından önümüzdeki bayramlarda, Müslümanların Ramazan ve Kurban
Bayramlarında olduğu gibi, Meclisimiz de ülkemiz de bunu dikkate alsın derim.
Saygılar
sunarım. 
BAŞKAN
– Teşekkür ederim. 
Sayın
Gülaçar…
43.- Van Milletvekili Osman Nuri Gülaçar’ın, Sakarya ili Hendek
ilçesinde meydana gelen olayda vefat eden Kadir Sakçı’ya Allah’tan rahmet,
yaralanan Burhan Sakçı’ya şifa dilediğine, Kürtler ile Türklerin kardeş
olduğuna ve bu kardeşliği hiçbir gücün bozamayacağına ilişkin açıklaması
OSMAN
NURİ GÜLAÇAR (Van) – Hendek’teki olayla ilgili kısa bir açıklama, bir
değerlendirmede bulunayım. Olayı öğrendiğimiz andan itibaren ailenin büyüğü
olan Fahrettin Sakçı ağabeyimize telefonla taziye diledik, ardından da bizatihi
evine taziyeye gittik. Öncelikle vefat eden Kadir Sakçı kardeşimize Allah’tan
rahmet diliyoruz, evladı olan Burhan Sakçı’ya da acil ve hayırlı şifalar
Rabb’imizden niyaz ediyoruz. İşgüzarlıkla katile böyle bir ifade verdirilmiş
olabilir fakat bizim bizatihi aileden almış olduğumuz bilgi itibarıyla otuz
yıldır Hendek’te meskûn bulunan bu aileyle bölge halkı itibarıyla hiçbir
husumet söz konusu değildir. Fakat sosyal medya hesaplarından sanki meselenin
Kürtçe konuşmuş, Kürt olmasından hareketle böyle bir cinayeti…
(Mikrofon
otomatik cihaz tarafından kapatıldı) 
BAŞKAN
– Tamamlayalım, bir dakikaydı, bitti Sayın Gülaçar. 
OSMAN
NURİ GÜLAÇAR (Van) – Efendim, konunun önemine binaen bir dakika daha rica
etsem. 
BAŞKAN
– Buyurun, tamamlayalım lütfen. 
OSMAN
NURİ GÜLAÇAR (Van) – Sayın Başkanım, bu meselenin bu noktaya getirilmesinde
özellikle PKK’ya yakın olan sosyal medya hesaplarında kıyametin koparılmasından
hareketle, bölgede Kürt ve Türk kardeşliğine bu manada bir sabotaj, farklı,
yeni bir eylem tarzı gerçekleştirileceğinden hareketle biz de konunun takipçisi
olduk, savcılıkla görüştük. Sonuna kadar ailemizin yanındayız. Bizler, Kürtler
ve Türkler olarak kardeşiz ve bu kardeşliğimizi de hiçbir güç bozamaz, sekteye
uğratamaz.
Meclisimizi
saygıyla selamlıyorum. (AK PARTİ ve MHP sıralarından alkışlar)
BAŞKAN
– Sayın Altay, buyurun.
44.- İstanbul Milletvekili Engin Altay’ın, Noel Bayramı olması ve
Mecliste Hristiyan milletvekillerinin bulunması sebebiyle 27 sıra sayılı Kanun
Teklifi’nin 2’nci, 3’üncü maddesindeki söz taleplerinden sarfınazar ettiklerine
ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Genel
Kurulun açıldığı saatlerde Noel Bayramı vesilesiyle tüm dünya Hristiyan
âleminin ve özelde de memleketimizdeki Hristiyan vatandaşlarımızın Noel
Bayramı’nı tebrik etmiştik. Sayın Paylan doğru bir noktaya işaret etti.
Meclisimizde de benim bildiğim 3 Hristiyan milletvekilimiz var. Biz bu sebeple,
görüşmekte olduğumuz kanun teklifinin 2’nci ve 3’üncü maddelerindeki söz
taleplerimizden sarfınazar ediyoruz. Bu vesileyle Noel Bayramı’nı tekrar tebrik
ediyorum efendim. 
BAŞKAN
– Grup başkan vekilleri tebrik etmişti sabah, açılışta, onu belirteyim, siz
yoktunuz herhâlde burada Sayın Paylan.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Tekirdağ Milletvekili Mustafa Şentop'un Türkiye Cumhuriyeti Hükümeti
ile Katar Devleti Hükümeti Arasında Gelir Üzerinden Alınan Vergilerde Çifte
Vergilendirmeyi Önleme ve Vergi Kaçakçılığına Engel Olma Anlaşması ile
Anlaşmaya Dair Protokol ve Mektupların Onaylanmasının Uygun Bulunduğuna Dair
Kanun Teklifi (2/1409) ve Dışişleri Komisyonu Raporu (S. Sayısı: 27) (Devam)
BAŞKAN
– Değerli arkadaşlar 2’nci maddeyi okutuyorum:
MADDE 2- (1) Bu Kanun yayımı tarihinde yürürlüğe girer.
BAŞKAN
– Maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
3’üncü
maddeyi okutuyorum:
MADDE 3- (1) Bu Kanun hükümlerini Cumhurbaşkanı yürütür.
BAŞKAN
– 3’üncü maddeyi kabul edenler… Kabul etmeyenler… 3’üncü madde kabul
edilmiştir. 
Şimdi,
teklifin tümünü oylamadan önce, İç Tüzük’ün 86’ncı maddesi gereğince oyunun
rengini belli etmek üzere, aleyhte, İstanbul Milletvekili Sayın Nazır Cihangir
İslam söz talep ediyor.
Buyurun
Sayın İslam.
Süreniz
beş dakika.
NAZIR
CİHANGİR İSLAM (İstanbul) – Teşekkür ederim. 
Sayın
Başkan, çok değerli arkadaşlarım; ben de bir Sakaryalıyım, o yüzden Hendek’teki
olayı ben de biraz inceledim ve telefonla aileyi aradım, taziyelerimi
kendilerine sundum. Israrla siyasi bir tarafı olup olmadığını aradım, farklı
yerlerden teyit aldım, siyasi bir hadise değil yani netice olarak buna da
sevinemedim ama en azından bir teselli bulabildim. Tabiri caizse sosyopat bir şahsiyetin
yani beni de Boşnak olduğum için öldürebilecek bir şahsiyetin, sağ sola sataşan
bir şahsiyetin bir eylemi. Yaralanan çocuk şu anda iyi, taburcu edilmiş durumda
yani hayati tehlikesi yok daha doğrusu, bunu söyleyebilirim. Evet, böylece,
inşallah bir daha bu tip olayların yaşanmayacağını temenni ediyorum fakat bu
temennimi hepimiz siyasetimizle de desteklemeliyiz. Özellikle bugünlerdeki
endişemiz, Fatih Portakal olayını, Metin Akpınar ve Müjdat Gezen olayını ve
ilahiyatçı öğretim üyesi Mustafa Öztürk olayını üst üste koyduğumuzda ifade
özgürlüğü konusunda gerçekten toplum olarak bir sıkıntı yaşadığımızı, bunun da
siyasi iktidar tarafından beslendiğini gözlemliyoruz. 
Şimdi,
değerli arkadaşlarım, söylenen sözün içeriği başka bir meseledir; sözün muhatabı
sözdür, sözün karşılığı sözdür. Ortaya belli bir fikir atıldığında veya belli
bir iddia atıldığında bunu rahatlıkla hepimiz cevaplama hakkına sahibiz ve
çıkar, toplum içinde cevaplarız ama bundan daha önemlisi, doğruluk ve yanlışlık
gözetilmeksizin, yorumu da sarf edenin yorumunu ancak kabul etmek suretiyle her
sözü dinlemek zorundayız. Zorundayız diyorum, şunun için diyorum: Yani bu bir
anlamda ahlaki bir yükümlülük. Ben burada kitaba vurgu yapmak istemiyorum yani
hepimizi bağlayan akıl üzerinden gitmek istiyorum ama yine bizi bağlayan ortak
bir kitap varsa “Onlar sözü işitirler ve güzeline uyarlar.” tavsiyesi, hatta
emri bizim bütün sözleri dinlememiz ama güzel olanı kendi muhakememiz sonucu
seçmemiz anlamına gelir. 
Burada
bir mesele daha vardır, hukukun üstünlüğü meselesi. Bakınız, dokunulmazlıkla
korunmuş bir cumhurbaşkanının birtakım insanlara veya kişilere bir şeyler
söyleyip de başına bir şey gelmemesi mesele değildir, başına zaten bir şey
gelmez, dokunulmazlığı olmasa da bir şey gelmez, önemli olan aynı sözlerin bir
vatandaş tarafından kendisine sarf edildiğinde o vatandaşın başına bir şey
gelmemesidir. Hukukun üstünlüğünün ve hukuk devletinin ölçüsü budur değerli
arkadaşlar. 
Şimdi,
içeriğe elbette ki değindirme de olsa katılmıyoruz yani darbe, tehdit vesaire
gibi, şu gibi söylemlere. Ama ben Sayın Metin Akpınar’ın konuşmasını izledim,
kendi tecrübesi üzerine topluma birtakım uyarılarda bulunuyor, dili biraz o
tarafa veya bu tarafa kaçmış olabilir ama ben oradan bir tehdit algısı
çıkarmadım, samimiyetle söyleyeyim. Darbelere sizlerden daha hassas bir
insanım, bunu da söyleyeyim veya en az sizin kadar hassas bir insanım. 
Neticede
değerli arkadaşlar, bakınız, ilahiyatçı Mustafa Öztürk’ün beş yıl önce basılmış
bir kitabındaki bir yorumuna müthiş bir tepki geldi. Aslında bu yorum ona ait
de değil, gidin eski ulemaya, eski İslam filozoflarına, o yorumun orijinalini,
onu da bulabiliyorsunuz. Fazla uzatmak istemiyorum, benimki sürpriz bir konuşma
oldu, onun farkındayım. Ama neticede hukukun üstünlüğünü ve hukuk devletini
korumak, ifade özgürlüğüne saygı duymak zorundayız. 
Hepinize
saygılarımı sunuyorum. 
Sağ
olun. (CHP ve HDP sıralarından alkışlar)
BAŞKAN
– Teşekkür ederim Sayın İslam. 
Değerli
arkadaşlar, teklifin tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını, oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Değerli arkadaşlar, Tekirdağ Milletvekili Mustafa Şentop'un Türkiye
Cumhuriyeti Hükümeti ile Katar Devleti Hükümeti Arasında Gelir Üzerinden Alınan
Vergilerde Çifte Vergilendirmeyi Önleme ve Vergi Kaçakçılığına Engel Olma
Anlaşması ile Anlaşmaya Dair Protokol ve Mektupların Onaylanmasının Uygun
Bulunduğuna Dair Kanun Teklifi açık oylama sonucu:
“Kullanılan oy
sayısı  : 280
Kabul  :
257
Ret  :
22
Çekimser  :
1(x)

 Kâtip Üye  Kâtip
Üye
 Mustafa Açıkgöz  Burcu
Köksal 
 Nevşehir  Afyonkarahisar”
BAŞKAN
– Böylece, 27 sıra sayılı Teklif kabul edilmiş ve kanunlaşmıştır. Hayırlı
olsun. (AK PARTİ sıralarından alkışlar)
Gündemimizdeki
konular tamamlanmıştır. 
Alınan
karar gereğince, kanun teklifleri ile komisyonlardan gelen diğer işleri
sırasıyla görüşmek için 26 Aralık 2018 Çarşamba günü saat 14.00’te toplanmak
üzere birleşimi kapatıyorum. 
Kapanma Saati: 21.23




(X) 27 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




