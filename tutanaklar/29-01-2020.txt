



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 49’uncu
Birleşim
 29
Ocak 2020 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili Mustafa Baki Ersoy’un, Kayseri
il ve ilçelerinin sorunlarına ilişkin gündem dışı konuşması
2.- İstanbul Milletvekili Hayrettin Nuhoğlu’nun,
İstanbul ili Sultanbeyli ilçesinde yaşanılan mülkiyet sorunlarına ilişkin
gündem dışı konuşması
3.- İstanbul Milletvekili Erkan Baş’ın, işçi sınıfı
açısından Türkiye'nin deprem gerçeğine ilişkin gündem dışı konuşması

IV.- AÇIKLAMALAR
1.- Bursa Milletvekili Erkan Aydın’ın, Elâzığ ve
Malatya illerinde meydana gelen depremde hayatını kaybeden vatandaşlara Allah’tan
rahmet dilediğine ve yaşanılan depremin Türkiye'nin depreme ne kadar
hazırlıksız olduğunu ortaya koyduğuna ilişkin açıklaması
2.- Mersin Milletvekili Cengiz Gökçel’in, kamyon,
tanker ve tır şoförlerinin mağduriyetine ilişkin açıklaması
3.- Kocaeli Milletvekili İlyas Şeker’in, depremin
tedbir alınmadığı sürece ülkemizi tehdit etmeye devam edeceğine ve insanı depremin
değil sağlıksız yapıların öldürdüğüne ilişkin açıklaması
4.- Mersin Milletvekili Ali Cumhur Taşkın’ın, ABD
Başkanı Donald Trump’ın kamuoyuna açıkladığı sözde Orta Doğu Barış Planı’na
ilişkin açıklaması
5.- Osmaniye Milletvekili Mücahit Durmuşoğlu’nun, ABD
Başkanı Donald Trump’ın kamuoyuna açıkladığı sözde Orta Doğu Barış Planı’na
ilişkin açıklaması
6.- Niğde Milletvekili Ömer Fethi Gürer’in, iktidarın
esnafa sahip çıkmasını temenni ettiğine ilişkin açıklaması
7.- Sivas Milletvekili Ulaş Karasu’nun, Sivas ili
Toprak Mahsulleri Ofisi Kangal Ajans Amirliğinin kapatılmasıyla tarımsal üretimde
bulunan çiftçilerin özel şirketlere ait depolara mahkûm edildiğine ilişkin
açıklaması
8.- İzmir Milletvekili Kani Beko’nun, 2019 yılı
verilerine göre İşsizlik Sigortası Fonu’na son yılların en yüksek işsizlik
ödeneği başvurusu yapıldığına ve ülkede ağır bir ekonomik kriz yaşandığına
ilişkin açıklaması 
9.- Ankara Milletvekili Gamze Taşcıer’in, Ankara ilinin
hava kirliliği sorununun çözümüne yönelik Ankara Büyükşehir Belediyesinin
attığı adıma ilişkin açıklaması
10.- Mersin Milletvekili Baki Şimşek’in, Türkiye’nin
deprem kuşağında olduğunun unutulmaması ve kalıcı çözümlerin deprem yaşanmadan
ortaya konulması gerektiğine ilişkin açıklaması
11.- Kırşehir Milletvekili Metin İlhan’ın,
öğretmenlerin 2020 yılı Ocak ayı ara tatil özür grubu atamalarında il, ilçe
emri uygulamasının kaldırılmasının mağduriyet oluşturduğuna ilişkin açıklaması
12.- Malatya Milletvekili Mehmet Celal Fendoğlu’nun,
Malatya ve Elâzığ illerinde meydana gelen deprem nedeniyle bölgede üniversite
eğitimi alan öğrencilerin yapılmamış bütünleme sınavlarının ertelenmesini ve
bir defaya mahsus on-line sınav hakkının verilmesini talep ettiğine ilişkin
açıklaması
13.- Mersin Milletvekili Olcay Kılavuz’un, Türk
vatanının bekası, Türk milletinin selameti uğruna mücadele eden korucuların
maaş ve özlük haklarının düzenlenerek ekonomik ve sosyal haklara kavuşmalarını
sağlayacak sistemin hayata geçirilmesi gerktiğine ilişkin açıklaması
14.- Kırklareli Milletvekili Vecdi Gündoğdu’nun, on
yedi yılda en karanlık yıllarını yaşayan esnafı sefaletten kurtaracak hangi tedbirlerin
alınacağını öğrenmek istediklerine ilişkin açıklaması
15.- Kahramanmaraş Milletvekili İmran Kılıç’ın, 28 Ocak
Misakımillî’nin kabul edilişinin 100’üncü yıl dönümüne ilişkin açıklaması
16.- İzmir Milletvekili Mehmet Ali Çelebi’nin, Gazi
Meclisin gazilere sahip çıkarak mağduriyetlerinin giderilmesi gerektiğine ilişkin
açıklaması
17.- Bursa Milletvekili Nurhayat Altaca Kayışoğlu’nun,
Bursa ili Gemlik ilçesinde Marmara Kimya Sanayi Şirketinin kimyasal madde
üretimindeki kapasite ve çeşitlilik artışının yaratacağı sorunlara ilişkin
açıklaması
18.- Adana Milletvekili Müzeyyen Şevkin’in, Adana
İncirlik Hava Üssü’nde çalışan Türk işçilerden 424’ünün işine son verilmesi
olayına sessiz kalınmaması, Kayı İnşaatın Litvanya ve Cezayir’deki projelerinde
çalışan ve maaşlarını alamayan Türk işçilere sahip çıkılması gerektiği
konusunda Aile, Çalışma ve Sosyal Hizmetler Bakanı ile Dışişleri Bakanına
seslendiğine ilişkin açıklaması
19.- Karaman Milletvekili İsmail Atakan Ünver’in,
Karaman, Konya, Aksaray ve Niğde illerinin pancar tarlalarında görülen çizgili
yaprak kurdunun verim kaybına yol açması nedeniyle çiftçinin eksik tonaj
cezasıyla karşı karşıya kalması hususuna Tarım ve Orman Bakanlığının kayıtsız
kaldığına ilişkin açıklaması



20.- Eskişehir Milletvekili Utku Çakırözer’in, hizmete
açılan Eskişehir Şehir Hastanesinin eksikliklerin giderilmesi gerektiğine ve
sağlık hizmetinin bir bütün olduğuna ilişkin açıklaması
21.- Kocaeli Milletvekili Lütfü Türkkan’ın, 2019 yılı
verilerine göre İşsizlik Sigortası Fonu’na son yılların en yüksek işsizlik ödeneği
başvurusu yapıldığına ve işsizliğin ülkemizin en büyük problemi olduğuna, ABD
Başkanı Donald Trump’ın yüzyılın planı olarak açıkladığı sözde Orta Doğu Barış
Planı’na, Batı Şeria, Gazze ve Doğu Kudüs’ü kapsayan, sınırları içerisinde
başkenti Kudüs olan bağımsız bir Filistin devletinin kurulmasının tek çözüm
olduğuna, Belçika’nın PKK’nın terör örgütü değil savaşan taraf olduğu yönündeki
kararını şiddetle kınadıklarına, Belçika hükûmetine bu konuda nota verilmesi ve
Belçika’yla olan ilişkilerimizin revize edilmesi gerektiğine ilişkin açıklaması
22.- Manisa Milletvekili Erkan Akçay’ın, ABD Başkanı
Donald Trump’ın yüzyılın planı olarak açıkladığı sözde Orta Doğu Barış
Planı’na, 15 Kasım 1988’de bağımsızlığını ilan eden Filistin’i yok sayan ve
Müslümanların ilk kıblesi olan Kudüs’ü İsrail’in başkenti olarak ilan eden bu
planın küstahlıktan başka bir şey olmadığına, MHP Genel Başkanı Devlet
Bahçeli’nin Orta Doğu coğrafyasının Türkiye açısından tarihî bağlamda kültürel
ve siyasi önemini 18 Mayıs 2018 tarihinde Yenikapı’daki “Zulme Lanet, Kudüs’e
Destek” mitinginde ifade ettiğine ilişkin açıklaması
23.- İstanbul Milletvekili Hakkı Saruhan Oluç’un,
Türkiye’de demokrasi, insan hakları, özgürlükler, hukukun üstünlüğü ve yargı
alanında yaşanılanlara ilişkin eleştirilerini her gün her toplantıda dile
getirdiklerine, Birleşmiş Milletler Evrensel Periyodik İzleme Toplantısı’nda
insan hakları karnesi incelenen Türkiye'nin uğradığı ağır eleştirilere,
Uluslararası Şeffaflık Örgütünün açıkladığı 2019 yılı Yolsuzluk Algısı
Endeksi’ne ilişkin açıklaması
24.- İstanbul Milletvekili Engin Altay’ın, Türkiye
Büyük Millet Meclisi olarak ABD ile İsrail arasında imzalanan anlaşmaya yönelik
tepkilerini ortaya koyacaklarına, İsrail medyası tarafından MİT Başkanına
yönelik hedef göstermeyi ve ithamı kabul etmelerinin mümkün olmadığına,
devletleri ve ülkeleri demokratik kılan kriterler arasında şeffaflık, hesap
verebilirlik ve hesap sorabilirliğin olduğuna, CHP Genel Başkanı Kemal
Kılıçdaroğlu’nun “Deprem vergileri nereye harcandı?” sorusuna Cumhurbaşkanı
Recep Tayyip Erdoğan’ın “Bay Kemal’e bu tür şeylerin hesabını vermeye zamanımız
yok.” ifadesine, kamuoyuna yansıyan Kızılay Genel Müdürlüğü ile BAŞKENTGAZ
arasındaki yazışmaya, acıların, depremlerin, milletin yardımseverliğinin
istismar edilmesine karşı Cumhuriyet Halk Partisi olarak mücadele edeceklerine
ilişkin açıklaması
25.- Tokat Milletvekili Özlem Zengin’in, İsrail medyası
tarafından MİT Başkanının hedef gösterilmesini zamanlaması itibarıyla anlamlı
bulduklarına ve Türkiye Cumhuriyeti’nin MİT Başkanının tehdit edilemeyeceğine,
ABD Başkanı Donald Trump’ın yüzyılın planı olarak açıkladığı sözde Orta Doğu
Barış Planı’nın dünyadaki pek çok mağdur ülke için nasıl bir kurgu içerisinde
olunduğunun görülmesi adına önemli olduğuna, dünyanın farklı coğrafyalarında adalete,
hukuka inanan insanların güç birliği oluşturmasında Türkiye Büyük Millet Meclisinin
yapacağı ortak açıklamanın örnek teşkil edeceğine, kendilerine emanet edilen
her bir kuruşun hassasiyet içerisinde harcanmasının vazifeleri olduğuna,
BAŞKENTGAZ’ın Kızılaya yaptığı bağış konusunu takip ederek Genel Kurulu
bilgilendireceğine ilişkin açıklaması
26.- Tokat Milletvekili Özlem Zengin’in, son bir yıl
içerisinde 1 milyon insanın İdlib’de yer değiştirdiğine, bu insanlara
Türkiye’ye mülteci olarak gelmeden sınırların ötesinde insani yardım
yapılmasının herkesin vazifesi olduğuna ilişkin açıklaması
27.- İstanbul Milletvekili Engin Altay’ın, yürütme
organının yasamayı AK PARTİ’den müteşekkil görmeyip bilgi notlarını Mecliste
grubu bulunan bütün siyasi partilere göndermesi gerektiğine ilişkin açıklaması
28.- Tokat Milletvekili Özlem Zengin’in, İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
29.- İstanbul Milletvekili Engin Altay’ın, Tokat
Milletvekili Özlem Zengin’in yaptığı açıklamasındaki bazı ifadelerine ve
Hükûmetin bilgi notlarını sadece AK PARTİ Grubuna göndermesinin ahlaki olmadığına
ilişkin açıklaması
30.- Kocaeli Milletvekili Lütfü Türkkan’ın,
Cumhurbaşkanlığı hükûmet sisteminin ucube bir sistem olduğuna, iyileştirilmiş
parlamenter sisteme bir an önce dönülmesi gerektiğine ilişkin açıklaması
31.- Tokat Milletvekili Özlem Zengin’in, İstanbul
Milletvekili Engin Altay’ın yaptığı açıklamasıdaki bazı ifadelerine ilişkin açıklaması
32.- Bursa Milletvekili Yüksel Özkan’ın, 29 Ocak Batı
Trakya Türklerinin Toplumsal Dayanışma ve Millî Direniş Günü’ne ilişkin
açıklaması
33.- Gaziantep Milletvekili Bayram Yılmazkaya’nın,
Elâzığ ilinde meydana gelen depremde hayatını kaybeden 41 yurttaşa Allah’tan
rahmet dilediğine, başta deprem olmak üzere ülkemizde sıkça görülen afetlere
yönelik hazırlıkların önemine ilişkin açıklaması
34.- Hatay Milletvekili Mehmet Güzelmansur’un, eğitim
ve kültür seviyesinin bir toplumu aydınlığa, medeniyete taşıyan etmenlerin
başında geldiğine ve halk kütüphanelerinin önemine, Hatay ilinin Defne, Arsuz,
Payas ilçelerindeki halk kütüphanesi eksikliğinin giderilmesi gerektiğine
ilişkin açıklaması
35.- Sakarya Milletvekili Muhammed Levent Bülbül’ün,
devletin yaşanılan felaketlerde vatandaşın sıkıntılarını, problemlerini çözme
konusunda gereken hassasiyeti göstermesi ve eksiklikler varsa da konuşulması
gerektiğine ilişkin açıklaması
36.- Ankara Milletvekili Filiz Kerestecioğlu Demir’in,
yapı denetim hizmetleriyle ilgili kapsamlı bir önerge hazırladıklarına ve deprem
vergisinin deprem için kullanılması gerektiğine ilişkin açıklaması
37.- Konya Milletvekili Orhan Erdem’in, Tekirdağ
Milletvekili İlhami Özcan Aygun’un CHP grup önerisi üzerinde CHP Grubu adına
yaptığı konuşmasındaki bazı ifadelerine ve sorunları çözecek iktidarın AK PARTİ
iktidarı olduğuna ilişkin açıklaması
38.- Kocaeli Milletvekili Lütfü Türkkan’ın, ABD’nin
sözde İsrail-Filistin barış planının Kudüs’ü İsrail’e ilhak ederek Filistin’i o
topraklardan söküp atmaktan ibaret olduğuna ilişkin açıklaması
39.- Manisa Milletvekili Erkan Akçay’ın, ABD
yönetiminin yayımladığı uluslararası hukuku hiçe sayan, 15 Kasım 1988’de bağımsızlığını
ilan eden Filistin’i yok sayan, Kudüs’ü İsrail’in başkenti ilan eden mütecaviz
planın küstahlıktan başka bir anlamı olmadığına ilişkin açıklaması
40.- İstanbul Milletvekili Hakkı Saruhan Oluç’un, tüm
halkların özgür, eşit ve adil yaşam sürmesinin en temel koşulunun Orta Doğu’da
kalıcı bir barışın sağlanması olduğuna ilişkin açıklaması
41.- İstanbul Milletvekili Engin Altay’ın, sözde Orta
Doğu Barış Planı’yla İsrail’in Batı Şeria’daki işgalinin ilhaka dönüştürülmek
istendiğine ilişkin açıklaması
42.- Tokat Milletvekili Özlem Zengin’in, 5 siyasi
partinin aynı konu üzerinde hemfikir olarak hem Türkiye’ye hem de dünyaya sesleniş
içerisinde olmasının demokrasimiz açısından anlamlı bir kazanım olduğuna
ilişkin açıklaması
43.- İstanbul Milletvekili Engin Altay’ın, 161 sıra
sayısıyla bastırılıp dağıtılan Komisyon Raporu’nun İç Tüzük’e aykırı olduğuna
ve Oturum Başkanı TBMM Başkan Vekili Mithat Sancar’ın Raporu görüşmeye açması
hâlinde usul tartışması talep ettiğine ilişkin açıklaması
44.- İstanbul Milletvekili Mustafa Demir’in, Ankara
Milletvekili Filiz Kerestecioğlu Demir’in 161 sıra sayılı Kanun Teklifinin birinci
bölümü üzerinde şahsı adına yaptığı konuşmasındaki bazı ifadelerine ilişkin
açıklaması
45.- İstanbul Milletvekili Engin Altay’ın, hem İç Tüzük
hem de teamüller gereği şahıslar adına yapılan konuşmalarda önce lehte, sonra
aleyhte söz verildiğine ilişkin açıklaması
46.- İstanbul Milletvekili Mahmut Tanal’ın, Konya
ilindeki vatandaşların sorunlarının çözülemediğine ilişkin açıklaması
47.- Bayındırlık, İmar, Ulaştırma ve Turizm Komisyonu
Başkanı Tahir Akyürek’in, İstanbul Milletvekili Mahmut Tanal’ın yaptığı
açıklamasındaki bazı ifadelerine ilişkin açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Hatay
Milletvekili Hüseyin Yayman’ın Asya Parlamenter Asamblesi Türkiye Delegasyonu
üyeliğinden istifa etmesiyle boşalan üyelik için AK PARTİ Grubu Başkanlığınca
bildirilen Kırıkkale Milletvekili Ramazan Can’ın üyeliğinin Başkanlık Divanında
yapılan incelemede uygun görüldüğüne ilişkin tezkeresi (3/1065)

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili
Kocaeli Milletvekili Lütfü Türkkan tarafından, İdlib’den Türkiye’ye doğru gelen
yeni sığınmacı akınlarına yönelik tedbirler alınması amacıyla 28/1/2020
tarihinde Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 29 Ocak 2020 Çarşamba günkü
birleşiminde yapılmasına ilişkin önerisi
2.- HDP Grubunun, Siirt Milletvekili Meral Danış Beştaş
ve arkadaşları tarafından, vatandaştan toplanan deprem vergilerinin nereye harcandığının
şeffaf bir şekilde kamuoyuyla paylaşılması amacıyla 29/1/2020 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 29 Ocak 2020 Çarşamba günkü birleşiminde
yapılmasına ilişkin önerisi 
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan çiftçilerin girdi maliyetlerinde yaşanan artışlardan
kaynaklanan sorunlara çözüm önerileri getirilmesi amacıyla verilmiş olan
(10/2406) esas numaralı Meclis Araştırması Önergesi’nin ön görüşmelerinin,
Genel Kurulun 29 Ocak 2020 Çarşamba günkü birleşiminde yapılmasına ilişkin
önerisi

VII.- BİLDİRİLER-DEKLARASYONLAR
1.- Türkiye Büyük Millet Meclisi Başkanlığı ile Adalet
ve Kalkınma Partisi, Cumhuriyet Halk Partisi, Halkların Demokratik Partisi,
Milliyetçi Hareket Partisi ve İYİ PARTİ siyasi parti gruplarının ortak
imzasıyla hazırlanan, İsrail-Filistin ihtilafına yönelik olarak ABD yönetiminin
yayımladığı sözde barış, özünde istikrarsızlık ve çatışma mahiyetindeki planı
yok sayarak esefle kınadıklarına ilişkin bildirisi 

VIII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Mustafa Demir ile 70 Milletvekilinin
Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi (2/2512) ve Bayındırlık, İmar, Ulaştırma ve Turizm Komisyonu
Raporu (S. Sayısı: 161) 
2.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66) 

IX.- USUL HAKKINDA GÖRÜŞMELER
1.- Oturum Başkanı TBMM Başkan Vekili Mithat Sancar’ın
161 sıra sayılı Komisyon Raporu’nu işleme almasının İç Tüzük hükümlerine uygun
olup olmadığı hakkında

X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın,
teklifin tümü ve bölümleri üzerinde lehte ve aleyhte söz şeklinde bir
konuşmanın İç Tüzük’te düzenlenmediğine ilişkin konuşması 

XI.- YAZILI SORULAR VE CEVAPLARI
1.- İzmir Milletvekili Mahir Polat'ın, İzmir ili Foça
ilçesinde görev yapan doktorların branşlarına göre sayılarına ilişkin,
İzmir ili Karşıyaka ilçesinde görev yapan doktorların
branşlarına göre sayılarına ilişkin,
İzmir ili Ödemiş ilçesinde görev yapan doktorların
branşlarına göre sayılarına ilişkin, 
İzmir ili Menemen ilçesinde görev yapan doktorların
branşlarına göre sayılarına ilişkin, 
İzmir ili Kınık ilçesinde görev yapan doktorların
branşlarına göre sayılarına ilişkin, 
İzmir ili Tire ilçesinde görev yapan doktorların
branşlarına göre sayılarına ilişkin, 
İzmir ili Kemalpaşa ilçesinde görev yapan doktorların
branşlarına göre sayılarına ilişkin, 
İzmir ili Kiraz ilçesinde görev yapan doktorların
branşlarına göre sayılarına ilişkin,
İzmir ili Bergama ilçesinde görev yapan doktorların
branşlarına göre sayılarına ilişkin,
İzmir ili Beydağ ilçesinde görev yapan doktorların
branşlarına göre sayılarına ilişkin,
İzmir ili Aliağa ilçesinde görev yapan doktorların
branşlarına göre sayılarına ilişkin,
İzmir ili Bayındır ilçesinde görev yapan doktorların
branşlarına göre sayılarına ilişkin, 
İzmir ili Bayraklı ilçesinde görev yapan doktorların
branşlarına göre sayılarına ilişkin,
İzmir ili Bornova ilçesinde görev yapan doktorların
branşlarına göre sayılarına ilişkin,
İzmir ili Dikili ilçesinde görev yapan doktorların
branşlarına göre sayılarına ilişkin,
İzmir ili Çiğli ilçesinde görev yapan doktorların
branşlarına göre sayılarına ilişkin, 
Soruları ve Sağlık Bakanı Fahrettin Koca’nın cevabı
(7/23249), (7/23250), (7/23251), (7/23252), (7/23253), (7/23254), (7/23255),
(7/23256), (7/23257), (7/23258), (7/23259), (7/23260), (7/23261), (7/23262),
(7/23263), (7/23264),
2.- Konya Milletvekili Abdulkadir Karaduman'ın, Atatürk
Havalimanının sözleşme bitiş tarihinden önce kapatılması nedeniyle işletmeci
şirkete ödenecek tazminat bedeline ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/23277) 
29 Ocak 2020 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK
(Burdur), Şeyhmus DİNÇEL (Mardin)
-----0-----
BAŞKAN
– Türkiye Büyük Millet Meclisinin 49’uncu Birleşimini açıyorum. 
Toplantı
yeter sayısı vardır, görüşmelere başlıyoruz.
Gündeme
geçmeden önce 3 sayın milletvekiline gündem dışı söz vereceğim.
Gündem
dışı ilk söz, Kayseri ve ilçelerinin sorunları hakkında konuşmak isteyen
Kayseri Milletvekili Mustafa Baki Ersoy’a aittir. 
Buyurun
Sayın Ersoy. (MHP sıralarından alkışlar) 
Süreniz
beş dakikadır. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili Mustafa Baki Ersoy’un, Kayseri
il ve ilçelerinin sorunlarına ilişkin gündem dışı konuşması
MUSTAFA
BAKİ ERSOY (Kayseri) – Sayın Başkan, değerli milletvekilleri; seçim bölgem olan
Kayseri ve ilçelerinin sorunları üzerinde gündem dışı söz almış bulunuyorum.
Öncelikle,
Elâzığ ve Malatya illerimizdeki depremzedelerimize geçmiş olsun dileklerimi
iletiyor, hayatını kaybeden vatandaşlarımıza Cenab-ı Allah’tan rahmet,
yakınlarına ise sabır diliyorum. 
Kayseri’mizin
ilçelerinde genelde tarım ve hayvancılık geçim kaynağıdır fakat yatırımlar
konusunda şu ana kadar maalesef istenilen seviyeye ulaşılamamıştır. Üzülerek
belirtiyorum ki ilimiz ve ilçeleri IPARD gibi büyük tarım desteklerinden faydalanamamaktadır.
Bu durum, neredeyse tek geçim kaynağı tarım ve hayvancılık olan Akkışla,
Bünyan, Tomarza, Pınarbaşı, Sarız, Develi, Özvatan, Felahiye, Yeşilhisar,
Yahyalı gibi ilçelerimizde vatandaşlarımızın topraklarını bırakıp şehre göç
etmesini mecbur hâle getirmektedir. 
Tarım
sektöründe üretime ilişkin girdi maliyetleri çiftçilerimizi oldukça
zorlamaktadır; gübre, mazot ve elektrik fiyatları tarım emekçilerinin,
maalesef, belini bükmektedir. Ben, her fırsatta tarımsal desteklerin altını
çizip önemini anlatmaya çalışıyorum. Biz tarım ülkesiyiz, üreten bir ülke iken
tüketen bir ülke olma yolunda gitmemizi doğru bulmuyorum. Özellikle IPARD
desteklerinin 41 ille sınırlı kalmamasını, 81 ilin tamamında da uygulanmasını
önemsiyorum. 
Kayseri,
İç Anadolu Bölgesi’nin en geniş tarım arazilerine sahip illerinden bir
tanesidir. Verilecek hibe desteğiyle yatırımcılarımız yeni projelerini hayata
geçirecek, hayata geçirilen yeni projelerle birlikte, hem ilçelerimizdeki göç
önlenecek hem de ülke ekonomisine katkı sağlanacaktır. Bizim Kayserililer
olarak en temel gayemiz, millî ve yerli üretime destek vermek, Türkiye'yi
yeniden kendi kendine yeten ülke hâline getirmek, ülkemizi ithal ürün
kıskacından kurtarmaktır. 
Bakın,
Tomarza ilçemiz Türkiye'deki en kaliteli kabak çekirdeğinin üretildiği ilçedir.
Oysa biz ne yapıyoruz? Çin’den ithal kabak çekirdeği getirtiyoruz. Oysaki
Tomarzalı çiftçilerimize destek versek, ilçede çerezlik kabak çekirdeği eleme
ve paketleme tesislerini kursak, hem ithalattan kurtulacağız hem de
çiftçilerimiz ürünlerini değerinde piyasaya sürebilecekler; böylece Kayserili
çiftçimiz kazanacak, Türkiye kazanacaktır. 
Yine
aynı şekilde, Akkışla ilçemiz koyunuyla meşhur bir ilçedir. Orta Anadolu’nun en
çok süt üreten ilçelerinden bir tanesi olmasına rağmen, maalesef bir üretim
tesisi yoktur. Girdi fiyatları ve coğrafi yapı göz önünde bulundurulduğunda, en
yakın et ve süt kombinası bile Akkışlalı besicilerimize oldukça pahalıya mal
olmaktadır. Bu sebeple, ilimize en az 1 adet et ve süt kombinası kurulması
talebimiz vardır. 
İlçelerimizin
diğer bir sıkıntısı sulamadır. Bahçelik, Yamula, Gümüşören Barajlarının sulama
kanalları projeleri ve Develi 2’nci Merhale Sulama Projesi ödenek yetersizliği
gerekçesiyle hâlâ tamamlanamamıştır. Pınarbaşı, Bünyan, Sarıoğlan, Tomarza, Develi
ve Ağırnas’taki çiftçilerimiz bu projelerin bir an önce bitmesini ümit
etmektedirler. Yine aynı şekilde, Seyhan Nehri’nin bir kolu olan Sarız Çayı
üzerine gölet yapılmak suretiyle kapalı bir havza hâline getirilmesi, Sarız
ilçemizdeki tarımsal faaliyet açısından oldukça önem arz etmektedir. Bu
projelerin bir an önce bitirilmesi zor durumdaki çiftçimizi rahatlatacak,
Kayseri’mizde sulu tarımın gelişmesini sağlayacaktır. 
Bir
diğer problemimiz de şehrimizde sağlık hizmetleriyle ilgili. Özellikle Develi,
Sarız ve Yahyalı ilçelerimizde ciddi sıkıntılar yaşıyoruz. Ödenek yetersizliği
nedeniyle henüz tamamlanmamış olan Develi Devlet Hastanesinin bir an önce
yapımının tamamlanması vatandaşlarımızın içini rahatlatacaktır. Sarız ilçemiz
ise merkeze en uzak olan ilçemizdir. Buna rağmen, maalesef, ilçede hazır olarak
bekletilen tam donanımlı bir ambulans hâlâ mevcut değildir. 
Bununla
birlikte, Tomarza, Felahiye, Yahyalı ilçelerimizde uzman doktorlarımızın
bulunmaması, bazı uzman doktorların da kadrolarının ilçelerde olmasına rağmen
görevlendirmeyle başka yerlerde çalışması vatandaşlarımızın mağduriyetine sebep
olmaktadır. 
Bunların
yanı sıra, irili ufaklı deprem haberleriyle yüreklerimizin ağızlarımıza geldiği
bugünlerde Bünyan ilçemizde hükûmet konağı olarak kullanılan binanın fiziksel
yapısının kullanıma elverişli olmadığının altını çizmek isterim. Bu binanın
oturulamaz raporu olmasına rağmen hâlâ resmî bir kurum olarak kullanılması ve
günde yüzlerce insanın burayı ziyaret etmesi oldukça düşündürücüdür. Gerekli tedbirlerin
alınması vatandaşlarımızın içini rahatlatacaktır. 
Şehrimizi
çok seven bir milletvekili olarak sorunlarımıza bir an önce çözüm bulunmasını
temenni ediyor, Genel Kurulu saygıyla selamlıyorum. (MHP ve İYİ PARTİ
sıralarından alkışlar) 
BAŞKAN
– Teşekkürler Sayın Ersoy.
Gündem
dışı ikinci konuşma, İstanbul’un Sultanbeyli ilçesindeki mülkiyet sorunları
hakkında söz isteyen İstanbul Milletvekili Hayrettin Nuhoğlu’na aittir. 
Buyurun
Sayın Nuhoğlu. (İYİ PARTİ sıralarından alkışlar)
Süreniz
beş dakikadır. 
2.- İstanbul Milletvekili Hayrettin Nuhoğlu’nun,
İstanbul ili Sultanbeyli ilçesinde yaşanılan mülkiyet sorunlarına ilişkin
gündem dışı konuşması
HAYRETTİN
NUHOĞLU (İstanbul) – Sayın Başkan, değerli milletvekilleri; İstanbul’un
Sultanbeyli ilçesindeki tapu sorunuyla ilgili gündem dışı söz aldım.
Selamlarımı sunarak başlıyorum. 
Sultanbeyli,
İstanbul’un Anadolu yakasında 1985 nüfus sayımında 3.600 nüfuslu bir köy iken
1989 yılında ilçe oldu. Anadolu’nun muhtelif yerlerinden gelen göçlerle çok
hızlı artış gösteren nüfusun 1990 genel nüfus sayımında 82 bine, 2016 yılı
sayımında 325 bine çıkmış olduğunu, bugün ise 350 bine yaklaştığını görüyoruz. 
İlçede
çok yüksek oranda işsizlikle birlikte, yaygın olarak, geçim zorluğu vardır. Bu
açıdan İstanbul’un en sıkıntılı ilçelerinin başında gelmektedir. Şimdi ise daha
büyük bir sıkıntı yaşanmaktadır. İşsizlik ve geçim zorluğundan daha büyük
sıkıntı olur mu diyebilirsiniz. Evet, olur. 1989’dan bu yana çok defa verilen
sözlere rağmen bir türlü çözülemeyen tapu sorunu vardır. Orada yaşayanlara
göre, ilçe belediyesinin ve iktidarın günahı ve vebali çok büyüktür. Vatandaş,
tefecilerin, fırsat kollayan yapsatçıların, bazı zenginlerin eline düşürülmekte
veya ilçeyi terk etmeye mecbur bırakılmaktadır. 
İlçenin
büyük bir kısmı 2/B’li veya hisse tapulu arazilerden oluşmaktadır. İlçe
sakinlerinden olan hak sahiplerine tapularını almaları yönünde bugünlerde
tebligat yapılmaya başlanmış olduğunu öğrenmiş bulunuyoruz. Üzülerek ifade
etmek istiyorum ki tebliğ edilen bedeller, çok yüksek olduğu gibi, aynı ada
içerisindeki parsellerde bile büyük farklılıklar göstermektedir. Mesela, 8730
no.lu adada 13 ve 14’üncü parseller aynı sokakta ve yan yana olmalarına rağmen
farklı bedeller tebliğ edilmiştir. Yine 1561 no.lu adada 2/B’li 190 metrekare
arsaya 36 bin lira; hisse tapulu olan, aynı rakama yakın, 202 metrekarelik
arsaya 110 bin TL bedel tebliğ edilmiştir. Arsası cadde üzerinde olan bir ilçe
sakini, 1 milyon 200 bin TL ödemesi gerektiğini, bunun mümkün olmadığını, bu
bedelin yarısına arsasını vermeye hazır olduğunu ifade etmektedir. Bu
uygulamaya esas teşkil eden fiyat tespitlerinin isabetli olmamasından, gerçek
fiyatların çok üzerinde bedeller istenmesinden dolayı kısa zamanda bu
kararların gözden geçirilerek fiyatların aşağıya çekilmesini, hak sahiplerinin
ödeyebileceği bedellere indirilmesini gerekli görmekteyiz. Aynı zamanda,
kentsel dönüşümün acil olarak uygulanması gereken bir ilçemiz olan
Sultanbeyli’de, Sultanbeylilerin, depreme dayanıklı, korkusuzca yaşanabilecek
yapılara kavuşmalarının en tabii hakları olduğunu da belirtmek istiyorum.
Elâzığ
Sivrice’de meydana gelen son deprem bütün milletimizi bir kez daha üzdüğü gibi,
depremi yeniden gündeme getirdi. Can kayıpları var, mal kayıpları var,
yaralılar var. 
Değerli
milletvekilleri, deprem bir doğa olayıdır; diğer doğa olayları gibi, tedbir
alındığı takdirde tehlikeli olmaktan çıkar. Ülkemizdeki yerleşim yerlerinin
büyük kısmı ciddi ölçüde deprem kuşakları üzerinde bulunmaktadır. Ne var ki
yapı stokumuz depreme dayanıklı değildir; sorun buradadır, depreme dayanıklı
yapılar üretilememektedir. Sultanbeyli ilçemiz de âdeta çok büyük bir köy
görünümünde olup yapıların çoğunluğu depreme dayanıklı değildir. İmar barışı
kapsamında, bütün kaçak yapılar gibi Sultanbeyli’deki yapılar da Çevre ve Şehircilik
Müdürlüğü arşivine girmiş bulunmaktadır. Bu yapılar, genellikle, yeterli ve
gerekli mühendislik hizmeti alamamış yapılardır. Dolayısıyla tehlike arz
etmektedirler. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Nuhoğlu, tamamlayın sözlerinizi.
HAYRETTİN
NUHOĞLU (Devamla) – Teşekkür ederim Sayın Başkan. 
Tapuyla
ilgili mülkiyet sorunları çözülürken deprem gerçeğine uygun yapılaşmanın da
derhâl uygulamaya konulması şarttır. İnsanlarımızın korkusuzca uyuyabilecekleri
konutlar, çalışabilecekleri iş yerleri, okuyabilecekleri okullar, büyük
İstanbul depremi gelmeden önce Sultanbeyli’ye de mutlaka yapılmalıdır. Bunu
başarabilecek bilgiye, beceriye sahip yeterli mühendislerimizin olduğunu,
kentsel dönüşüme yetecek kadar kaynağın da Zorunlu Deprem Sigortası Fonu’nda
birikmiş olduğunu ifade ediyor, sorumluluk taşıyan bütün yetkilileri göreve
davet ediyorum. (İYİ PARTİ sıralarından alkışlar)
BAŞKAN
– Teşekkürler Sayın Nuhoğlu.
Gündem
dışı üçüncü konuşma, işçi sınıfı açısından deprem gerçeği ve Kanal İstanbul
Projesi’yle ilgili söz isteyen İstanbul Milletvekili Erkan Baş’a aittir. 
Buyurun
Sayın Baş. (HDP sıralarından alkışlar)
Süreniz
beş dakikadır. 
3.- İstanbul Milletvekili Erkan Baş’ın, işçi sınıfı
açısından Türkiye'nin deprem gerçeğine ilişkin gündem dışı konuşması
ERKAN
BAŞ (İstanbul) – Teşekkür ediyorum Sayın Başkan.
Genel
Kurulu ve ekranları başında bizleri izleyen, ülkemizin alın teriyle, emeğiyle
yaşayan tüm insanlarını saygıyla sevgiyle selamlıyorum. 
Sözlerime
başlarken Elâzığ merkezli yaşadığımız depremde hayatını yitiren tüm
yurttaşlarımızı saygıyla anıyor, yakınlarına başsağlığı, yaralılara acil
şifalar diliyorum. Türkiye İşçi Partisi adına -hem bölge halkına hem de
ülkemize- geçmiş olsun dileklerimizi paylaşmak istiyorum. 
Bu
duygularımı paylaştıktan sonra bir vurgu yapma ihtiyacı hissediyorum. Elbette
biz burada halkın acılarını paylaşacağız, duygularımızı da ifade edeceğiz ancak
bir şeyi hiç unutmayacağız: Türkiye Büyük Millet Meclisi, bir taziyeevi
değildir. Burada, sık sık, ülkemizde yaşanan çeşitli acılarda hayatını kaybeden
yurttaşlarımızla ilgili her birimiz başsağlığı dileklerimizi paylaşıyoruz.
Elbette, bir acı varsa elimizden geldiğince o acıya ortak olmak durumundayız
ancak bizim işimiz, halkın önlenebilir acılar yaşamasına engel olmaktır.
Örneğin, devletin depremle ilgili görevi, yaralılara acil şifa, hayatını
kaybedenlere Allah’tan rahmet dilemek değildir; öncesinde önlem almak,
sonrasında yaraların hızla sarılması için görev üstlenmektir.
Şimdi
bunları söyleyince depreme siyaset karıştırmış oluyoruz ama yıllardır sorumlu
makamlarda oturanlar depreme siyaset karıştırmamamızı istiyorlar. Şimdi biz
böyle laflar edince iktidar çevresinden hemen bildik yanıtlar geliyor: “Hepimiz
aynı gemideyiz.” “Böyle zamanlarda siyaset konuşmayalım.” gibi laflar ediliyor.

Açık
söylüyorum: Bu yaklaşımın -halkın acılarının- iktidar lehine siyasi rant elde
etme yaklaşımının bir ürünü olduğunu düşünüyorum, iktidarın siyasi
sorumluluktan kaçmak için uydurduğu birer kılıf olduğunu düşünüyorum. 
Değerli
milletvekilleri, siyaset bir iş, siyasetçilik bir meslek değildir. Siyaset
kurumu, halkın dertlerini çözmek, acılarını azaltmak için vardır. Bakın, şimdi
size bir örnek vermek istiyorum: Cuma günü bir deprem yaşadık, o gün bugündür
devletin tüm yetkilileri, sözde, acıları paylaşıyor, başsağlığı diliyor. Bunun
üzerine, günü geldi ve Türkiye Büyük Millet Meclisi dün toplandı. Biz, dün
bütün gün, burada, konuşmak dışında, bu halkın acılarını hafifletecek hangi
icraata imza attık? Arkadaşlar, bunun üzerine, bugün, muhtemelen gündeme
geçeceğiz ve bu 161 sıra sayılı Kanun Teklifi’ni, torba kanunu görüşeceğiz.
Şimdi, vatandaş, bizim deprem için önlem almamızı bekliyor. Üstelik, İmar
Komisyonundan geçen bir teklif gelmiş. Peki, AKP’nin derdi ne? “Cumhurbaşkanına
bir tane daha saray yapalım.” 
Sayın
milletvekilleri, özellikle AKP sıralarına sesleniyorum -anlayacağınız dilden
söyleyeyim- bakın, burası çok önemli: Ağustos 2018’de AKP Genel Başkanı Ahlat’a
gitti, 10 dönümlük bir arazi üstüne, Selçuklu mimarisiyle, 1.071 metrekare
oturma alanlı bir Cumhurbaşkanlığı köşkü yapılacağını söyledi. Ocak 2019’da
Cumhurbaşkanlığı köşkü için yine AKP’nin teklifiyle Kıyı Kanunu’nda değişiklik
yapıldı, ardından inşaat başladı. Temmuz 2019’da Anayasa Mahkemesi, bu torba kanunla
getirilen kanun hükümlerini iptal etti. Anayasa Mahkemesinin kararı elimizde,
Anayasa Mahkemesi diyor ki: “Bu doğru değildir, bu yanlıştır, bu yapılmaması
gereken bir şeydir.” Üstelik diyor ki: “Kıyıların özel mülkiyete konu olamaz;
doğal ortamın korunması ve herkesin ortak kullanımına açık olması zorunluluğu
vardır.” AYM’nin bu kararına rağmen Ahlat’ta saray inşaatı devam ediyor ve
şimdi, bugün Meclise gelen bu teklifle biz, resmen, bu usulsüzlüğe yasal kılıf
bulmaya zorlanıyoruz, AYM’nin verdiği kararın etrafından dolaşıyoruz; “Reis ne
isterse o olur.” deniliyor. 
Maalesef,
AKP bizim bunlara alışmamızı istiyor ama insanlarımız can derdindeyken, bir
deprem felaketi yaşanmışken, yeni deprem felaketleri yaşamamak için ne
yapılması gerektiğini tartışmak gerekirken yeni bir saray daha yapmak için yasa
çıkarmaya el insaf diyoruz. 
Peki,
bütün bu söylediklerimin, hani, konumun başlığı olan “işçi sınıfı açısından
deprem gerçeği”yle ne ilgisi var? Değerli arkadaşlar, 1999 yılından bu yana
meydana gelen depremlerde resmî rakamlara göre 17.480, gayriresmî rakamlara
göre çok daha fazla sayıda yurttaşımız hayatını kaybetti. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Baş, tamamlayın lütfen. 
ERKAN
BAŞ (Devamla) – Hiç bu dönem boyunca yaşanan bu cinayetleri inceleme şansınız
oldu mu bilmiyorum ama son yirmi bir yılda yaşanan bu 5 büyük depremde hayatını
kaybedenlerin çok büyük bir bölümü yoksullardan, dar gelirli emekçi
yurttaşlarımızdan oluşuyor. Yani şu “Türkiye'nin deprem gerçeği” sözünü,
aslında “Türkiye'nin yüzde 99’u için var olan bir deprem gerçeği” diye
düzeltmek gerekiyor. 
Söylemek
istediğim şu değerli arkadaşlar: Evet, deprem bir doğa olayı ancak depremi bir
felakete çeviren, en az hasarla atlatılmasına engel olan şey de o ülkedeki
yöneticilerin davranışları. Bizim ülkemizde de belli bir büyüklüğün üzerinde
yaşanan her depremin bir felakete dönüşmesinin nedeni iktidardır. Bakın, daha
önce bu kürsüde ifade etmiştim, herhangi bir ülkede o ülkeyi yöneten kişiler ve
onların etrafındakiler zenginleşiyorsa, servetleri büyüyorsa halk
yoksullaşıyordur ve şimdi, bunun üzerine bir şey daha ekleyerek sözlerimi
tamamlamak istiyorum. 
(Mikrofon
otomatik cihaz tarafından kapatıldı) 
BAŞKAN
– Buyurun, bağlayın lütfen. 
ERKAN
BAŞ (Devamla) – Eğer yöneticiler zenginleşiyorsa, etrafındakiler
zenginleşiyorsa halk yoksullaşıyor. Eğer bir ülkede depremde, ülkeyi yönetenler
kendi dertlerini halkın dertlerinin üstünde görüyorsa o ülke halkının acılar
yaşaması kaçınılmazdır. Daha basit söyleyelim: Eğer bir ülkede kaçak saray
varken, yazlık saray varken, uçan saray varken, yüzen saray varken yeni
saraylar yapmak istiyorsanız gecekondudakilere “Siz ölün.” diyorsunuz.
Teşekkür
ediyorum. (CHP ve HDP sıralarından alkışlar)
BAŞKAN
– Teşekkürler Sayın Baş.
Değerli
milletvekilleri, şimdi de sisteme giren ilk 20 milletvekiline yerlerinden birer
dakika süreyle söz vereceğim. 
Sayın
Aydın…
IV.- AÇIKLAMALAR
1.- Bursa Milletvekili Erkan Aydın’ın, Elâzığ ve
Malatya illerinde meydana gelen depremde hayatını kaybeden vatandaşlara
Allah’tan rahmet dilediğine ve yaşanılan depremin Türkiye'nin depreme ne kadar
hazırlıksız olduğunu ortaya koyduğuna ilişkin açıklaması
ERKAN
AYDIN (Bursa) – Teşekkür ederim Sayın Başkan.
Elâzığ’da
meydana gelen, Malatya ve civar illerde de hissedilen depremde hayatını
kaybeden vatandaşlarımıza Allah’tan rahmet, yakınlarına da başsağlığı
diliyorum. Manisa ve Marmaris’te meydana gelen depremler nedeniyle de yine,
geçmiş olsun diyorum. 
Bu
depremler, Türkiye'nin depremlere ne kadar hazırlıksız olduğunu bir kez daha
gösterdi. Maalesef, 1999 yılından beri bir arpa boyu yol alamamışız, fay
hatlarını dikkate almamışız. Şimdi, ilk yapılması gereken, Türkiye'nin acil fay
yasasının çıkarılması, fay hattı üzerinde yapılaşma izni verilmemesi, fay
segmentleri üzerindeki yapılaşmaların arındırılması, buraların başka şekilde
değerlendirilmesi. Böylece, insanlar fay hatlarının nerede olduklarını
bilirler, ona göre tedbir alabilirler. Ama bu, insanların kendi başlarına
yapabilecekleri bir çalışma değil, belediyelerin ve hükûmetlerin bu işe müdahil
olması gerekir. 
BAŞKAN
– Sayın Gökçel…
2.- Mersin Milletvekili Cengiz Gökçel’in, kamyon,
tanker ve tır şoförlerinin mağduriyetine ilişkin açıklaması
CENGİZ
GÖKÇEL (Mersin) – Sayın Başkan, kamyon, tanker ve tır esnafı zor zamanlar
geçiriyor. Dijital takometre uygulaması altı ay ertelendi diye esnafın
sorunları çözülmedi. Tarsus’tan -Mersin’den- Çorlu’ya giden bir tır sadece
köprü ve otoban geçişlerine 700 lira ödüyor. Trafik sigortası ve kaskoya her ay
1.500 lira ödüyor. Gariban kamyoncu kendisine K1 belgesi çıkarıyor, K1
belgesine üst limit konulmadığı için çok araçlı kişilerle, şirketlerle rekabet
edemiyorlar. Kooperatifler K1 belgesi alarak tüm üyelerinin yükünü hafifletmek
istiyor, küçük kamyoncu esnafı rekabet edebilsin istiyor. Bu sese kulak verin.
BAŞKAN
– Sayın Şeker…
3.- Kocaeli Milletvekili İlyas Şeker’in, depremin
tedbir alınmadığı sürece ülkemizi tehdit etmeye devam edeceğine ve insanı
depremin değil sağlıksız yapıların öldürdüğüne ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
Değerli
milletvekilleri, deprem, 17 Ağustos tarihine kadar Türk insanının pek de
önemsemediği bir kavramdı. Bu tarihten önce deprem, Türkiye’de fazla
konuşulmayan, tartışılmayan, sürekli es geçilen bir konu olmuştu. Depremin
meydana geldiği bölgelerdeki endüstrileşme derecesi ve nüfus yoğunluğu can ve
mal kayıplarını da artırıyordu. Tedbir alınmadığı sürece deprem ülkemizin büyük
bir kısmını tehdit etmeye devam edecek. Kiminin yaşadığı, kiminin duyunca
ürperdiği, kiminin hakkında hiç bilgi sahibi olmadığı deprem, bize, depremle
yaşamayı öğrenmemizi, deprem konusunda yeterince bilinçli olmadığımızı, doğal
afetlerde koordinasyon ve kurtarma çalışmalarının önemini, afet öncesinde
alınan önlemlerin hayat kurtardığını, insanı öldürenin deprem değil, geçmişten
gelen planlama hatalarının ve sağlıksız yapıların olduğunu öğretti diyor, Genel
Kurulu saygıyla selamlıyorum.
BAŞKAN
– Sayın Taşkın…
4.- Mersin Milletvekili Ali Cumhur Taşkın’ın, ABD
Başkanı Donald Trump’ın kamuoyuna açıkladığı sözde Orta Doğu Barış Planı’na
ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Dün
ABD Başkanı Trump’ın İsrail ve Filistin meselesiyle ilgili açıkladığı sözde
barış planı sonuçsuz kalmaya mahkûm, ölü doğmuş bir plandır ve bizim için yok
hükmündedir. 
İnsanlığın
kadim şehri ve İslam’ın ilk kıblesi Kudüs haksız bir teşebbüsle karşı
karşıyadır. Uluslararası hukuku hiçe sayan, pervasız bir anlayış Kudüs’ü,
Filistin coğrafyasında, haksız bir yaklaşımla, İsrail’in başkenti yapma gayreti
içindedir. Kudüs, miracın kapısı, insanlığın ortak mirası, özgür Filistin’in
başkentidir. Kudüs kırmızı çizgimizdir. İsrail’in işgal ve zulmünü
meşrulaştırmaya yönelik adımlara izin vermeyeceğiz. Filistin’in kabul
etmeyeceği hiçbir planı desteklemeyeceğiz. 
İşgal
politikalarına son vermeden Orta Doğu’ya barış gelmez diyor, Genel Kurulu
saygıyla selamlıyorum.
BAŞKAN
– Sayın Durmuşoğlu…
5.- Osmaniye Milletvekili Mücahit Durmuşoğlu’nun, ABD
Başkanı Donald Trump’ın kamuoyuna açıkladığı sözde Orta Doğu Barış Planı’na
ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Dün,
ABD Başkanı Donald Trump, tek taraflı, skandal Orta Doğu barış planını
kamuoyuna açıkladı. Bu skandal açıklamada Kudüs’ü İsrail’in bölünmez başkenti
olarak nitelendirmesini asla kabul etmiyoruz ve bizim için yok hükmündedir.
Filistin’in
geleceği kilometrelerce uzaktan planlanamaz. Bu plan, çözümü değil,
çözümsüzlüğü ve Filistin topraklarını gasbetmeyi hedefleyen bir plandır. Kudüs
davası, yalnızca Filistin’deki bir avuç Müslümanın değil; 1,7 milyarlık İslam
âleminin onuru, namusudur. Kudüs bize Hazreti Davut’un, Hazreti Süleyman’ın,
Hazreti Zekeriya’nın, Hazreti Yahya’nın hediyesidir. Kudüs, peygamberler
sultanı Hazreti Nebi’nin “Şayet oraya gidemez ve orada namaz kılamazsanız bari
oranın kandillerini aydınlatacak yağ gönderin.” diyerek emanet ettiği kutlu
beldedir. Kim ne derse desin, hangi planını açıklarsa açıklasın, Kudüs
Filistin’in başkentidir, Kudüs Müslümanların kutsalıdır. İlk kıblemiz Kudüs’ü
işgalcilerin insafına terk etmemekte kararlıyız. Filistin halkının hakları ve
Kudüs konusundaki mücadelemizi son nefesimize kadar sürdüreceğiz.
Bu
vesileyle Genel Kurulu saygıyla selamlıyorum.
BAŞKAN
– Sayın Gürer…
6.- Niğde Milletvekili Ömer Fethi Gürer’in, iktidarın
esnafa sahip çıkmasını temenni ettiğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan.
Çiftçilerimiz
gibi esnaflarımız da büyük sıkıntı yaşamaktadır, sicil affı büyük
beklentisidir. 2019 yılında parasal tutarı 21 milyar olan toplam 916.169 senet
vadesinde ödenmediği için protesto olmuştur. UYAP istatistiklerine göre 1
Ocak-26 Ocak 2020 günleri arasında toplam 619.771 yeni icra dosyası açılmıştır.
Aynı dönemde sonuçlanan dosya sayısı ise 528.995 olmuştur. Ticaret Bakanına
sordum, Bakanın yanıtına göre, 2018 yılında 135.780 adet iş yeri kapanmıştır.
Niğde ilinde kapanan iş yeri sayısı ise 816 adettir. Bakan “1.299 yeni açılan
iş yeri var.” diyor. Araştırdım, 20 Suriyeli yeni iş yeri açmış ama daha önce
açılan iş yerleri, var olup da oda kaydı olmayanlar kayıt altına alınmıştır
yani rakamlarla oynanıp burada da gerçekler örtbas edilmektedir. Esnafın
yaşadığı sorunlar her geçen gün artmaktadır, bu konuda iktidarın duyarlı
olmasını, esnaflarımıza sahip çıkmasını temenni ediyorum.
BAŞKAN
– Sayın Karasu…
7.- Sivas Milletvekili Ulaş Karasu’nun, Sivas ili
Toprak Mahsulleri Ofisi Kangal Ajans Amirliğinin kapatılmasıyla tarımsal
üretimde bulunan çiftçilerin özel şirketlere ait depolara mahkûm edildiğine
ilişkin açıklaması
ULAŞ
KARASU (Sivas) – Teşekkür ediyorum Sayın Başkan.
Sivas
Kangal ilçemizde bulunan Toprak Mahsulleri Ofisi Ajans Amirliği Genel
Müdürlükçe alınan kararla kapatılarak Ofis “tesisli üretim” statüsüne
düşürülmüştür. İlçede faaliyet gösteren Ofisin alınan bu kararla kapısına kilit
vurulacak, gerekli hâllerde sadece bir ay açık tutulacaktır. 
Kangal’da
tarımsal üretimde bulunan çiftçilerimiz özel şirketlere ait lisanslı depolara
mahkûm edilmiştir. Uygulamayla bölgedeki tarımsal üretim düşüşe geçecek,
çiftçilerimizin maliyetleri artacak ve bunun sonucu olarak pazardaki fiyatlar
artışa geçecektir. Üretilen nohudun satılacağı bir kurum kalmamıştır. Geçmişte
çiftçilerimizin kara gün dostu olarak kurulan TMO’lar şimdi Anadolu’da
kapatılmakta; Katar’ın, Rusya’nın çiftçisinin ürününü satın almaya
çalışmaktadır. Bu tarım politikasından vazgeçmediğiniz takdirde bu gidişle
çiftçilerimizi kuru soğana bile muhtaç edeceksiniz.
BAŞKAN
– Sayın Beko…
8.- İzmir Milletvekili Kani Beko’nun, 2019 yılı
verilerine göre İşsizlik Sigortası Fonu’na son yılların en yüksek işsizlik
ödeneği başvurusu yapıldığına ve ülkede ağır bir ekonomik kriz yaşandığına
ilişkin açıklaması 
KANİ
BEKO (İzmir) – Sayın Başkan, değerli milletvekilleri; bugün açıklanan veriler
sonucunda öğreniyoruz ki 2019 yılında işsizlik maaşına başvuranların sayısı 1
milyon 961 bin 614 kişiye ulaşmıştır. Ortaya çıkan bu veri, ülkedeki işsizliğin
geldiği korkunç noktayı gözler önüne sermektedir. İşsizlik Sigortası Fonu’nun
2019 yılı verilerine göre, son yılların en yüksek işsizlik ödeneği başvurusu
yapılmıştır. Fonun gelirlerinde artış olmasına rağmen ilk defa gelir-gider
farkı bu kadar düşük olmuştur. Ülke ağır bir ekonomik kriz yaşamaktadır,
işsizlik rakamları da bu durumu açıkça ortaya koymaktadır. İşsizlik verileri
cumhuriyet tarihinin en yüksek noktasına gelmiştir. Ekonomik krizin faturası
bugüne kadar hep emekçilere kesildi, onlar işsiz kaldı, onların alım gücü
düştü. AKP Hükûmetinin iç ve dış siyasetteki vahim hataları Türkiye’yi bir
krize doğru sürüklemiştir. Krizin bedelini ödemeyeceğiz, emekçilerin ödemesine
de müsaade etmeyeceğiz.
BAŞKAN
– Sayın Taşcıer...
9.- Ankara Milletvekili Gamze Taşcıer’in, Ankara ilinin
hava kirliliği sorununun çözümüne yönelik Ankara Büyükşehir Belediyesinin
attığı adıma ilişkin açıklaması
GAMZE
TAŞCIER (Ankara) – Teşekkür ederim Sayın Başkan. 
Ankara’da
çok uzun yıllardır ciddi bir hava kirliliği yaşıyoruz, ne yazık ki yıllardır da
bu sorun çözülemedi. Dün de hava kirliliği göstergesi olan Hava Kalitesi
İndeksi 150’nin üzerinde seyretti. Geçmiş dönem yönetiminin tırmandırdığı bu
soruna karşı Mansur Yavaş Başkanlığındaki Ankara Büyükşehir Belediyemiz adım
atıyor. Kömür yardımı yapılan hemşehrilerimize doğal gaz kartlarına yükleme
yaparak ve yardımları artırarak sürdürmek istiyoruz. Eğer BAŞKENTGAZ abonelik
ücretlerini karşılamayı kabul ederse Ankaralılar olarak daha temiz bir havaya
kavuşacağız. Meclisten, şirketin kendisine de faydası olacak bu öneriyi
ivedilikle kabul etmesi çağrısını tüm hemşehrilerim adına iletiyor, şimdiden
Ankaralılara hayırlı olmasını diliyorum.
BAŞKAN
– Sayın Şimşek...
10.- Mersin Milletvekili Baki Şimşek’in, Türkiye’nin
deprem kuşağında olduğunun unutulmaması ve kalıcı çözümlerin deprem yaşanmadan
ortaya konulması gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Elâzığ
ve Malatya’da yaşanan deprem milletimizi derinden üzmüştür. Anaların,
babaların, çocukların feryadı bütün yurtta yankı bulmuş ve milletimiz yaraları
sarmak için seferber olmuştur. Duygusal bir milletiz, depremden sonra yapılacak
olanları günlerdir tartışıyoruz ama Türkiye’nin bir deprem ülkesi, deprem
kuşağında olduğunu unutuyoruz ve maalesef, depremden sonra bu konuları
konuşmaktan vazgeçiyoruz, gerekli tedbirleri almıyoruz. Sorun parada değil,
sorun kafada. Bunu siyasetüstü görüp bütün siyasi partilerin ortak bir çözüm
arayışıyla depremle ilgili kalıcı çözümler aranmasını... 
Üç
tür binada yıkım var: Bir, fukaralıktan olan binalar, köylerdeki kerpiç
binalar; iki, projesiz ve denetimsiz yapılan binalar; üç, özellikle 1980-1990
yılları arası yapılan ve en çok can kaybının yaşandığı Elâzığ ve Yalova
depreminde müteahhitlerin malzemeden çalarak yapmış olduğu binalar. Bunların
ivedi tespitlerinin yapılarak bununla ilgili ciddi ödeneklerin ayrılması ve el
birliğiyle deprem yaşanmadan çare aranmasını temenni ediyor, saygılar
sunuyorum. 
BAŞKAN
– Sayın İlhan…
11.- Kırşehir Milletvekili Metin İlhan’ın,
öğretmenlerin 2020 yılı Ocak ayı ara tatil özür grubu atamalarında il, ilçe
emri uygulamasının kaldırılmasının mağduriyet oluşturduğuna ilişkin açıklaması
METİN
İLHAN (Kırşehir) – Teşekkür ederim Sayın Başkanım. 
Öğretmenlerimizin,
2020 yılı Ocak ayında, aile birliği, sağlık, can güvenliği mazeretleri ve
engellilik durumu ile diğer nedenlere bağlı yer değiştirmelerinde sınırlı
sayıda kontenjan dâhilinde atamaları gerçekleştirilmiştir. Bu yıl ara tatil
özür grubu atamalarında il, ilçe emri uygulaması yapılmamıştır ancak il, ilçe
emri önceki yıllarda ara tatil atamalarında uygulanmıştır. İl, ilçe emri
uygulamasının kaldırılması binlerce öğretmenimiz için çok büyük mağduriyet
oluşmasına sebebiyet vermiştir. Devlet, Anayasa’mızın 41’inci maddesinde açıkça
belirtildiği üzere, aile birliği ve bütünlüğünü korumak ve sağlamakla
yükümlüdür. Bu sebeple, henüz ara tatil de bitmemişken Sayın Bakanın sayıları yaklaşık
15 bini bulan bu öğretmenlerimize güzel bir haber vererek anne ve babalarından
ayrı olan yavrularımızı sevindireceğini umuyor ve bekliyoruz. 
Teşekkür
ederim. 
BAŞKAN
– Sayın Fendoğlu…
12.- Malatya Milletvekili Mehmet Celal Fendoğlu’nun,
Malatya ve Elâzığ illerinde meydana gelen deprem nedeniyle bölgede üniversite
eğitimi alan öğrencilerin yapılmamış bütünleme sınavlarının ertelenmesini ve
bir defaya mahsus on-line sınav hakkının verilmesini talep ettiğine ilişkin
açıklaması
MEHMET
CELAL FENDOĞLU (Malatya) – Teşekkür ederim Başkanım. 
Malatya
ve Elâzığ’da meydana gelen deprem, bölgede eğitim alan öğrencilerimiz için de
endişe ve kaygıları beraberinde getirmiştir. Dışarıda sabahlayan, bu nedenle
sınavlara da hazırlanamayan özellikle Elâzığ Fırat, Malatya İnönü ve Turgut
Özal Üniversitesi öğrencilerimiz depremin yarattığı psikolojik travmayı
atlatmadan sınavlarını düşünmektedirler. Öğrencilerimiz, içerisinde
bulundukları deprem psikolojisi ve yaşadıkları tedirginlikle bütünleme
sınavlarına nasıl hazırlanacak ve bu sınavlara nasıl girecekler malumunuzdur.
Bu nedenle, bölgemizde üniversite eğitimi alan öğrencilerimizin bize ilettiği,
yapılmamış olan bütünleme sınavlarının ertelenmesi ve bir defaya mahsus
uzaktan, on-line sınav yapma hakkının verilmesi talepleridir. İlgili
bakanlıklara duyururum. 
Teşekkür
ederim. 
BAŞKAN
– Sayın Kılavuz…
13.- Mersin Milletvekili Olcay Kılavuz’un, Türk
vatanının bekası, Türk milletinin selameti uğruna mücadele eden korucuların
maaş ve özlük haklarının düzenlenerek ekonomik ve sosyal haklara kavuşmalarını
sağlayacak sistemin hayata geçirilmesi gerktiğine ilişkin açıklaması
OLCAY
KILAVUZ (Mersin) – Teşekkür ediyorum Sayın Başkan. 
Korucularımız,
Türk vatanının bekası, Türk milletinin selameti uğruna mücadele eden isimsiz
kahramanlardır. “Bayrak inmesin, vatan bölünmesin.” diyerek canlarını ve
kanlarını ortaya koyan korucularımız şehit vermişler, gazi olmuşlardır. Terörle
mücadelede hayati öneme sahip olan kahramanlarımızın maaş ve özlük hakları
düzeltilmeli, ekonomik ve sosyal haklarına kavuşmalarını sağlayacak sistem
ortaya konulmalıdır. Korucularımızın görev tanımları net bir biçimde
belirlenmeli, aile yardımı almaları sağlanmalı, görev ücretleri, yurt dışı
görev tazminatları ve maaşları iyileştirilmelidir. Korucularımızın her şart ve
koşul altında daima yanlarındayız. 
Saygılar
sunuyorum.
BAŞKAN
– Sayın Gündoğdu…
14.- Kırklareli Milletvekili Vecdi Gündoğdu’nun, on
yedi yılda en karanlık yıllarını yaşayan esnafı sefaletten kurtaracak hangi
tedbirlerin alınacağını öğrenmek istediklerine ilişkin açıklaması
VECDİ
GÜNDOĞDU (Kırklareli) – Teşekkür ediyorum Sayın Başkan.
Hazine
Bakanının yanlış ekonomi politikaları sonucunda, esnafımız bir yandan AVM’lere
karşı yaşam mücadelesi verirken bir yandan da “Vergi ve prim borçlarını nasıl
öderim?” diye çırpınıyor. TESK verilerine göre Türkiye'de en fazla esnaf iflası
AKP’li yıllarda yaşandı. 2005 yılında tam 282 bini aşkın esnafımız, 2011
yılında 143 bin, 2019’da ise 114.977 esnaf kepenk kapattı. On yedi yıllık AKP
döneminde kepenk kapatan esnaf sayısı rekor kırarak tam 1 milyon 896 bin oldu
yani on yedi yıllık AKP hükûmetleri esnafa aş, iş, refah, zenginlik getirmedi.
AKP on yedi yılda esnafa sefaleti, siftahsız günleri, kapanan kepenkleri yani
en karanlık yılları yaşattı. Esnafa yaşattığınız sefaletten kurtaracak hangi
tedbirleri almayı düşünüyorsunuz, çok merak ediyoruz. 
BAŞKAN
– Sayın Kılıç…
15.- Kahramanmaraş Milletvekili İmran Kılıç’ın, 28 Ocak
Misakımillî’nin kabul edilişinin 100’üncü yıl dönümüne ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Bölgemizin,
Filistin’in ve Kudüs’ün bugününü ve geleceğini çok olumsuz etkileyecek tarafgir
ve adaletsiz emperyalist kararları kınıyorum. Dün Misakımillî, diğer tabirlerle
ahdimillî, millî yemin ve ulusal ahdin edilişinin yıl dönümüydü. Bu, Kurtuluş
Savaşı’mızın siyasi manifestosu olan 6 maddelik bir bildiriydi. Misakımillî’nin
ana hatları Erzurum ve Sivas Kongreleri’nde biçimlendi. İstanbul’da toplanan
son Meclis-i Mebusan tarafından 28 Ocak 1920’de oy birliğiyle kabul edilip 7
Şubatta kamuoyuyla paylaşılan bu bildiri, Birinci Dünya Savaşı’nı sona
erdirecek olan barış anlaşmasının da Türkiye'nin kabul ettiği asgari barış
şartlarını içerir. Türkiye Cumhuriyeti’nin bugünkü sınırları büyük ölçüde
Misakımillî ilkeleri doğrultusunda oluşmuş, birçok vatan toprağı da yad ellere
terk edilmiştir.
BAŞKAN
– Sayın Çelebi…
16.- İzmir Milletvekili Mehmet Ali Çelebi’nin, Gazi
Meclisin gazilere sahip çıkarak mağduriyetlerinin giderilmesi gerektiğine
ilişkin açıklaması
MEHMET
ALİ ÇELEBİ (İzmir) – Teşekkürler Sayın Başkan.
Gazilerimizin
emekli maaşları birçok kez uyarmamıza rağmen kesilmişti, kanun teklifim şu an
komisyonda bekliyor. Cumhurbaşkanı “Gereği yapılacak.” dedi, sonuç sıfır.
Yandaşların vergi borcu silinecekse hızlı; haciz yasası, trafik cezası, imar
barışı elektrik, doğal zammı hızlı; yargıya talimat hızlı, rant kararları
hızlı, saraylar yaptırmak hızlı ama burada hayli yavaşsınız. Yüreğiniz
titremiyor mu değerli milletvekilleri? Kahramanlarına bunu yapan bir millet
helak olur. Bu utancı acil düzeltelim, Gazi Meclis gazisine sahip çıksın
diyorum.
Yüce
Meclisi saygıyla selamlıyorum.
BAŞKAN
– Sayın Altaca Kayışoğlu.
17.- Bursa Milletvekili Nurhayat Altaca Kayışoğlu’nun,
Bursa ili Gemlik ilçesinde Marmara Kimya Sanayi Şirketinin kimyasal madde
üretimindeki kapasite ve çeşitlilik artışının yaratacağı sorunlara ilişkin
açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkanım.
Buradan
Çevre Bakanına sesleniyorum: Kısa bir süre önce, yüksek deprem riski nedeniyle
bir kararnameyle taşımak istediğiniz Gemlik ilçesinde, Marmara Kimya Sanayi
Anonim Şirketinin kapasite artırımı ve ürün çeşitliliğini artırma anlamındaki
başvurusuna, Çevre ve Şehircilik İl Müdürlüğü ÇED Olumlu Raporu verdi. Projede,
çeşitli kimyasalların üretimi için denizden alınacak soğutma amaçlı su 10
santigrat ısıtılarak tekrar denize deşarj edilecek ve tekrar atık su da denize
deşarj edilecek. Dolayısıyla, özetle, kimyasallardaki kapasite ve çeşitlilik
artışı nedeniyle Gemlik Körfezi kirlenecek, deniz suyu ısınacak, ekolojik
sistem bozulacak, balıkçılıkla ilgilenen vatandaşlarımız bundan etkilenecek,
bir marka olan Gemlik zeytinciliği bundan etkilenecek; en önemlisi de fay hattı
üzerindeki bu kimyasal çok büyük bir risk oluşturacak. Bu bir cinayettir,
bundan vazgeçin diyorum.
BAŞKAN
– Sayın Şevkin….
18.- Adana Milletvekili Müzeyyen Şevkin’in, Adana
İncirlik Hava Üssü’nde çalışan Türk işçilerden 424’ünün işine son verilmesi
olayına sessiz kalınmaması, Kayı İnşaatın Litvanya ve Cezayir’deki projelerinde
çalışan ve maaşlarını alamayan Türk işçilere sahip çıkılması gerektiği
konusunda Aile, Çalışma ve Sosyal Hizmetler Bakanı ile Dışişleri Bakanına
seslendiğine ilişkin açıklaması
MÜZEYYEN
ŞEVKİN (Adana) – Teşekkür ederim Sayın Başkan.
Ben
de buradan Dışişleri Bakanlığı ve Çalışma Bakanlığına seslenmek istiyorum:
Adana İncirlik Hava Üssü’nde çalışan 890 Türk işçiden 424’ü için çıkış işlemi
başlatılmıştır. ABD’li Vectrus şirketi Amerika’nın bölgeden çekilmesini bahane
göstererek bu işçilerin işine son vermiştir. Neredeyse yarısının işine son
verilen bu durumda, ekonomik kriz ortamının da olduğu bu ortamda işçi
çıkarılması yeni sorunları beraberinde getirecektir. Sorgusuz sualsiz toplu
işçi kıyımlarına sessiz kalınmamalıdır. 31 Mart 2020 itibarıyla yeni bir toplu
sözleşme dönemine girilecek ve ABD’nin bu vurdumduymaz tavrı yüzünden
sözleşmenin seyri etkilenebilecek. ABD’nin -her bölgede- barışı bozmak adına
yaptığı bu davranışına izin verilmemesi gerekir diye düşünüyorum.
(Mikrofon
otomatik cihaz tarafından kapatıldı) 
MÜZEYYEN
ŞEVKİN (Adana) – Yine, benzer şekilde, Litvanya ve Cezayir’de bir Türk firması
olan Kayı İnşaat... Dışişleri Bakanlığına buradan defalarca seslenmemize rağmen
sonuç elde edilemedi. Türk işçileri mağdur. Millî olduğunu iddia edenler neden
Türk işçilere sahip çıkmıyor?
BAŞKAN
– Sayın Ünver...
19.- Karaman Milletvekili İsmail Atakan Ünver’in,
Karaman, Konya, Aksaray ve Niğde illerinin pancar tarlalarında görülen çizgili
yaprak kurdunun verim kaybına yol açması nedeniyle çiftçinin eksik tonaj cezasıyla
karşı karşıya kalması hususuna Tarım ve Orman Bakanlığının kayıtsız kaldığına
ilişkin açıklaması
İSMAİL
ATAKAN ÜNVER (Karaman) – Daha önce, defaatle, 71 bin dekar alanda pancar
ekilen, seçim bölgem Karaman’ın yanı sıra, Konya, Aksaray, Niğde gibi komşu
illerimizin pancar tarlalarında görülen çizgili yaprak kurdunun yüzde 30-40
oranında verim kaybına yol açtığı ve bu sebeple çiftçimizin eksik tonaj
cezasıyla karşı karşıya kaldığını ifade etmiş, çiftçimize ceza uygulanmaması
için gerekli çalışmaların yapılmasını talep etmiştim. Tarım ve Orman Bakanlığı,
yazılı soru önergeme verdiği cevapta, şeker fabrikaları ile çiftçi arasında
yapılan sözleşmelere atıfla, bu konunun mücbir sebep olarak
değerlendirilebileceğini ancak bunun sözleşmenin taraflarını ilgilendirdiğini
ifade etmiştir.
Şimdi,
buradan Tarım ve Orman Bakanına sesleniyorum: Bakanlık çiftçinin sorunlarına
kayıtsız kalacaksa, pancar çiftçisinin kota cezası sorunuyla ilgilenmeyecekse
“Görmedim, duymadım, bilmiyorum.” diyerek üç maymunu oynayacaksa niye vardır?
Teşekkür
ediyorum.
BAŞKAN
– Sayın Çakırözer...
20.- Eskişehir Milletvekili Utku Çakırözer’in, hizmete
açılan Eskişehir Şehir Hastanesinin eksikliklerin giderilmesi gerektiğine ve
sağlık hizmetinin bir bütün olduğuna ilişkin açıklaması
UTKU
ÇAKIRÖZER (Eskişehir) – Teşekkür ederim Sayın Başkanım.
Eskişehir’de
bir buçuk yıl önce Eskişehir Şehir Hastanesi hizmete açılırken bu hastanede var
olan eksikleri sıraladığımızda, hastanede gerçek anlamda merdiven olmadığından
ve yaşanan mağduriyetlerden bahsetmiştik.
Şimdi,
hastanede bulunan ve acil durumlarda kullanılması gereken yangın
merdivenlerinin sadece hastane personeli tarafından personel kartıyla
kullanılabildiğini öğrendik. Hastane içinde bulunan kişilerin güvenli bir
biçimde tahliyesi için kullanılması gereken yangın merdivenlerinin giriş ve
çıkışlarının sadece personel kartıyla yapılıyor olması, olası bir yangın
durumunda yaşanacak faciayı gözler önüne sermektedir. Sağlık hizmeti bir
bütündür. Yangın merdivenleri sadece hastane çalışanları için değil, hastaneden
hizmet alan tüm yurttaşların her koşulda kullanabileceği şekilde açık
tutulmalıdır. Bu konunun gereğinin bir an önce yapılmasını istiyoruz.
BAŞKAN
– Teşekkürler değerli milletvekilleri.
Şimdi
de Sayın Grup Başkan Vekillerinin söz taleplerini karşılayacağım.
İlk
söz, İYİ PARTİ Grup Başkan Vekili Sayın Türkkan’da.
Buyurun
Sayın Türkkan.
21.- Kocaeli Milletvekili Lütfü Türkkan’ın, 2019 yılı verilerine göre İşsizlik Sigortası Fonu’na son
yılların en yüksek işsizlik ödeneği başvurusu yapıldığına ve işsizliğin
ülkemizin en büyük problemi olduğuna, ABD Başkanı Donald Trump’ın yüzyılın
planı olarak açıkladığı sözde Orta Doğu Barış Planı’na, Batı Şeria, Gazze ve
Doğu Kudüs’ü kapsayan, sınırları içerisinde başkenti Kudüs olan bağımsız bir
Filistin devletinin kurulmasının tek çözüm olduğuna, Belçika’nın PKK’nın terör
örgütü değil savaşan taraf olduğu yönündeki kararını şiddetle kınadıklarına,
Belçika hükûmetine bu konuda nota verilmesi ve Belçika’yla olan ilişkilerimizin
revize edilmesi gerektiğine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; 2019 yılında 1
milyon 900 binden fazla insanımız işsizlik sigortasına başvurdu. 2018’de bu
sayı yaklaşık 1 milyon 600 bindi yani bir yılda 300 bin kişi daha arttı.
İşsizlik Sigortası Fonu’na, 2019 yılı verilerine göre, son yıların en yüksek
işsizlik ödeneği başvurusu yapıldı. Yalnız, aralık ayı sonu itibarıyla işsizlik
sigortası ödemesi yapılan kişi sayısı 595.783 olarak kayda geçti. Yani
başvuranların sadece ve sadece yüzde 25’ine İşsizlik Fonu’ndan para ödenebildi.
Hazine ve Maliye Bakanı Sayın Berat Albayrak ekonomide olumlu yönde gelişmeler
olduğunu açıklarken ve Hükûmetimiz de pembe tablolar çizerken ülkemizin bu
gerçeği karşımızda duruyor.
İşsizlik
hâlâ ülkemizin en büyük problemi. İnsanımız geçinemiyor. Vatandaşın mutfağında
tencere kaynamıyor. Evinin doğal gaz faturasını ödeyemiyor vatandaş, elektrik
faturasını ödeyemiyor. Dün Genel Başkanımız Sayın Meral Akşener de söyledi,
büyük şehirlerde dahi doğal gaz sarfiyatında ciddi anlamda bir düşme var.
İnsanlar artık ısınmaktan bile imtina etmeye başlamışlar. Dilimizde tüy bitti;
artık gereksiz, gerçeklikten uzak rakamlar vermekten vazgeçin; insanımızın
karnını doyuracak, insanımızı çaresizlikten kurtaracak çözümler üretin. 
Sayın
Başkan, değerli milletvekilleri; Amerika Devlet Başkanı Trump, seçim
yaklaşırken, alışılagelmiş tavrını sergileyip Yahudi lobilerine şirin gözükmek
için, sözde yüzyılın planı olarak tanıtılan İsrail’in yayılmacı hedeflerini
açıkladı. 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Türkkan. 
LÜTFÜ
TÜRKKAN (Kocaeli) – Açıklanan bu plan Batı Şeria’daki ilhakı meşrulaştırma
amacındadır. Planda Trump bir yandan iki devletli çözüm söyleminden bahsederken
diğer yandan Kudüs’ü İsrail’in başkenti kabul ederek birbiriyle çelişmiştir;
asıl amacının Filistin’e devlet vermek değil, İsrail’e alan açmak olduğunu bir
kere daha göstermiştir. Filistin’in bu teklifi kabul etmeyeceği aşikârdır ve
haktır. Kendilerine sunulan güya devlet olma anlaşmasını kabul etmeyecek olan
Filistin terörist kabul edilip İsrail’in işgali meşrulaştırılacaktır. Bizim,
Filistin meselesine bakışımız nettir. 4 Haziran 1967 tarihli, Batı Şeria,
Gazze, ve Doğu Kudüs’ü de kapsayan, sınırları içerisinde başkenti Kudüs olan
bağımsız bir Filistin devletinin kurulması kararı buradaki tek çözümdür. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Türkkan, toparlayın lütfen. 
LÜTFÜ
TÜRKKAN (Kocaeli) – Kudüs’ten ve Kudüs’ün herhangi bir parçasından feragat
edilmesi mümkün değildir. İsrail’in Kudüs’ü işgal etme faaliyetleri gerçeklerin
üzerini örtme ve Kudüs’ün tarihî dokusunu bozma çabaları bizim için yok
hükmündedir. 
Sayın
Başkan, değerli milletvekilleri; dün, Belçika’da, Türkiye'nin temyize götürdüğü
PKK davasında karar çıktı. Yargıtay, PKK’nın terör örgütü olmadığı yönündeki
alt mahkeme kararını onayladı. Geçen yıl istinaf mahkemesinin PKK’nın terör
örgütü olarak değerlendirilmeyeceği ve bu çerçevede yargılamanın söz konusu
olamayacağı yönündeki kararı dün temyiz mahkemesinde de onaylanmış oldu.
Böylece, bu kararla, Belçika PKK’nın terör örgütü değil, savaşan taraf olduğunu
ilan etmiştir. Bu, kesinlikle kabul etmeyeceğimiz bir karardır; kararı
reddediyoruz, şiddetle kınıyoruz. 
(Mikrofon
otomatik cihaz tarafından kapatıldı)
BAŞKAN
– Sözlerinizi bağlayın lütfen Sayın Türkkan.
Buyurun.

LÜTFÜ
TÜRKKAN (Kocaeli) – Bu skandal karar asla cevapsız kalmamalıdır. Dışişleri
Bakanlığımızın Belçika Hükûmetine nota vermesini ve Belçika’yla olan
ilişkilerimizi yeniden revize etmesini ivedilikle bekliyoruz. 
Yüce
Parlamentoyu saygıyla selamlıyorum. 
BAŞKAN
– Teşekkürler Sayın Türkkan.
Şimdi
söz sırası Milliyetçi Hareket Partisi Grup Başkan Vekili Sayın Erkan Akçay’da. 
Buyurun
Sayın Akçay. 
22.- Manisa Milletvekili Erkan Akçay’ın, ABD Başkanı
Donald Trump’ın yüzyılın planı olarak açıkladığı sözde Orta Doğu Barış
Planı’na, 15 Kasım 1988’de bağımsızlığını ilan eden Filistin’i yok sayan ve
Müslümanların ilk kıblesi olan Kudüs’ü İsrail’in başkenti olarak ilan eden bu
planın küstahlıktan başka bir şey olmadığına, MHP Genel Başkanı Devlet
Bahçeli’nin Orta Doğu coğrafyasının Türkiye açısından tarihî bağlamda kültürel
ve siyasi önemini 18 Mayıs 2018 tarihinde Yenikapı’daki “Zulme Lanet, Kudüs’e
Destek” mitinginde ifade ettiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
ABD
Başkanı Trump, göreve başladığı 20 Ocak 2017 tarihinden bu yana “yüzyılın
anlaşması” olarak nitelediği sözde barış planını sık sık dile getirmiş,
emperyal ve sinsi planlarını, emellerini dışa vurmuştur. Filistin’de bir Yahudi
devleti kurmayı amaçlayan emperyal senaryo 1917’de Balfour Deklarasyonu’yla
yazılmaya başlanmıştı. 6 Aralık 2017 tarihinde Trump’ın Kudüs’ü İsrail’in
başkenti olarak kabul ettiğini açıklaması, Tel Aviv’deki ABD Büyükelçiliğini
Kudüs’e taşıma kararı alması, aynı senaryonun yakın tarihteki kesitleridir. 
Bu
işgüzar ve iş birlikçi senaryonun hâlen yazılmaya devam ettiğini, adım adım
Filistin’in ve Filistinlilerin yok edilmeye çalışıldığını görmekteyiz. Trump,
Netanyahu’yla kameralar karşısına geçmiş ve “yüzyılın planı” adını verdiği Orta
Doğu Barış Planı’nı açıklamıştır. Açıkçası, kendi kendilerine gelin güvey
olmuşlardır. Uluslararası hukuku hiçe sayan, 15 Kasım 1988’de bağımsızlığını
ilan eden Filistin’i yok sayan, Müslümanların ilk kıblesi olan Kudüs’ü
İsrail’in başkenti olarak ilan eden bu mütecaviz plan küstahlıktan,
şımarıklıktan başka bir şey değildir. 
Orta
Doğu coğrafyasının, bilhassa Filistin’in Türkiye açısından tarihî bağlamda
kültürel ve siyasi önemi, Genel Başkanımız Sayın Devlet Bahçeli tarafından
“Filistin” başlıklı bütün gündem ve konuşmalarda ifade edilmiş ve
vurgulanmıştır. Bir zamanlar ata toprağı olan ve Türk’ün millî hafızasında yer
tutan coğrafyanın selameti ve salahiyetinin ülkemiz açısından bugün dahi ne
kadar elzem olduğu şu şekilde ifade edilmiştir. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Akçay.
ERKAN
AKÇAY (Manisa) – Sayın Genel Başkanımız, uluslararası siyaseti “dünyanın 6K
problemi” olarak değerlendirerek, bunları da Kudüs, Kerkük, Kaşgar, Kıbrıs,
Karabağ, Kosova şeklinde yorumlamış ve 18 Mayıs 2018 tarihinde Yenikapı’da
düzenlenen “Zulme Lanet, Kudüs’e Destek” toplantısında yaptığı konuşmasında
Milliyetçi Hareket Partisinin bu meseleye bakış açısını şu şekilde ifade
etmiştir: “Kerkük’ten Kudüs’e, Telafer’den Kıbrıs’a, Kaşgar’dan Karabağ’a
yaşanan her acının, yapılan her saldırının, kurulan her tuzağın hem hasmı hem
de karşısındaki haysiyet kalesiyiz çünkü biz büyük Türk milletiyiz.”
Teşekkür
ediyorum Sayın Başkan. (MHP ve AK PARTİ sıralarından alkışlar) 
BAŞKAN
– Teşekkürler Sayın Akçay.
Söz
sırası şimdi de Halkların Demokratik Partisi Grup Başkan Vekili Hakkı Saruhan
Oluç’ta. 
Buyurun
Sayın Oluç.
23.- İstanbul Milletvekili Hakkı Saruhan Oluç’un,
Türkiye’de demokrasi, insan hakları, özgürlükler, hukukun üstünlüğü ve yargı
alanında yaşanılanlara ilişkin eleştirilerini her gün her toplantıda dile
getirdiklerine, Birleşmiş Milletler Evrensel Periyodik İzleme Toplantısı’nda
insan hakları karnesi incelenen Türkiye'nin uğradığı ağır eleştirilere,
Uluslararası Şeffaflık Örgütünün açıkladığı 2019 yılı Yolsuzluk Algısı
Endeksi’ne ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, burada bizim her gün, neredeyse her oturumda, her toplantıda,
komisyonlarda dile getirdiğimiz bazı gerçekler var. Türkiye’de demokrasi, insan
hakları, özgürlükler, hukukun üstünlüğü, yargı alanında yaşananlara ilişkin
eleştirilerimizi dile getiriyoruz ama elbette sadece biz görmüyoruz bunu, dünya
âlem görüyor.
Bakın,
Birleşmiş Milletler Evrensel Periyodik İzleme Toplantısı’nda -Türkiye oturumu
dün gerçekleşti- Türkiye'nin insan hakları karnesi inceleniyor ve Türkiye, o
toplantıya katılan Birleşmiş Milletler İnsan Hakları Konseyinin üye ülkelerinin
temsilcilerinin olduğu toplantıda çok ağır eleştiriye uğruyor.
Eleştiri
konularına baktığımızda şunları görüyoruz: Düşünce ve ifade özgürlüğü yok,
basın özgürlüğü kullanılamıyor, işkence ve kötü muamele var, sivil ölümleri
var. “Kayyum uygulaması bir insan hakları ihlalidir.” diyor toplantıya
katılanların ve konuşma yapanların neredeyse hepsi. Türkiye’yi basın ve ifade
özgürlüğü konusunda saygı göstermeye çağırıyorlar, düşünce ve ifade özgürlüğü
konusunda saygılı davranmaya çağırıyorlar, halkın oylarıyla seçilmiş insanların
görevden alınmasına ve tutuklanmasına son verilmesi çağrısı yapıyorlar, terörle
mücadele yasalarının muhalefeti susturma aracı hâline getirildiğini ifade
ediyorlar, kadına şiddetin son bulması ve bu konuda duyarlı davranılması
çağrısı yapıyorlar. 
Burada
konuştuğumuz neredeyse her şey, Türkiye’deki yargının bağımlılığı ve
taraflılığı konusunda konuştuğumuz her şey, hukukun üstünlüğünün ortadan
kalktığı konusunda konuştuğumuz her şey, insan hakları ve demokratik hak ve
özgürlükler konusunda bunların ihlal edildiğine ilişkin konuştuğumuz her şey
oralarda dile getiriliyor.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Oluç.
HAKKI
SARUHAN OLUÇ (İstanbul) - Türkiye adına bu toplantıya katılan Türkiye Dışişleri
Bakan Yardımcısı ve Büyükelçi Faruk Kaymakcı Türkiye temsilcisi olarak söz
alıyor ve tabii ki beklenen bir şekilde, Türkiye’de insan hakları ihlallerinin
olmadığını; basın, düşünce ve ifade
özgürlüğünün olduğunu; toplantı özgürlüğünün olduğunu anlatıyor. Külliyen doğru
olmayan, aslında yalanlara dayanan ifadelerde bulunuyor. Elbette inandırıcı
değil yani bizim için olmadığı gibi o toplantıya katılan uluslararası
temsilciler tarafından da inandırıcı bulunmuyor. Fakat Kaymakcı’nın inandırıcı
olmayan laflarının ötesinde bir lafı var ki ibret olsun diye burada söylemek
istiyorum. Cumartesi Annelerini soruyorlar bu toplantıda “Neden engelleniyor
Cumartesi Annelerinin yıllardır süren barışçı eylemleri?” diye ve Kaymakcı ne
diyor biliyor musunuz? “Turistleri rahatsız ettiği için.” Cumartesi Annelerinin
yıllardan beri sürdürdükleri Galatasaray’daki buluşmanın İçişleri Bakanı
tarafından zorla, şiddetle engellenmesinin nedeni turistleri rahatsız ettiği
içinmiş. 
(Mikrofon
otomatik cihaz tarafından kapatıldı) 
BAŞKAN
– Toparlayın lütfen Sayın Oluç. 
HAKKI
SARUHAN OLUÇ (İstanbul) - Utanç verici bir ifade Türkiye temsilcisinin
kullandığı, gerçekten ayıplamaktan başka ne diyebilir insan bilmiyorum. 
Fakat
uluslararası alanda sadece bununla geçmiyor mesele. Bakın, Uluslararası
Şeffaflık Örgütü 2019 yılı Yolsuzluk Algısı Endeksi’ni açıkladı ve 2019 yılı
sonuçlarını kamuoyuyla paylaştı. Türkiye 2019 yılında 39 puanla 180 ülke
arasında 91’inci sıraya geriledi. Şimdi, diyeceksiniz: “180 varmış, biz
yarısında yer alıyoruz.” Geçtiğimiz yıla göre 2 puan kaybediyor Türkiye ve bir
yıl içinde 13 basamak geriye düşüyor. 2013 ile 2019 yılları arasındaki sürece
baktığımızda en çok düşüş yaşayan 3 ülkeden biridir Türkiye Uluslararası
Şeffaflık Örgütünün Yolsuzluk Algısı Endeksi’nde. 11 puan kaybederek 38 sıra
gerilemiş vaziyette ve Avrupa Birliği üyesi ülkelerle karşılaştırdığımızda
Türkiye en son sırada yer alıyor üye ülkeler arasında. Neden acaba?
(Mikrofon
otomatik cihaz tarafından kapatıldı) 
BAŞKAN
– Sözlerinizi bağlayın lütfen Sayın Oluç. 
Buyurun.

HAKKI
SARUHAN OLUÇ (İstanbul) - Bağlıyorum efendim.
Bu
yolsuzluk konusunda iktidar çok hassas olduğunu söylüyor. Hassas olunan durum
buysa yani bir de hassas olmasalar acaba nasıl bir durumla karşılaşacağız onu
gerçekten insan merak ediyor. Neden bu yolsuzluk konusunda, Yolsuzluk Algısı
Endeksi’nde bu kadar geriye düşüyoruz? Çünkü hukuksuzluk var, hukukun üstünlüğü
yok. Yargı bağımlı ve taraflı bir hâle gelmiş. Denetleyici ve düzenleyici kurullar işlemiyor. Ne Meclis denetleyici
görevini yapabiliyor ne denge denetleme mekanizmaları işliyor. Kuvvetler
ayrılığı bu “Cumhurbaşkanlığı hükûmet sistemi” adı altındaki ucube tarafından
ortadan kaldırılmış, kuvvetler tek kişide birleştirilmiş vaziyette. Kamu
ihalelerinde gerekli şeffaflık yok. Şimdi, bütün bunlar böyle olunca elbette ki
Yolsuzluk Algısı Endeksi’nde de çok geri noktalara düşmek mümkün hâle geliyor.
Bunlara işaret etmek istedim. 
Teşekkür
ederim.
BAŞKAN
– Teşekkürler Sayın Oluç.
Şimdi
de Cumhuriyet Halk Partisi Grup Başkan Vekili Engin Altay’da söz.
Buyurun
Sayın Altay.
24.- İstanbul Milletvekili Engin Altay’ın, Türkiye
Büyük Millet Meclisi olarak ABD ile İsrail arasında imzalanan anlaşmaya yönelik
tepkilerini ortaya koyacaklarına, İsrail medyası tarafından MİT Başkanına
yönelik hedef göstermeyi ve ithamı kabul etmelerinin mümkün olmadığına,
devletleri ve ülkeleri demokratik kılan kriterler arasında şeffaflık, hesap
verebilirlik ve hesap sorabilirliğin olduğuna, CHP Genel Başkanı Kemal
Kılıçdaroğlu’nun “Deprem vergileri nereye harcandı?” sorusuna Cumhurbaşkanı
Recep Tayyip Erdoğan’ın “Bay Kemal’e bu tür şeylerin hesabını vermeye zamanımız
yok.” ifadesine, kamuoyuna yansıyan Kızılay Genel Müdürlüğü ile BAŞKENTGAZ
arasındaki yazışmaya, acıların, depremlerin, milletin yardımseverliğinin istismar
edilmesine karşı Cumhuriyet Halk Partisi olarak mücadele edeceklerine ilişkin
açıklaması
ENGİN
ALTAY (İstanbul) – Teşekkür ederim Sayın Başkanım.
Sizi
ve yüce Genel Kurulu saygıyla selamlıyorum.
Sayın
Başkanım, bugünlerde hem Meclisimizin kendi gündemi var ama hem dünyada hem
ülkemizde hem bölgemizde de sıcak ve özel gündemler var. Bunlardan biri Amerika
Birleşik Devletleri ile İsrail’in arasında imzalanan malum anlaşma. Türkiye
Büyük Millet Meclisi olarak bugün buna hep birlikte, inşallah, yüksek bir refleks
göstereceğiz. Buna şimdi değinmiyorum bu sebeple.
E
tabii, bir diğeri de gene İsrail medyası tarafından Millî İstihbarat Teşkilatı
Başkanının âdeta Kasım Süleymani suikastına benzer bir şekilde hedef
gösterilmesidir. Bizim, tabii, bu noktada bunu kabul etmemiz mümkün değil.
Bilakis Sayın Erdoğan “Ben bununla muhatap olmam.” diyor ama neticede kaynak
İsrail olunca ve İsrail-Amerika arasındaki anlaşma sıcak, birbirine yakın
olunca buna da Türkiye'nin… Yani Türkiye'nin derken İsrail’in Amerika’yla
yaptığı anlaşmaya bugün inşallah Meclis çok yüksek refleks gösterecek ama bu
MİT Müsteşarımıza yapılan hedef gösterme ve hakaretle ilgili, yürütme
organından yüksek refleks beklemek millet adına hakkımızdır. Bunu biz
eleştiririz ama İsrail medyası tarafından Millî İstihbarat Teşkilatı Başkanına
yönelik böyle bir hedef gösterme tutumu ve ithamı kabul etmemiz mümkün değil.
Bunları konuşuruz inşallah. 
Ayrıca,
tabii, İdlib’den doğru bir tehlike var. Bu da yine Meclisimizin, grup önerileri
vesilesiyle gündeme gelecek bir konusu. Bunlara, konular gündeme geldiğinde
değineceğiz ancak Sayın Başkan, ben bu vesileyle şunu da söylemek istiyorum:
Sayın
Başkan, sayın milletvekilleri; devletleri ve ülkeleri demokratik kılan birçok
unsur vardır. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Altay.
Buyurun.
ENGİN
ALTAY (İstanbul) – Bir ülkede demokrasi var mı yok mu diye baktığınız zaman bir
sürü kritere göz atarsınız, bunların çoğunluğu varsa “Evet, bu ülke demokrasi
noktasında epey bir yol almış.” denilebilir. 
Tabii,
birçok kriter var, birçok unsur var ama unsurların biri de şeffaflıktır Sayın
Başkan. Bir ülkede devletin harcamaları şeffaflıktan uzaksa bu da demokrasi
karnesinde eksi, olumsuz etkileyici bir nottur. Yani hesap verebilirliktir,
beytülmalin kör kuruşunun çarçur edilmediğinin denetlenebilmesidir. Böyle
baktığımız zaman, bir demokrasi kriteri olarak bu konuda Türkiye’nin, özelde de
yürütmenin gerek Türkiye Büyük Millet Meclisine gerekse aziz milletimizin her
bir ferdine bu noktada şeffaflıktan uzak, hesap verebilirlikten uzak olduğunu
maalesef üzüntüyle görüyoruz. 
Tabii,
demokratik olma kriterlerinden biri de hesap verebilirlikle beraber hesap
sorabilirliktir. 
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın lütfen Sayın Altay.
ENGİN
ALTAY (İstanbul) – Vatandaşın ödediği kör kuruşun -bu, vergi olur, harç olur,
bağış olur- doğru ve yerinde harcanıp harcanmadığının hesabını da sorabilmesi
bir demokrasi kriteridir. Hesap soranların azarlanması, horlanması, aşağılanması
da demokrasilerde olabilirliği olmayan bir süreçtir.
Sayın
Başkan, bu vesileyle belirtmek isteriz ki -tekrar söylüyorum- Allah’ım
ülkemize, milletimize yeni acılar göstermesin gerek deprem bakımından gerek
başka felaketler bakımından. Lakin ortada bir tablo var, Elâzığ, Malatya
bölgemizde yaşanan deprem sonrası, Türkiye’de, Türk milleti her zamanki
ferasetiyle, yurtseverlik yaklaşımıyla, kardeşlik yaklaşımıyla, herkes karınca
kararınca elinden geldiğince belli katkıları ortaya koydu. Ama geldiğimiz noktada
geçmiş kötü örnekleri de anımsadığımızda, bu katkıların amacında ve yerinde
harcanmasıyla ilgili olarak kafalarda kuşku ve soru işaretleri var. 
(Mikrofon
otomatik cihaz tarafından kapatıldı) 
BAŞKAN
– Buyurun, sözlerinizi bağlayın lütfen Sayın Altay.
ENGİN
ALTAY (İstanbul) – Sayın Cumhurbaşkanının “Kemal Kılıçdaroğlu’na bu tür
şeylerin hesabını vermeye zamanımız yok.” ifadesini yadırgadığımı,
garipsediğimi belirtmek istiyorum; bir. Sayın Cumhurbaşkanı sadece Kemal
Kılıçdaroğlu’na değil, Türkiye Büyük Millet Meclisine ve bu Meclisteki bütün
sayın milletvekillerine gerekirse ayrı ayrı ve hatta bir adım daha ileri
gidiyorum, Sayın Cumhurbaşkanı 82 milyon milletimizin her bir ferdine ayrı ayrı
hesap vermek zorundadır. Bu konuya böyle yaklaşmazsak bu olmaz. Nitekim, bir
televizyon programında bir sanatçı, televizyon programcısı bir yardım toplamış,
Allah razı olsun ama İçişleri Bakanına kendini “Aman ha, bunu doğru ve yerinde
kullanın.” demek zorunda hissediyorsa ya da o ruh iklimi içindeyse burada bazı
şeyler kötü gidiyor demektir. Bunun da altını çizmek istiyorum.
(Mikrofon
otomatik cihaz tarafından kapatıldı)
BAŞKAN
– Buyurun, bağlayın Sayın Altay.
ENGİN
ALTAY (İstanbul) – Bağlayayım efendim. 
Sayın
Başkan, bu vesileyle, Kızılay Genel Müdürlüğüne yazılmış ve Kızılay Genel
Müdürlüğünün de Başkent Doğalgazla bir yazışması var, kamuoyuna da yansıdı.
Tarih 2017, burada özetle şöyle diyor, yazıyı okuyup zamanınızı almayayım,
Başkent Doğalgaz Kızılaya diyor ki: “Ben sana 8 milyon dolar para verdim, bunun
75 bin dolarını Derneğinizin faaliyetlerinde, kalan 7 milyon 925 bin doları da
Ensar Vakfıyla iş birliği yaparak yurt ve kimi hizmetlerde kullanın.” Bu ne
demek ya? Bu ne kepazelik ya? Kızılay Vakfının yurt yapmak için Ensar Vakfına
ihtiyacı mı var? Kızılay Derneğini Ensar Vakfının taşeronu hâline getirirseniz,
Ensar Vakfının mali gücünü artırmak için Kızılayı böyle bir Derneğe -ki
şaibeli, kamuoyunda algısı da çok temiz olmayan, hesap vermek zorunda olduğu
kimi iş ve işlemlere bulaşmış bir Vakfa- peşkeş çeken bir kafaya, bu millet
yardım topladığı zaman her kör kuruşun nereye harcandığıyla ilgili kuşkuyla ve
şüpheyle bakar. Bu yüzden, biz bu konuların takipçisi olmaya devam edeceğiz.
Acıdan istifade etmek -Allah’ım- kimse için doğru bir şey değildir ama
acıların, depremlerin, milletin yardımseverliğinin istismar edilmesine karşı da
Cumhuriyet Halk Partisi olarak elimizdeki bütün imkânları kullanarak mücadele
edeceğimizi ve bunları afişe edeceğimizi beyan ediyorum. (CHP sıralarından
alkışlar)
BAŞKAN
– Teşekkürler Sayın Altay.
Konuşma
sırası Adalet ve Kalkınma Partisi Grup Başkan Vekili Özlem Zengin’de. 
Buyurun
Sayın Zengin. 
25.- Tokat Milletvekili Özlem Zengin’in, İsrail medyası
tarafından MİT Başkanının hedef gösterilmesini zamanlaması itibarıyla anlamlı
bulduklarına ve Türkiye Cumhuriyeti’nin MİT Başkanının tehdit edilemeyeceğine,
ABD Başkanı Donald Trump’ın yüzyılın planı olarak açıkladığı sözde Orta Doğu
Barış Planı’nın dünyadaki pek çok mağdur ülke için nasıl bir kurgu içerisinde
olunduğunun görülmesi adına önemli olduğuna, dünyanın farklı coğrafyalarında
adalete, hukuka inanan insanların güç birliği oluşturmasında Türkiye Büyük
Millet Meclisinin yapacağı ortak açıklamanın örnek teşkil edeceğine,
kendilerine emanet edilen her bir kuruşun hassasiyet içerisinde harcanmasının
vazifeleri olduğuna, BAŞKENTGAZ’ın Kızılaya yaptığı bağış konusunu takip ederek
Genel Kurulu bilgilendireceğine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; ben de Genel Kurulu
saygıyla selamlıyorum. 
Ben,
öncelikle, Sayın Altay’ın MİT Başkanıyla alakalı göstermiş olduğu hassasiyete
de teşekkür ediyorum, fevkalade önemli bir şeyin altını çizdiler. Biz kendi
içimizde her türlü meseleyi tartışırız ama memleketimizin dışarıda, özellikle
İsrail basınında hedef gösterilmesini -özellikle hayatını tehdit eder tarzda
hedef gösterilmesini- zamanlaması itibarıyla da çok anlamlı buluyoruz. Bu
manada iktidar-muhalefet bu konunun hep beraber takipçisiyiz. Hiç kimse Türkiye
Cumhuriyeti’nin MİT Başkanını tehdit edemez, çok net olarak ifade ediyoruz. 
Tabii
ki diğer tüm grup başkan vekili arkadaşlarım da gündeme getirdiler, bugün ortak
bir çalışmaya da imza atacak Meclisimiz ama çok kısa birkaç şey söyleme
ihtiyacı duyuyorum öyle olmasına rağmen. Ta 1949’da yani yetmiş bir yıl evvel
Birleşmiş Milletlerin Kudüs’le alakalı, Kudüs’ün statüsüyle alakalı
uluslararası anlamda koruma getiren bir kararı var. Fakat bu yetmiş bir yıl
içerisinde görüyoruz ki dünyada değişen bir şey yok. Doğrusu, arkadaşlarımı
dinlerken, malum Bekri Mustafa’nın bir hikâyesi vardır, talkın verirken
“Dünyada ne olup bitiyor?” dendiğinde diyor ki: “‘Bekri Mustafa yeni camiye
imam oldu.’ derseniz anlaşılır.” Aslında Trump ile Netanyahu arasındaki bu
anlaşmaya -ki adı da enteresan- “Barıştan Refaha” denilen bu anlaşmaya
baktığımızda, dünyanın hâlini anlamak konusunda enteresan bir örneklik teşkil
ediyor. Yani 2 tane ülke bir araya geliyorlar ve bir başka ülkenin toprakları
üzerinde, oradaki insanlar üzerinde, sanki her şey kendi mallarıymış gibi bir
tasarruf etme gücünü, cüretini kendilerinde görüyorlar, uluslararası hukuka
rağmen bunu görüyorlar. Bu, dünyanın gitmekte olduğu yer konusunda bize çok
önemli bir fikir veriyor; Suriye için, Afganistan için, Pakistan için,
dünyadaki pek çok mağdur ülke için aslında nasıl bir kurgu içerisinde
olunduğunu görmek adına çok önemli. Dün akşam paylaştığım bir “tweet”te ki
inanarak bunu söylüyorum, böyle de olduğuna inanıyorum, Kudüs’ün ve Mescid-i
Aksa’nın sahibi Allah’tır, bizim inanç değerlerimiz bunu söylüyor. Bu söylendiği
zaman bazıları diyebilir ki: Buradan mı güç alacaksınız? Ben, evet, buradan güç
alacağız diyorum. 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Zengin. 
ÖZLEM
ZENGİN (Tokat) – Buradan güç alacağız çünkü Filistin’de yaşayan insanlar yetmiş
bir yıldır hiçlik içerisinde, hiçbir şeyleri olmadan, imanlarından güç alarak
bugüne kadar geldiler ve öyle zannediyorum dünyadaki her tür inanç sisteminde,
her tür ülkede, dünyanın farklı coğrafyalarında adalete, hukuka, masum insanların
kazanacağına inanan insanlar var. Bu manada, dünyanın güç birliği
oluşturmasında Türkiye Büyük Millet Meclisinin de bugün yapacağı çalışmanın
örneklik teşkil edeceğini düşünüyorum.
Yardımlarla
alakalı, evet, beytülmal çok kıymetli. Bize emanet edilen her bir kuruşu aynı
hassasiyet içerisinde harcamak ve aynı zamanda bunun takibini yapmak da bizim
vazifemizdir. Bir özel şirket, kendisinin yaptığı bir bağış var. Bu bağışla
alakalı, işte, Kızılayla ilgisi nedir, nasıl bir alaka var, bunu hassasiyetle takip
edeceğiz Sayın Altay. Bu konuyla alakalı da bilgilendirmeyi ben en geniş
şekilde Genel Kurula yapacağım.
ENGİN
ALTAY (İstanbul) – Çok teşekkür ederim efendim.
ÖZLEM
ZENGİN (Tokat) – Fakat biz…
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – Bir cümle ilave etmek istiyorum.
BAŞKAN
– Buyurun, toparlayın lütfen Sayın Zengin. 
ÖZLEM
ZENGİN (Tokat) – Fakat özel hukuk anlamında yapılan bir işlemde biz özel
şirketlerin avukatı değiliz, savunucusu değiliz; biz burada milletimizin
temsilcisiyiz, onların hakkını hukukunu savunuyoruz. Hiçbir yanlışın olmasına
da asla müsaade etmeyiz. 
Teşekkür
ederim. 
BAŞKAN
– Teşekkürler Sayın Zengin. 
ENGİN
ALTAY (İstanbul) – Başkanım…
BAŞKAN
– Sayın Altay, söz talebiniz mi var?
ENGİN
ALTAY (İstanbul) – Efendim, sadece tutanaklara geçsin diye…
BAŞKAN
– Buyurun.
ENGİN
ALTAY (İstanbul) – Sayın Mevkidaşım, burada Başkentgazda değilim ben.
Başkentgaz, Kızılaya diyor ki: “Bizim verdiğimiz parayı Ensar Vakfına havale
etmenize muvafakat veriyoruz.”
ÖZLEM
ZENGİN (Tokat) – Anladım.
ENGİN
ALTAY (İstanbul) – Yani Başkentgaz şunu dememiş: Kızılay, bu parayı al, Ensarla
iş yap. Kızılay demiş ki: “Sen bu parayı verdin, ben Ensarla birlikte bu parayı
sarf edeceğim.” Kızılayın bunu demesi, Kızılayı Kızılay olmaktan çıkarır arkadaşlar.
Bunu nasıl der Kızılay ya? Ne Kızılayı, ne Ensarı? Olur mu? 
Başkanım,
buyurun ben size yazıyı da takdim edeyim, yazı burada. 
ÖZLEM
ZENGİN (Tokat) – Ben alayım. 
ENGİN
ALTAY (İstanbul) – Muvafakat eden Başkentgaz. 
ÖZLEM
ZENGİN (Tokat) – İşte, Başkentgaz özel bir firma.
ENGİN
ALTAY (İstanbul) – Evet, tamam, özel-genel, orasında değilim ben. 
ÖZLEM
ZENGİN (Tokat) – Ben onların avukatı değilim.
ENGİN
ALTAY (İstanbul) – Yani Başkentgaz, Kızılayın yazdığı yazıya “Tamam, benim
paramı Ensarla kullanabilirsin.” diyor. Kızılay sormuş ki Başkentgaz böyle bir
cevap yazıyor. 
ÖZLEM
ZENGİN (Tokat) – Anladığımı açıkladığımı düşünüyorum.
BAŞKAN
– Teşekkürler Sayın Altay.
Değerli
milletvekilleri, şimdi gündeme geçiyoruz.
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının bir tezkeresi vardır, okutup bilgilerinize
sunacağım.
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Hatay
Milletvekili Hüseyin Yayman’ın Asya Parlamenter Asamblesi Türkiye Delegasyonu
üyeliğinden istifa etmesiyle boşalan üyelik için AK PARTİ Grubu Başkanlığınca
bildirilen Kırıkkale Milletvekili Ramazan Can’ın üyeliğinin Başkanlık Divanında
yapılan incelemede uygun görüldüğüne ilişkin tezkeresi (3/1065)
28/1/2020
Türkiye Büyük Millet Meclisi Genel Kuruluna
Hatay
Milletvekili Hüseyin Yayman’ın Asya Parlamenter Asamblesi Türkiye Delegasyonu
üyeliğinden istifa etmesiyle boşalan üyelik için 28/3/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun’un 2’nci maddesine göre Adalet ve Kalkınma Partisi Grubu Başkanlığınca
bildirilen ve mezkûr kanunun 12’nci maddesi uyarınca Başkanlık Divanında
yapılan incelemede uygun görülen Kırıkkale Milletvekili Ramazan Can’ın üyeliği
Genel Kurulun bilgilerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN
– Bilgilerinize sunulmuştur.
Değerli
milletvekilleri, İYİ PARTİ Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili
Kocaeli Milletvekili Lütfü Türkkan tarafından, İdlib’den Türkiye’ye doğru gelen
yeni sığınmacı akınlarına yönelik tedbirler alınması amacıyla 28/1/2020
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 29 Ocak 2020 Çarşamba
günkü birleşiminde yapılmasına ilişkin önerisi
29/1/2020
Türkiye Büyük Millet Meclisi Başkanlığına
Danışma
Kurulu 29/1/2020 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli
 Grup
Başkan Vekili
Öneri:
İYİ
PARTİ Grup Başkan Vekili ve Kocaeli Milletvekili Lütfü Türkkan tarafından
İdlib’den Türkiye’ye doğru gelen yeni sığınmacı akınlarına yönelik tedbirler
alınması amacıyla 28/1/2020 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin diğer önergelerin önüne alınarak
görüşmelerin 29/1/2020 Çarşamba günkü birleşimde yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Kocaeli
Milletvekili Lütfü Türkkan konuşacaktır.
Buyurun
Sayın Türkkan.
Süreniz
beş dakikadır.
İYİ
PARTİ GRUBU ADINA LÜTFÜ TÜRKKAN – Sayın Başkan, değerli milletvekilleri;
grubumuzun İdlib’le ilgili verdiği araştırma önergesi hakkında söz aldım. Yüce
heyetinizi saygıyla selamlıyorum.
Suriye’de
başlayan iç savaşın üzerinden tam dokuz yıl geçti. AK PARTİ iktidarının hatalı
ve yanlış dış politikaları neticesinde Türkiye Arap Baharı’nın kaybeden ülkesi
konumuna gelmiş, aynı zamanda Rusya, Amerika ve İran’ın etki alanlarının hiç
olmadığı kadar artmasıyla bölgenin kaybetmiş ülkesi durumundadır. Türkiye bugün
dünyanın en çok sığınmacı barındıran ülkesi konumuna geldi. Ülkemizde bulunan
Suriyeli göçmen sayısı 5 milyonun üzerine çıktı. Türkiye Cumhuriyeti devleti
sınırları içindeki sığınmacıların külfetini ülkemizin sınırlı kaynaklarından
karşılamaya gayret etmeye devam ediyor. 
Sayın
Başkan, değerli milletvekilleri; 2017 Astana Mutabakatı neticesinde, Türkiye,
Rusya ve İran’ın katıldığı görüşmelerde, Suriye’de İdlib de dâhil olmak üzere 4
gerginliği azaltma bölgesi belirlenmişti. Bugün söz konusu 4 bölgenin 3'ü rejim
güçleri tarafından ele geçirilmiş durumda. Geldiğimiz noktada İdlib muhalif
grupların son mevzisi, Esad rejiminin ise son hedefi hâline gelmiştir.
Suriye’de durum gittikçe daha sıkıntılı bir hâl almaktadır. İlan edilen son
ateşkes çoktan bozulmuş durumdadır. İdlib’te Şam ve müttefiklerin sivil
yerleşim yerleri de dâhil olmak üzere saldırıları giderek artmaktadır. Bölgenin
doğusu her an Esad yönetiminin eline geçebilir. İdlib’te ateşkes lafta kalmış,
aldanan yine ne yazık ki Ankara olmuştur. Sığınmacı akımı bu durumun vahametini
daha da artırmaktadır. Araştırma önergesini verdiğimiz 27 Ocakta yani iki gün
önce yerlerinden edilerek Türkiye sınırına dayanan sivil sayısı 450 bindi.
Aradan iki gün geçti, bugün bu sayı 541 bine dayanmış durumda. Yani iki günde
sınırımıza gelen İdlib’ten göçmen sayısı 91 bin artmış ve saldırıların
yoğunlaşmasıyla İdlib’in çeşitli bölgelerinden göç artarak devam ediyor.
İdlib’in düşmesi hâlinde bu sayının 2 milyona ulaşacağını öngörüyoruz.
Ülkemizin yanı başında gerçekleşecek ve aralarında mutlaka teröristlerin de yer
alacağı nüfus yoğunlaşması, siyasi gelişmelere göre Türkiye’ye ve halkımıza
yönelik daimî bir risk zeminini de oluşturacaktır. 
Buradan
bir uyarıda bulunmak istiyorum: Şu anda dünyada en fazla sığınmacı bulunduran
ülke konumuna getirdiğiniz Türkiye’nin, İdlib’den gelmesi beklenen 2 milyon
yeni sığınmacıyı kabul etmesi mümkün değildir. Bugünden itibaren yapılması
gereken, sınırlara yığılan yeni sığınmacı dalgasını Fırat’ın batısı başta olmak
üzere Türk Silahlı Kuvvetlerinin oluşturduğu güvenli bölgelere yönlendirmektir.
İdlib bölgesinde bulunan El Kaide bağlantılı Heyet Tahrir el-Şam başta olmak
üzere radikal siyasi grupların hamisi olarak AK PARTİ tarafından güdülen Suriye
dış politikası artık tam anlamıyla çökmüştür. Bundan sonra Türk devletinin
çıkarları ve istikbali ile Suriye’de bulunan radikal grupların çıkarları ve
istikbali arasında ayrım muhakemesini yapmak mecburiyetindesiniz; aksi
takdirde, tarih ve millet karşısında bunun bedelini ödeyemezsiniz. Yeni
sığınmacı akınlarının önüne geçebilmek için İdlib’deki çatışmaları mutlak
surette durdurmak ve buna yönelik bir dış politika izlemek zorundayız; aksi
takdirde, İdlib’den Türkiye’ye gelecek milyonlarca yeni göçün önüne geçilmesi
mümkün olmayacaktır. Gündüz, kandilini hazırlamayanın gece karanlığa razı
olması mukaddemdir. Aynı hataları tekrarlamayın ve lütfen bu kez ikazlarımıza
kulak verin, gerekli önlemleri derhâl alın, Türkiye’yi karanlığa sürüklemeyin.
Verdiğimiz
araştırma önergesine destek vereceğinizi umuyor, yüce Parlamentoyu saygıyla
selamlıyorum. (İYİ PARTİ ve CHP sıralarından alkışlar)
BAŞKAN
– Teşekkürler Sayın Türkkan.
Öneri
üzerinde Halkların Demokratik Partisi Grubu adına Adana Milletvekili Tulay
Hatımoğullları Oruç konuşacaktır. 
Buyurun
Sayın Hatımoğulları Oruç. (HDP sıralarından alkışlar)
Süreniz
üç dakikadır.
HDP
GRUBU ADINA TULAY HATIMOĞULLARI ORUÇ (Adana) – Sayın Başkan, değerli
milletvekilleri; Suriye’de savaş başladığı günden bugüne kadar çeşitli platformlarda
ve bu kürsülerden iktidarın Suriye, Orta Doğu ve şu an Kuzey Afrika
politikaları ciddi olarak eleştirilmesine rağmen, muhalefet hiçbir biçimde
dinlenmedi. 
Bakın,
bugün, Suriye’de “Kardeşim Esad” denilen yerden “Esed”e dönüş yapıldıysa işte
bu, AKP’nin yürüttüğü Suriye siyasetinin basitliğinin göstergesi. 
Bugün,
2012’de yani savaş başladıktan bir sene sonra Birleşmiş Milletlerin meşru
gördüğü Suriye Hükûmetini meşru görmeyip oradaki Selefi cihadist katil
çetelerle el ele vererek bir plan ve proje geliştirmenin Libya’ya kadar uzanan
ağır sonuçlarını şu an, hep beraber yaşıyoruz. Bu iktidarın Türkiye halklarına
bunu yaşatmaya hakkı yoktu. 
Bakın,
Türkiye, eğit-donat projelerine ev sahipliği yaptı. Antakya’da operasyon
odaları kuruldu. Bu ülkeden, Urfa’dan, Antep’ten Suriye operasyonları yani
Hükûmeti düşürecek operasyonlar yönetildi. Bununla beraber, mültecilere âdeta
davetiye çıkarırcasına ülkeye gelmeleri istendi ama bu ülkede mültecilik
statüsü dahi yok “misafir sığınmacı” vesaire deniyor. 
Bugün,
İdlib’te tabii ki yoğunlaşmış olan savaşın sonucunda Türkiye’ye akın akın
gelenlerin kimisinin gerçekten sivil olan mülteciler olduğunu ama önemli bir
bölümünün de Selefi cihadist çetelerden oluştuğunu bilmekle birlikte şunu
söylemek durumundayız: Bu ülkede Ankara ve İstanbul dahi güvenli değildir.
Bugün “İdlib’te çatışmasızlık bölgesi ilan edilecek.” adı altında rol
üstlenildi, Türkiye, bu rolü de yerine getiremedi, AKP iktidarı bu rolün de
altında kaldı ve dolayısıyla, bugün, oturup şunu düşünmek zorundadır: İdlib’ten
gelecek Selefi cihadist çetelerle bu ülkede ne yapacak? 
Değerli
arkadaşlar, bugün, Mecliste bütün grup başkan vekillerinin dile getirdiği
Filistin meselesini dün bizler HDP olarak ayrıntılı bir biçimde bu kürsüden
ifade ettik. Bugün Filistin’de El Nakba’dan sonra 1967 işgali ve akabinde şu
anda Trump tarafından “yüz yılın barış anlaşması” diye ortaya atılan bu anlaşma
gerçekten yüz yılın yeniden Filistin işgali anlamı taşımaktadır. Bu, Filistin’i
yeniden yeniden işgal etmek ve…
(Mikrofon
otomatik cihaz tarafından kapatıldı)
BAŞKAN
– Sözlerinizi bağlayın Sayın Hatımoğulları Oruç.
Buyurun.
TULAY
HATIMOĞULLARI ORUÇ (Devamla) – … “Barış” adı altında tam anlamıyla bir utanç
projesidir. Bu projeye karşı çıkmak, Filistin’e vurulan, vurulmak istenen bu
ağır tokada karşı çıkmak bütün dünya ülkelerinin görevidir. Burada başta Arap
Birliği ülkeleri olmak üzere bütün Orta Doğu ülkeleri, Türkiye ve bütün dünya
ülkeleri mazlum Filistin halkının yanında olmalıdır ve biz buradan çağrımızı
mazlum Filistin halkının yanında olma hususunda yineliyoruz. Filistin halkı ve
demokratik güçlerin olmadığı hiçbir plan ve proje Filistin sorununu asla
çözemeyecektir.
Teşekkür
ediyorum. (HDP sıralarından alkışlar) 
BAŞKAN
– Teşekkürler Sayın Hatımoğulları Oruç.
Söz
sırası, Cumhuriyet Halk Partisi Grubu adına İstanbul Milletvekili Engin
Altay’da. 
Buyurun
Sayın Altay. (CHP sıralarından alkışlar) 
Süreniz
üç dakikadır. 
CHP
GRUBU ADINA ENGİN ALTAY (İstanbul) – Çok az Başkanım.
Çok
teşekkür ediyorum Sayın Başkan. Sizi ve Genel Kurulu saygıyla selamlıyorum.
Sayın
Başkan, sayın milletvekilleri; üç dakikada tabii meramımı anlatma imkânı yok
ama anlatılabilir ve anlatacağız. Grup önerilerinin ekseriyeti, hepinizin de
dikkatini çekmiştir, kamuoyunun da çekiyor, AK PARTİ dışındaki partilerin grup
önerileri, ülkede ya da dünyada yaşanan bir sorunu, vatandaşın yaşadığı bir
sorunu Türkiye Büyük Millet Meclisi gündemine getirmek, farkındalık yaratmak,
Meclisin, kamuoyunun ve yürütmenin dikkatini soruna çekmek içindir.
Bakın,
mesela bugün, bence, İYİ PARTİ grup önerisi -başından beri söyledim, zaman
kalırsa girerim, 2017 ve 2018’de Mecliste yaptığım İdlib’le ilgili konuşmaları
size hatırlatmak isterim ama zaman kalmayacak- İdlib’deki tehlikeye dikkat
çekiyor. Türkiye için, Türkiye’nin hem iç barışı için hem bölge barışı için
önemli bir sorun. Bu dikkat çekme mecburiyeti, şüphesiz yürütme organının bu
konudaki vazifelerini gereği gibi yapamayıp Türkiye’yi ve vatandaşlarımızı ve
ulusal güvenliğimizi ve sınır güvenliğimizi hâlen risk altında bulundurduğu
içindir; bir kusur var, bunun araştırılması lazım, bunu istiyor.
HDP
ne yapıyor? Çok can yakıcı, sıcak bir konu, deprem, deprem paraları. Biraz önce
söyledim, bir televizyonda -Allah razı olsun- Acun Ilıcalı 52 milyon küsur para
topluyor ama İçişleri Bakanına diyor ki: “Aman ha paraları çarçur etmeyin.” Bu,
bir hükûmete biz… Yani kötü bir şey, Allah hiçbir hükûmeti böyle bir güven
itibarına maruz bırakmasın. (CHP sıralarından alkışlar) 
Cumhuriyet
Halk Partisi ne yapıyor grup önerisinde? Unuttuk biraz, Meclisçe unuttuk;
“Milletin efendisidir.” dediğimiz Türk çiftçisinin, Türk köylüsünün sorunlarını
da Tarım Kredi Kooperatifleri ve benzeri diğer borçlarını, gübreyi alışını,
verişini yani girdi maliyetlerindeki artışı, ürün fiyatlarındaki düşüklükten
dolayı zarar edip borçlarını ödeyemediği için yüz binlercesinin icralarla
boğuştuğunu, hacizlerle boğuştuğunu da Tekirdağ Milletvekilimiz İlhami Bey
gündeme getirecek.
AK
PARTİ ne yapıyor bu arada? Bak, çiftçi sorunları çok önemli, efendim, deprem
çok önemli, İdlib’den gelen tehlike çok çok önemli; AK PARTİ’miz ne yapıyor?
İstanbul Milletvekili Mustafa Demir ile 70 Milletvekilinin Coğrafi Bilgi
Sistemleri ile Bazı Kanunlarda Değişiklik Yapılması Hakkında Kanun Teklifi’ni
buraya indiriyor. “İnmesin.” demiyorum. 
(Mikrofon
otomatik cihaz tarafından kapatıldı) 
BAŞKAN
– Buyurun, bağlayın sözlerinizi Sayın Altay.
ENGİN
ALTAY (Devamla) - Bu, geldiğinde bununla ilgili çekincelerimizi konuşuruz ama
ben şu ayıptan sakınmanızı dilerim: Türkiye’de daha çok sıcak bir deprem
olmuşken ve Türkiye bir taraftan Ege’de, Marmaris’te, Manisa’da âdeta beşik
gibi sallanırken Türkiye Büyük Millet Meclisinin İmar Kanunu’yla belediyelerin
kimi yetkilerini TOKİ’ye ve Çevre Bakanlığına alarak sandıkta kaybedileni
Mecliste bir kanun çıkararak yetkiyi merkezî idareye alma peşine düşmesi,
değerli arkadaşlar, Sayın Grup Başkan Vekili, yaşadığımız bu deprem esnasında
olacak iş değil, hakikaten olmaz. 
Ha,
bu kanun teklifinde eleştirilerimiz var, biraz sonra arkadaşlarımız onları
söyleyecek; yanlışı var, doğrusu var bu teklifin. Temelli dip doruk doğru olsa
bile, depremle ilgili tedbir almayı konuşmayan, kat artışı, kat yükselmesi,
imar genişlemesi, yeşil alan, Bitlis’in Ahlat’ına Cumhurbaşkanına yeni bir
saray ve köşk yapma peşindeki bir Meclis milletten ah alır değerli arkadaşlar.
(CHP sıralarından alkışlar) Milletten ah alır, bunu yapmayalım. Bırakın bu
kanun teklifi haftaya kalsın; teknik arkadaşlarımız -Gökan Bey burada, Akif Bey
burada- oturur çalışır, bu teklif makul bir hâle de gelebilir ama…
NECİP
NASIR (İzmir) – Yanlış anlaşılmış o, yanlış anlaşılmış! 
ENGİN
ALTAY (Devamla) – Aç 20’nci maddeye bak! 
NECİP
NASIR (İzmir) – Yanlış anlıyorsunuz!
ENGİN
ALTAY (Devamla) – Al, burada kanun, çık konuş, gel 20’nci maddeyi bu millete
izah et!
(Mikrofon
otomatik cihaz tarafından kapatıldı)
ENGİN
ALTAY (Devamla) – Elâzığ’da millet soğuktan donarken Ahlat’ta köşk yapmayı,
saray yapmayı gelin bu millete izah edin. 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Altay.
Evet,
söz sırası Adalet ve Kalkınma Partisi Grubu adına Hatay Milletvekili Hüseyin
Şanverdi’de. 
Buyurun
Sayın Şanverdi. (AK PARTİ sıralarından alkışlar)
Süreniz
üç dakikadır.
AK
PARTİ GRUBU ADINA HÜSEYİN ŞANVERDİ (Hatay) – Sayın Başkan, değerli
milletvekilleri; İYİ PARTİ’nin grup önerisi üzerine partim adına söz almış
bulunmaktayım. Hepinizi saygıyla selamlıyorum.
Sayın
Başkan, ben, öncelikle, Elâzığ’da yaşanan depremden dolayı ölenlere Allah’tan
rahmet diliyorum, yakınlarına başsağlığı diliyorum ve yaralılara acil şifalar
diliyorum.
Bu
arada, âdeta seferberlik ilan eden Türkiye'deki tüm belediye başkanlarıma
saygılarımı sunuyorum, gerçekten seferberlik ilan ettiler ve üzerlerine düşeni
fazlasıyla yaptılar, Allah tüm belediye başkanlarımızdan razı olsun.
Değerli
arkadaşlar, 2011 yılı Mart ayında Suriye’de başlayan iç savaş tam dokuz yıldır
devam etmektedir. Esat Hükûmetinin sivillere yönelik havadan yaptığı
saldırılarda 400 binden fazla insan yaşamını yitirmiş ve 13 milyondan fazla
insan ülke içinde ve dışında göç etmek zorunda kalmıştır. 6 milyondan fazla
insan mülteci konumuna düşmüş, savaştan kaçan insanlara kucak açan ilk ülke
Türkiye olmuştur. Türkiye, şu anda dünyada en fazla Suriyeliyi barındıran ülke
olarak 3 milyon 514 bin kişiye ev sahipliği yapmaktadır. Türkiye’deki
Suriyelilerin çoğu, Suriye-Türkiye sınırına yakın olan bölgelerden gelmektedir.
Bu bölgeler, aynı zamanda yoğun çatışmaların da olduğu bölgelerdir. 
Esed
güçlerinin, son günlerde, diğer ülkelerin hava desteğiyle İdlib’in güneydoğusundaki
en büyük ilçesi olan Maaret El Numan’a ve çevresine hedef gözetmeksizin yaptığı
saldırılar sonucunda yüzlerce masum insan hayatını kaybederken yüz binlerce
insan da sınıra doğru akın etmeye başlamıştır. Hatay Valiliğimiz, Jandarmamız,
Emniyetimiz, AFAD Başkanlığımız, Göç İdaresi Genel Müdürlüğümüz ve tüm
kurumlarımızla Hükûmetimiz gerekli tedbirleri almış durumdadır. Gerekli
tedbirler ilgili kurumlar tarafından sürekli olarak güncellenmektedir. Ne
İdlib’te ne de güney sınırımızın diğer bölgelerinde hazırlıksız olduğumuz
herhangi bir durum söz konusu değildir. Evlerini terk eden yüz binlerce
Suriyeli, eşyalarını da taşıdıkları uzun araç konvoylarıyla terörden
arındırılan Fırat Kalkanı ile Zeytindalı bölgelerine göç etmektedir. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın lütfen Sayın Şanverdi. 
HÜSEYİN
ŞANVERDİ (Devamla) – Son günlerde yaşanan göç hareketine yönelik “İdlib’in
Yanındayız” kampanyası başlattık. Sivil toplum kuruluşlarıyla iş birliği
içerisinde, evlerinden edilen bu insanlara kendi topraklarında yeni kamplar
oluşturarak bu insanların barınmaları sağlanmaktadır. Yerleşecek mekân
bulamayan bu masum sivillere yönelik olarak Suriye içerisinde briket barınaklar
kurulmaktadır. Her türlü insani ihtiyaçlarını karşılamaya çalıştığımız bu masum
insanlar, briket binaların bitmesinin ardından buralara yerleştirilecektir.
İdlib’teki
bu dramın bir an önce bitmesini temenni ediyor, yüce heyetinizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkürler Şanverdi.
ÖZLEM
ZENGİN (Tokat) – Sayın Başkan… Sayın Başkan, bir söz alabilir miyim?
BAŞKAN
– İYİ PARTİ grup önerisini oylarınıza sunuyorum: Kabul edenler… Etmeyenler…
Öneri reddedilmiştir.
ÖZLEM
ZENGİN (Tokat) – Sayın Başkanım, redde rağmen bir bilgi vermek istiyorum ama...
BAŞKAN
– Buyurun Sayın Zengin.
IV.- AÇIKLAMALAR (Devam)
26.- Tokat Milletvekili Özlem Zengin’in, son bir yıl
içerisinde 1 milyon insanın İdlib’de yer değiştirdiğine, bu insanlara
Türkiye’ye mülteci olarak gelmeden sınırların ötesinde insani yardım
yapılmasının herkesin vazifesi olduğuna ilişkin açıklaması
ÖZLEM
ZENGİN (Tokat) – Sayın Başkanım, teşekkür ederim. 
Ben,
doğrusu, oylamadan evvel kısa bir bilgi vermek istemiştim. Bir defa, Suriye’den
gelen göçmenlerin, mültecilerin orada, sınırın dışında durdurulması, onların
orada korunarak muhafazası çok önemli. Bu manada bugün İçişleri Bakanlığımızdan
aldığım bir bilgiyi paylaşmak istiyorum. 450 bin kişi için 9 tane yeni kamp
kuruluyor o bölgede ve bunların sorumlulukları -8’e yakını- sivil toplum
örgütleri tarafından üstlenilmiş durumda. Son bir yıl içerisinde 1 milyon insan
İdlib’de yer değiştirdi, 1.500 insan hayatını kaybetti. Şu anda da oraya hâlen
bir göç var, 3 milyon 750 bin insan oraya geldi. O sebeple, sınırlarımızın
ötesinde, Türkiye’ye mülteci olarak gelmeden sınırların ötesinde bu insanlara
insani yardım yapmak her birimizin vazifesi. 
Bu
manada, bu konuya dair yapılanlarla ilgili kısa bir bilgi vermek istedim.
Teşekkür
ederim.
BAŞKAN
– Teşekkürler Sayın Zengin.
ENGİN
ALTAY (İstanbul) – Sayın Başkan, 60’a göre…
BAŞKAN
– Buyurun Sayın Altay.
27.- İstanbul Milletvekili Engin Altay’ın, yürütme
organının yasamayı AK PARTİ’den müteşekkil görmeyip bilgi notlarını Mecliste
grubu bulunan bütün siyasi partilere göndermesi gerektiğine ilişkin açıklaması
ENGİN
ALTAY (İstanbul) - Teşekkür ederim.
Şunun
için söz aldım: Hep söylüyorlar ya “Artık sistem değişti, yeni bir sistem var;
yürütme ayrı seçiliyor, yasama ayrı seçiliyor, yürütme tek dereceli hatta
doğrudan seçiliyor.” Tamam. 
Şimdi,
yürütmenin başı bir siyasi partiye mensup olabilir hatta genel başkanı da
olabilir, bu Anayasa’da bu var. Ama şunu doğru bulmuyorum: Memleketin bir
köşesinde bir olay oluyor, yürütme, Parlamentoda sadece ve sadece AK PARTİ’ye
bilgi notu, servis notu gönderiyor. Bence yürütme organının Mecliste grubu
bulunan bütün siyasi partilere AK PARTİ’ye gönderdiği servis notlarını
göndermesi lazım. Biz ulaşamıyoruz, bırak istemeyi. 
ABDULLAH
GÜLER (İstanbul) – Biz istiyoruz, gönderme yok. 
ENGİN
ALTAY (İstanbul) - Hayır, bir bitireyim ya. 
Buna
dikkat çekmek istiyorum. Bu, sadece Cumhuriyet Halk Partisinin sorunu değil,
bence grubu bulunan diğer siyasi partilerin de sorunudur. 
Mecliste
bir tartışma oluyor, yürütme duyuyor -doğaldır, izlesin Meclisi- hemen AK PARTİ
grup yönetimine bir servis notu, bilgi notu... 
ABDULLAH
GÜLER (İstanbul) – Talep ediyoruz. 
ENGİN
ALTAY (İstanbul) - Arkadaş yani şimdi bir şey diyeceğim olmayacak, burada başka
gruplar da var. Bu sistem, eski sistem olsa anlarım, AK PARTİ Grubunun içinden çıkmış
bir hükûmet orada oturur, tamam ama madem farklı bir sistem, yürütme ayrı,
yasama ayrı, yürütme, yasamayı AK PARTİ’den müteşekkil görmemelidir. 
Kayıtlara
geçsin diye söyledim. 
Teşekkür
ederim. 
BAŞKAN
– Teşekkürler.
LÜTFÜ
TÜRKKAN (Kocaeli) - Ya deve olun ya kuş, deve kuşu yok! Hem bu sistem olsun hem
o sistem...
ÖZLEM
ZENGİN (Tokat) – Sayın Başkan...
BAŞKAN
– Buyurun Sayın Zengin.
28.- Tokat Milletvekili Özlem Zengin’in, İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
ÖZLEM
ZENGİN (Tokat) – Sayın Başkanım, şimdi, Sayın Altay’ı dinledim, bir tuhaflık
var. 
ENGİN
ALTAY (İstanbul) – Var. 
Sataşma.
ÖZLEM
ZENGİN (Tokat) – Doğrusu ben, evet tuhaflık, yaklaşımınıza gerçekten şu
sebeple... Ben sözü çok evvel istedim yani oylamadan da çok evvel. Ben bu
konuyu İYİ PARTİ’nin önerisini gördüğüm zaman Bakan Yardımcımızı aradım,
kendileri beni aramadılar, ben aradım bir milletvekili olarak. Ben eminim ki
İYİ PARTİ’den arkadaşlarım arasaydı, Sayın Altay arasaydı Bakan Yardımcımızı...
Ben kendi numaralarını hassaten paylaşacağım sizlerle. Çünkü ben görüyorum,
Bakanlarımız Meclise geldikleri zaman, iktidar muhalefet, hatta bazılarına,
arkadaşlarımıza, biz de gidiyoruz beraber, kimin neye ihtiyacı varsa hiçbir
ayrım yapılmaksızın arkadaşlarımız fikirlerini anlatıyorlar, taleplerini
iletiyorlar. Bu konuda çok haksız bir itham var. 
Bir
de şunu ifade etmek isterim: Siz “Yürütme ve yasama ayrı.” derken birbirlerine
selam vermeyen, birbirleriyle hiç alakası olmayan iki yapı gibi anlatıyorsunuz.

Mecliste
telefonla konuşmak…
Bir
on saniye rica edeceğim. 
BAŞKAN
– Buyurun, devam edin Sayın Zengin. 
ÖZLEM
ZENGİN (Tokat) – Edeceğim. Belki sükût daha manalıdır -o da bir konuşma türü-
anlaşılmak için. 
Velhasılıkelam,
Sayın Başkanım, yasama ve yürütme birbirine selam vermeyen yapı değildir.
Seçimi kazanan 1’inci parti AK PARTİ olduğuna göre, elbette ki yürütmeyi
teşekkül eden yapı da AK PARTİ’li insanlar veyahut da bizim partimizin
fikriyatını anlatan, onun doğrultusunda icraat yapan bakanlardan oluşmaktadır,
hayat böyle zaten. Bu ayrılığın anlamının doğru anlaşılması gerektiği
kanaatindeyim. O yüzden, Anayasa’nın anlamından, lafzından farklı bir yorum
çıkararak bunu biraz da böyle -ne diyelim- küçümseyen bir üslupla anlatmayı,
yanlış bir şey varmış gibi anlatmayı da çok haksız ve yersiz buluyorum. 
Teşekkür
ederim. 
ENGİN
ALTAY (İstanbul) – Sayın Başkan…
LÜTFÜ
TÜRKKAN (Kocaeli) – Sayın Başkan…
BAŞKAN
– Sayın Altay… Sonra size vereceğim Sayın Türkkan.
ENGİN
ALTAY (İstanbul) – Sayın Grup Başkan Vekili benim biraz önce yerimden yaptığım
konuşmayı tuhaf olarak nitelemek suretiyle; Anayasa’yı anlamadığımı, sistemi
kavramadığımı nitelemek suretiyle şahsıma sataşmada bulunmuştur. Söz talep
ediyorum ben.
ÖZLEM
ZENGİN (Tokat) – Açtınız, vallahi iyi oldu, ben öyle söylemedim ama… Bunlar
sizin ifadeleriniz.
BAŞKAN
– Eğer talebiniz buysa karşılarım, yoksa yerinizden de uygun bulursanız vereyim
söz.
ENGİN
ALTAY (İstanbul) – Biz de sizi kırmayalım o zaman.
BAŞKAN
– Hayır yani eğer “Ben ikinci kere kürsüden konuşmak isterim.” derseniz öyle de
yaparım.
ENGİN
ALTAY (İstanbul) – Sorun değil. Mesele sözün söylendiği yer değildir Başkan.
BAŞKAN
– Buyurun Sayın Altay.
29.- İstanbul Milletvekili Engin Altay’ın, Tokat
Milletvekili Özlem Zengin’in yaptığı açıklamasındaki bazı ifadelerine ve
Hükûmetin bilgi notlarını sadece AK PARTİ Grubuna göndermesinin ahlaki
olmadığına ilişkin açıklaması
ENGİN
ALTAY (İstanbul) – Şimdi, ben konuşurken dedim ki yürütmenin başının Genel
Başkan olması da AK PARTİ üyesi olması da bu Anayasa’ya, mevzuata uygun, bunda
bir şey yok ama millete pazarladığınız bu sistem şimdi işleyen sistem değil. 
ÖZLEM
ZENGİN (Tokat) – Millete pazarlamak… Hayret bir şey ya!
ENGİN
ALTAY (İstanbul) – Ya, anlattığınız diyelim, siyasi pazarlamadır. Ya, Tayyip
Erdoğan “Türkiye’yi pazarlayacağım.” dedi, bir şey olmadı da biz şimdi “Sistemi
millete pazarladınız.” dedik diye buna niye itiraz ediyorsunuz, ben anlamadım
yani. (CHP sıralarından alkışlar)
ÖZLEM
ZENGİN (Tokat) – Pazarlanmış falan değil, milletin onayından geçen Sayın
Başkan. Milletin onayından geçmiş bir Anayasa’yı…
ENGİN
ALTAY (İstanbul) – “Onaydan geçmedi.” diyen var mı ya? 
ÖZLEM
ZENGİN (Tokat) – Bu nedir yani? “Pazarlanmış…”
ENGİN
ALTAY (İstanbul) – Ya, kim dedi? “Milletin onayından geçmedi.” diyen kim ya?
ÖZLEM
ZENGİN (Tokat) – Sizin fikirleriniz…
ENGİN
ALTAY (İstanbul) – Millete anlattığınız, prezante ettiğiniz, millete prezante
ettiğiniz sistem. 
METİN
YAVUZ (Aydın) – Bağırmayın, bağırmayın. 
ÖZLEM
ZENGİN (Tokat) – Siz, millete daha iyi pazarlayın, bu hâlinizi daha iyi
anlatın, fikirlerinizi daha iyi anlatın.
ENGİN
ALTAY (İstanbul) – Neyse… Sözümü kesmeyin, bir dakika… Süre bitti. 
BAŞKAN
– Sayın Zengin, lütfen… 
Devam
edin Sayın Altay.
ENGİN
ALTAY (İstanbul) – Ben şunu diyorum, buradan yürütmeye çağrıda bulunuyorum;
Sayın Bakanlara ayrı ayrı, Sayın Erdoğan’a ayrı ayrı, Sayın Fuat Oktay’a ayrıca
çağrıda bulunuyorum: Türkiye Büyük Millet Meclisinin gündemini takip
ettiklerini biliyorum, grup önerilerinden haberdar olduklarını biliyorum.
Birbirimize burada numara çekmeyelim. 
ÖZLEM
ZENGİN (Tokat) – Aa, lütfen… Asla öyle bir şey yok, öyle bir şey yok!
ENGİN
ALTAY (İstanbul) – Hükûmetin servis notlarını, bilgi notlarını sadece ve sadece
AK PARTİ Grubuna göndermesi ahlaki değildir. Bunu söyledim, bunda ısrarlıyım.
Teşekkür
ederim. 
BAŞKAN
– Teşekkürler.
Sayın
Türkkan…
ÖZLEM
ZENGİN (Tokat) – Sayın Başkan…
BAŞKAN
– Söz vereceğim. 
ÖZLEM
ZENGİN (Tokat) – Hayır, bir şey söyleyeceğim. 
BAŞKAN
– Sayın Türkkan’ın talebi var. 
ÖZLEM
ZENGİN (Tokat) – Sıcağı sıcağına söyleyeyim. 
BAŞKAN
– Sayın Zengin, söz vereceğim, sırayla gidelim. Yani daha önce, çok önce istedi
Sayın Türkkan Grup Başkan Vekili olarak.
ÖZLEM
ZENGİN (Tokat) – Lütfen, olmaz böyle bir şey yani! 
ENGİN
ALTAY (İstanbul) – Ya, bir şey yok! Siyasette numara çekilmez mi?
ÖZLEM
ZENGİN (Tokat) – Yok, öyle yok! 
BAŞKAN
– Buyurun Sayın Türkkan.
30.- Kocaeli Milletvekili Lütfü Türkkan’ın,
Cumhurbaşkanlığı hükûmet sisteminin ucube bir sistem olduğuna, iyileştirilmiş
parlamenter sisteme bir an önce dönülmesi gerektiğine ilişkin açıklaması
LÜTFÜ
TÜRKKAN (Kocaeli) – Bu sistemde söz alırken de…
ENGİN
ALTAY (İstanbul) – Ya, Özlem Hanım, siyasette numara çekilir ya! Yapma ya!
ÖZLEM
ZENGİN (Tokat) – Yok, ben çekmiyorum arkadaşım. Sen çek, ben çekmiyorum. 
ENGİN
ALTAY (İstanbul) – Dün ne yaptın? On dakika top çevirdin burada, millet gelsin
diye. O da numara çekmek işte. 
ÖZLEM
ZENGİN (Tokat) – Yemin ediyorum, vallahi yapmadım. Bakın, hayatta yemin etmem. 
BAŞKAN
– Buyurun, siz devam edin, mikrofon açık Sayın Türkkan. 
LÜTFÜ
TÜRKKAN (Kocaeli) – Sayın Zengin…
ÖZLEM
ZENGİN (Tokat) – Size itirazım yok, kusura bakmayın.
LÜTFÜ
TÜRKKAN (Kocaeli) – Bu sistemde söz alırken de Hükûmete olan yakınlığıyla
bulunan AK PARTİ’nin bir önceliği var mıdır, onu öğrenmek istiyorum. 
ÖZLEM
ZENGİN (Tokat) – Yok öyle bir öncelik. 
LÜTFÜ
TÜRKKAN (Kocaeli) – Peki.
Ben
her iki Grup Başkan Vekilinin tartışmalarını dikkatle izliyorum, çıkardığım
sonuç şu; Sayın Özlem Zengin ifade ediyor: “Ben Bakan Yardımcısını aradım,
bilgi aldım.” diyor. Sayın Engin Altay da diyor ki: “O bilgiyi herkese
vermeli.” Aslında bütün mesele ne, biliyor musunuz? 
ÖZLEM
ZENGİN (Tokat) – Aramış mı, ben soruyorum. 
ENGİN
ALTAY (İstanbul) – Aramadan bilgi geliyor size, biz biliyoruz. 
LÜTFÜ
TÜRKKAN (Kocaeli) – Bu sistemde Adalet ve Kalkınma Partisi Grubu bazen deve
olmak istiyor, bazen kuş olmak istiyor ama deve kuşu bu. Yani bu iktidar böyle
bir sistem getirdi ama bu elbise bu bedene uymadı arkadaş, bu ucube bir sistem;
esas mesele burada. 
Sayın
Engin Altay da doğru, Sayın Özlem Zengin de doğru; yanlış olan sistem. Bu
sistem böyle devam ettiği sürece bu tartışmalar hiç bitmeyecek. Bu elbise bu
bedene uymadı. Gelin, hep beraber bir araya gelelim, bu elbiseyi Türk
toplumunun kullanacağı hâle getirelim. 
Tekrar,
iyileştirilmiş parlamenter sisteme bir an önce dönmezseniz hem toplumda hem
Genel Kurulda bu tartışmalar hiç bitmeyecek. Hem yürütmeyi rahatsız edecek hem
yasamayı rahatsız edecek bu mesele. 
Teşekkür
ediyorum. 
BAŞKAN
– Teşekkürler Sayın Türkkan. 
Buyurun
Sayın Zengin. 
31.- Tokat Milletvekili Özlem Zengin’in, İstanbul
Milletvekili Engin Altay’ın yaptığı açıklamasıdaki bazı ifadelerine ilişkin
açıklaması
ÖZLEM
ZENGİN (Tokat) – Sayın Başkanım, teşekkür ederim.
Bir
devamlılık olması açısından, yoksa asla bir öncelik vesaire, böyle bir şey söz
konusu değil. 
Ben
şu “numara çekmek” sözüne takıldım. 
ENGİN
ALTAY (İstanbul) – Niye takıldın?
ÖZLEM
ZENGİN (Tokat) – Takıldım, neden?
ENGİN
ALTAY (İstanbul) – Siyasette numara çekilir. 
ÖZLEM
ZENGİN (Tokat) – Ben çekmiyorum; bakın, ben çekmiyorum. 
Sayın
Altay, dünden itibaren, dün bir konuya dair söz almak için bastım, mevzuyu
anlatacağım, uğultular var, konuşma uzuyor ve bunun bir numara çekmek olduğunu
telakki ediyorsunuz. Ya, sizin için bir anlamı var mı bilmiyorum ama…
ENGİN
ALTAY (İstanbul) – Genel Kurula milletvekilleri gelsin diye…
ÖZLEM
ZENGİN (Tokat) – Hayır, hayır; samimiyetle söylüyorum, yapsam onu da yaptığımı
söylerim. Fakat ben siyaseti sahici bir şey olarak algılıyorum, yaşıyorum, bir
hayat tarzı olarak görüyorum; o sebeple de bu “numara çekmek” ifadesini çok ama
çok küçültücü buluyorum ve buna itiraz ediyorum. Ben sahici bir şey yaptım,
zamanı kullanırken de öyle; burada arkadaşlarıma yazdığım şeyler var, orada da
çok sahici şeyler yazıyorum. O sebeple, bunu ben kullanmamanızı rica ediyorum.
Aramamış Sayın Altay, eğer arar da ulaşamazsa o zaman sorun var demektir.
Arayıp lütfen bilgi alsın. Bana bilgi gelmedi, kendisi için bir önemi var mı
bilmiyorum ama gerçek: Ben aradım ve bilgiyi aldım; tavsiye ederim, bir
telefon. 
Teşekkür
ederim. 
BAŞKAN
– Teşekkürler.
Değerli
milletvekilleri, şu an itibarıyla sisteme 60’ıncı maddeden söz talebiyle girmiş
3 milletvekilimiz var, onlara söz vereceğim sırasıyla.
Şu
andan itibaren sisteme girecek olan milletvekillerimize daha sonra söz vereceğim.
Sayın
Özkan…
32.- Bursa Milletvekili Yüksel Özkan’ın, 29 Ocak Batı
Trakya Türklerinin Toplumsal Dayanışma ve Millî Direniş Günü’ne ilişkin
açıklaması
YÜKSEL
ÖZKAN (Bursa) – Sayın Başkan, teşekkür ediyorum. 
Değerli
milletvekilleri, bugün, 29 Ocak Batı Trakya Türklerinin Millî Direniş Günü’dür.
Batı Trakya Türklerinin, soydaşlarımızın hak arama yolunu açan ve bu yolda ışık
tutan şehit Doktor Sadık Ahmet’i ve bu mücadelede Hakk’ın rahmetine kavuşan tüm
Batı Trakya Türklerini rahmetle anıyorum. Batı Trakya Türklerinin haklı
davalarında her zaman yanlarındayız. 
Yüce
Meclisi saygıyla selamlıyorum. 
BAŞKAN
– Sayın Yılmazkaya…
33.- Gaziantep Milletvekili Bayram Yılmazkaya’nın,
Elâzığ ilinde meydana gelen depremde hayatını kaybeden 41 yurttaşa Allah’tan rahmet
dilediğine, başta deprem olmak üzere ülkemizde sıkça görülen afetlere yönelik
hazırlıkların önemine ilişkin açıklaması
BAYRAM
YILMAZKAYA (Gaziantep) – Teşekkürler Sayın Başkan.
Öncelikle,
Elâzığ’da meydana gelen ve çevre illerde hissedilen depremde hayatını kaybeden
41 yurttaşımıza Allah’tan rahmet, yaralı vatandaşlarımıza acil şifalar dilerim.

Başta
deprem olmak üzere ülkemizde sıkça görülen afetlere yönelik olarak afetlerin
öncesinde ve sonrasında yapılacak doğru davranışlar, deprem kuşağındaki illerden
gelen bedelli askerlik yapan kişilere ve hatta bütün uzun dönem askerlik
yapanlara AFAD uzmanlığı eğitimi verilmesi, muhtemel depremlere gerekli
hazırlıkların yapılmasına büyük katkı sağlayacaktır. Daha önce de komisyonlarda
diğer arkadaşlarımca da söylenen bu konuda özellikle Kuzey Anadolu ve Doğu
Anadolu fay hatları, İstanbul, Marmara Bölgesi ve büyük şehirlerimizde afet
öncesi yapılması gereken hazırlıklar, afet sonrası ilk anlar, ilk yardım ve
temel bilgiler gibi hayati öneme sahip bu eğitimin Millî Savunma Bakanlığı
tarafından planlanarak hayata geçirilmesi önemlidir.
Bu
konudaki gerekli çalışmalar için uyarıyor, yüce heyeti saygıyla selamlıyorum.
BAŞKAN
– Sayın Güzelmansur…
34.- Hatay Milletvekili Mehmet Güzelmansur’un, eğitim
ve kültür seviyesinin bir toplumu aydınlığa, medeniyete taşıyan etmenlerin
başında geldiğine ve halk kütüphanelerinin önemine, Hatay ilinin Defne, Arsuz,
Payas ilçelerindeki halk kütüphanesi eksikliğinin giderilmesi gerektiğine
ilişkin açıklaması
MEHMET
GÜZELMANSUR (Hatay) – Teşekkürler Sayın Başkan.
Sayın
Başkan, değerli milletvekili arkadaşlarım; bir toplumu aydınlığa, medeniyete
taşıyan etmenlerin başında o toplumun eğitim ve kültür seviyesi gelmektedir.
Toplumun eğitimi ve kültürel gelişimi noktasında da halk kütüphaneleri çok
önemli bir yer tutmaktadır ancak bunca öneme rağmen, Hatay’ın Defne, Arsuz,
Payas ilçelerinde hâlâ halk kütüphanesi bulunmamaktadır. Defne 150 bin nüfuslu
bir ilçemiz, Arsuz 90 bin nüfuslu bir ilçemiz, Payas’ımızın nüfusu ise yaklaşık
35 bin. Bu büyüklükteki ilçelerimizde halk kütüphanesi olmaması Sanayi 4.0’ın,
yapay zekânın konuşulduğu 21’inci yüzyılda Türkiye’ye yakışmamaktadır. Bilerek
veya bilmeyerek Hatay halkına yaşatılan bu eksiklik iktidarın ayıbıdır. Bu
ayıbın bir an önce sonlandırılmasını, bu ilçelerimizin acilen kütüphaneye
kavuşturulmasını istiyoruz.
Teşekkür
ediyorum.
BAŞKAN
– Değerli milletvekilleri, Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Siirt Milletvekili Meral Danış Beştaş
ve arkadaşları tarafından, vatandaştan toplanan deprem vergilerinin nereye
harcandığının şeffaf bir şekilde kamuoyuyla paylaşılması amacıyla 29/1/2020
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 29 Ocak 2020 Çarşamba
günkü birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 29/01/2020 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan Oluç
 İstanbul
 Grup
Başkan Vekili
Öneri:
29
Ocak 2020 tarihinde Siirt Milletvekili Sayın Meral Danış Beştaş ve arkadaşları
tarafından verilen (5121) sıra numaralı vatandaştan toplanan deprem
vergilerinin nereye harcandığının şeffaf bir şekilde kamuoyuyla paylaşılması
amacıyla Türkiye Büyük Millet Meclisine verilmiş olan Meclis araştırması
önergesinin diğer önergelerin önüne alınarak görüşmelerinin 29/01/2020 Çarşamba
günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere Halkların Demokratik Partisi Grubu adına
Ankara Milletvekili Filiz Kerestecioğlu konuşacaktır.
Buyurun
Sayın Kerestecioğlu. (HDP sıralarından alkışlar)
Süreniz
beş dakikadır. 
HDP
GRUBU ADINA FİLİZ KERESTECİOĞLU DEMİR (Ankara) – Sayın Başkan, değerli
milletvekilleri; daha bir ay olmadı, bu Mecliste bir konuşma yapmıştım ve
derhâl can kayıplarını önlemek için alınması gereken tedbirlerden bahsetmemiz
gerektiğini, uzmanların olası bir depremde on binleri bulacak can kaybından söz
ettiğini söylemiştim. Yine hiçbir şey yapılmadı ve 41 insanımızı kaybettik.
Elâzığ depremini 17 Ağustos 1999 Körfez depreminden yirmi yıl, 23 Ekim 2011 Van
depreminden sekiz yıl sonra yaşadık fakat hâlen ne olası bir depreme ne de
afete hazırız. Hazırlık için yeterli kaynak var mıydı? Vardı elbette, 1999
depreminden sonra depremin yarattığı hasarlar ve alınacak tedbirler için
getirilen özel iletişim vergisinden bugüne dek toplam 67,5 milyarı aşkın gelir
elde edilmişti. Bu vergi ilk yıllarda prefabrik ve kalıcı konutlara, kira ve
barınma yardımı ile zarar gören altyapıya harcanmıştı fakat AKP Hükûmeti
döneminde kalıcı hâle getirilen bu verginin yıllardır nereye harcandığı
bilinmiyordu. Ta ki dönemin Maliye Bakanı Mehmet Şimşek sağlık, eğitim ve duble
yol için harcandığını söyleyene kadar. Bir de alay eder gibi “Bir aylık maaşımı
depremzedelere bağışlayacağım.” lafzına muhatap olmuştuk hatırlarsanız. Sonra,
yılların deprem vergisinin aslında deprem vergisi bile olmadığı iddia edildi.
AKP Genel Başkan Yardımcısı Hüseyin Çelik başından beri deprem tedbirleri için
toplanan vergi için “İletişim vergisidir.” deyip çıktı işin içinden.
Haberleşmenin zaten en pahalı olduğu ülkelerden biriyiz arkadaşlar ama üstüne
bir vergi daha toplanıyormuş. Bugün, Elâzığ depreminde yakınlarını
kaybedenlerin yüzüne de aynı rahatlıkla “Elâzığ’da deprem için tedbir almadık,
onun yerine duble yol yaptık, bu para da iletişim vergisi için harcandı.”
diyebilecek misiniz? 
Bu
toplanan paralar da yetmedi değerli arkadaşlar. Çok önemli bir şeye dikkatinizi
çekmek istiyorum. BAŞKENTGAZ tarafından Türk Kızılayının hesaplarına aktarılan
8 milyon dolarlık bağışın Ensar Vakfına aktarıldığı ortaya çıktı. İşte belgesi
burada, bu anlaşma aralarında yapıldı. Evet, Kızılaya yapılan 8 milyon dolarlık
bağış Ensar Vakfına aktarılıyor. 29/12/2017 tarihli belgede dönemin BAŞKENTGAZ
Genel Müdür Vekili Asım Yüksel ve BAŞKENTGAZ Yönetim Kurulu Başkanı Mehmet
Torun imzası var. Başkent Elektrik de bu bağışı cebinden yapmıyor, hepsini
vergiden düşüyor. Yani aslında hepimizin vergisi yandaş vakıflara aktarılıyor.
O yüzden Kızılayın deprem sonrası yurttaşlardan para istemesine şaşmamalıyız. 
Değerli
arkadaşlar, peki, deprem sonrası onca yeni bina yapıldı, neden hâlen depremde
binalar yerle bir oluyor? Kentsel dönüşüme dayanıksız binalardan başlanmıyor da
ondan. Bugün “kentsel dönüşüm” adı altında İstanbul’un her yeri şantiye
durumunda, deprem bahanesiyle bu inşaatlar meşrulaştırılmaya çalışılıyor fakat
dönüşüm, deprem değil, rant odaklı. 2 milyon ruhsatsız ve iskânsız bina var ve
kentlerin rant değeri yüksek bölgelerinden başlatılıyor projeler. Mevcut yapı
stokunun büyük bir kısmı onarıp güçlendirilebilecekken “yık-yap” anlayışıyla
yalnızca kâr hedefleniyor. Yapı denetim hizmeti ise hiçbir şekilde işlemiyor.
Binayı yapan müteahhitlerin kendi anlaştığı firmalar yapıyı denetliyor. Bu denetimi
yapacak kişilerde diploma dışında hiçbir yeterlilik aranmıyor. Denetim
olmayınca da -istisnalar hariç- eğitimsiz, bilgisiz ve ehliyetsiz usta ve
kalfalarla “yapsatçı” tabir edilen ve hiçbir nitelik aranmayan girişimcilerin
insafıyla bina yapılıyor. Türk Mühendis ve Mimar Odaları Birliğinin ve
akademisyenlerin yıllardır üzerinde durduğu gibi, tüm mevcut binaların önce
envanteri çıkarılmalı ve “yık-yap” anlayışı yerine, güçlendirilebilecek
binaların bir an önce güçlendirme çalışmaları yapılmalıdır. Deprem toplanma
alanları rantı değil, bilimi ve tekniği temel alan projeler ve deprem bilinci
bugün üzerinde durmamız gereken en önemli konular. 
(Mikrofon
otomatik cihaz tarafından kapatıldı)
BAŞKAN
– Buyurun, bağlayın sözlerinizi Sayın Kerestecioğlu.
FİLİZ
KERESTECİOĞLU DEMİR (Devamla) - Yani Türkiye’nin Kanal İstanbul’a değil,
gerçekten deprem için önlemlere ihtiyacı var. Tabii, bu son depremde bir başka
noktayla da karşılaştık; sadece depremle ilgili aslında alınan önlemlerin
yetersizliği ve felaketi değil, gazeteciliğin de felaketini gördük maalesef.
Ben, size bir örnek vermek istiyorum: Los Angeles Times gazetesi elektriklerin,
internetin kesik olduğu bir anda bile, daha önce hazırlanmış program sayesinde,
bir tek tuşa bastığında deprem haberini toparlayıp yayınlayabilecek robot
gazetecilerden yararlanıyor. Bizde ise “Mutlu musunuz? Mutlusunuz değil mi?
Çadırınız var, çayınız var.” diyen yandaş gazeteciler maalesef anında robot bir
gazeteci olarak refleks veriyorlar ve cevap veriyorlar. Bu, Türkiye için yazıktır.

Bir
önerim de Japonya’ya gidelim ve 8 büyüklüğündeki depremlerde niye can kaybı
olmuyor bir araştıralım derim. 
Sağlıkla
kalın. (HDP sıralarından alkışlar) 
BAŞKAN
– Teşekkürler Sayın Kerestecioğlu. 
Öneri
üzerinde İYİ PARTİ Grubu adına Adana Milletvekili İsmail Koncuk konuşacaktır. 
Buyurun
Sayın Koncuk. (İYİ PARTİ sıralarından alkışlar) 
Süreniz
üç dakikadır. 
İYİ
PARTİ GRUBU ADINA İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum. 
Elâzığ
depreminde hayatını kaybeden bütün vatandaşlarımıza Yüce Allah’tan rahmet
diliyorum, yaralılarımıza acil şifa diliyorum. Tabii, yaralı olmayan
vatandaşlarımıza, depremin psikolojik ağırlığını yaşayan bütün vatandaşlarımıza
geçmiş olsun dileklerimi ifade etmek istiyorum. 1998 Adana depremini bizzat
yaşamış, bunun maddi, manevi ağırlığını yaşamış bir insan olarak… Depremde
yaralanmasanız bile, hayat kaybı olmasa bile gerçekten vatandaşlarımız büyük
ızdırap yaşıyorlar; evlerinden uzakta, dışarıda, o kötü hava şartlarında
yaşamak zorunda kalıyorlar. Deprem gerçekten çok büyük bir felaket.
Dolayısıyla, Türkiye Cumhuriyeti devletinin, devletimizin bu felakete
hazırlıklı olması gerekir. Tabii, bu, siyasi saiklerle yapacağımız bir
değerlendirme değil ama Türkiye’nin, yüzde 90 itibarıyla her bölgemizin “deprem
bölgesi” olarak kabul edildiğini düşündüğümüz zaman, deprem Türkiye’nin
öncelikli meselesidir ve bu meseleyi ele alması gereken kurum iktidardır.
Tabii, bunları söylemek “provokatörlük yapmak” olarak falan değerlendiriliyor
ama sormayalım mı şimdi, “deprem vergisi” adı altında toplanan vergiyle -ki
miktarı 67,5 milyar TL’yi buldu- deprem adına hangi çalışmayı yaptınız? Dün bir
gazetede Kahramanmaraş Türkoğlu Belediye Başkanının -ki AK PARTİ’lidir-
röportajını okudum: “Üç yıl önce fay hattı üzerindeki evlerin taşınmasıyla
ilgili bir raporu Çevre ve Şehircilik Bakanlığına gönderdik, üç yıldır cevap
yok.” diyor, ki bu AK PARTİ’li belediye başkanı; “Üç yıldır Çevre ve Şehircilik
Bakanlığından cevap gelmedi.” diyor. Yani, deprem olmasını beklemeden tedbir
almak lazım, devlet yönetmek budur, devlet yönetmek planlı hareket etmektir;
böyle, el yordamıyla, kafamıza o gün gelen bir projeyi hayata geçirmek için
bütün imkânlarımızı seferber etmek falan devlet yönetmek değildir. Devlet yönetmek
Türkiye’de bir deprem gerçeğini görüp bunun tedbirini asgariden alabilmektir.
“Asgariden” diyorum çünkü asgariden bir tedbirin olmadığını görüyoruz.
Uzmanları seyrediyoruz, dinliyoruz. 
(Mikrofon
otomatik cihaz tarafından kapatıldı)
BAŞKAN
– Buyurun tamamlayın Sayın Koncuk.
İSMAİL
KONCUK (Devamla) – “Bu evler yapılırken deprem şartnamesine uygun davranılsaydı
Elâzığ depreminde hiçbir ev yıkılmazdı.” diyor uzmanlar. Sormayalım mı? Peki,
kim deprem şartnamesine uygun olmayan evlerin yapılmasına müsaade etti?
Hesabını kim soracak; bunca canın, bunca yaralının, bunca ızdırabın hesabını
kim soracak? Sormayalım mı? Dolayısıyla iktidarın Türkiye'nin deprem tehditleri
altında bir ülke olduğunu görerek tedbirleri alması gerekir. Bütün
imkânlarımızı, bakın bütün imkânlarımızı depreme uygun yerleşim alanları yapmak
adına kullanmamız lazım. Yarın Manisa’da olabilir, Sındırgı’nın adı geçiyor,
Kahramanmaraş’ın adı geçiyor. Yani yarın olduktan sonra ah vah etmenin bir
âlemi yok, “devlet yanınızda” demenin âlemi yok. Devlet şunu demeli… “Devlet
deprem olmadan önce vatandaşın yanında.” diyebilmeliyiz. “Bunu diyebilen,
devlet yönetmede beceriklidir.” deriz biz de ama maalesef hiçbir tedbirin
olmadığını üzülerek görüyoruz. 
(Mikrofon
otomatik cihaz tarafından kapatıldı) 
İSMAİL
KONCUK (Devamla) – Sayın Başkanım, bir cümle daha…
BAŞKAN
– Buyurun bağlayın lütfen. 
İSMAİL
KONCUK (Devamla) – Hiçbir tedbirin olmadığını görüyoruz. Devletin birinci
görevi hayatı korumaktır, hayatı. Eğer devlet hayatı korumaktan uzak bir tavır
içerisindeyse o, anladığımız anlamda kâmil devlet değildir, bizi temsil eden
bir devlet değildir. Onun için, ben Elâzığ depreminin -elbette üzücü, sarsıcı
bir olay, bir felaket- ders olmasını… 17 bin vatandaşımızın ölümü ders olmadı
ama belki Elâzığ depremi bir ders olur, inşallah ders olur ve tedbir alınır
diyorum. 
Dün
Adana’dan Belediye Evleri Mahallesi’nden bir vatandaş aradı, diyor ki: “1998
depreminde benim evim orta hasarlıydı. Allah muhafaza bir deprem daha olsa
benim evim dayanır mı dayanmaz mı Sayın Vekilim?” Şimdi ben ne cevap vereceğim
bu vatandaşa? Bu, devletin görevidir. Dolayısıyla geçmişte deprem yaşamış bütün
şehirlerimizdeki orta hasarlı, hasarlı, az hasarlı evlerimizin yeniden
değerlendirilmesi gerekir. Hükûmetin bu konuda mutlaka ciddi bir planlama
yapmasını bekliyoruz.
Saygılar
sunuyorum. (İYİ PARTİ sıralarından alkışlar)
BAŞKAN
– Teşekkürler Sayın Koncuk.
Şimdi
de Cumhuriyet Halk Partisi Grubu adına İzmir Milletvekili Kamil Okyay Sındır
konuşacaktır.
Buyurun
Sayın Sındır. (CHP sıralarından alkışlar)
Süreniz
üç dakikadır.
CHP
GRUBU ADINA KAMİL OKYAY SINDIR (İzmir) – Teşekkür ederim Sayın Başkan.
Değerli
milletvekilleri, öncelikle geçtiğimiz günlerde yaşadığımız ve hâlen yaşamakta
olduğumuz, Elâzığ ve Malatya bölgelerinde özellikle, bölge illerinde hissedilen
6,8 büyüklüğündeki deprem ve arkasından gelen süreç esnasında hayatını
kaybetmiş olan yurttaşlarımıza Allah’tan rahmet dilerim, milletimizin başı sağ
olsun; yaralanmış olan kardeşlerimize, yurttaşlarımıza acil şifalar diliyorum.
Neredeyse
tamamen bir deprem coğrafyası olan Anadolu’muz ve Trakya’mız, ülkemizin dört
bir yanında aslında depreme dair, öncesinde, deprem esnasında ve sonrasında
alınması gereken birçok tedbir, önlem var ve devleti yönetenler de bunun asli
sorumluluğunu üstlenmiş durumdalar.
Değerli
arkadaşlar, “Acaba bu önlemler alınmış mıdır?” diye sormak ve “Bununla ilgili
kaynaklar nereye harcandı?” demek sadece bu yasama organında biz, siz değerli
milletvekillerinin değil, aynı zamanda muhalefetin tüm unsurlarının ve bütün
milletin, bütün yurttaşlarımızın bir hakkıdır, görevden öte bir haktır. Bunu
kabul etmemek, bunu reddetmek de anlaşılır değil.
Değerli
arkadaşlar, “Deprem değil bina öldürür.” diyerek sorumluluğu üzerinden atmaya
çalışmak, aslında başta yürütmenin bir kaçamağıdır, başka bir şey değil.
Binayla ilgili düzenlemeleri yapan yasamanın dışında, onu denetlemesi gereken,
onun izinlerini, ruhsatlarını veren kamunun bu sorumluluğunu da üzerine alması
ve değerlendirmesi gerekir. 
Bakın,
aslında çıkış amacı Marmara Bölgesi ve civarında meydana gelen depremin yol
açtığı ekonomik kayıpları gidermek olan özel iletişim vergisi, sonrasında
süresi 2003’e uzatılmış, 2004’ten sonra da artık süreklilik arz eden bir hâl
almış ve bugüne kadar gelmiş ve toplanan 67 milyarın üzerinde bir kaynağın
nereye harcandığını sormak bizlerin görevi. Bunun hesabını vermek yürütmenin
görevi. Bugün yürütmenin başı Sayın Cumhurbaşkanı ise onun temel görevlerinden
bir tanesi geçmişten bugüne bunu nereye harcadığını ifade etmektir. Yoksa bunu
soranlara “Yalan söylüyor, o hep yalancıdır.” Sayın Genel Başkanımızın adını da
ifade ederek “Hep yalan söyler zaten.” diyerek, sorumluluktan kaçarak konuyu
başka bir mecraya saptırmak aslında kabul edilebilir bir şey değil.
Marmara
depreminden ders aldık mı? Bakın, Sayın Çevre ve Şehircilik Bakanı... Sadece bu
67 milyar deprem vergisinden alınan gelir değil, imar barışı yapıldı değil mi
değerli arkadaşlar?
(Mikrofon
otomatik cihaz tarafından kapatıldı) 
KAMİL
OKYAY SINDIR (Devamla) – Sayın Başkan...
BAŞKAN
– Buyurun tamamlayın lütfen Sayın Sındır.
KAMİL
OKYAY SINDIR (Devamla) – Sayın Bakan Kurum’un ifadesidir bu, açıklamasıdır, bu
ülkede 3 milyon 599 bin 867 adet yapı kayıt belgesi düzenlenmiş yani ruhsatsız
yani kaçak yani depreme dayanaklılığı belli olmayan, dayanaksız olduğu da
resmen yasal olarak kabul edilmesi gereken yapılara kayıt belgesi düzenlenmiş
“imar barışı” adı altında, 24 Haziran seçimlerinden bir ay önce, Meclis tatile
girmeden ve karşılığında da 23 milyar 523 milyon lira para toplanmış.
Şimdi,
bir yanda 67 milyar depremden toplanan vergi, diğer yanda imar barışıyla
toplanan bu bedeller... O imar barışıyla ilgili konulara önümüzdeki kanunla
ilgili bir madde üzerinde değineceğim ama bunun, bu paraların nereye
harcandığını sormak hepimizin asli görevidir diyorum.
Tabii
ki bu konuda sayısız sözlü ve yazılı önerge, araştırma önergeleri verildiğini,
bunların da yanıtsız kaldığını, bunların da hesabının verilmediğini özellikle
belirtmek istiyorum.
(Mikrofon
otomatik cihaz tarafından kapatıldı) 
KAMİL
OKYAY SINDIR (Devamla) – Son cümlem, toparlıyorum Sayın Başkanım.
BAŞKAN
– Buyurun.
KAMİL
OKYAY SINDIR (Devamla) – Vatandaşımız üzerine düşen görevi yapıyor, vergisini
düzenli olarak veriyor ve bu görev karşılığında yasamanın yaptığı kanunları
uygulamakla mükellef olan yürütme de onun verdiği o her bir kuruş verginin
hesabını vermesi gerekir. Verilemeyecek bir hesap varsa onu bilemeyiz ama
hesabını soruyoruz değerli arkadaşlar. Bu, HDP grup önerisinin de bu anlamda
değerlendirilmesini talep ediyoruz.
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Sındır. 
Şimdi
de Adalet ve Kalkınma Partisi Grubu adına Yalova Milletvekili Meliha Akyol
konuşacaktır. 
Buyurun
Sayın Akyol. (AK PARTİ sıralarından alkışlar)
Süreniz
üç dakikadır. 
AK
PARTİ GRUBU ADINA MELİHA AKYOL (Yalova) - Sayın Başkan, değerli
milletvekilleri; HDP grup önerisi üzerine grubum adına söz almış bulunmaktayım.
Gazi Meclisimizi saygıyla selamlıyorum. 
Geçtiğimiz
günlerde yaşadığımız Elâzığ depreminde yaşamını yitiren vatandaşlarımıza
Allah’tan rahmet, yaralılara -Elâzığ ve Malatyalı hemşehrilerimize- acil
şifalar diliyorum. 
Yalova’da
1999 depremini bizzat yaşayan kardeşiniz olarak, o günlerdeki hükûmetin ve
hükûmetin başının üç gün kendi bakanlarıyla bile iletişim kurmakta zorlandığı
bir ortama şahit olmuştuk, bunu yaşadık. Şimdiyle mukayese edecek olursak, Van
depreminde, her zaman olduğu gibi, Cumhurbaşkanımız ilk andan itibaren
oradaydı. Hükûmetimiz Van’da 26.500 konutu sadece bir yıl içerisinde yaptı.
Depremden etkilenen konutlarını kaybeden hiç kimseyi evsiz bırakmadık.
Hemşehrilerimizi anında geçici barınma merkezlerimize aldık, bir yıl içerisinde
hepsinin binasını teslim ettik. Şimdi gidip bakın, Edremit, Erciş’te
Türkiye'nin -altyapısıyla üstyapısıyla- en harika binalarını görürsünüz.
Bunlar, takdir edersiniz ki kendiliğinden olan durumlar değil. 53 tane okul
yaptık. 47 kilometre mesafeden elli yıllık ihtiyacı karşılayacak içme suyunu
getirdik. Camileri, sosyal donatıları, parklarıyla harika oluşumları
hemşehrilerimize sunduk. Okullarımızın yüzde 92’sini… Aynı şekilde sağlık
yatırımlarımız, hastanelerimiz, yollarımız, viyadüklerimiz… Bu yollar sadece
araçların rahat gidebileceği manada bir yol olmamakla birlikte, aynı zamanda,
herhangi bir afet anında bir yerden başka yere ulaşımı rahatlıkla sağlayacak
şekilde yapıldı. Baktığınızda, hepsi Türkiye’yi afete hazır hâle getirecek
yatırımlar. Sadece AFAD’ın kendi bünyesinde, Türkiye genelinde, depreme yönelik
49 bin konutu var ve acil yardımları da ayrı. Çok ciddi miktarda kentsel dönüşüm
çalışmalarımız var. Öncesinde en ufak bir şey olduğunda herkesin açıkta kaldığı
bir ortamdı, Bizim şimdi 25 tane lojistik merkezimiz var. Öyle sıradan bir
binanın içerisine çadırlar vesaire doldurulmuş bir merkez değil bunlar. Son
derece ileri teknolojiyle hazırlanmış -yani sıfırıncı dakika diye ifade
ediyoruz ya- sıfırıncı dakikada harekete geçecek, herhangi bir lojistik
merkezimizden herhangi bir afetle ilgili, her türlü malzemenin taşıma ve
nakliyesi içerisinde olmak üzere, anında harekete geçecek noktalar bunlar. Şu
anda bile hayal edilemeyecek şeyleri biz on yıl içerisinde gerçekleştirdik. 53
tane cep depo yaptık; oradan gelene kadar anında ihtiyaçları, şehirlerdeki
ihtiyaçları karşılamak için. 
Son
olarak, bugünün rakamlarıyla 1 trilyon 215 milyar liralık yatırımdan
bahsediyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Akyol, tamamlayın.
MELİHA
AKYOL (Devamla) – Görüldüğü gibi, arkadaşlar, şeffaf bir ortamda, milletimizin
malı yine milletimize en kaliteli bir şekilde ve en etkili şekilde harcanarak
müreffeh bir yaşam için mücadele etmekteyiz. 
Ayrıca,
HDP Grubundaki hatibin az önce söylediği gibi yapı denetim firmaları
müteahhitle anlaşma içerisinde değil, biraz daha iyi takip edelim. Artık ortak
bir havuzda, müteahhit ile yapı denetim firmalarının ilişkisi kesildi, âdeta
bir kontör gibi, hiç kimse bilmiyor hangi firmanın nereye düştüğünü. 2007’de ve
2018 yılında Çevre ve Şehircilik Bakanlığımızın çok ağırlaştırdığı teknik
müeyyidelerle daha iyi bir ortam da oldu. 
99
depreminde, 3’üncü gün ve Yalova’nın bakanı olmasına rağmen -şimdi ismini
vermiyorum; inanmamış gece, yine yatıp uyumuş “Yalova’da yoktur öyle bir şey.”
demiş- herkes kendi imkânlarıyla, hanımlar kolundaki bilezikleri bozdurarak
barakalar yapmışlardı ve iki yıl hayalet şehir gibiydi. 
FAHRETTİN
YOKUŞ (Konya) – Allah Allah! Bunları da mı duyacağız?
ŞENOL
SUNAT (Ankara) – Kaç yaşındaydınız?
MELİHA
AKYOL (Devamla) – Var ya o Yahudilerin sürgün edildiği şehir, öyleydi Yalova.
Onun için, şimdi nereden nereye geldik... 
Hepinizi
saygıyla sevgiyle selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Akyol.
MUHAMMED
LEVENT BÜLBÜL (Sakarya) – Sayın Başkan…
ŞENOL
SUNAT (Ankara) - Ayıp, ayıp! Kaç yaşındaydın?
İBRAHİM
HALİL ORAL (Ankara) - Yaşınız kaçtı acaba 99 depreminde?
HÜSEYİN
ÖRS (Trabzon) – Çok doğru bir ölçü vermediniz. O dönemin Hükûmetine laf atmanız
çok doğru değil, çok şık değil. Acılı günde bunu yapmanız çok şık değil.
MELİHA
AKYOL (Yalova) – Gerçekleri söylüyorum.
ŞENOL
SUNAT (Ankara) – Her şey rant olduğu için… Siyasete alet etmeyin depremi. 
BAŞKAN
– Buyurun Sayın Bülbül.
IV.- AÇIKLAMALAR (Devam)
35.- Sakarya Milletvekili Muhammed Levent Bülbül’ün,
devletin yaşanılan felaketlerde vatandaşın sıkıntılarını, problemlerini çözme
konusunda gereken hassasiyeti göstermesi ve eksiklikler varsa da konuşulması
gerektiğine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Sayın
Başkan, tabii, şimdi, burada çok ciddi bir felaket söz konusu oldu; hepimiz çok
üzüldük. Milliyetçi Hareket Partisi olarak da devletimizin sonuna kadar yanında
olduğumuzu ve halkımızla, Elâzığlı, Malatyalı vatandaşlarımızla beraber
olduğumuzu ifade ettik. Bizler, bu hangi dönem olursa olsun, devletin, bir
süreklilik içerisinde, her zaman bu meselelerde, bu felaketlerde vatandaşın
sıkıntılarını, problemlerini çözmekle ilgili olarak gereken hassasiyeti
göstermesi gerektiğini, varsa eksiklikler bunların her dönem konuşulabileceğini
ifade ettik.
Tabii,
99 depremi tarihte iyi irdelenmesi gereken bir deprem. Biliyorsunuz bu, Gölcük,
Arifiye depremi olarak iki depremin ardı ardına geldiği ve “asrın felaketi”
olarak dile getirilen bir depremdi. Burada 18 bin vatandaşımızın hayatını
kaybettiği ve 400 bine yakın yapının hasar gördüğü ve kullanılamaz hâle
geldiği, şehirlerin -ben Sakarya Milletvekili ve o depremi de yaşamış bir
kardeşiniz olarak ifade ediyorum- yüzde 95 civarında -özellikle Sakarya’nın,
Adapazarı’nın- altyapısının kullanılamaz hâle geldiği, vilayetlerin bütün
imkânlarıyla tarumar olduğu bir depremdi ve pek tabiidir ki mücadelesi
açısından çok daha meşakkatli olan bir depremdi. Devletimiz o günün şartları
itibarıyla elinden geleni çok yüksek bir hassasiyetle gerçekleştirmiştir.
Bizler kırk beş gün içerisinde, kış şartları ulaşmadan, kış şartları gelmeden
geçici konutlarımıza yerleşmiş, bir yıl içerisinde de kalıcı konutlarımızı
teslim almış bulunmaktayız.
(Mikrofon
otomatik cihaz tarafından kapatıldı) 
BAŞKAN
– Buyurun, devam edin Sayın Bülbül.
MUHAMMED
LEVENT BÜLBÜL (Sakarya) – Dolayısıyla, orada sağlık, bayındırlık ve güvenlik,
diğer bütün ihtiyaçlarla alakalı olarak,
son derece hassas bir şekilde, o dönemin şartlarında bir mücadele gerçekleşmiş
olduğunu ve depremin yaralarının sarılması için çok büyük bir çaba sarf
edildiğini burada dile getirmek istiyorum. Bir depremle alakalı olarak
müdahalenin başarısını ifade ederken başka bir dönemin mukayesesi noktasında
çok daha dikkatli olunması gerektiği kanaatindeyiz. Bu noktada hassasiyet
gösterilirse bizler de ayrıca memnun oluruz diyorum. 
Teşekkür
ederim.
BAŞKAN
– Teşekkürler Sayın Bülbül. 
FİLİZ
KERESTECİOĞLU DEMİR (Ankara) – Sayın Başkan…
Sayın
Kerestecioğlu, buyurun. 
36.- Ankara Milletvekili Filiz Kerestecioğlu Demir’in,
yapı denetim hizmetleriyle ilgili kapsamlı bir önerge hazırladıklarına ve
deprem vergisinin deprem için kullanılması gerektiğine ilişkin açıklaması
FİLİZ
KERESTECİOĞLU DEMİR (Ankara) – Sayın Başkan, ben öncelikle yapı denetim
hizmetiyle ilgili bir iki şey söylemek istiyorum. Bununla ilgili de zaten
yakında kapsamlı olarak bir önerge getireceğiz. Ama özellikle mimar mühendis
odalarının bu konudaki açıklamaları, hakikaten bunun kamusal bir sorumluluk
anlayışı üzerinde yükselmesi gerektiği, ancak şu anda ticari bir anlayışla
yürütüldüğü şeklinde. Bu yüzden diyorlar ki: “İlgili bakanlık tarafından
yetkilendirilmiş ve kamu adına bağımsız denetim yapan meslek mensupları eliyle
yürütülmesi gerekir yapı denetiminin, ticari şirketler eliyle değil.” 
Bunun
dışında, şöyle bir refleks oluyor her zaman gerçekten: “Biz ne kadar iyi
yapıyoruz, biz ne kadar iyi yapıyoruz.” Böyle bir şey yok arkadaşlar, her yer
sallanıyor günlerdir, aylardır baktığımızda ve buna ilişkin, Bakanlık anca
soruşturma açıyor kalkıp da “Deprem vergileri ne oldu?” diyenlere. Ya da
“Bununla ilgili bizim sorumluluğumuz şudur, biz bununla ilgili şunları şunları
aslında yerine getirmeliydik, eksiklerimiz var.” diyen hiçbir siyasi otoriteye
rastlamadık biz bugüne kadar. Böyle siyaset yapılmaz ki. O yüzden diyorum,
gidelim Japonya’ya bir soralım bakalım “8 büyüklüğünde deprem oluyor niye bu
insanların burnu kanamıyor?” diye. Başka bir sorumlulukla hareket ediyorlar
demek ki. O nedenle, artık şu reflekslerden kurtulmak gerekiyor yani: “Bizim
iktidarımız, biz iyi yaparız. Bizim partimiz en iyisini yapar, en doğrusunu
söyler.” Böyle bir şey yok. Herkesin
eksikleri var ve bu ülkede görüyoruz bu eksikleri. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Kerestecioğlu.
FİLİZ
KERESTECİOĞLU DEMİR (Ankara) – Tamamlıyorum.
En
başta da sorduğumuz sorular: Kızılay niye kalkıp kendisine bağışlanan bu
parayı, bir şirketin bağışladığı parayı gidiyor Ensar Vakfı hesaplarına aktarıp
yurt yaptırılmasına veriyor, sonra vatandaştan para istiyor? Niye bunlara
“İletişim vergisiydi bu.” diyorsunuz? Niye “duble yol” diyorsunuz, “Bunun
içindi.” diyorsunuz? 
Yani
deprem vergisi hepimizin ödediği vergiler ve deprem için harcanmalı, bunun
altyapısı için harcanmalı bu vergiler. İnsanlar bunun için bu vergileri
ödüyorlar ve biz artık kandırılmak istemiyoruz ve üstelik de hadsiz bir şekilde
her şeye soruşturma açılması da hakikaten tam anlamıyla bir otoriter rejimi
ifade ediyor.
Teşekkür
ederim.
BAŞKAN
– Teşekkürler Sayın Kerestecioğlu.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Siirt Milletvekili Meral Danış Beştaş
ve arkadaşları tarafından, vatandaştan toplanan deprem vergilerinin nereye
harcandığının şeffaf bir şekilde kamuoyuyla paylaşılması amacıyla 29/1/2020
tarihinde Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 29 Ocak 2020 Çarşamba günkü
birleşiminde yapılmasına ilişkin önerisi (Devam)
BAŞKAN
– Halkların Demokratik Partisi grup önerisini oylarınıza sunuyorum: Kabul
edenler... Etmeyenler... Öneri kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan çiftçilerin girdi maliyetlerinde yaşanan artışlardan
kaynaklanan sorunlara çözüm önerileri getirilmesi amacıyla verilmiş olan
(10/2406) esas numaralı Meclis Araştırması Önergesi’nin ön görüşmelerinin,
Genel Kurulun 29 Ocak 2020 Çarşamba günkü birleşiminde yapılmasına ilişkin
önerisi
29/1/2020
Türkiye Büyük Millet Meclisi Başkanlığına
Danışma
Kurulu 29/1/2020 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul

 Grup
Başkan Vekili
Öneri:
Türkiye
Büyük Millet Meclisi Gündemi’nin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, çiftçilerin girdi maliyetlerinde
yaşanan artışlardan kaynaklanan sorunlara çözüm önerileri getirilmesi amacıyla
verilmiş olan (10/2406) esas numaralı Meclis araştırması önergesinin
görüşmesinin, Genel Kurulun 29/1/2020 Çarşamba günlü (bugün) birleşiminde
yapılması önerilmiştir.
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
Tekirdağ Milletvekili İlhami Özcan Aygun konuşacaktır.
Buyurun
Sayın Aygun. (CHP sıralarından alkışlar) 
Süreniz
beş dakikadır.
CHP
GRUBU ADINA İLHAMİ ÖZCAN AYGUN (Tekirdağ) – Sayın Başkanım, önce bir tezgâhı
açalım, süreyi başlatmayın.
Bunlar
konunun daha iyi anlaşılması için, çiftçilerimizin girdilerini oluşturan
maddelerimiz. 
YAŞAR
KIRKPINAR (İzmir) – Pazarcılığa mı başladın, hayırdır?
İLHAMİ
ÖZCAN AYGUN (Devamla) – Sayın Başkan, değerli milletvekilleri; çiftçiyi borç
batağına götüren ve üretimden çekilmesine sebep olan gelişmelerin tüm
boyutlarıyla incelenerek çözüm yollarının ortaya konulması için verdiğimiz
araştırma önergemiz için söz almış bulunmaktayım. Yüce heyetinizi ve
ekranlarının başında bizleri izleyen saygıdeğer yurttaşlarımızı sevgi ve
saygıyla selamlıyorum.
Türkiye’nin
karnını doyuran çiftçimiz bugün artık kendi karnını doyuramaz hâle gelmiştir.
Peki, bu nasıl olmuştur? Borçlar yıllar boyu katlana katlana artmış ve sonunda
çiftçiyi bitirmiştir. Bugünlerde çiftçimiz üretiyor, bankalar biçiyor değerli
milletvekilleri. Çiftçilerimiz 2017 yılına göre gübre fiyatında yüzde 100,
mazot fiyatında yüzde 40, ilaçta yüzde 100’ü aşan, yemde ise yüzde 50, sulama
suyu ve elektrikte de yüzde 126’yı aşan zamlarla karşı karşıya kalmıştır.
Bankacılık Düzenleme ve Denetleme Kurumu verilerine göre 2019 yılının ilk dokuz
ayına baktığımızda tarımda kullanılan kredi miktarı 115 milyar 193 milyon lira.
2004 yılına göre çiftçinin nakit borçları -evet, değerli milletvekilleri, çok
önemli- yüzde 1.928 artmış, gayrinakdi borçları ise yüzde 1.519 artmış. Çiftçi
Kayıt Sistemi’ne kayıtlı çiftçi başına 2018 yılında 48.548 lira borç varken
2019 yılının sonuna doğru bu rakam 49 bin liraya ulaşmıştır. 2019’da takipteki
krediler bir önceki yılın aynı dönemine göre yüzde 48 artarak 5 milyar 196
milyon 339 bin lira olmuştur değerli milletvekilleri. 
Şimdi
sorarım size: Bu borç yükünün altından nasıl kalkılır? Karnımızı doyuran
çiftçilerimizi hepimiz rahatlatmak zorundayız. Çiftçimizi, Atatürk’ün döneminde
olduğu gibi köylüyü milletin efendisi yapmak zorundayız. Oysa Türkiye’de
çiftçiyi gırtlağına kadar sıkan uygulamalarla baş başayız. 
Sayın
Başkan, değerli vekiller; bakın, tarım nasıl bitirildi size madde madde
anlatayım:
1)
Çiftçi Kayıt Sistemi’ne kayıtlı 2 milyon 264 bin 90 çiftçimiz var, Tarım Kredi
Kooperatiflerinin ise 830.188 ortağı bulunmaktadır. Bu demektir ki
çiftçilerimiz Tarım Krediye yaklaşmıyor çünkü faiz yüksek arkadaşlar. Çiftçiye
ucuz ve kaliteli girdi sağlayamayan Tarım Kredi Kooperatifleri âdeta holding
olmuş, süpermarket hâline getirilmiştir. Yine, bakınız, Tarım Kredi
Kooperatiflerinin gübre üreten ortağı var; GÜBRETAŞ. GÜBRETAŞ’tan başka gübre
satmıyor bunlar ve Tarım Kredi Kooperatiflerinin GÜBRETAŞ’ın “20-20” taban
gübresine baktığınızda 1.850 lira arkadaşlar. Özel sektöre gidiyorsunuz, 1.490
lira; insaf, insaf. Yine, bakın, üre gübresi 1.880 lira, 1.950 lira Tarım
Kredilerde, özel sektörde 1.700-1.750 lira bandında. 
Yine,
2018 ve 2019 yıllarında özel bankalardan yüzde 40’lara varan ve çiftçinin
kooperatifi olan Tarım Kredi Kooperatiflerinden kaynak kullanım katkı payıyla
beraber yüzde 32,5’a varan faizlerle ve Ziraat Bankasından da yüzde 8 olan
oranı yüzde 16’ya çıkartarak yüksek faizle çiftçiyi bitirdik arkadaşlar. 3’üncü
maddeye baktığınızda Ziraat Bankası çiftçilere kredi veriyor. Evet, yarısını da
götürüyor çiftçi karta yüklüyor, yarısını nakit olarak veriyor ve diyor ki:
“Çiftçi karttan ihtiyacını gider.” Ama çiftçiye nakit lazım çünkü dışarıdan
daha ucuz fiyat alıyor ama bakınız, yine, ipotek olayına baktığınızda Ziraat
Bankası diyor ki: “Memur kefil olacak, evin şehirde olacak.” Tarla ipoteği
olarak 2-3 kat ipotek istiyorsunuz. Bu şekilde çiftçiyi özel bankaların, tefecinin
kucağına bırakıyoruz. 
Değerli
milletvekilleri, geçen yıl kanun yaptık, çıkardık; yüzde 15’lik bir indirimle
ama takipte olmayan kredilere bunu kullandırmadığımız için, çiftçiler o
yapılandırmaya giremediler. 
Yine,
bakınız, çiftçilerin başlıca sıkıntılarını 3 başlıkta toplayabiliriz: Borçlar,
tarımsal krediler ve desteklemeler arkadaşlar. Bakın, biz ne öneriyoruz? Çok
basit, sihirli formül şu: Sadece çiftçinin girdi maliyetlerini aşağı çekip
Tarım Kanunu’nun 21’inci maddesini uygulasak sorunu çözeceğiz. Önerimiz şöyle:
Tarım Kanunu’nun 21’inci maddesine göre gayrisafi millî hasılanın en az yüzde
1’ini çiftçiye tarımsal destek olarak verecektik. Bu parayı bugüne kadar hiç
vermediniz, binde 40’lara kadar düşürdünüz ve çiftçiye 2007’den beri tam tamına
177 milyar lira borcunuz var değerli arkadaşlar. Gelin, bu 177 milyarı
çiftçinin borçları olan 115 milyarı yapılandırmaya kullanalım. Yani -heba
etmiyorsunuz- çiftçinin hak etmiş olduğunu çiftçinin borçlarına kullanalım
diyorum. 
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın sözlerinizi lütfen Sayın Aygun.
İLHAMİ
ÖZCAN AYGUN (Devamla) – İkinci madde olarak, tarımsal girdi yükünün
hafifletilmesi için tarımsal sulama grubuna indirimli tarifeden elektrik
verilmelidir. Mazot… Hani “Yarısı sizden, yarısı bizden.” diyen Başbakanımız
vardı; ne yarısı, üçte 1’ini veremiyorsunuz. Yine, ilaç, gübre, tohum ve yem;
bunları gelin sübvanseli olarak çiftçiye verelim, destekleyelim diyorum
arkadaşlar. 
Üçüncü
madde olarak da tarımsal kredide bölgesel farklılıklara ve ürün çeşitlerine
göre bir modele geçmemiz gerekiyor. Tarımsal sigortada Çiftçi Kayıt Sistemi
diye tutturmuşsunuz. “Ya, Bakanlığın elinde TÜKAS dediğimiz bütün kayıtlar var,
gelin TÜKAS’tan bu işlemi yapalım.” diyoruz, “Olmaz, ÇKS’ye göre…” diyorsunuz,
yani siz sadece kulağı hep böyle tutmak istiyorsunuz. Gelin, çiftçi için
sigorta sistemini Tarımsal Üretim Kayıt Sistemi’nden yapalım.
Yine,
bakınız, mevsimsel don ve sel başta olmak üzere tüm afetlerde ürünleri korumaya
alacak bir sigorta sistemi getirelim. Geçen hafta Artvin’den üreticiler
buradaydılar.
(Mikrofon
otomatik cihaz tarafından kapatıldı)
BAŞKAN
– Toparlayın lütfen Sayın Aygun.
İLHAMİ
ÖZCAN AYGUN (Devamla) – Sayın Başkanım bitiyor, toparlıyorum.
Türkiye’nin
en önemli ürünlerinden olan, Karadeniz Bölgemizde yetişen çay için -ya, ÇAYKUR
kayıtlarında kimin ne kadar çay arazisi olduğu belli- gelin, ÇAYKUR’daki arazi
tapularından çiftçinin mevsimsel dona karşı sigortasını yapın. Bu kadar zor mu?
Evet,
geçtiğimiz hafta Türkiye’nin her yerinden ziraat odaları başkanları ve yönetim
kurulları ziyaret ettiler. Biz defaaten muhalefet vekili olarak gelip
söylüyoruz, anlatıyoruz ama bizi anlamıyorsunuz. Gazi Meclise gelen ziraat
odası başkanları sizleri de bizleri de gezdiler, çiftçilerin sıkıntılarını
anlattılar. Arkadaşlar, bıçak kemiğe dayanmamış, kemiği kesmeye başlamıştır. 
Bakınız,
AK PARTİ Konya Milletvekili Orhan Erdem diyor ki: “Çiftçimiz beş yıldan beri
geriye gidiyor.” Yine, Aydın Milletvekili Tarım Komisyonu üyesi “Tarım
Bakanlığında ithalat lobisi var, önüne geçemiyoruz.” diyor. Bunu biz
söylemiyoruz, artık siz söylüyorsunuz, siz! (CHP sıralarından “Bravo” sesleri,
alkışlar)
Sonuç
olarak, çiftçimizin tüm girdi maliyetlerini indirecek çözüm yollarını kapsamlı
bir şekilde araştırarak üretimde devamlılığı sağlayacak önlemler almazsak
sürdürülebilir bir ülke olamayız diyorum. Sürdürülebilir Türkiye,
sürdürülebilir tarımla mümkündür. 
(Mikrofon
otomatik cihaz tarafından kapatıldı) 
İLHAMİ
ÖZCAN AYGUN (Devamla) – Gelin, bu uyarılarımızla gözünüzü açın, iğneyi lütfen
artık arkadaşlar batırın diyorum, batırın; çiftçimiz batıyor, ülke gidiyor. 
Gelin
hep beraber çiftçimize sahip çıkalım diyor, tekrar teşekkürlerimi sunuyorum.
(CHP sıralarından alkışlar)
BAŞKAN
– Teşekkürler Sayın Aygun.
ORHAN
ERDEM (Konya) – Sayın Başkan…
BAŞKAN
– Böyle bir söz talebi usulü yok, yerinizden sisteme girin. 
ORHAN
ERDEM (Konya) – Orhan Erdem olarak…
BAŞKAN
– Hatırlatayım değerli milletvekilleri, Mecliste söz almanın bir usulü vardır
ve bu usul İç Tüzük’te belirlenmiştir. Kalkıp ayağa söz istemek diye bir usul
yoktur. Ya grup başkan vekilleri söz ister ya da milletvekilleri sisteme girer,
söz ister; ben ya da o an yöneten Meclis Başkan Vekili de sırası geldiğinde söz
verir.
Değerli
milletvekilleri, şimdi de İYİ PARTİ Grubu adına Konya Milletvekili Fahrettin
Yokuş konuşacaktır. 
Buyurun
Sayın Yokuş. (İYİ PARTİ sıralarından alkışlar) 
İYİ
PARTİ GRUBU ADINA FAHRETTİN YOKUŞ (Konya) – Sayın Başkan, değerli
milletvekilleri; hepinizi İYİ PARTİ Grubu adına saygıyla selamlıyorum. 
Çiftçilerimizin,
köylülerimizin, besicilerimizin konusuyla ilgili burada defalarca konuşmalar
yapıldı ama biz konuşmaya devam edeceğiz, anlatmaya devam edeceğiz, inşallah
siyasi iktidar da bu konuşmalarımızın karşılığı olarak harekete geçer diye ümit
edeceğiz. 
Gerçekleri
aslında hepimiz biliyoruz. Her geçen yıl tarımdaki nüfusumuz azalıyor, her
geçen yıl tarım arazilerimizdeki ekim oranı azalıyor ama gelin görün ki öyle
bir Tarım Bakanı var ki memlekette, ayağında galoşla tarım arazilerinde
geziyor, Sudan’dan toprak kiralıyor. Ee, böyle bir Tarım Bakanının olduğu
ülkede tarımın iyi gitmesi, tarıma sahip çıkılması ne mümkün! Zaten mümkün
değil, garabet bir durum var. 
Şimdi,
binlerce köyümüz ören yerine döndü. Nasıl döndü? Bir Büyükşehir Yasası çıkardılar,
allem ettiler kallem ettiler, köylülerimizi kandırdılar, dediler ki, özellikle
bizim Konya’da dediler ki: “Meram’da, Meram Bağları’nda villalarda yaşayanlar
var ya, vallahi sizin köy de, siz de öyle yaşayacaksınız, o haklara sahip
olacaksınız.” Hakikaten doğru. Nasıl doğru biliyor musunuz? Tersinden doğru.
Meram’daki bir milyoner vatandaşımız elektriğe, suya, vergiye algıya ne
ödüyorsa, köylümüz de aynısını ödemeye başladı. E, köye ne verdiniz, ne
götürdünüz? Eskiden böyle bir şey yoktu. Sayenizde köyler boşaldı, sayenizde
köyler ören yerine çevrildi; yetmedi, yetmedi, bununla kalsa iyi ya... Konya
çiftçi şehri. Hadi be, hangi çiftçiden bahsediyorsunuz? Konya’yı bitirdiler.
Nasıl bitirdiler biliyor musunuz?
Şimdi,
Konya vekillerimiz var. Yahu, Konya, son on sekiz yılda, iktidarınızda,
2002-2019 yılları arasında ortalamanın üstünde nüfus kaybederek Türkiye
ortalamasının yüzde 8 gerisinde kalmış; Kayseri bile Türkiye ortalamasının
üstünde. Eskişehir, Türkiye ortalamasının üstünde; Bursa, Türkiye ortalamasının
üstünde ama Konya, Türkiye ortalamasından yüzde 8 daha fazla nüfus kaybetmiş.
Niye? Çünkü Konya’ya sahip çıkmadınız, Konya’yı susuz bıraktınız, Konya’ya su
getirmediniz. Her yıl 3 milyar metreküp yer altından su çekiyor benim çiftçim.
Göçükler oluyor, her yer göçüyor, Karapınar’a 5 kilometre kaldı, göçükler
artarak devam ediyor. 
(Mikrofon
otomatik cihaz tarafından kapatıldı)
BAŞKAN
– Sayın Yokuş, bağlayın sözlerinizi.
Buyurun.
FAHRETTİN
YOKUŞ (Devamla) - Allah muhafaza, şunu mu bekliyorsunuz: Karapınar’ın
merkezinde göçük olsun, binlerce insan ölsün. Ondan sonra mı aklınız başınıza
gelecek? Allah aşkınıza ya! Konya’ya su lazım beyler, Konya’ya kanal lazım,
Kanal İstanbul değil, kanal Konya; Dicle-Fırat boru hattıyla Dicle ve Fırat’tan
Konya’ya her yıl 8-10 milyar metreküp su getireceksiniz, KOP Projesi’ni hayata
geçireceksiniz ama sizde nerede böyle bir ufuk? İşiniz gücünüz rant. Eğer KOP
projesini ihya etseniz, Konya Ovası’na su getirseniz sadece Konya değil,
2016’da 4 vilayet daha eklediğiniz KOP projesi içinde 8 vilayetimiz ihya
olacak; Yozgat, Kırşehir, Karaman, Niğde, Aksaray, Konya merkez ve Nevşehir
ihya olacak. Ama nerede… 
(Mikrofon
otomatik cihaz tarafından kapatıldı) 
FAHRETTİN
YOKUŞ (Devamla) - Kanal İstanbul’a harcayacağınız paranın dörtte 1’iyle 5
milyon hektar araziyi sular hâle getireceğiz. Ama sizin ufkunuz rant,
çiftçiyle, onunla bununla işiniz yok ki! 
Teşekkür
ediyorum. (İYİ PARTİ sıralarından alkışlar) 
BAŞKAN
– Teşekkürler Sayın Yokuş. 
Sayın
Erdem, biraz önce söz talep etmiştiniz, gerekçesini duymamıştım. Sayın Aygun’un
konuşmasında isminizin geçtiğini söylüyorsunuz. 
Size
yerinizden bir dakika süreyle söz veriyorum. 
Buyurun.

IV.- AÇIKLAMALAR (Devam)
37.- Konya Milletvekili Orhan Erdem’in, Tekirdağ
Milletvekili İlhami Özcan Aygun’un CHP grup önerisi üzerinde CHP Grubu adına
yaptığı konuşmasındaki bazı ifadelerine ve sorunları çözecek iktidarın AK PARTİ
iktidarı olduğuna ilişkin açıklaması
ORHAN
ERDEM (Konya) – Teşekkür ederim. 
Sayın
Başkanım, muhalefetin bizim konuşmalarımızın bir noktasını alarak kürsüden
kullanması -bunu devamlı yapıyorlar- sosyal medyadan belli kesimlere mesaj
verme çabası etik değil. 
Benim
konuşmam da tarımda Türkiye’yi nereden nereye getirdiğimizi anlatır bir
konuşma. İklim değişiklikleri, ülkemizin yaşadığı zorluklarla, her alanda
olduğu gibi, çiftçilerimizin de bazı sıkıntılarının olduğundan ama bunları yine
AK PARTİ iktidarının çözeceğinden bahseder bir konuşmadır, biraz önce
arkadaşların ifade ettikleri gibi değil. 
Konya’mız,
bugün, tarımda -daha dün açıklandı- süt üretiminde 1’inci, tohum üretiminin
yüzde 60’ını yapıyor. Türkiye’de de bu konudaki büyük gelişmeleri hepimiz
görüyoruz. 
(Mikrofon
otomatik cihaz tarafından kapatıldı) 
BAŞKAN
– Sözünüzü bağlayın lütfen Sayın Erdem. 
ORHAN
ERDEM (Konya) – Ama biz şunu diyoruz: Her alanda sorun var, evlerimizin içinde
de; birini bitiriyoruz bir başkası doğuyor ama bunları çözecek iktidar da AK
PARTİ iktidarıdır. 
BAŞKAN
– Teşekkürler. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan çiftçilerin girdi maliyetlerinde yaşanan artışlardan
kaynaklanan sorunlara çözüm önerileri getirilmesi amacıyla verilmiş olan (10/2406)
esas numaralı Meclis Araştırması Önergesi’nin ön görüşmelerinin, Genel Kurulun
29 Ocak 2020 Çarşamba günkü birleşiminde yapılmasına ilişkin önerisi (Devam)
BAŞKAN
- Şimdi de Halkların Demokratik Partisi Grubu adına Bitlis Milletvekili Mahmut
Celadet Gaydalı konuşacaktır. 
Buyurun
Sayın Gaydalı. (HDP sıralarından alkışlar)
Süreniz
üç dakikadır.
HDP
GRUBU ADINA MAHMUT CELADET GAYDALI (Bitlis) – Teşekkür ederim Sayın Başkan.
Değerli
milletvekilleri, Cumhuriyet Halk Partisinin grup önerisi üzerine söz almış
bulunmaktayım, hepinizi saygıyla selamlarım. 
Sözlerime
başlamadan önce Elâzığ ve Malatya’da yaşamını yitirenlere başsağlığı,
ailelerine sabırlar diliyorum, yaralılara da acil şifalar dilerim.
Değerli
milletvekilleri, bu ülkede çiftçi isen Allah başka dert vermesin çünkü üretimi
ve üreticiyi destekleyen bir Hükûmet programı bugüne kadar çıkmadığı gibi
verilen sözler de yerine getirilmedi. Çiftçinin sorunları saymakla bitmez ama
ben şöyle birkaç başlığa değineceğim: Çiftçinin en büyük sorunu finansman sorunudur.
Yeterli destekleme görmediği gibi üretimden kazandığı para da borçlarına
gidiyor. Yeniden ekim yapmak için tekrar bankanın yolunu tutuyor, kredi
çekiyor, ürününü ekiyor, satıyor, tekrar bankaya borcunu ödemeye çalışıyor;
işte, çiftçi böyle bir kısır döngüye hapsedilmiş durumda. 
Peki,
çiftçi neden kazanmıyor? Bunun 4 ana sebebi var: Birinci sebep, taban alım
fiyat politikası; ikincisi, girdi maliyetlerinin yüksekliği; üçüncü sebep,
ithalat zamanlaması; dördüncü ise planlı bir üretim politikasının olmaması.
Çiftçi
ürünü tarlasında sürüyor, siz ithalat yapıyorsunuz, piyasayı regüle ettiğinizi
düşünüyorsunuz; hayır, çiftçiyi, üreticiyi mağdur ediyorsunuz. Yüksek banka
kredileri altında ezilen çiftçi ürününü maliyetinin altında satmak
mecburiyetinde kalıyor. Her müdahaleniz yeni mağduriyetler yaratıyor. Çiftçinin
en büyük sorunu enerji giderleri. Bakın, çiftçi evde kullandığı elektriğe ne
ödüyorsa tarımsal faaliyetler için kullanılan elektriğe de aynı parayı ödüyor.
Ama sanayide böyle bir durum yok, yarı yarıya fark var. Bazı yörelerde çiftçiye
ayrıcalıklı elektrik tarifesi uygulanıyor. Urfa ve civarında verilen indirim
neden tüm çiftçilere uygulanmıyor? Yine, gübre meselesi, belki de çiftçinin en
çok belini büken konu. Bugün piyasada mineral ve fosfor oranı zengin gübrenin
fiyatı 1.800-1.900 lira fakat bu fiyat peşin fiyatı; vadeli alacaksanız bu
fiyat 2.500-3.000 lira oluyor. 
Bir
diğer husus, Tarım Kredi Kooperatifleri. Bu Kooperatifin bir desteklemesi
olmadığı gibi, bankadan yüzde 8’e aldığı krediyi çiftçiye yüzde 20’yle veriyor.
Alın size yasal tefecilik. Tek avantajı, çiftçi için borç ertelemesi. Borç
silinmiyor, üretici üretim aşamasında bir zorluk yaşarsa, ürün alamazsa borcu
erteleniyor. Seçim meydanlarında, salonlarda ve alanlarda “Gençler çiftçilik
yapsın, destekleyeceğiz.” dediniz, onlar 2 bin liraya büyükşehirlerde ya da il
merkezlerinde çalışmayı tarımda çalışmaya yeğliyorlar. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın Sayın Gaydalı. 
MAHMUT
CELADET GAYDALI (Devamla) – Neden? Çünkü tarım politikaları ve fiyat dengesinde
çiftçilik yapamıyorlar, para kazanamıyorlar. Çiftçileri üretken, üretimi yapanı
para kazanır duruma getirmezsek bu ekonomik kriz, bu işsizlik krizi, bu sosyal
kriz sarmalından kurtulamayız. Çare aramak için bu araştırma önergesini
destekleyeceğimizi belirtiyor, hepinize saygılarımı sunuyorum. (HDP
sıralarından alkışlar) 
BAŞKAN
– Teşekkürler Sayın Gaydalı.
Söz
sırası, Adalet ve Kalkınma Partisi Grubu adına Kars Milletvekili Yunus
Kılıç’ta.
Buyurun
Sayın Kılıç. (AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA YUNUS KILIÇ (Kars) – Teşekkürler Sayın Başkan.
Sayın
Başkan, saygıdeğer milletvekilleri; tabii, hemen hemen hiçbir gün yok ki
Mecliste tarımla alakalı bir tartışma olmasın. Tabii, tarım alanı en az
sermayenin olduğu ve ülkede meydana gelen dalgalanmalardan da en fazla
etkilenen bir alan, burası doğru ve en meşakkatli alan. Dolayısıyla bu alanın
Mecliste gündem oluşturması çok normal. 
Şimdi,
özellikle Tarım Kredi Kooperatifleriyle alakalı ağır itham ve iddialar var.
Tarım Kredi Kooperatifleri Türkiye’nin en büyük üretici birliklerinden bir
tanesi ve işi sadece bir ürün satmaktan öteye bir regülasyon kurumu yani
fiyatların düzenlenmesine katkı veren bir kurum. Tarım Kredinin fiyatlarınını
alıp, özel sektörün fiyatlarını tonda 3 lira, 5 lira, 10 lira ucuz göstererek
Tarım Kredinin çiftçi üzerinden haksız bir kâr elde ettiğini iddia etmek çok
haklı bir tavır değil çünkü eğer Tarım Kredi bir fiyat belirlememiş olsa özel
sektörün onu nerelerde satabileceğini kestirebilmek mümkün değil, hele ki bazı
dönemlerde Tarım Kredinin fiyatlarının aşağıya düştüğünü, bazı dönemlerde de
özel sektörün fiyatlarının aşağıya düştüğünü ve çok küçük farklarla piyasada
rol aldıklarını görüyoruz. 
Özellikle
Tarım Kredinin 800 binin üzerinde üyesi var ve bunlardan borçlardan dolayı
takibe uğramışların sayısı yaklaşık olarak ne kadar biliyor musunuz saygıdeğer
milletvekilleri? Yüzde 1’in altında, sadece 7.800 civarında takipte olan
üreticisi var. 
2002’de
çiftçimizin Ziraat Bankasından, özel bankalardan ve Tarım Krediden
kullanabildiği kredinin oranı ne kadardı biliyor musunuz? Toplam 500 milyon
lira. Bugün kullandığı ne kadar? 115 milyar lira yani 230 kat. Çiftçinin bugün
krediye ulaşımında bir kolaylık var. Dolayısıyla, çiftçinin biriken borçlarında
da farklılık var. Bunun oranı ne kadar? O güne göre 15 kat. Ama kullandığı
kredinin oranı 230 kat. Dolayısıyla, aslında böyle bir krediye ulaşmasında
çiftçimizin kolaylığı var. 
Ayrıca,
sadece gübreye değil yem fiyatlarına da bir bakmak lazım. Özellikle doların çok
yükseldiği, üreticinin de sektörün de kendini biraz koruma refleksiyle
fiyatları yüksek belirlediği dönemde Tarım Kredi bir aktör olarak piyasaya
girdi ve fiyatların hızlı bir şekilde aşağıya indirilmesine aracılık etti.
2017, 2018 ortalama yem fiyatlarına bakarsanız, Tarım Kredi, bir taraftan yem
fiyatlarında regülasyonu yaparken aynı zamanda fiyatlarda da aşağı yukarı yüzde
5 ve 6’lık bir aşağı pozisyonu var. 
(Mikrofon
otomatik cihaz tarafından kapatıldı) 
BAŞKAN
– Buyurun, sözlerinizi bağlayın Sayın Kılıç. 
YUNUS
KILIÇ (Devamla) – Teşekkür ederim. 
Dolayısıyla,
burada Tarım Kredinin yapmış olduğu katkıyı unutmamak lazım. Tarım Kredinin
çiftçiye kullandırdığı kredilerde özellikle bir dönem bir yükselme oldu ama o,
ülkede kredi faizlerinin genel olarak yükselmesinden kaynaklanan bir durumdu ve
aşağı yukarı 1’e 2 gibi bir rakam farkı ortaya çıktı ama bugün itibarıyla
-çiftçimizin buradan duymasında fayda var- Tarım Kredinin çiftçiye kullandırdığı
kredinin faizi yıllık yüzde 5’i geçmeyecek. Bakın, yüzde 5 son derece düşük bir
faiz oranıdır ve çiftçi hem ertelemede bu faiz oranını kullanacak hem de yeni
alacağı üründe bunu kullanacak. 
Şimdi,
tabii, İlhami Bey Tarım Krediye biraz fazla yüklendi bu manada ama aynı zamanda
kendisi de Tarım Krediye ürün satanlardan birisi, Tarım Krediye yılda 800-900
milyon liralık ürün veriyor. Tarım Kredi, İlhami Bey ve diğer üyelerinden
aldığı ürünleri de aynı zamanda kendi üreticisine ve ihtiyacı olanlara ulaştıran,
aracılık eden ve bunun için de giderleri olarak çok küçük farklar koyarak bu
işlemi sürdüren bir kurum.
(Mikrofon
otomatik cihaz tarafından kapatıldı) 
YUNUS
KILIÇ (Devamla) – Bitirebilir miyim? 
BAŞKAN
– Artık bağlayın lütfen, buyurun. 
YUNUS
KILIÇ (Devamla) – Bakın, bu yıl Tarım Bakanlığının bütçesi diğer bakanlıkların
bütçesine oranla en fazla artanlardan bir tanesi ve Tarım Bakanlığının kendi
bütçesinin içerisinde desteklemelere ayırdığı bütçe de yüzde 55’lere ulaştı.
Geçen yıl ne kadardı? Yüzde 48,5 civarlarındaydı. Yani Hükûmet politikalarımız
içerisinde çiftçiyi destekleme sürecimiz devam ediyor. Elbette çiftçimizin
birikmiş, yıllanmış birçok problemi var. Özellikle 1984’ten bu yana darbeci
Anayasa’da çiftçimizin desteklenmesinin önüne geçilen bir süreç yaşanıyordu,
şimdi bozulmuş süreci toparlamamız devam ediyor. 
Ülkemizin
imkânları ve kaynakları oluştukça, başta üretici olmak üzere, çiftçimizi
desteklemeye devam edeceğiz diyor, yüce heyetinizi saygılarımla selamlıyorum.
(AK PARTİ sıralarından alkışlar) 
BAŞKAN
– Teşekkürler Sayın Kılıç. 
Cumhuriyet
Halk Partisi Grubunun önerisini oylarınıza sunuyorum: Kabul edenler…
Etmeyenler… Öneri kabul edilmemiştir. 
Birleşime
on dakika ara veriyorum. 
Kapanma Saati: 16.34
İKİNCİ OTURUM
Açılma Saati: 16.56
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK
(Burdur), Rümeysa KADAK (İstanbul)
-----0-----
BAŞKAN
– Türkiye Büyük Millet Meclisinin 49’uncu Birleşiminin İkinci Oturumunu
açıyorum.
VII.- BİLDİRİLER-DEKLARASYONLAR
1.- Türkiye Büyük Millet Meclisi Başkanlığı ile Adalet
ve Kalkınma Partisi, Cumhuriyet Halk Partisi, Halkların Demokratik Partisi,
Milliyetçi Hareket Partisi ve İYİ PARTİ siyasi parti gruplarının ortak
imzasıyla hazırlanan, İsrail-Filistin ihtilafına yönelik olarak ABD yönetiminin
yayımladığı sözde barış, özünde istikrarsızlık ve çatışma mahiyetindeki planı
yok sayarak esefle kınadıklarına ilişkin bildirisi 
BAŞKAN
– Değerli milletvekilleri, Amerika Birleşik Devletleri’nin sözde
İsrail-Filistin barış planına ilişkin siyasi parti gruplarının Başkanlığımıza
sundukları müşterek imzalı bir bildiri vardır.
Şimdi
bildiriyi okuyorum.
Türkiye Büyük Millet Meclisinin Ortak Bildirisi
Konu:
Amerika Birleşik Devletlerinin Sözde İsrail-Filistin Barış Planı
ABD
yönetiminin ihtilafın iki tarafından biri olan Filistin'i bütünüyle dışlayan,
tek yanlı, hakkaniyetten uzak bir yaklaşımla hazırladığı görülen söz konusu
plan, Birleşmiş Milletler kararlarına ve iki devletli çözüm perspektifine
tamamen aykırıdır.
Bu
plan, taraflar arasında bir müzakere zemini sağlamaktan ziyade, İsrail'in
insanlığın kalbi olan Mescid-i Aksa dâhil, Filistin topraklarında on yıllardır
derinleştirerek sürdürdüğü işgale uluslararası meşruiyet kazandırmayı ve bunu
Filistin tarafına dayatmayı amaçlamaktadır. Yapılmak istenen, işgal sürecini
ilhaka çevirmektir. Tüm Orta Doğu'nun barış, güvenlik ve istikrarını doğrudan
ilgilendiren böylesine önemli bir konunun iç politika malzemesi yapılarak
Filistin halkının kendi geleceğini tayin hakkı başta olmak üzere, temel hak ve
özgürlüklerinin hiçe sayılması ve uluslararası hukukun ve adaletin yok
sayılması üzüntü ve ibret vericidir.
Kudüs'ün
statüsü, Filistinli mültecilerin geri dönüş hakkı ve yasa dışı yerleşimler gibi
en temel problem alanlarında bugüne kadar izlediği politikalarla Filistin tarafının
güvenini kaybetmiş bulunan ABD yönetiminin sözde barış planı ölü doğmuştur. İki
devletli çözüm vizyonunu yok sayan ve ilgili Birleşmiş Milletler kararları
başta olmak üzere, uluslararası hukukun temel kurallarının ihlali anlamına
gelen öneriler içeren bu girişimin, uluslararası toplum nezdinde kabul görme
ihtimali de bulunmamaktadır.
Bu
vesileyle, İsrail-Filistin meselesinin çözümünün ancak 1967 sınırları temelinde
başkenti Doğu Kudüs olan bağımsız, egemen ve coğrafi devamlılık içinde bir
Filistin devletinin vücut bulmasıyla mümkün olacağını bir kez daha
vurguluyoruz. Türkiye, Filistin halkının temel hak ve özgürlüklerini
gözetmeyen, Filistin devletinin ve halkının kabul etmediği hiçbir girişimi
desteklemeyecek, uluslararası toplumun vicdan ve sorumluluk sahibi üyeleriyle
birlik ve dayanışma içinde, zulüm, dayatma ve işgale karşı Filistin halkının
meşru haklarını tüm platformlarda savunmaya devam edecektir.
Türkiye
Büyük Millet Meclisinde grubu bulunan tüm siyasi partiler olarak yukarda
sıraladığımız görüşler temelinde İsrail-Filistin ihtilafına yönelik olarak ABD
yönetiminin yayımladığı sözde barış, özünde istikrarsızlık ve çatışma
mahiyetindeki planını yok sayıyor ve esefle kınıyoruz. 
 Özlem Zengin Engin
Altay Hakkı Saruhan Oluç
Adalet ve Kalkınma Partisi Cumhuriyet
Halk Partisi Halkların Demokratik Partisi 
 Grubu Başkan Vekili Grubu
Başkan Vekili Grubu Başkan Vekili

 Erkan Akçay Lütfü
Türkkan
 Milliyetçi Hareket Partisi İYİ
PARTİ
 Grubu Başkan Vekili Grubu
Başkan Vekili
(Alkışlar)
Değerli
milletvekilleri, şimdi de Sayın Grup Başkan Vekillerine bildiriyle ilgili
görüşlerini paylaşmak üzere sırasıyla söz vereceğim.
İlk
söz Sayın Lütfü Türkkan’da.
Buyurun
Sayın Türkkan. 
IV.- AÇIKLAMALAR (Devam)
38.- Kocaeli Milletvekili Lütfü Türkkan’ın, ABD’nin sözde
İsrail-Filistin barış planının Kudüs’ü İsrail’e ilhak ederek Filistin’i o
topraklardan söküp atmaktan ibaret olduğuna ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; Amerika Birleşik
Devletleri’nin sözde İsrail-Filistin barış planı -yayımladıkları metne
bakıldığı zaman rahatlıkla görülebilir ki- Kudüs’ü İsrail’e ilhak etmek,
Filistin’i o topraklardan söküp atmaktan ibaret bir plandır. Bu plana geçmişte
olduğu gibi bugün de yarın da sonuna kadar karşı çıkacağız. 
Mecliste
sergilenen birlik ve beraberliğin bugün de tesis edilmesi bizi ziyadesiyle
mutlu etmiştir. Görülüyor ki muhalefet partilerine ihtiyacınız olduğu dönem,
muhalefet partileri, Türkiye menfaatleri söz konusu olunca kayıtsız ve şartsız
kesinlikle yanınızda oluyorlar. Diliyorum ki, arzu ediyorum ki muhalefet
partilerine duyulan bu ihtiyacın diğer dönemlerde de aklınıza gelmesi, hatta
hiç aklınızdan çıkmaması Türkiye'nin menfaatine olacaktır. 
Çok
teşekkür ediyorum, saygılar sunuyorum. (İYİ PARTİ ve AK PARTİ sıralarından
alkışlar)
BAŞKAN
– Teşekkürler Sayın Türkkan. 
Sayın
Akçay…
39.- Manisa Milletvekili Erkan Akçay’ın, ABD
yönetiminin yayımladığı uluslararası hukuku hiçe sayan, 15 Kasım 1988’de
bağımsızlığını ilan eden Filistin’i yok sayan, Kudüs’ü İsrail’in başkenti ilan
eden mütecaviz planın küstahlıktan başka bir anlamı olmadığına ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Bu
ABD Başkanı Trump ve İsrail Başbakanının birlikte, kendi kendilerine gelin
güveyi olarak başlattıkları ve Trump’ın da 20 Ocak 2017 tarihinden bu yana
“yüzyılın anlaşması” olarak nitelediği sözde barış planı sık sık dile
getirilmişti. Bu bizim bakımımızdan emperyal ve sinsi planların dışa vurumundan
başka bir şey değildir. 6 Aralık 2017 tarihinde Trump’ın, Kudüs’ü İsrail’in
başkenti olarak kabul ettiğini açıklaması, Tel Aviv’deki ABD Büyükelçiliğini
Kudüs’e taşıma kararı alması aynı senaryonun yakın tarihindeki parçalarıdır.
Uluslararası hukuku hiçe sayan, 15 Kasım 1988’de bağımsızlığını ilan eden
Filistin’i yok sayan, Müslümanların ilk kıblesinin bulunduğu Mescid-i Aksa’daki
Kudüs’ü İsrail’in başkenti olarak ilan eden bu mütecaviz planın, küstahlıktan
ve şımarıklıktan başka bir anlamı yoktur. 
Türkiye
Büyük Millet Meclisinde grubu bulunan tüm siyasi partiler olarak yukarıda ve
biraz önce ifade edilen görüşler temelinde İsrail-Filistin ihtilafına yönelik
olarak ABD yönetiminin yayımladığı sözde barış, özünde istikrarsızlık ve
çatışma mahiyetindeki planını Milliyetçi Hareket Partisi Grubu olarak da yok
sayıyor ve bu oldubittiyi yaratmaya çalışanları da esefle kınıyoruz. 
Teşekkür
ederim. (MHP ve AK PARTİ sıralarından alkışlar)
BAŞKAN
– Teşekkürler Sayın Akçay. 
Sayın
Oluç….
40.- İstanbul Milletvekili Hakkı Saruhan Oluç’un, tüm
halkların özgür, eşit ve adil yaşam sürmesinin en temel koşulunun Orta Doğu’da
kalıcı bir barışın sağlanması olduğuna ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan. 
Sayın
vekiller, biz de Halkların Demokratik Partisi olarak bu ortak açıklamaya
imzamızı koyduk. Çünkü biliyoruz ki Orta Doğu’da bir bütün olarak kalıcı bir
barışın sağlanması tüm halkların özgür, eşit ve adil bir yaşam sürmesinin en
temel koşuludur ve başta İsrail-Filistin çatışması olmak üzere, bölgesel ve
küresel hâle gelmiş olan tüm tarihsel, siyasal ve sosyal sorunların ve
anlaşmazlıkların demokratik yollarla çözüme kavuşturulması esas olandır. 
Türkiye’de
Kürt sorunu, Suriye’de yaşanan iç savaş gibi konularda tüm tarafları ve
halkları kapsayan adil, demokratik ve barışçıl çözüm yolları devreye konulmalıdır.
Tarafların hak ve taleplerini dikkate almayan tek yanlı çözüm önerileri var
olan sorunları daha fazla derinleştirmekten başka bir sonuç ortaya çıkarmaz,
bunu biliyoruz. Yani tek taraflı anlaşmalar Orta Doğu’da barışı sağlayamaz. Bu
anlayışla bu açıklamayı imzaladık ve ortak sorunların çözümüne bu anlayışla
yaklaşıyoruz. Müzakere ederek, konuşarak çözülemeyecek hiçbir sorunumuzun
olmadığını ve halkların da olmaması gerektiğini bir kez daha vurguluyoruz. 
Teşekkür
ederim. (HDP sıralarından alkışlar)
BAŞKAN
– Teşekkürler Sayın Oluç.
Sayın
Altay…
41.- İstanbul Milletvekili Engin Altay’ın, sözde Orta
Doğu Barış Planı’yla İsrail’in Batı Şeria’daki işgalinin ilhaka dönüştürülmek
istendiğine ilişkin açıklaması
ENGİN
ALTAY (İstanbul) – Teşekkür ederim Sayın Başkan. 
Sözde
Orta Doğu barış planını, yetkisiz etkililerin bir cüretkârlığı, bir hadsizliği
olarak gördüğümüzü peşinen beyan etmek istiyorum. Bu planla, İsrail’in Batı
Şeria’daki işgali ilhaka dönüştürülmek istenmektedir. Filistin’in
bağımsızlığının takvime ve koşullara bağlanıyor olması Filistin halkının o
bölgeden yok olması amacına hizmet etmekten başka hiçbir şeye yaramaz. Kaldı ki
bu anlaşma, bu plan Birleşmiş Milletler kararlarına da açık aykırılık teşkil
etmektedir. İsrail, Filistin topraklarında bir işgalcidir. Doğu Kudüs’ün
başkenti olacağı bağımsız bir Filistin Türkiye Cumhuriyeti’nin temel yaklaşımı
olmak zorundadır ki öyledir de. 
Öte
yandan, bu anlaşmanın taraflarından birisinin azil süreci devam ederken, bir
diğerinin yolsuzluktan yargılanma süreci devam ederken iç politikada güven
toplamak, tazelemek için Filistin halkının istikbalinden ve kanından medet
umulmasını bir aymazlık ve canilik olarak görüyor ve değerlendiriyoruz.
Unutulmamalıdır ki bu sözde plan bölgede barışa değil savaşa hizmet eder. Bu
sözde plan bölgede huzura değil gerilime yol açar. Türkiye dâhil, bölge
devletlerinin ve bölge halklarının emperyalizmin bölgedeki planlarını bozmaktan
başka çareleri yoktur. Bu konuda Türkiye'nin de diğer bölge ülkeleriyle
birlikte bu anlayışı tesis etmek için büyük bir çaba içine girmesi ve rol
üstlenmesi bizim temennimizdir. 
Sayın
Başkan, yürütme organımızdan da Türkiye Büyük Millet Meclisinin gösterdiği bu
yüce ve yüksek refleksi beklediğimizi de bu vesileyle beyan ediyoruz.
Cumhuriyet
Halk Partisi Grubu adına, Türkiye Büyük Millet Meclisindeki 5 siyasi parti
grubuyla birlikte imzaladığımız metnin tüm Türkiye’de ve dünyada önemli ses
getireceğine olan inancımızla tekrar bu sözde anlaşmayı bir paçavra olarak
niteliyoruz ve bu anlaşmayı, bu planı yapanları da Cumhuriyet Halk Partisi ve
Türkiye Büyük Millet Meclisi olarak kınamaktan büyük bir memnuniyet duyuyoruz.
Teşekkür
ederim. (Alkışlar)
BAŞKAN
– Teşekkürler Sayın Altay.
Sayın
Zengin…
42.- Tokat Milletvekili Özlem Zengin’in, 5 siyasi
partinin aynı konu üzerinde hemfikir olarak hem Türkiye’ye hem de dünyaya
sesleniş içerisinde olmasının demokrasimiz açısından anlamlı bir kazanım
olduğuna ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; doğrusu bugün bir
taraftan bu metni okurken bir hüzün duyuyorum ama bir taraftan da 5 siyasi
partinin uzun bir aradan sonra ilk defa aynı konu üzerinde hemfikir olarak hem
Türkiye’ye hem de dünyaya bir sesleniş içerisinde olmasını kendi demokrasimiz
açısından çok anlamlı bir kazanım olarak görüyorum ve ümit ediyorum ki bir
fayda hasıl olur.
Tabii,
Filistin meselesi bir dünya meselesi, iki cephesi var: Bir cephesiyle aslında -sabahki
konuşmamda da ifade etmiştim- hiçliğin, yokluğun ve senelerce, yetmiş yılı aşan
bir zaman içerisinde zulme maruz kalmaya rağmen yok olmamanın, direnişin
simgesi Filistin meselesi; dünyada, kalbi olan, vicdanı olan herkesin yanında
olduğu, taraf olduğu bir mesele. Bakıyorsunuz, bir tarafıyla da aslında,
uluslararası hukukun çok büyük bir ayıbı. Elinde silah olanın, fiziken, madden
güçlü olanın bir davayı kazanabileceğine dair zannı altüst eden bir mesele.
Böyle bakıldığı zaman, aslında Filistin dünyanın imtihanı; öyle addediyorum,
dünyanın imtihanı olarak addediyorum. Göreceksiniz –bizler belki görürüz veya
göremeyiz, bielmiyorum ama dünya görecek- bu Filistin meselesi dünyada pek çok
taşın yerinden oynamasına, çözülmesine sebep olacak. Zaman bizim için uzun gibi
görünüyor ama dünya tarihi için yetmiş yıl aslında -nereden bakarsak bakalım-
çok kısa bir zaman dilimi.
Ben
buradan Filistin’deki tüm kardeşlerimizin dualarımızla, her daim onların
yanında olduğumuzu, iktidarıyla, muhalefetiyle insan olarak, birey olarak, bu
ülkede yaşayan insanlar olarak hem inancımızla hem de maddi varlığımızla,
elimizden gelen bütün gayretimizle yanlarında olacağımızı bir kez daha ifade
etmek istiyorum. 
Hem
size hem Türkiye Büyük Millet Meclisi Başkanımıza ve tüm siyasi parti
gruplarımıza tekrar teşekkür ediyorum. Milletimizin zaten sahipliği de
aşikârdır.
Teşekkür
ederim. (AK PARTİ ve MHP sıralarından alkışlar)
BAŞKAN
– Çok teşekkür ederim.
Ben
de sizlere teşekkür ediyorum Değerli Grup Başkan Vekilleri ve milletvekilleri.
Alınan
karar gereğince, şimdi Gündem’in “Kanun Teklifleri ile Komisyonlardan Gelen
Diğer İşler” kısmına geçeceğiz.
1’inci
sırada yer alan, İstanbul Milletvekili Mustafa Demir ile 70 Milletvekilinin
Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi ve Bayındırlık, İmar, Ulaştırma ve Turizm Komisyonu Raporu’nun
görüşmelerine başlayacağız.
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (x)
BAŞKAN
– Komisyon? Yerinde.
Komisyon
Raporu 161 sıra sayısıyla bastırılıp dağıtılmıştır.
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
IV.- AÇIKLAMALAR (Devam)
43.- İstanbul Milletvekili Engin Altay’ın, 161 sıra
sayısıyla bastırılıp dağıtılan Komisyon Raporu’nun İç Tüzük’e aykırı olduğuna
ve Oturum Başkanı TBMM Başkan Vekili Mithat Sancar’ın Raporu görüşmeye açması
hâlinde usul tartışması talep ettiğine ilişkin açıklaması
ENGİN
ALTAY (İstanbul) – Sayın Başkan, teşekkür ederim.
“Komisyon
Raporu, 161 sıra sayısıyla bastırılıp dağıtıldı.” dediniz de doğru, elimizde 98
sayfalık bir kâğıt var, rapor var fakat Sayın Başkan, buna rapor denilmesi
mümkün değil. Şu bakımdan değil: Raporun -herkesin de önünde olduğu için
göstereceğim şimdi efendim- gerekçesi 7-8 sayfa, olabilir, makuldür. Gerekçeden
sonra Komisyon raporu basımına geçilmiş. Şimdi şöyle: 16’ncı sayfada bir
paragraflık bir görüşmelere katılım listesi var, olabilir. Sonra, İstanbul
Milletvekilimiz Sayın Gökan Zeybek ve 5 arkadaşımızın Anayasa’ya aykırılık
önergesinin verildiğiyle ilgili bir paragraflık bir husus var. Sonra, teklifin
1’inci sahibi Sayın Mustafa Demir’in Komisyonda yaptığı değerlendirme var, tam
1,5 sayfa, bu da makul sayılabilir. Şimdi, gelelim rapora. Rapor -18’inci
sayfada Sayın Başkan- bir sayfanın yarısını kapsamıyor. Yani komisyon raporu şu
demek... Sayın Başkan, öğretmek anlamında söylemiyorum, bizim yaklaşımımız
olarak söylüyorum. 
BAŞKAN
– Estağfurullah. Buyurun, görüşlerinizi söyleyin.
ENGİN
ALTAY (İstanbul) – Komisyon raporu şu demek: Ben bu raporu elime aldığım zaman,
bu teklifle ilgili –muhalefet şerhlerinden ayrı olarak söylüyorum- Komisyonda,
Komisyon üyeleri hangi maddelere hangi yapıcı eleştirileri ya da maddenin
mahzurlarını ortaya koyan doneleri koyduklarını bir yasa yapıcı olarak, bir
milletvekili olarak bilmemiz lazım.
Şimdi,
burada Komisyon raporu 100 sayfalık metinde yarım sayfayı geçmiyor, gerçek
rapor. Sonra, Cumhuriyet Halk Partili Komisyon üyelerimizin hazırladığı
yaklaşık 40 sayfalık bir muhalefet şerhi var; sonra, Halkların Demokratik
Partili üyelerin hazırladığı 10 küsur sayfalık; sonra, İYİ PARTİ Grubunun
hazırladığı 7-8 sayfalık bir muhalefet şerhi var ve sonra da hepimizin bildiği
gibi, teklif metni ve Komisyonda kabul edilen metin var.
Şimdi,
Sayın Başkan, Türkiye Büyük Millet Meclisi İçtüzüğü çok açık. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Altay.
ENGİN
ALTAY (İstanbul) – Bu, bu hâliyle bir Komisyon raporu olarak Genel Kurula
sunulamaz efendim, görüşülemez. Bunun görüşülebilmesi için yüce Genel Kurulun,
Komisyondaki görüşmelerin özetini -muhalefet şerhlerini demiyorum- burada
görmeleri lazım. Bunu bu şekliyle burada görüşmeye açamazsınız iddiasındayım.
Hayır, ısraren açma kararında iseniz tutumunuzla ilgili usul tartışması
açılması istemek durumundayım ve açmanız hâlinde -ki İç Tüzük bu konuda çok
opsiyon da vermiyor biliyorsunuz- yani görüşmeye açma kararınız hâlinde usul tartışması
talep ediyor ve aleyhte söz istiyorum efendim.
BAŞKAN
– Teşekkürler Sayın Altay.
Şimdi,
İç Tüzük’le ilgili değerlendirmemi -madem öyle, usul tartışması talep ettiniz-
usul tartışmasının sonunda ben de sizlere aktaracağım.
Talebinizi
kabul ediyorum, usul tartışması açıyorum. 
MEHMET
DOĞAN KUBAT (İstanbul) – Lehte efendim. 
MEHMET
AKİF HAMZAÇEBİ (İstanbul) – Aleyhte. 
ABDULLAH
GÜLER (İstanbul) – Lehte… 
ENGİN
ALTAY (İstanbul) – Efendim, bu usuldür, gene usul tartışmasında usulsüzlük
yapmayalım, gruplar birer tane alır. 
MEHMET
DOĞAN KUBAT (İstanbul) – O da olabilir Başkanım. 
BAŞKAN
– İYİ PARTİ Grubundan yok. 
Sayın
Akçay, sizden de yok. 
Önce,
lehte söz veriyorum.
Sayın
Doğan Kubat, buyurun. 
IX.- USUL HAKKINDA GÖRÜŞMELER
1.- Oturum Başkanı TBMM Başkan Vekili Mithat Sancar’ın
161 sıra sayılı Komisyon Raporu’nu işleme almasının İç Tüzük hükümlerine uygun
olup olmadığı hakkında
MEHMET
DOĞAN KUBAT (İstanbul) – Teşekkür ederim. 
Sayın
Başkanım, çok değerli milletvekili arkadaşlarım; açılan usul görüşmesinde
Başkanlık makamının bu kanunun görüşmelerine devam noktasında başlangıçtaki
uygulamasıyla fiilî olarak bir karar ihdası oldu. 
ENGİN
ALTAY (İstanbul) – Öyle bir kararı yok, Başkan sonra karar vereceğini söyledi,
hayır. Siz usul tartışması açmasıyla lehte söz aldınız. 
MEHMET
DOĞAN KUBAT (Devamla) – Değerli Başkanım, görüşmelere başlamamız Başkanımızın
bu konudaki zımni iradesini ortaya koyduğu için ben de bu iradenin lehinde
olduğumu ifade ederek bu vesileyle hepinizi, yüce heyetinizi saygılarımla
selamlıyorum. 
Engin
Başkanımızın ifade buyurduğu Komisyon raporundaki usuli eksikliklere dayalı
olarak bu görüşmelerin yapılamayacağına ilişkin itirazların esasen İç Tüzük
karşısında hukuken bir geçerliliği olmadığını düşünüyorum. İç Tüzük gerek
Komisyondaki Anayasa’ya aykırılık iddialarını gerekse Komisyon görüşmelerinde
söz alma vesaire, usuli hükümleri ayrıntılı biçimde düzenlemiş. 
ENGİN
ALTAY (İstanbul) – Yazmıyor burada, Mustafa Demir’den başka kimin konuştuğu,
söz aldığı yazmıyor. 
MEHMET
DOĞAN KUBAT (Devamla) – 38’inci maddeye göre, Komisyon önüne gelen teklifi
incelerken Anayasa’ya aykırılık iddiasında bulunan vekillerimizin taleplerini
değerlendirmiş ve bu konuda gerekli muhalif açıklamaları da özetle Başkanım… 
ENGİN
ALTAY (İstanbul) – Yok, efendim, yok. Sayın Kubat, yok. 
MEHMET
DOĞAN KUBAT (Devamla) – Şöyle Değerli Başkanım: Bildiğiniz üzere, Komisyon
görüşmelerinde de aynen Genel Kurulda olduğu gibi zabıt mümzîleri tutanak
düzenler ayrıntılı biçimde, harf harf, kelime kelime tutanak düzenlenir. 
ENGİN
ALTAY (İstanbul) – Ben tutanak okumak zorunda değilim, raporu okumak
zorundayım. 
MEHMET
DOĞAN KUBAT (Devamla) – Bu görüşmeler tutanaklarda vardır. Komisyon raporunda
bu tutanakların özetleri genel çerçeveyle… Bugüne kadar belki yüzlerce komisyon
raporu elimizden geldi geçti. Aslında iddiayı ortaya atan Başkanımızın da çok
iyi bildiği üzere -Değerli Başkan Vekillerimiz de buradalar- burada teklif
sahibi elbette kendi getirdiği teklifin hukuki anlamda ne getirdiğini ne
götürdüğünü ifade edecek, madde gerekçelerine dayalı olarak genel gerekçesi ve
bunun üzerine aleyhe ve lehe olan görüşler oluştuktan sonra Komisyon huzurda
bir değerlendirme yaparak… 
Başkanım,
siz de çok iyi bilirsiniz, bazı komisyonlarda, özellikle eski tarihlere bakın,
100 madde “1’inci madde aynen kabul edilmiştir.” “2’nci madde aynen kabul
edilmiştir.” “…aynen kabul edilmiştir” diye…
ENGİN
ALTAY (İstanbul) – Olur, konuşma yoksa olur. 
MEHMET
DOĞAN KUBAT (Devamla) – Hükûmetin teklif ettiği metin ile Komisyonun teklif
ettiği metnin bire bir… Aynı uygulama. Onlarca, yüzlerce örnek getirebilirim.
Komisyonumuz, 18’inci sayfada, maddeler üzerindeki, bir kısım, 10-15 madde
üzerinde “Aynen” demiş, yani yapılan lehte ve aleyhte açıklamaları dinledikten
sonra bu maddelerin gelen metin itibarıyla değişikliğe uğratılmaksızın, aynen,
bir kısmını redaksiyona tabi tutarak, bir kısmını da önergeler üzerine
değişiklik yapmak suretiyle kabulüne karar vermiş, raporunu olgunlaştırmış ve
İç Tüzük’ün 42’nci maddesine uygun biçimde, aleyhte, oldukça kapsamlı bir görüş
de ifade edilmiş, saygı duyarım.
(Mikrofon
otomatik cihaz tarafından kapatıldı)
BAŞKAN
– Buyurun tamamlayın Sayın Kubat. 
MEHMET
DOĞAN KUBAT (Devamla) – Bütün arkadaşlarımız yapıcı eleştiriler yapmışlar,
hepsine saygı duyarım. Bunları da göz ardı etmeksizin… Yani burada Komisyon
muhalefetin görüşlerini gizleyip onu kamuoyundan kaçırıyor gibi bir algı
oluşturulmaya çalışılıyorsa, aksine, muhalefetin yazdığı görüş zaten metnin 5
katı genişliğinde, evsaflı bir rapor. 
ENGİN
ALTAY (İstanbul) – Muhalefet şerhi Sayın Kubat o, Komisyon raporundan
bahsediyoruz biz. 
MEHMET
DOĞAN KUBAT (Devamla) – Muhalefet şerhi. 
Dolayısıyla
bu anlamda, sıra sayısını eline alan bütün arkadaşlarımız, milletvekillerimiz,
lehte, aleyhte görüşleri derinlemesine inceleyip konunun değerlendirmesini
yapabilecek imkâna sahiptirler. Onun için, usulüne, İç Tüzük’e ve Anayasa’ya
uygun biçimde önümüze gelen 161 sıra sayılı Komisyon Raporu’nun görüşmelerinde
herhangi bir sakınca bulunmamaktadır. 
Başkanımızın
tutumunun lehinde olduğumuzu tekrar ifade eder, bu vesileyle yüce heyetinizi
tekrar saygıyla selamlarım. (AK PARTİ sıralarından alkışlar) 
BAŞKAN
– Teşekkürler Sayın Kubat.
Sayın
Akif Hamzaçebi, buyurun. (CHP sıralarından alkışlar) 
Süreniz
üç dakikadır Sayın Hamzaçebi.
MEHMET
AKİF HAMZAÇEBİ (İstanbul) – Teşekkür ederim Sayın Başkan.
Değerli
milletvekilleri, Komisyon raporu İç Tüzük’e aykırıdır. İç Tüzük’ün 42’nci
maddesi gayet açıktır, oraya bakıldığında şunun yazıldığı görülecektir:
Komisyon, çalışmaları sonucunda bir rapor düzenler, bu raporda, Komisyonda o
teklifin görüşülmesi sırasında ileri sürülen görüşler ve Komisyonun yapmış
olduğu, kabul etmiş olduğu değişiklikler varsa bu değişikliklerin gerekçeleri
yer alır. Sayın Engin Altay, biraz önce açıkladı, Komisyon raporu önümde. Komisyon
raporunda, Komisyonda milletvekillerinin -bakın, muhalefet milletvekillerinin
değil- ileri sürmüş olduğu görüşlerin hiçbirisine yer verilmemiştir. Teklif
sahibi Sayın Mustafa Demir’in açıklamalarına 2 sayfa boyunca yer verilmiş,
3’üncü sayfada da -aslında yarısı diyelim o sayfanın, imzalar var önemli
ölçüde- “Şu madde şöyle kabul edilmiştir, bu madde böyle kabul edilmiştir.”
diye kabul edilme gerekçeleri bile yazılmamıştır. Örneğin 3’üncü maddede
Cumhuriyet Halk Partisi olarak, bizim, arkadaşlarımızın da bir önergesi vardı,
AK PARTİ’nin de benzer bir önergesi vardı, aslında bizim önergeyi takip etti AK
PARTİ, o önergeyle yapılan değişikliğin gerekçesi dahi buraya yanlış
yazılmıştır. Partizanca bir tutum görüyorum burada.
Şimdi,
Sayın Kubat, “Yüzlerce rapor getirebilirim.” dedi. Ben size yüzlerce değil ama
3 tane Plan ve Bütçe Komisyonu raporu getirdim, yeni, dijital vergiyle ilgili
128 sıra sayılı Rapor. Bu rapora bakıldığında görülecektir ki 27 ve 31’inci
sayfalarında Komisyonda yapılan görüşmeler özetlenmiştir.
Yine,
Plan ve Bütçe Komisyonundan geçmiş olan 158 sıra sayılı Rapor’un 12’nci ve
13’üncü sayfalarında milletvekillerinin ileri sürmüş olduğu görüşler
özetlenmiştir.
Bir
başka rapor, yine Plan ve Bütçe Komisyonu, 102 sıra sayılı, bunun da 18’inci sayfasından
itibaren milletvekillerinin Komisyonda ileri sürmüş olduğu görüşleri okuyabilirsiniz.
Sayın
Kubat diyor ki: “Efendim, muhalefet şerhlerinde zaten milletvekilleri
görüşlerini yazıyor.” O, ayrı bir şey Sayın Kubat. Muhalefet şerhinde
Komisyonda ileri sürülmemiş olan hususlara da yer verilmiş olabilir. Komisyon
bu görüşleri özetlemek zorundadır. Ortada görüşülebilir bir rapor yoktur Sayın
Başkan, İç Tüzük’ün 42’nci maddesine çok açık bir şekilde aykırıdır. 
Şunu
da ifade etmek isterim bu vesileyle: Bu tutumu, bu raporu Komisyon Başkanının
tutumuyla özdeş görüyorum. 
(Mikrofon
otomatik cihaz tarafından kapatıldı) 
BAŞKAN
– Sayın Hamzaçebi, buyurun, tamamlayın.
MEHMET
AKİF HAMZAÇEBİ (Devamla) – Teşekkür ederim Sayın Başkan.
Komisyon
Başkanı Komisyonda son derece çekingen bir tutum sergilemektedir. Bir hata var
diyelim, bir kelime hatası, onu dahi “Efendim, Genel Kurulda siz buna
bakarsınız.” diyerek kabul etmiyor. Örnek veriyorum, 3’üncü madde, TOKİ’nin
hüküm ve tasarrufu altında olan arazilerden söz ediyordu. Ben teklifi
incelerken TOKİ Başkanını aradım, bu ifade yanlış dedim. Sadece devletin hüküm
ve tasarrufu altında olan araziler vardır, TOKİ’nin hüküm ve tasarrufu altında
arazi olamaz. Uyardım, önemli olan, yanlışlık yapılmaması. Komisyondaki
arkadaşlarımız önerge verdiler bunun değiştirilmesi için, AK PARTİ’li
arkadaşlar da verdiler. Komisyon Başkanı 2 önergeyi ayrı ayrı oyluyor. Neden?
Ola ki Cumhuriyet Halk Partisi önergesi kabul edilmesin de AK PARTİ Grubunun
önerisiyle bu değişiklik yapılmış olsun. Aynı mahiyetteki önergeler Genel
Kurulda birlikte okunmuyor mu? Son derece tarafgir bir tutum. Bu rapor
görüşülemez Sayın Başkan.
Teşekkür
ederim. (CHP sıralarından alkışlar) 
BAŞKAN
– Teşekkürler Sayın Hamzaçebi.
LÜTFÜ
TÜRKKAN (Kocaeli) – Sayın Başkan, bu konudaki...
BAŞKAN
– Mikrofonu açalım, oradan konuşun Sayın Türkkan. 
Buyurun.
LÜTFÜ
TÜRKKAN (Kocaeli) – Tutumunuz hakkında açılan bu tartışmada, daha önceki uygulamalarda
lehte ve aleyhte sözün dışında diğer gruplara da söz vermek gibi bir temayül
gelişmişti.
BAŞKAN
– Sordum zaten sizlere ama…
LÜTFÜ
TÜRKKAN (Kocaeli) – Ben de lehte ve aleyhte bittikten sonra söz vermenizi
bekliyordum. Siz başlayınca o yüzden durdum. Müsaade ederseniz konuşmak
istiyorum. 
BAŞKAN
– Anladım.
Buyurun
Sayın Türkkan.
LÜTFÜ
TÜRKKAN (Kocaeli) – Sayın Başkan, bir kanun teklifi Genel Kurula geldikten
sonra görüşülmesini, nasıl görüşüleceğini İç Tüzük’ün 81’inci maddesi
düzenliyor fakat 42’nci madde çok açık. Orada diyor ki: “Komisyon raporları
bastırılıp milletvekillerine dağıtılır ve Genel Kurulda görüşülmesine
başlandığı ilk birleşim tutanağına eklenir.” Komisyon raporları var mı? Sadece
Sayın Demir’in bu konuda Komisyonda yaptığı konuşmaları, bu bize dağıtılan sıra
sayılı kitapçıkta okuduk ama onun dışında o Komisyona katılan arkadaşlarımız
var, bizim aramızda da var. Bu Komisyonda yapılan hiçbir konuşmanın -muhalefet
milletvekillerinin tabii özellikle- hiçbirisi burada yer almamış. 
Bakın,
bir de çok önemli bir şey söyleyeceğim size. Hâlâ Elâzığ’ın yaralarının
sarılmadığı bir dönemde, hâlâ insanların yakınlarını kaybettiği, acılarını
çektiği bir dönemde burada toplumda nasıl tartışılıyor biliyor musunuz? “Bunlar
sarayın peşine düşmüşler.” diyorlar. “Biz burada çadır bulamıyoruz kalacak,
bunlar Ahlat’ta saray yapmanın peşine düşmüş.” diyorlar. Ahlat’ta saray yapmak
tartışılır, daha sonra konuşulur ama şu gündemde, Türkiye’nin bu gündeminde bu
kanunu burada görüşmek, Elâzığ’da göçük altında kalmış vatandaşa hakarettir,
onunla dalga geçmektir, onun acılarını anlamamaktır. Bu konuyu bir daha
düşünmenizi tavsiye ediyorum. 
Teşekkür
ederim. (İYİ PARTİ ve CHP sıralarından alkışlar)
BAŞKAN
– Teşekkürler Sayın Türkkan.
Değerli
milletvekilleri, Komisyonda yapılan görüşmelerin ardından Komisyon Başkanlığı
tarafından Türkiye Büyük Millet Meclisi Başkanlığına sunulan bir rapor söz
konusu. Bu rapor, Başkanlıkça uygun görülmüş ve bastırılmış, sonra da 161 sıra
sayısı verilerek 23 Ocak 2020 tarihinde dağıtılmıştır. TBMM Gündemi’ne giren
rapor 28 Ocak 2020 tarihli 48’inci Birleşimde kabul edilen grup önerisiyle
Gündem’in 4’üncü sırasına alınmıştır. Bu aşamaların hiçbirinde İç Tüzük’e
aykırılık yoktur. 
Tartışma
şuradadır: Birleşimi yöneten Meclis Başkan Vekili raporun İç Tüzük’e içerik
itibarıyla uygun olup olmadığını denetleyebilir mi? Benim kanaatim, böyle bir
yetkimizin olmadığı yönündedir. Ama bu konuda kişisel görüşlerimi de mutlaka
sizlerle paylaşmak isterim.
Yasama
çalışmalarının atölyeleri komisyonlardır. Komisyonlar, yasama çalışmasının
Genel Kurul kısmının temelini oluşturur. Dolayısıyla yasamayı, yasama
faaliyetini ve Parlamentoyu ciddiye alan, bütün bunlara saygı duyan bir
yaklaşım, raporlar başta olmak üzere komisyon çalışmalarının titizlikle yürütülmesini
gözetmek zorundadır. Bu konuda bir özensizlik gördüğümü, bir eksiklik gördüğümü
ben de şahsen ifade etmek durumundayım. 
Buradan,
mevcut Komisyona ve bu vesileyle bütün komisyonlara, yeniden bu özeni gösterme
yükümlülüğünün parlamenter sistemin, daha doğrusu parlamentoların
çalışmalarının esası olduğunu hatırlatmayı uygun görüyorum. Lütfen, komisyon
çalışmaları başta raporlar olmak üzere titizlikle yürütülsün. Ancak benim bu
Komisyon raporunu gündeme almama gibi bir yetkim olmadığı kanısındayım. Bu
açıdan, tutumumda bir değişiklik olmamıştır. 
Buyurun
Sayın Altay.
ENGİN
ALTAY (İstanbul) – Efendim, ben bu değerlendirmenize katılmakla birlikte
Türkiye Büyük Millet Meclisinin kanun yapma tekniği konusunda bir zaaf içine
düşmemesi, artı, kadim bir Meclisin böyle, gerçekten, Anayasa’ya ve İç Tüzük’e
aykırı iş ve işlem yapmama noktasında şu
olabilir gene İç Tüzük’e uygun olarak: Komisyon raporu geri çekebilir. Bu da
bir yoldur, bunu tavsiye etmekle mükellefiz, takdir çoğunluk partisinin ve
Komisyonundur. 
Teşekkür
ederim. 
BAŞKAN
– Teşekkürler Sayın Altay. 
Bunu
da kayda geçiyoruz ama ısrarla, tekrar altını çizmek istediğim husus: Komisyon
çalışmalarının yasama faaliyetlerinin ruhuna uygun, halk iradesine saygı
anlayışına yine uygun olması gerektiğidir. Komisyonların, komisyon
başkanlarının bu özeni, yükümlülüklerini yerine getirmelerini beklemek de
bizlerin, milletvekili ve Meclis Başkan Vekili olarak hakkıdır.
Milletvekillerinin de bu yöndeki talepleri meşrudur. 
ÖZLEM
ZENGİN (Tokat) – Sayın Başkan…
BAŞKAN
- Buyurun Sayın Zengin…
ÖZLEM
ZENGİN (Tokat) – Sayın Başkanım, teşekkür ederim. Bu süreci yönetmekteki
maharetiniz için ayrıca teşekkür ediyorum. 
Tabii,
burada arkadaşlarımızın dile getirdiği mesele…. Aslında İç Tüzük açısından bu
kanunun görüşülmesine engel olan bir durum yok fakat şunu kabul etmek lazım: Bu
raporlar hazırlanırken Komisyondaki arkadaşlarımızın, görev yapan
arkadaşlarımızın, biz burada her şeyi nasıl konuşuyorsak ve bu yansımalar
kelime kelime hem yazılı olarak hem de medyaya yansıyorsa bu manada raporlar
hazırlarken daha özenli bir tavrın belirlenmesini, takip edilmesini biz de
destekliyoruz. 
Teşekkür
ederim. 
BAŞKAN
– Teşekkürler Sayın Zengin. 
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
– Değerli milletvekilleri, alınan karar gereğince bu teklif, İç Tüzük’ün
91’inci maddesi kapsamında temel kanun olarak görüşülecektir. Bu nedenle
teklif, tümü üzerindeki görüşmeler tamamlanıp maddelerine geçilmesi kabul
edildikten sonra bölümler hâlinde görüşülecek ve bölümlerde yer alan maddeler
ayrı ayrı oylanacaktır. 
Teklifin
tümü üzerinde söz isteyen milletvekillerinin isimlerini okuyorum: Kocaeli
Milletvekili Lütfü Türkkan, Mersin Milletvekili Baki Şimşek, Batman
Milletvekili Mehmet Ruştu Tiryaki, İstanbul Milletvekili Gökan Zeybek; şahıslar
adına İstanbul Milletvekili Mehmet Akif Hamzaçebi ve İstanbul Milletvekili
Mustafa Demir. 
İlk
söz İYİ PARTİ Grubu adına Kocaeli Milletvekili Lütfü Türkkan’da.
Buyurun
Sayın Türkkan. (İYİ PARTİ sıralarından alkışlar) 
Süreniz
yirmi dakikadır.
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi’nin tümü hakkında İYİ PARTİ Grubu adına söz
aldım. Yüce Parlamentoyu saygıyla selamlıyorum.
Bu
kanun teklifi verildiği zaman tabii bu depremi tahmin eden yoktu, böyle bir
deprem olacağını bilen yoktu. Ama depremin üstüne hâlâ bu teklifin Genel Kurula
getirilmesi konusundaki ısrarınız bir çelişki. Yani biraz evvel ifade ettim,
bir taraftan Türkiye depremle ilgili meselenin karşısında bir araya gelmiş
çözüm önerileri ararken diğer taraftan yeni bir kanun hazırlanıyor. Bu kanun
aslında bundan sonra gelmesi muhtemel yerel yönetimler kanununa bir ön hazırlık.
Buradaki maksat şu: 31 Mart seçimlerinden sonra kaybedilen büyükşehir
belediyelerinin intikamını alır gibi hazırlanan bir yasa olarak görüyorum ben
bunu. Yani orada birtakım belediye gelirlerinin iktidarın tekrar rantına
sunulması için TOKİ’ye devredilen yetkilerini görüyorsunuz. Daha arada bir sürü
maddeler var ama ilk göze çarpan mesele belediyeyle ilgili meselelerin,
konuların, gelirlerin TOKİ’ye devredilmesi. Yani “Aman ha, rantı bizden
almayın, biz bu işe çok alıştık, TOKİ vasıtasıyla devam edelim.” demenin
mealidir bu kanun.
İki
gündür deprem konuşuyoruz, çok konuşmak istemiyorum ama neticede deprem bir
gerçek ve hâlen devam ediyor ülkemizde. Dünden beri Manisa’da, Denizli’de artçı
depremler var, devam eden depremler var. Çok ağır eleştiriler de yapmak
istemiyorum ama bu gerçek karşısında sessiz kalmak da mümkün değil. Deprem
ülkesi olduğu gerçeğini unutmaması lazım bu ülkede yaşayan herkesin, depreme
hazırlıklı olması gerekiyor. Ben neye kızıyorum biliyor musunuz? 1999 depremi
yaşadık, oradan birtakım sonuçlar çıktı, bu sonuçlara karşı alınması muhtemel
önlemler de var ama bunların hiçbirisini hayata geçirmediniz. Hani derler ya,
merhem elinizdeydi, yaraya sürmediniz, merhem elinizde öyle beklediniz. Bir
daha depremle karşılaştık ve bu sefer eleştirenlere de… Maalesef, üzülerek
beyan ediyorum, bazı eleştirilerin belki zamanlaması yanlış da olsa bu
eleştirilerin hiçbirisi “hain” sözünü hak edecek derecede eleştiriler değildir.
Yani iktidar beceriksizliğini kamufle etmek için birilerini hain ilan etmek zorunda
değil. Samimiyet en güzel testtir milletin karşısında, dersiniz ki: “Biz bu
konuda yetersiz kaldık, bu konudaki çalışmalarımız eksikti ama size söz
veriyoruz, bu eksiklikleri en kısa zamanda tamamlayacağız.” Bu millet çok yüce
gönüllü bir millettir, bu samimiyeti çok iyi anlar ama siz buna karşılık sizi
bu konuda eleştirenleri “hain” diye ilan ederseniz bu birtakım yanlış yapılan
işlerin saklandığı izlenimini verir, millet de bu “hain” lafından sizin suçlu
olduğunuzu anlar. Bakın, ben size “hain” demedim farkındaysanız, “suçlu
olduğunuzu anlar” dedim. 
Depremle
böyle mücadele edilmez zaten. Yani deprem olduktan hemen sonra -dikkat edin-
bina yıkılmadan sağ salim çıkanlar hemen deprem olan binanın karşısına geçerler
ve binayı seyretmeye başlarlar, fazla uzağa gidemezler. Neden? Çünkü yuvası
orası, evi orası, anıları orada, çünkü gidecek başka yeri yok, çünkü o içinde
sallandığı ev var ya yıkılırsa başka gidecek yeri de yok; o yüzden evin
karşısında öyle seyreder depremden sonra. 
Ben
size tavsiye ediyorum, bu yandaş müteahhitlere para kazandırma gayretinizden
vazgeçin. Bu müteahhitler var ya çok para kazandırdığınız, hepinizin çok
yakınında dolaşanlar, şimdi piyasada yavaş yavaş sizin karşınızda atıp tutmaya
başladılar, onu da size ben ihbar ediyorum. Yani çok para kazandırdığınız o
müteahhitler var ya, sizin zafiyete düştüğünüzü fark edip, zayıfladığınızı fark
edip “Yarın öbür gün karşı tarafta yer bulurum.” düşüncesiyle size sallamaya
başladılar. Emin olun, bunları özel sohbetlerinde söylüyorlar. Ben onların
söylediklerini ifade edemiyorum, onlar daha ağırlarını söylüyorlar. Hayret
ediyorum ben de, yahu bunlar düne kadar hep beraber iş ortaklığı yaptılar, bu
memleketin bütün ihalelerini bunlar aldılar, bu düşmanlık neden? Aslında
onlarınki düşmanlık değil, yeni mevzi kazanma sanatı. Onlar bu sanatı çok iyi
biliyorlar. Sizden önce de bir başka iktidarın yanındaydılar aynı adamlar,
bunlar yer değiştirmeyi çok iyi biliyorlar. Sakın onlara güvenip de kendinize
herhangi bir mevzi kazandığınızı düşünmeyin. Onlar mevzilerini değiştirerek
sizi yapayalnız bırakmaya çok hazırlar. Şu anda da siz sadece onların
kazandıklarından daha da fazla kazanmalarına sebep olabilmek için, o yolu açmak
için onlar adına milletin karşısında sıkıntılı duruma düşüyorsunuz. 
Büyük
depremler atlatmış Çin, Tayvan, Şili ve Yeni Zelanda gibi ülkeler ne yapıyorlar
biliyor musunuz? Sismik güçlendirmeye yatırım yapıyorlar yani deprem paralarını
alıp duble yol yapmıyorlar. Onlar da herhâlde bu konuda bir kaynak ayırıyorlar
ama onlar bu paraları sismik güçlendirmeye ayırıyorlar. Sayın Naci Hocam burada
mı? Naci Hocamın bir demecini gördüm ben “Deprem paraları sadece depreme
harcanmaz.” diye, hayır, öyle bir şey yok. “Deprem parası” adı altında
alıyorsanız depreme harcayacaksınız. Deprem paralarını alıp da başka bir şey
yapamazsınız. “Oğlana saray, kızıma ev, öbürüne başka bir şey.” değil, deprem
için alıyorsanız depreme harcayacaksınız. Onun dışında “Biz istediğimiz yere
harcarız.” deme lüksüne sahip değilsiniz. Ben sayın hocanın bu konuda bir… Benim
yanlış anladığımı düşünüyorum, Sayın Naci Bostancı böyle bir yanlış yapmaz diye
düşünmek istiyorum, böyle bir yanlış ifade kullanmaz diye düşünmek istiyorum.
Bu sismik güçlendirmeye para harcayan Çin, Tayvan gibi ülkelerde tüm evler
birtakım sarsıntılara daha dayanıklı hâle getiriliyor. Dolayısıyla böyle bir
depremde onlarda yıkılan bina sayısı daha az oluyor, can kaybı daha az oluyor. 
Yasalarla
belirlenmiş depreme uygunluk standartları oldukça katı aslında. Bu yasalar
okullar, ofis binaları gibi diğer yapılar için de geçerli. Bakın, Tokyo 37
milyon nüfusuyla dünyanın en kalabalık şehri, orada bile binaların yüzde 87’si
depreme dayanıklı. Kaynak yetersizliği ya da inşaat yasalarının uygulanmaması
ise nerede oluyor biliyor musunuz? Pakistan’da, Kamboçya’da, Çin’de ve
Hindistan’da yani insan hayatına çok fazla önem verilmeyen bölgelerde oluyor.
Peki, Türkiye bu konuda ne yapıyor? Maalesef hiçbir şey yapmıyor. AFAD’ın
açıklamasına baktım ben, 5.407 bina ağır hasar almış yani Elâzığ, Malatya,
Diyarbakır, Adıyaman ve Kahramanmaraş’ta. Bilim adamları büyük Marmara
depreminde İstanbul’da 50 bin tane binanın ağır hasar alacağını söylüyor. 50
bin bina yıkılırsa, ağır hasar alırsa ne olur biliyor musunuz? Onar kişiden
olsa 500 bin kişi büyük Marmara depreminde İstanbul’da hayatını kaybeder.
Bakın, siz bu kafayla giderseniz bu 500 bin kişiyi gömecek mezarlık
bulamazsınız ya, vallahi, ciddi söylüyorum. Bundan birkaç ay evvel Manisa’da
olan depremde evleri zarar gören vatandaşlar hâlâ çadırda yaşıyorlar, gidin
Manisa’ya görün. Onları bile bir yere yerleştiremediniz. 
Üç
ay evvel biz bir araştırma önergesi vermiştik bu depremle ilgili. Bu araştırma
önergemize karşılık siz sessiz kalıp Türkiye’yi Kanal İstanbul Projesi’yle
meşgul ettiniz yani olması mümkün olmayan, Türkiye’ye bir sürü sıkıntılar
getirecek olan Kanal İstanbul Projesi’yle uğraştınız. Ben Kanal İstanbul’la
ilgili birkaç şey söyleyecektim, onlardan vazgeçiyorum, zira şunu söylemek
istiyorum: Kanal İstanbul çok uçuk bir proje yani yapılması da ülkeye
getireceği faydalar açısından değerlendirdiğimizde de çok uçuk bir proje. Bunu
yapmanın ne bu Hükûmete ne de bu ülkeye bir faydası olacağına inanmıyorum. Ben
bu Hükûmetin böyle bir projeyi hayata geçireceğine de inanmıyorum ama bu ülke
insanının hayaller peşinde koştuğunun çok farkında; bu ülke insanı hayal
kurmayı seviyor, herkes hayal kurmayı seviyor, hepimiz seviyoruz ama bu hayalin
bir gün gerçekleşeceği umudunu da hep muhafaza etmek istiyoruz. Adalet ve
Kalkınma Partisi iktidarı, bu hayalleri ortaya koyup hiçbir zaman
gerçekleştirmeyeceğini söylemeyi unutuyor, hayallerini söylüyor ama
gerçekleştirmeyeceğini ifade etmiyor.
Sayın
Başkan, değerli milletvekilleri; artık ülkelerde akıllı şehirlerden
bahsediliyor. Artık kendi ekolojisi olan, elektriğini üreten, çevreyi ve insanı
merkeze koyan, ulaşım sorunlarını aşmış, bilim ve teknoloji imkânlarını
kullanan şehirlerin yüzyılı bu yıl. 
Şehirlerimizin
ve insanlarımızın yarınlarını çalan müteahhitlere ihtiyacımız yok bizim.
Vatandaşlarımıza nefes aldırabilecek, geniş alanlar sunan, bu yapıları yapan
mühendislere ihtiyacımız var. İnşaatla, betonla büyüyen ekonomi hiç gördünüz mü
siz? Dünyadaki gelişen ülkelere baktığınızda inşaatla büyümüş, betonla büyümüş,
üretim yapmadan büyümüş hiçbir ülke gösteremezsiniz. 
Burada
çölün ortasında bir Bedevi ülkesi yok, bizim petrolümüz de yok yani petrol
parasıyla beleş yaşayan Vehhabîlerin ülkesi değil burası. Bu ülke çalışarak,
alnının teriyle, hayatını ortaya koyarak evine rızkını, ekmeğini götürenlerin
ülkesi ama on sekiz yıldır görüyorum ki yönetenlerin zihniyeti o çölün
ortasında petrol parasıyla beleş yaşayan zihniyetle aynı. 
Size
göre şehirler inşaat projelerinin âdeta birer arazisi oldu. Zihniyetinizde
mahalleler, sokaklar, çarşı ve pazarlar, kentin tanığı tarihî binalar, dereler,
ormanlar ve özellikle İstanbul bir rant kaynağı ve merkezi oldu. Hatta sizler
bunu kendi ağzınızla da itiraf ettiniz. Üç yıl önce “Biz bu şehrin kıymetini
bilemedik, biz bu şehre ihanet ettik, hâlâ da ihanet ediyoruz. Bunun sorumlusu
da biziz.” Bunu diyen Genel Başkanınız Sayın Cumhurbaşkanı Recep Tayyip
Erdoğan’dı. 
Peki, itiraf etti de ne oldu? Fatih’in emanetine,
Şehr-i İstanbul’a son ihanet projeniz Kanal İstanbul’un günahını nasıl
çıkaracaksınız? Kanal projeniz sadece İstanbul’a değil, Türkiye’ye de bir
ihanet projesidir. Yani yapılan AVM’lere, şehrin sağına soluna yerleştirilen o
gökdelenlere, hançer gibi saplanan o gökdelenlere hiç girmiyorum. Sanıyorsunuz
ki gökdelenleri diktiğimizde dünyayı fethediyoruz, finans merkezi kuruyoruz.
Böyle bir dünya hiçbir zaman olmadı. İstanbul Finans Merkezi’ni gördünüz değil
mi? Finans merkezinin bitmesi daha mümkün değil. Binasını bitiremediğimiz
finansın içini nasıl dolduracağız bilmiyorum. Binasını bitiremiyoruz, içi nasıl
dolacak, onu da merak ediyorum. 
O güzel İstanbul’u paylaşırken -zaman zaman sizlerin de
ben bakıyorum paylaşımlarınıza- bugünün İstanbul’unun paylaşımı yok hakikaten,
o Yeşilçam filmlerindeki İstanbul’u paylaşıyorsunuz; aslında siz de
farkındasınız o güzel İstanbul’a yazık ettiğinizin.
Tarihî Yarımada’yı fotoğraflarken gözüken o arkadaki
çirkinlik abidesi, birbirine küsüp barışanların gökdelenleri duruyor.
Hatırlıyorsunuz, Sayın Cumhurbaşkanı küsmüştü bir ara, sonra bir imam-hatip
lisesi yaptı o iş adamı arkadaşımız, barıştılar. O kuleler de duruyor,
yıkılmadı hâlâ. Yani “Gücünüz yetmedi.” demiyorum, gücünüz mutlaka vardır ama
küsüp barışmak belki de orayı yıkımdan kurtardı.
Şehirlerin
ekonomik, psikolojik, sosyolojik, mekânsal, estetik bütün boyutlarını
anlamayanların o şehirleri bataklık olmaktan kurtarma şansları yok; ülkelerini
de bataklık olmaktan kurtarma şansları yok. Artık, büyük nüfuslu kentler geri
kalmış ülkelerde var. Bakın, dikkat edin, zannediyorum İstanbul 10’uncu büyük
kent dünyada, 10’uncu veya 11’inci olabilir. 37 milyon nüfusla Tokyo geliyor
ilk sırada, aklıma gelen, bildiğim kadarıyla Mexico City var 2’nci sırada ama
mesela Amerika’da, 328 milyon nüfuslu Amerika’da hiç 16-18 milyon nüfuslu bir
kent yok; yatay gelişmiş, küçük kentler var. Londra, Paris dışında yani çok
eski yerleşim birimleri olan Londra, Paris dışında Avrupa’da da bu büyük
kentlere rastlayamıyorsunuz. Sanayi ülkesi Almanya’da neden İstanbul kadar
büyük bir kent yok, hiç düşündünüz mü bunu? Amerika’da 8 milyonluk New York’un
dışında da yok. Yani bir tek büyük kent New York var, o da 8 milyon.
Amerika’nın nüfusu bizden fazla -dediğim gibi, 328 milyon nüfusu var- bizden
çok daha fazla zengin, bizden teknolojik olarak çok daha ileri fakat hiç öyle
15-20 milyon nüfuslu kentleri yok. Amerika’da altmış yılda nüfusu 15 milyon
artan bir kent de yok. İlk ve temel ihtiyacımız, artık, insanca yaşanan,
kontrol edilebilen, ulaşımın sorun olmadığı nefes alan şehirler olmalı. Boyuna
nüfusu artan ve şişen şehirler ilkel, insanlık dışı, sağlıksız, korku verici ve
mutsuzluk kaynağı bataklıklara dönüşüyor. Ülkemizin güçlü bir inşaat sektörüne
tabii ki ihtiyacı var, Türkiye'nin kentsel dönüşüme her yerde ihtiyacı var ama
rantsal dönüşüm için değil, geleceğin modern, güzel Türkiye’sini inşa etmek
için inşaat sektörüne ihtiyacımız var. 
Ülkenin
batıdan doğuya zaten var olan bir sanayi hattı üzerine 250 bin, 500 bin nüfuslu
yerel sanayi kentleri, önce altyapıları kurularak, İstanbul’un ve diğer büyük
şehirlerimizin yükünü alacak şekilde kurulabilir. Mesele paraysa o parayı böyle
de kazanabilirdiniz ama siz kolay parayı seçtiniz. Bu Kanal İstanbul Projesi
için 75 milyar dolardan bahsettiler. Bu 75 milyar dolarla Orta Anadolu’da yani
Selçuklu coğrafyasında 250 binlik, 500 binlik, sanayisi olan, ciddi yapılanmış,
altyapısı olan 15 tane kent kurabiliriz ve Türkiye'nin o sosyal dokusunu da
bozan büyük kentlere olan göçü de önleyebiliriz, hem sosyal meselesini çözeriz
hem de Türkiye rahat bir nefes alır, büyük kentler rahat bir nefes alır.
İstanbul sevdanız yani ranta ve paraya olan aşkınız maalesef bu planların önüne
geçti. Bunları planlayacak bilimsel düşünce sizlerin siyasi menfaat ve
kaygılarınızın önünde gelmeliydi, vatan aşkı böyle bir şeydir aslında. 
Şimdi,
getirdiğiniz bu teklifte amacınız ne biliyorsunuz, hani siz İstanbul, Ankara,
İzmir, Adana, Antalya gibi büyük şehirleri kaybettiniz ya işte bir taraftan,
yerel seçimlerde muhalefete geçen büyükşehir belediyelerini kontrol altında
tutmak, diğer taraftan da yakında önümüze getireceğiniz yerel yönetim kanunu
değişikliklerinin altyapısını oluşturmak istiyorsunuz. Bu teklifle esas
amacınız da bu, bunun ötesini düşünmemizi de bizden beklemeyin. Kısaca, yerel
yönetimler muhalefete geçince artık Bakanlık yetkiyi kendisine alıp rantın
yönetiminde söz sahibi olmak istiyor. 
Kanun
Teklifi’nin maddeleriyle ilgili milletvekili arkadaşlarım konuşacaklar ama ben
de bazı maddelere kısaca dikkat çekmek istiyorum. 
Kanun Teklifi’nin 2 ve 18’inci maddeleriyle yerel
yönetimler ve TOKİ arasındaki yetki çatışmalarını engellemek gerekçesiyle yerel
yönetimlerin yetkilerini TOKİ’ye devreden düzenlemeler yapılıyor. Belediyeye
ait alanların TOKİ’ye devri son derece yanlış bir uygulama. Danıştay kararıyla
belediyelere verilmiş olan haklar kanuni bir düzenlemeyle belediyelerden
alınamaz. Bu uygulama Anayasa'nın 138’inci maddesine de aykırı. İktidar
partisinin bu gibi yetkileri belediyelerden alıp merkezî kurumlara vermesi
siyasidir, başka da hiçbir şekilde nitelemek istemiyorum. TOKİ ve Çevre ve
Şehircilik Bakanlığı üzerinden bütün satır aralarında ve ipuçlarında yerel yönetimleri
kontrol eden bir süreç organize ediliyor bu kanun teklifinde. Daha sonra, Genel
Kurula getireceğiniz Yerel Yönetim Kanunu’yla birlikte bunu daha net göreceğiz.
Özellikle kamu arazileri üzerindeki gerçek ve tüzel kişilerin işgal ettiği
haksız işgal tazminatı dediğimiz ecrimisilin Millî Emlak Genel Müdürlüğü eliyle
toplanarak yüzde 50’sinin genel bütçeye, yüzde 50’sinin de TOKİ’ye verilmesinin
altını çizmemiz gerekiyor. Burada TOKİ güçlendiriliyor. Niye? TOKİ, biraz evvel
bahsettim ya, sizin şu anda kulislerde dedikodunuzu yapan o müteahhitlere
kaynak aktarıyor. Sayın Başkan, yüzüme bakıyorsunuz ama bunların çoğu sizin de
arkadaşınız. Vallahi, hakkınızda söylemiyorum ama iktidarla ilgili
söylediklerini bir bilseniz “Biz bunlara boşuna para kazandırmışız.”
diyeceksiniz. Çünkü onlar sizin gidici olduğunuzu anlamışlar, öyle inanmışlar,
“Bunlar artık gidiyor, bizim de mevzi değiştirmemiz gerekiyor.” diyorlar. Ama
siz hâlâ onlar lehine kanunlar çıkarmaya devam ediyorsunuz. Onlar sizi çoktan
terk etti, siz hâlâ terk etmediniz onları.
Teklifin
19’uncu maddesinde kamuoyunda Salda Gölü’nün kıyılarına millet bahçesi
yapılması hususuyla gündeme gelen düzenlemenin kanunlaştırılması amaçlanıyor.
Kanun teklifiyle, kıyılara yapılacak alanlara millet bahçeleri ekleniyor.
Burada aklıma ne geldi biliyor musunuz? Sayın Hülya Koçyiğit’in, büyük
sanatçımız Hülya Koçyiğit’in damadına Konyaaltı’nda verilen o sahil şeridindeki
yer aklıma geldi. Antalya Büyükşehir Belediyesi bunu iptal etti. “Bu kanunla
beraber millet bahçesi yapacağız.” dediler. Bu millet bahçesi kime ihale
edilecek bilmiyoruz. Bir de bir şey söyleyeceğim, millet bahçesinin hukuki
tanımı ne? Yani 60 katlı bir bina da millet bahçesi olabilir, tek katlı
yüzeysel bir bina da millet bahçesi olabilir. İçinde neler olacağı da tarif
edilmediği için her şey millet bahçesi tanımına girer. Kıyıların yağma
edileceği, peşkeş çekileceği bir kanun bu. Gökan Bey, siz de bu konuya dikkat
çekmişsinizdir zannediyorum. Doğal güzelliklerimizin çevrelerine ucube yapılar
yapmaktan vazgeçin ya da kurulabilecek rant odaklı işletmelerin ne gibi zarar
verebileceğini kamuoyuyla paylaşın. Öncelikle, Anayasa’nın 43’üncü maddesi
bağlamında bu teklif düzenlenmeli, millet bahçesinin ne olduğu açıkça ifade
edilmeli ve ona göre düzenleme yapılmalı. 
(Mikrofon
otomatik cihaz tarafından kapatıldı) 
BAŞKAN
– Buyurun, bağlayın sözlerinizi Sayın Türkkan.
LÜTFÜ
TÜRKKAN (Devamla) – Bitiriyorum Sayın Başkanım.
Bu
kanun teklifiyle, bir taraftan kişiye özel ayrıcalıklı rantlardan, kentlerin
yaşanamaz hâle geldiğinden şikâyet edilirken bir taraftan -yine daha önceki
kanunlarda olduğu gibi- Cumhurbaşkanına özel kanun teklifi hazırlandığını
görüyoruz. 
İşte,
kanun teklifinin 20’nci maddesinden bahsedeceğim size. Bu maddeyle Bitlis’in
Ahlat ilçesine, Van Gölü’nün kıyısına resmî kurum yapılabilmesi yönünde
düzenleme yapılıyor. Anayasa Mahkemesi kararı ve Kıyı Kanunu deliniyor bu
maddeyle. Burada, bildiğiniz gibi, Cumhurbaşkanlığı saray inşaatı başlamış ve
bununla alakalı daha önce yapılan yasal düzenleme Anayasa Mahkemesi tarafından
iptal edilmişti. Getirdiğiniz kanun teklifindeki bu maddeyle Anayasa
Mahkemesinin iptal ettiği bir düzenlemeyi ufak değişikliklerle yeniden Meclis
gündemine getiriyorsunuz yani Anayasa’yı bir kez daha ihlal ediyorsunuz. 
İlkesel
olarak, Türk tarihinde müstesna bir yeri olan Ahlat ilçemizde Türk devletini
temsil edecek bir tesisin kurulması son derece doğaldır ancak bu tesisin yeri
noktasında hukuksuzluk kabul edilemez. 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Devamla) – Bitiriyorum Başkanım. 
BAŞKAN
– Buyurun, lütfen bitirin artık. 
LÜTFÜ
TÜRKKAN (Devamla) – Bu kanun teklifi, hukuksuzluğunuzun kanunudur dersek yanlış
olmaz. Yıllardan beri göz yumduğunuz kentsel rantın itirafıdır bu kanun teklifi
aynı zamanda ve İstanbul’u kaybetmenin intikamını almaya çalışmaktır.
Yüce
Parlamentoyu saygıyla selamlıyorum. (İYİ PARTİ sıralarından alkışlar) 
BAŞKAN
– Teşekkürler Sayın Türkkan.
Konuşma
sırası, Milliyetçi Hareket Partisi Grubu adına Mersin Milletvekili Baki
Şimşek’te. 
Buyurun
Sayın Şimşek. (MHP sıralarından alkışlar) 
Süreniz
yirmi dakikadır.
MHP
GRUBU ADINA BAKİ ŞİMŞEK (Mersin) – Sayın Başkan, değerli milletvekilleri;
Coğrafi Bilgi Sistemleri ile Bazı Kanunlarda Değişiklik Yapılması Hakkında
Kanun Teklifi üzerinde Milliyetçi Hareket Partisi Grubu adına söz almış
bulunmaktayım. Bu vesileyle yüce Meclisi ve aziz Türk milletini saygıyla
selamlıyorum.
Değerli
milletvekilleri, Elâzığ’ın Sivrice ilçesinde 24 Ocak 2020 tarihinde meydana
gelen 6,8 şiddetindeki deprem hiç şüphesiz hepimizi derinden üzmüştür. Şu ana
kadar büyüklüğü 4’ün üzerinde 22 deprem ve binlerce artçı sarsıntı yaşanmıştır.
Elâzığ
ve çevre illerin de etkilendiği depremde 41 vatandaşımız hayatını kaybetmiş, 45
vatandaşımız sağ olarak kurtarılmıştır, 1.607 vatandaşımız da yaralanmıştır. 
Hasar
tespit çalışmalarında, şimdiye kadar Elâzığ, Malatya, Diyarbakır, Adıyaman ve
Kahramanmaraş’ta 378 binanın yıkıldığı, 214’ünün orta hasarlı olduğu, acil
olarak 50’nin üzerinde binanın da yıkılması gerektiği anlaşılmıştır.
Depremde
hayatlarını kaybeden vatandaşlarımıza Allah’tan rahmet, yaralı kardeşlerimize
şifalar diliyorum. Bölge insanımıza ve aziz milletimize başsağlığı
temennilerimi iletiyorum. Rabb’im her türlü afet ve felaketten Türk milletini
korusun. 
Ülkemiz
deprem kuşağındadır. Bu nedenle tedbirli olmaktan, muhtemel risk ve tehlikeleri
en aza indirmekten başka çaremiz yoktur. Türkiye her zorluğu aşacak güçtedir.
Devlet seferberlik içindedir. Afet bölgesine her türlü insani yardım ve destek
sağlanmaktadır. Allah’ın izniyle bu felaketin üstesinden el birliğiyle, güç
birliğiyle gelinecektir.
Değerli
milletvekilleri, depremde canla başla mücadele eden AFAD’a, belediyeye ve
itfaiyeye, JAK VE UMKE görevlilerine, askerlerimize, polislerimize, sivil
toplum kuruluşlarına ve vatandaşlarımıza, kısacası emeği geçen herkese teşekkür
ediyorum. Türk devleti, ne kadar büyük bir devlet olduğunu yapılan çalışmalar
sırasında göstermiş ve depremzedelerin yardımına koşmuştur. Ayrıca, tüm
Türkiye'den ve dünyanın değişik yerlerinden depremzelere gerek maddi yardımda
bulunan gerek yaraları sarmak için destek veren, dua eden bütün
vatandaşlarımıza teşekkür ediyor, büyük Türk milletinin bir ferdi olmaktan bir
kez daha onur ve gurur duyduğumu belirtmek istiyorum. 
Türkiye,
millî gelirine göre dünyada en çok sosyal yardım yapan ülke olduğunu, acıları,
tasaları ve sevinçleri paylaştığını bir kez daha bütün dünyaya ispat etmiştir.
Bundan dolayı da milletimizin her bir ferdine ayrı ayrı teşekkür ediyorum. 
Değerli
milletvekilleri, fay hattındaki yapılaşmalara son verilmesi, daha sağlam
binaların yapılması ve bütün Türkiye genelinde, kırsal kesimler dâhil, ciddi
bir tarama yapılarak “oturulamaz” raporu verilen binalarla ilgili önlemlerin
mutlaka alınması gerekmektedir. Artık kırsal kesimlerde de dönüşüm gerekmektedir.
Bununla ilgili de gerekli çalışmalar mutlaka yapılmalıdır. Türkiye deprem
gerçeğiyle beraber yaşamak zorundadır. Son kırk yıl içerisinde köyden kente,
doğudan batıya göçle oluşturulan varoşlarda yapılan çarpık yapılaşmalarda ve
özellikle 1980 yılından sonra yapılan binalarda en çok can kayıplarının, toplu
ölümlerin olduğunu üzülerek görmekteyiz. Elâzığ’da yıkılan, çok sayıda
cenazenin çıkarıldığı 8 binanın çoğunluğunun 1980 yılından sonra yapılmış olan,
normalde planlı, projeli, ruhsatlı ama maalesef malzemelerden çalınarak yapılan
binalar olduklarını görmekteyiz. 
Amerika’yı
yeniden keşfetmeye gerek yoktur, yapılacak olan net ve basittir. Depremde
yaşadığımız… Bir: Kırsaldaki geleneksel kerpiç evlerin yıkılması, Elâzığ’da ve
Malatya’da yoğun şekilde görmüş olduğumuz. İki: Projesiz, denetimsiz yapılan
binalar. Üç: Müteahhitlerin yaptığı, ruhsatlı olmasına rağmen malzemeden
çalınarak, demirden ve betondan çalınarak yapılan veya bazı tadilatları
sırasında kolonların ve kirişlerin kesilmiş olduğu binalar. 
Onun
için, Türkiye depremle ilgili bir seferberlik ilan etmek mecburiyetindedir ve
kaynakları olumlu bir şekilde kullanarak bununla ilgili kentsel dönüşümdeki
öncelikleri, öncelikle yıkılacak binaların olduğu bölgeleri belirleyerek sadece
kentin silüetini ve görüntüsünü düzeltmekten ziyade, önce insanlarımızın
hayatını kurtaracak projeler hayata geçirmelidir. 
Değerli
milletvekilleri, Türkiye bunu yapacak güce sahiptir. Yalnız duygusal bir
toplumuz, yaşadığımız hadiselerden sonra, bu ortam içerisinde günlerce depremi
konuşuyoruz, yapılması gerekenleri tartışıyoruz ama maalesef, daha sonra her
şey normale dönüyor, hiçbir şey yaşanmamış gibi herkes hayatına devam ediyor
ama bu coğrafyada deprem, bu coğrafyanın kaderi. Hem eğitim olarak,
bilinçlendirme olarak ilkokuldan başlayarak insanlarımız bu konuda
bilinçlendirilmeli, deprem anında yapılacak olanlar ilkokuldan başlamak üzere
gençlerimize, çocuklarımıza öğretilmeli hem de sağlıklı, yaşanılabilir
binaların yapılması sağlanmalı ve bütün Türkiye’de genel bir tarama
yapılmalıdır. Ben, Sayın Bakanımızın bunu yapacağına inanıyorum ve bu noktada
yapılacak olan çalışmalara da Milliyetçi Hareket Partisi olarak her zamanki
gibi destek vereceğimizi belirtiyorum. 
Değerli
milletvekilleri, getirilen bu teklifle, mülkiyet hakkının doğurduğu sonuçlar
çerçevesinde vatandaşlarımızın mağduriyetini gidermek, idarelerce imar
mevzuatının net olarak anlaşılmasını sağlamak, kaçak yapılaşmayı her alanda
engellemek amaçlanmaktır.
Yine,
bu teklifle, imar planları ile imar planlarına göre yapılan arazi ve arsa
düzenleme işlemlerine karşı açılan davaların hızlı bir şekilde çözüme
kavuşturulabilmesi için ivedi yargılama usulü öngörülmektedir. Kıyıların
çakıllık ve kumluk karakter gösterdiği alanlarda kıyıdan mevcut hâliyle yararlanmak
mümkün iken kıyının doğal yapısını bozacak nitelikte reaktif amaçlı iskelelerin
yapımının engellenmesi hedeflenmektedir. 
4708
sayılı Yapı Denetimi Hakkında Kanun’da fiil-yaptırım dengesi gözetilerek
görevini mevzuata uygun yerine getirmeyen sorumlulara ilişkin uygulanacak idari
müeyyideler yeniden düzenlenmektedir. Kanunun ceza maddesi daha açık ve net
hâle getirilerek tereddütlerin ortadan kaldırılması amaçlanmaktadır.
Yalnız
burada bir konunun da aydınlığa kavuşturulması gerekmektedir. İmar barışıyla,
binayı yapanlar affedilmiş, binalara ruhsat verilmiş, binayı yapan müteahhit
affedilmiştir. Yalnız bu kapsamda, bunu denetleyen yapı denetim firmalarının
yapılan aykırılıklardan dolayı bu yasa çıkmadan önce yemiş oldukları cezalar
hâlâ borç olarak durmaktadır veya birçok yapı denetim firması bu sıkıntıların
altındadır. Yani binayı yapan suçsuz, müteahhit suçsuz, binayı alan suçsuz ama
sadece bunu denetleyen yapı denetim firması suçlu. Bunun, burada yeniden gözden
geçirilerek mutlaka düzenlenmesi lazım. Binanın statik aksamı veya
sağlamlığıyla ilgili, kullanılan malzemeyle ilgili bir kusuru yoksa, yapılan
ilavelerle ilgili olarak buradaki yapı denetim firmalarına yaptırım
uygulanmamalıdır, geçmişe dönük bu yaptırımlar da affedilmelidir. 
Yine
4735 sayılı Kamu İhale Sözleşmeleri Kanunu’nda yapılan değişiklikle, 1934
yılında kurulan Yüksek Fen Kurulunun tecrübesinden faydalanarak yapım ve
yapımla ilgili danışmanlık hizmet işlerine ilişkin sözleşmelerden kaynaklanan
uyuşmazlıkların çözüme kavuşturulması amaçlanmaktadır. 
Lisanslı
Harita Kadastro Mühendisleri ve Büroları Hakkında Kanun’da yapılan
değişikliklerle haksız rekabetin ve kayıt dışılığın önlenmesi amaçlanmaktadır.
Yalnız bu lisanslı harita mühendisleriyle ilgili yapılan sadece iki üç maddelik
bir düzenlemeyle çözüm mümkün değildir. Bu, yapı denetimle birlikte ele
alınmalı ve mutlaka, yapı denetim firmalarının içerisindeki mühendislere
jeoloji mühendisleri ve harita mühendisleri de eklenmelidir yani inşaatın
yapımından bitimine kadar, jeoloji ve harita mühendislerinin yapım aşamasında
sürekli sorumlulukları olmasına rağmen, yapı denetim firmalarının mecburi
tutması gereken mühendis kadrosunda bunlar yer almamaktadır. Bunların mutlaka
bu kapsama alınması gerekmektedir. 
Yine
5543 sayılı İskân Kanunu’nda yapılan değişikliklerle, iskân çalışmaları
açısından asıl yetkili olan bakanlık tanımlanmakta ve bu kanun kapsamında
yapılan yardımlardan faydalanacakların kapsamı genişletilmektedir. 
Coğrafi
bilgi sistemi verilerinin kamu kurum ve kuruluşları, üniversiteler, gerçek
kişiler ve özel hukuk tüzel kişileriyle paylaşılmasına ilişkin esaslar
belirlenmektedir. 
Getirilen
teklifin 1’inci maddesiyle, Ulusal Coğrafi Veri Paylaşım Matrisi’ne göre kamu
kurum ve kuruluşları arasında coğrafi verilerin paylaşımının, erişiminin ve
kullanımının bedelsiz olacağı… Bu, geç kalmış ve son derece yerinde yapılan bir
düzenlemedir. 
Şimdi,
düşünün, İller Bankasının elinde bir harita var; bu harita Devlet Su İşlerinin
veya başka bir kurumun elinde yok ve veri paylaşımı yapılmadığı için, o
kurumlar veya bazı belediyeler oranın haritasının olup olmadığını bilmediği
için yeniden ihaleye çıkılıyor; haritası olan, başka coğrafi bilgi sistemi olan
veriler için devlet yeniden, aynı bütçeden ödenek aktarıyor, yeni bir iş
yapılıyor. Harita Genel Komutanlığında harita var, aynı harita belediyede yok
veya İller Bankasında var, diğer kurumlarda yok. Bu, geç kalmış ama son derece
yerinde bir düzenlemedir. 
Gerçek
kişilerin ve özel hukuk tüzel kişilerinin coğrafi verileri toplaması, üretmesi,
paylaşması veya satmasının Bakanlık iznine tabi olacağı burada
belirlenmektedir. İzin verilenlerden alınacak izin bedelleri ile izin
alınmaması durumunda verilecek idari para cezaları düzenlenmiştir.
Burada,
özellikle, yapılan demir yolu projelerinde, TANAP projelerinde, doğal gaz
projelerinde güzergâhlar çok uzun olduğu için bu harita bedellerinin ve proje
bedellerinin de izin alanlar için daha makul ve uygun fiyata çekilmesi doğru
olacaktır. 
2’nci
maddesiyle, 5609 sayılı Gecekondu Kanununda Değişiklik Yapılmasına Dair
Kanun’un 775 sayılı Gecekondu Kanunu’na eklenen geçici 9’uncu maddesinin
yürürlüğe girdiği tarihten sonra gecekondu önleme bölgesi ilan edilmiş yerlerde
belediyeler ile TOKİ arasında yaşanan yetki karmaşasına son verilmesi
amaçlanmıştır. 
3’üncü
ve 4’üncü maddelerle, TOKİ Başkanlığının taşra teşkilatı bulunmadığı için,
TOKİ’nin mülkiyetinde, hüküm ve tasarrufu altında bulunan arsa ve arazilerinin
işgali hâlinde, ecrimisilin tahsili ile taşınmazların tahliyesinin Millî Emlak
Genel Müdürlüğü tarafından yapılması ve ecrimisil bedelinin aktarım usulü
düzenlenmiştir. 
Yine
5’inci maddeyle, imar planları ve imar planlarına göre yapılan arazi ve arsa
düzenleme işlerine açılacak davaların ivedi yargılama usulüne tabi olması
amaçlanmaktadır. 
Özellikle
imar planlarıyla ilgili veya kentsel dönüşümlerle ilgili açılan davalarda
birçok sorunla bütün belediyeler ve TOKİ yıllarca uğraşmakta, birçok vatandaşın
evinin yıkıldığı bölgelerde buna itiraz eden üç beş kişi yüzünden… Elbette
mülkiyet hakkı kutsal ama davalar da çok uzun yıllar aldığı için, bunun
yanında, bir kişiyi mağdur etmeyelim diye bu defa, aynı mahallede, aynı beldede
oturan yüzlerce kişi mağdur olmaktadır. Burada sadece davalara itiraz süresi
kısaltılmakla kalmayıp sadece bedel yönünden -bu da daha önceden bizim
önerdiğimiz bir tekliftir- davaların devam etmesi, yapılacak uygulamayı ve
kentsel dönüşümü durdurmaması yönünde bir karar alınmaktadır; bu düzenleme de
olumludur. 
Türkiye
genelinde tüm illerin çevre düzeni planı yapıldığından ve mevzi imar planının
fiilen uygulanma imkânı kalmadığından imar mevzuatından “mevzi” ibaresi
çıkarılmaktadır. 
Yine,
madde 7’yle, kesinleşen planların kopyalarının plan işlem numarası alarak
Bakanlıkta elektronik ortamda depolanması; onaylanan imar planlarından hak
sahiplerinin ve kamuoyunun haberdar olması için ilgili muhtarlıklarda planın
askıya çıkarıldığına dair bilgilendirme ilanı ve değişikliğin yapıldığı alanda
da tabelayla bilgilendirme yapılması; kesinleşmiş plan ve parselasyon
planlarına karşı, kesinleşme tarihinden itibaren beş yıl geçtikten sonra dava
açılamaması; imar planlarında serbest olarak belirlenmiş yüksekliklerin
kaldırılması ve yatay mimarinin esas kılınması amaçlanmıştır. Yalnız burada
-süreyle ilgili- 2021 yılına kadar ilgili idarelerin ve belediyelerin emsal
olan, yüksekliklerin sınırsız olduğu bölgelerde kat yüksekliğini belirleme
yetkisi bunlara veriliyor, bunların bunu belirtmesi isteniyor. Burada maksat
yüksek katı engellemek. “Yatay mimari” diyoruz ama burada da belediyelerin bunu
istismar aracı olarak kullanmasının ve bu yetkiyi olumsuz kullanmasının da önü
alınmalıdır. Yani belediyeler, orada şimdiden kendilerini rahatlatacak şekilde,
konulan süreyi de değerlendirerek emsal olan yerlerde çok yüksek kat
belirtmemeli, makul ve yapıcı yaklaşmalıdır. 
Özelleştirme
İdaresi Başkanlığı tarafından yapılan imar planlarına kamu kurum ve
kuruluşlarının görüş bildirme süresi on beş günden otuz güne çıkarılmaktadır.
Otuz gün içerisinde görüş bildirilmemesi hâlinde olumlu görüş bildirdiğinin
kabul edileceği düzenlenmiştir. 
Yine,
madde 9’la, imar planlarına ve bu planlara dayalı olarak yapılan parselasyon
işlemlerine karşı açılan davalarda mahkemece verilen iptal kararları gereği
dava konusu parsellerde geri dönüşüm işlemleri yapılarak uygulama öncesi kök
parsellere dönüşüm istenmektedir. Yalnız bu, bazen, o bölgede yapılan
inşaatlardan dolayı fiilî durumda imkânsız hâle gelmektedir çünkü bazı
parsellerde yapılaşma bitmiş, binalar yapılmış, kat irtifakı ve kat mülkiyeti
kurulmuş. Buradaki uygulamayı iptal etmek, orada bir kişinin hakkını koruyalım
derken belki bütün mahalleyi veya o bölgede oturan yüzlerce, binlerce insanı
mağdur edeceğinden buradaki hak sahiplerinin mağduriyetinin giderilmesi
amacıyla hak sahibine taşınmazın rayiç bedelinin ödenmesi öngörülmektedir.
Madde
10’la, köylerde yapılan yapılar için projelerin valiliklerce uygun görülmesi ve
köy muhtarlarına bildirim zorunluluğu getirilerek kırsal alanlardaki yapıların
daha etkin bir şekilde denetlenmesi amaçlanmaktadır. 
Madde
11’le, deprem afet riskine karşı ileri tasarım yöntemleri ve teknolojileri
gerektiren binaların projelerinin yeterli uzmanlığı haiz mühendislerin
gözetiminde yapılması amaçlanmaktadır. Yeni mezun bir mühendisin çok katlı
projelerde veya özellik arz eden projelerde imza atmaması, daha tecrübeli
mühendislerin bu projeleri yapması… Bu da son derece olumludur. Yalnız burada,
bunu yapan mühendisle ilgili kriter konulmuştur ama bunu denetleyecek olan yapı
denetim firmasındaki mühendislerle ilgili herhangi bir düzenleme yoktur.
Dolayısıyla elbette, projeyi yapan, uygulamasını yapan mühendis önemlidir ama
denetçi de önemlidir. İleriki dönemlerde yapılacak yapı denetim mevzuatıyla
alakalı düzenlemede yapı denetim firmalarındaki mühendislerde de aynı tecrübe
ve mesleki yeterlilik mutlaka aranmalıdır.
Madde
12’yle, ruhsata aykırı veya ruhsatsız yapılan binalar hakkında tapu
kayıtlarının beyanlar hanesine bildirim usulü getirilerek iyi niyetli
alıcıların korunması amaçlanmıştır. Ayrıca, bu yapıların ilgili idare
tarafından yıkılmaması hâlinde, yıkım maliyetinin yüzde 100 fazlasıyla yine bu
idarenin karşılaması suretiyle Bakanlık tarafından yıktırılabilmesi
amaçlanmıştır. Burada da tabii, imar barışı çıkarken o zamanlarda da bunu çok
gündeme getirdik ama belediyeler mutlaka bu işin içerisinde olmalıydı. Yani
sadece Çevre ve Şehircilik Bakanlığının yaptığı düzenleme… Şimdi, yıkımda
yetkiyi belediyelere veriyoruz. O bölgedeki belediye bunu yıkacak, yıkmazsa da
bunu yüzde 100 cezasıyla beraber ödeyecek. Yani hem orada herhangi bir katkısı
yok belediyenin, o süreçte belediye işin içerisinde değil ama yıkım anında
belediye işin içerisinde. Burada da bir hakkaniyet ölçüsü yok. Mutlaka imar
barışından alınan bedellerden, belediyelerin kendi illeri içerisinde aktarılan
kaynaklardan belirli bir oranda faydalanması… Çünkü bunun riskini de bunlar
paylaşıyor, yıkımda da bunlar burada görevli olacaklar veya yarın, ileriki
aşamalarda kaynaklanacak başka sorunlardan, altyapı götürmekle bunlar sorumlu
olacaklar. Bunun da mutlaka düzenlenmesi gerekmektedir. 
İmar
mevzuatına aykırı yapılaşmanın önlenmesi amacıyla bu yapılara uygulanacak idari
para cezası miktarı artmakta ve idari para cezası verilmesi usulünde arsa emlak
değeri esası getirilerek daha adil bir sisteme geçiş yapılması
hedeflenmektedir. Yani İstanbul’da yapılan bir kaçak bina ile Bayburt’ta
yapılan bir kaçak binaya aynı değerde ceza yazılmayacaktır. Bu da doğru
olandır. Milyon dolarlık bir binayı yapan ile köyünde 50-100 bin lira bile
değeri olmayan bir binayı yapan vatandaşa yazılacak cezanın da elbette aynı
olmaması gerekiyor. Bu düzenleme de olumludur. 
Parsel
bazında nüfusu, yapı yoğunluğunu, kat adedini, bina yüksekliğini artıran imar
planı değişikliklerinin yapılamayacağı düzenlenmiştir. 
Taşınmaz
maliklerinin tamamının talebi üzerine ada bazında yapılacak imar planı
değişikliği sonucunda değerlerinde artış olan arsanın artan değerinin tamamının
değer artış payı olarak kamuya alınacağı ve alınacak bu bedelin belirlenmesi,
dağıtım usulü düzenlenmektedir. 
Yine,
teklifin 16’ncı maddesiyle, 7’nci maddesi kapsamında, mevcut planlarda serbest
olarak belirlenmiş yüksekliklerin 1/7/2021 tarihine kadar idarelerce kat
yüksekliklerinin belirlenmesi öngörülmektedir. 
İmar
barışıyla Yapı Kayıt Belgesi alan yapılarda ilave inşaat alanı ihdas edilmemesi
şartıyla söz konusu yapıların güçlendirilebilmesi hedeflenmiştir. TOKİ ve
belediyeler arasında gecekondu önleme bölgesindeki yetki sorununun ortadan
kaldırılması amacıyla 3414 sayılı Kanun’un 1’inci maddesi yürürlükten
kaldırılmıştır. 
Bitlis
ili Ahlat ilçesinde belirlenen bölgenin Kıyı Kanunu’na tabi kısımlarının resmî
kurum alanları yapılabilmesi amaçlanmaktadır. 
Yine,
21’inci maddeyle, 1992 yılında yürürlüğe girmesinden önce, 3830 sayılı Kıyı
Kanunu’nun… 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Şimşek, sözlerinizi bağlayınız.
BAKİ
ŞİMŞEK (Devamla) – …köy yerleşim alanlarının sahil şeridinde yer alan
geleneksel köy evlerinin müktesep bir hak teşkil etmemek şartıyla restore
edilerek ve cephe onarımının yapılarak güçlendirilmesi hedeflenmiştir. 
Organize
sanayi bölgeleri, teknoloji geliştirme bölgeleri, endüstri bölgeleri ve serbest
bölge sınırları içerisinde kalan tüm yapılar için yapı denetiminde yüzde 30’a
kadar indirim yapılabileceği öngörülmektedir. 
Mahkemelerce
verilen iptal kararları içerisindeki görevini yerine getirmeyen yapı denetim
kuruluşları ve çalışanları, laboratuvar kuruluşları ve çalışanları için idari
müeyyideler düzenlenmesi amaçlanmıştır. 
Yine
LİHKAP bürolarıyla ilgili de lisans iptal şartları arasında 65 yaşını doldurmuş
olma -daha önceden herhangi bir yaş sınırı yoktu, bir yetkiyi alan birisi,
ölünceye kadar o işine devam edebiliyordu- ve ayrıca da yine bu 65 yaş şartıyla
birlikte, mesleğin gerektirdiği, kendisine verilen yetki alanlarından başka
olanlarda görev yapamayacakları da belirlenmiştir. 
Ben,
kanunun hayırlı uğurlu olmasını temenni ediyor, yüce Meclisi saygılarımla
selamlıyorum. (MHP ve AK PARTİ sıralarından alkışlar) 
BAŞKAN
– Teşekkürler Sayın Şimşek.
Konuşma
sırası Halkların Demokratik Partisi Grubu adına Batman Milletvekili Mehmet
Ruştu Tiryaki’de.
Buyurun
Sayın Tiryaki. (HDP sıralarından alkışlar) 
Süreniz
yirmi dakikadır. 
HDP
GRUBU ADINA MEHMET RUŞTU TİRYAKİ (Batman) – Teşekkür ediyorum Sayın Başkan.
Sayın
Başkan, değerli milletvekilleri; 161 sıra sayılı Coğrafi Bilgi Sistemleri ile
Bazı Kanunlarda Değişiklik Yapılması Hakkında Kanun Teklifi’nin geneli üzerine
partimizin, Meclis grubumuzun görüşlerini sizinle paylaşacağım. Hepinizi
saygıyla selamlıyorum. 
Sözlerime
başlamadan önce, Elâzığ depreminde yaşamını yitiren yurttaşlarımız için
Allah’tan rahmet, yakınlarına başsağlığı diliyorum. Yine, depremde yaralanan
yurttaşlarımızın bir an önce sağlıklarına ve sevdiklerine kavuşmasını
diliyorum. Ayrıca, ülkenin dört bir yanından gelerek kurtarma faaliyetlerine
katılan herkese ve her görevliye teşekkürlerimi ve minnettarlıklarımı
sunuyorum. 
Öncelikle
şunu belirtmek isterim: Ülkemizde ihale yasalarıyla birlikte en çok yasal
değişiklik yapılan alanların başında imarı ilgilendiren düzenlemeler geliyor.
Belediye meclislerinin en önemli ve en yaygın gündem maddeleri de imar izinleri
ve imar değişiklikleri. Bunun en önemli nedeni, hiç kuşkusuz imarsız ve plansız
bir şekilde kentlerde yeni yaşam alanları oluşturmak istenmesi, iktidarların
göz yumduğu bu hukuksuzluklara daha sonra hukuksal kılıf yaratılmak
istenmesidir.
AK
PARTİ iktidarları döneminde kentlerin yeşil alanları, ortak yaşam alanları,
deprem toplanma alanları gibi toplumun büyük çoğunluğunun yaşamını ilgilendiren
yerler, özellikle iktidara yakın inşaat şirketlerinin daha fazla kâr elde
edebilmesi için ranta açıldı. Mahkemelerin yürütmeyi durdurma kararları yok
sayıldı, inşaat tekellerinin kârı uğruna birçok değerli tarım arazisi, kent içi
yeşil alanlar, yaşam alanları, hatta tarihî mekân ve alanlar betona boğuldu.
“Kentsel
dönüşüm” adı altında kentlerde ne kadar büyük cinayet işlendiğini görmek
isterseniz, fazla uzağa gitmeye gerek yok; bir gün Yenimahalle teleferiğine
binin, son durağa kadar gidip geri dönün, Şentepe gibi on binlerce insanın
yaşadığı mahallelerin ne hâle geldiğini, nasıl betona gömüldüğünü göreceksiniz,
neredeyse tek bir metrekare yeşil alan yok.
1999
büyük Marmara depreminden sonra 2001 yılında hazırlanan Acil Eylem Planı’nda
belirlenen 480 toplanma alanının neredeyse yüzde 97’si ya gökdelenlerle ya da
AVM’lerle yer değiştirdi. 
Bu
konu gündeme gelince AK PARTİ adına konuşan kişiler şunu söylüyorlar, diyorlar
ki: “İstanbul’daki bütün okul bahçeleri toplanma alanı.” İyi mi? Yani “toplanma
alanı” denince, demek ki AK PARTİ yetkililerinin aklına gelen tek şey,
insanların ayakta durabileceği boş bir mekân bulunması. Gerçekten “toplanma
alanı” dediğimiz şey bu mu? O insanlara hizmet edilebilecek, o insanların
gereksinimlerinin karşılanabileceği herhangi bir yer yoksa, sadece ayakta
durabilecekleri bir adres gösterdiğinizde bir toplanma alanı yaratmış
olmuyorsunuz.
Bakınız,
iktidar, milyonlarca seçmenin oyunu alarak seçilen HDP’li belediyeleri
gasbetti, belediye başkanlarını görevden uzaklaştırdı, belediye meclis
üyelerini görevden uzaklaştırdı. Bununla
yetinmedi iktidar, bugün getirilen bu teklifle yine yerel yönetimlerin
yetkileri kısıtlanıyor ve yerel yönetimler üzerindeki vesayet yetkisi ciddi
anlamda genişletiliyor. Ben birazdan size bunun ayrıntılarını söyleyeceğim.
Belki de bunun bir nedeni, İstanbul’da yürüttüğümüz tartışmalar, Kanal İstanbul
ve bunun gibi mega projeler. İstanbul’u yönetirken merkezî hükûmetin vesayetine
karşı çıkanlar, bugün İstanbul Büyükşehir Belediyesini kaybedince vesayet
yetkisini artırmaya çalışıyorlar, belediyelerin yetkilerini daraltmaya
çalışıyorlar. Demek ki neymiş? AK PARTİ demokrat falan değilmiş, daha doğrusu
AK PARTİ kendine demokratmış. 
Yaptığınız
her düzenlemeyle ranta dayalı projelere yasal dayanaklar oluşturuyorsunuz, en
azından biz böyle değerlendiriyoruz: 5366 sayılı Kanun ve 6306 sayılı Kanun
böyle, kanun hükmünde kararnameler böyle, özel imar izinleri böyle, emsal
artışları böyle, TOKİ’nin tekelleşmesi böyle, ÇED muafiyetleri böyle, acele
kamulaştırmalar böyle. Ancak bu ranttan neredeyse hiçbir zaman, o kentte, orada
yaşayanlar yararlanamıyorlar. Kentlerin planlamasına ilişkin öncelikli
hedefiniz rant. Buna kuşku yok, aslında bunu da gizlemiyorsunuz. Size yakın
inşaat şirketlerini korumak o kadar önemli bir önceliğiniz ki vergilendirmeyi,
ranttan vergi almayı bırakın, iflas etmelerini engellemek için bu ülkenin ortak
kaynaklarını, bütçesini bu inşaat şirketlerine bir biçimde havale ediyorsunuz,
onları kurtarıyorsunuz. 
Böyle
çok süslü, hegemonik ve egemen söylemlerle yaptığınızı meşrulaştıracağınızı,
halkı mega projelere ikna edeceğinizi düşünüyorsunuz, ne diyorsunuz? Bu
amaçları açıklarken şöyle cümleler kullanıyorsunuz, diyorsunuz ki: “Kentlere
yatırım çekmek ve istihdam sağlamak. Terk edilmiş, yıpranmış çöküntü alanlarını
dönüştürmek. Ekonomik açıdan atıl kalmış alanları yeni çekim merkezleri hâline
getirmek. Hayallerdeki gibi bir yaşam sağlayacak yaşam kalitesini yükseltmek.
Kentin markalaşmasını ve pazarlanmasını sağlamak. Kentsel taşınmazların
değerini artırmak.” Peki, bu mega
projelerle, kentsel dönüşümlerle ne oluyor? Tarihî alanlar kimliğini
kaybediyor, mahalleler -tırnak içerisinde- steril hâle getiriliyor. Bu dönüşüm -orta
sınıf kalmadı da- orta ve üst sınıf için yeni yaşam alanları yaratıyor ya da
turistler ve sermayedarlar için çekim merkezi hâline getiriliyor. 
Kentsel
dönüşüm projeleri çoğunlukla kent merkezlerinde, arsa değeri yüksek olan
bölgelerde uygulanıyor. Anlaşılacağı üzere, kentlinin güvenliği ve sağlığı için
değil sermayenin istekleri doğrultusunda kentsel dönüşüm projeleri hayata
geçiriliyor. Kentler artık alınıp satılır birer maldır, yaşam alanı değildir;
kentte yaşayanlar da doğal olarak iktidarınız için, artık halk değil
müşteridir. Bu eşikten sonra, toplum yararından değil müşteri yararından söz
edebiliriz. Kent merkezindeki lüks konutlarda orta üst sınıf yaşarken emekçiler
kent merkezi dışına sürülüyor. Güzellemesi yapıldığı gibi kentsel dönüşüm,
insanları depreme dayanıklı konut sahibi yapmıyor, aksine küçük bir azınlığı
daha fazla gayrimenkul sahibi yaparken büyük bir kitlenin ise konutsuz ve
güvencesiz yaşamasına neden oluyor.
İddia
ettiğiniz gibi kentsel dönüşüm, sadece konutları yenilemek değildir. Kentsel
dönüşüm, her ilde aynı tip projelerle sıkıştırılmış yaşam formları değildir.
Kentsel dönüşüm, konutları yenilecek diye insanları yaşam alanlarından
uzaklaştırmak hiç değildir ve olmamalıdır. Kentsel dönüşümlerde ilk önce bölge
insanının ekonomik ve sosyal sorunları ele alınmalı, mahallelilerin ortak
ihtiyaç ve özelliklerine uygun, onları bütünleştirecek projelerle başlanmalıdır.
Ülkemizde her kent aynı kentsel dönüşüm sorununa sahip değildir. Her yörenin
kendi sorunları ve bu sorunların çözümünü yaratacak kaynakları mevcuttur. Yerel
dönüşüm stratejisi ve politikalarının geliştirilmesi şarttır ancak böyle
yapılmamaktadır.
Yasa
teklifine ilişkin ayrıntılı şerhimizi Komisyonda sunduk -161 sıra sayılı
Komisyon Raporu’nda var- soldan ve halkçı bir bakışla kaleme aldık; herkesin
okumasını tavsiye ederim.
Maddelere
ilişkin ayrıntılı açıklamaları, itirazları arkadaşlarımız yapacak; ben genel
olarak birkaç konunun altını çizmek isterim. 
Birincisi
şu: Coğrafi bilgi sistemleri 1960’lı yıllardan beri kullanılıyor, bunu herkes
biliyor. Coğrafi bilgi sistemi Türkiye’ye ancak 2000’lerde geldi. Türkiye 2014
yılında coğrafi bilgi sistemi uygulamalarını Çevre ve Şehircilik Bakanlığında
kullanmaya başladı. Bu konuda nitelikli bir eğitim verilmiyor, sadece açık
öğretim düzeyinde bir eğitim verildiğini biliyoruz. 
Burada
itiraz ettiğimiz 2 tane konu var. Bir tanesi şu: Yasa teklifi 49 sayılı
Cumhurbaşkanlığı Kararnamesi’ne atıf yapıyor yani sanki Cumhurbaşkanlığı
kararnamesi kanunun üzerindeymiş gibi. Oysa kanunu uygulamak için yönetmelik
çıkarabilirsiniz, kanunu uygulamak için tebliğ çıkarabilirsiniz ve
Cumhurbaşkanlığı kararnamelerinin hiçbir tanesi de kanunlara ve Anayasa’ya
aykırı olamaz. Ama ilk defa bir kanun metninde Cumhurbaşkanlığı kararnamesine
atıf yapılacak ve bu bizim yasama faaliyetlerimizde bir ilk olacak. Umarız
bundan vazgeçersiniz.
İkinci
itirazımız şu: Şimdi, madde metninde diyor ki: “Üniversitelerle, özel kurum ve
kuruluşlarla bedelsiz olarak bu bilgiler paylaşılabilir.” Evet, bedelsiz olarak
üniversitelerle bu bilgilerin paylaşılması anlaşılır bir şey. Peki, özel kurum
ve kuruluşlarla bedelsiz olarak paylaşmak ne demek? Hangi özel kurum ve
kuruluşlarla bedelsiz paylaşacaksınız, tamamıyla mı yoksa bir kısmıyla mı? Eğer
bir kısmıyla bedelsiz paylaşacaksanız bu bir kısmını kim belirleyecek? İktidar
istediği özel kurum ve kuruluşa bedelsiz olarak bu bilgiyi sunacak,
istemediğine sunmayacak, öyle mi? Kanunda böyle bir düzenleme olamaz, mutlaka
bunun da objektifleştirilmesi gerekir. 
Bakın,
yine, getirdiğiniz bir düzenlemeyle şöyle bir şey yapıyorsunuz: İmar planları
ve imar planlarına göre yapılacak arsa ve arazi düzenleme işlemlerine karşı açılacak
davaları İdari Yargılama Usulü Kanunu’nun 20/A maddesi kapsamına alıp ivedi
yargılamaya tabi tutuyorsunuz. Şimdi, bu imar davalarının uzun sürdüğünü herkes
biliyor, dolayısıyla ivedi yargılama kapsamına alınmasına bir itiraz yok ama
asıl sorun şu: Şimdi, bu 20/A maddesine göre dava açma süresini altmış günden
otuz güne düşürüyorsunuz, yürütmenin durdurulması kararı veya yürütmenin
durdurulması ret kararı verilirse 20/A maddesi uyarınca itiraz edemiyorsunuz;
yine, temyiz süresini otuz günden on beş güne indiriyorsunuz. Eğer vatandaş
bunlardan herhangi birini bir gün aşarsa bu hakkını kaybetmiş oluyor. Aynı İYUK
20/A maddesi uyarınca deniliyor ki: “Dosya tekemmül ettikten sonra iki ay
içerisinde, bir ay içerisinde mahkeme karar verecek.” Peki, mahkeme karar
vermezse ne olacak? Dosya ne zaman tekemmül etmiş sayılacak? Sizi on beş günle,
bir ayla sınırlayan yasa, mahkemeyi niye net bir şekilde bir süreyle
sınırlamıyor; bu süre aşımının ne anlama geleceğini niye düzenlemiyor? Kanımca,
mahkemeyi hızlandırmak gerekir, vatandaşı hızlandırarak gerçekten adaleti
sağlayamazsınız. Şöyle bir düzenleme yapabilirsiniz eliniz değmişken, 20/A
maddesine şöyle bir hüküm ekleyin, deyin ki: “Eğer idare mahkemesi veya temyiz
makamı şu kadar süre içerisinde bir karar vermezse o davayı kabul etmiş
sayılır.” O zaman hem vatandaşı hem de mahkemeyi bir süreyle kısıtlamış
olursunuz. 
Şimdi,
bir başka düzenleme yapıyorsunuz, bina yüksekliklerine sınırlama getiriyorsunuz
ve yatay kentleşmeden söz ediyorsunuz. Kesinlikle destekliyoruz ama bu
değişiklik günahlarınızı affettirir mi bilemem. Neden? Örneğin, İstanbul’daki
gökdelenlerin yüzde 97’si sizin zamanınızda yapıldı. Yüzde 97’si sizin
zamanınızda yapıldı, şimdi de sanki başkası bunun sorumlusuymuş gibi yatay
kentleşmeden söz ediyorsunuz. Herkes biliyor, Amerika’yı yeniden keşfetmeye
gerek yok; eğer gerçekten yatay mimariyi teşvik etmek istiyorsanız, büyük
kentler dışındaki diğer kentlere yatırımı teşvik etmelisiniz, ilçelere yatırımı
teşvik etmelisiniz, tarımı ve çiftçiliği desteklemelisiniz, oralarda birinci
sınıf sağlık hizmeti ve eğitim hizmeti sunmalısınız. O zaman ilçelerden ve
diğer küçük kentlerden İstanbul’a, İzmir’e, Ankara’ya insanların akın akın
gelmesini engelleyebilirsiniz. 
Yine,
2’inci, 3’üncü, 4’üncü, 10’uncu, bir sürü maddede belediyelerin yetkilerini
kısıtlıyorsunuz, elde edilen gelirlerden belediyeleri yararlandırmıyorsunuz.
Yine,
bir başka düzenleme daha yapıyorsunuz; şu: “Genellik” ve “eşitlik” ilkesine
aykırı olarak bazı mühendislerin lehine ayrıcalıklar yaratıyorsunuz. Aslında
bunu, Türkiye Bina Deprem Yönetmeliği Kapsamında Yapılacak Tasarım Gözetimi ve
Kontrolü Hizmetlerine Dair Tebliğ’i yayınlayarak 11 Ocak 2019’da yaptınız. Ve
bu tebliğin iptali için mimar, mühendisler Danıştay nezdinde bir dava açtılar.
Şimdi, olur da o davada bir iptal kararı verilir diye şimdiden bir yasal
düzenleme yapıyorsunuz, gelecekteki bir mahkeme kararını engellemeye
çalışıyorsunuz. Sayıları da kaç tane? Sanırım 17 tane, yanlış söylüyor
olabilirim ama...
MÜZEYYEN
ŞEVKİN (Adana) – 19.
MEHMET
RUŞTU TİRYAKİ (Devamla) – 19 tane seçkin mühendis.
Şimdi,
Anayasa’ya aykırılık sorunu var ama, neden? Şöyle: Anayasa’nın 124’üncü maddesi
var, diyor ki: “Cumhurbaşkanı, bakanlıklar ve kamu tüzelkişileri, kendi görev
alanlarını ilgilendiren kanunların ve Cumhurbaşkanlığı kararnamelerinin
uygulanmasını sağlamak üzere ve bunlara aykırı olmamak şartıyla, yönetmelikler
çıkarabilirler.” Yani üstte ne var? Cumhurbaşkanlığı kararnamesi var, kanunlar
var; siz buna uygun yönetmelik çıkaracaksınız. Şimdi, ne yapıyorsunuz? Bu
tebliğ belki iptal edilir diye kanunları tebliğe uydurmaya çalışıyorsunuz yani
açıkça Anayasa 124’ün aksine bir iş yapıyorsunuz.
Bir
başka şey, çok daha önemli bir şey var; onu da söylemek isterim. Şimdi, her
konuşmanızda diyorsunuz ki: “Cumhuriyetin yarattığı elitistlik ve seçkinciliğe
karşıyız.” Öyle mi? Seçkinciliğin de elitizmin de dik âlâsını yapıyorsunuz. On
binlerce mühendis içerisinden sadece 19 mühendise bu yetkinin verilmesinden
daha büyük bir seçkincilik olabilir mi, sadece 19 mühendise?
Yine,
getirdiğiniz yasayla, özelleştirme kapsamındaki kurum ve kuruluşların arsa ve
arazilerinde imar planlarını değiştirme konusunda itiraz hakkı bulunan belediye
gibi kurum ve kuruluşlara on beş günlük cevap verme süresini otuz güne
çıkarıyorsunuz. Bu kötü mü? İyi bir şey yani bu süreyi uzatmak iyi bir şey. Ama
asıl sorun şu: Belediyeler ve diğer kurumlar, bu otuz gün içerisinde size bir
değerlendirme sunmazlarsa bunu kabul etmiş sayılıyorlar yani asıl sorun burada.
Bu kısıtlamanın bu yüzden doğru olmadığını düşünüyoruz. Aslında kamu kurum ve
kuruluşlarının eylemli olarak bu düzenlemeyle itiraz haklarını da ellerinden
almış oluyorsunuz. 
15’inci
maddede yapmak istediğiniz bir değişiklik var, ilk kez kent rantından genel
bütçeye bir gelir elde etmeye çalışıyorsunuz. Burada da yanlış bir şey yok,
burada da doğru bir taraf var ama asıl sorun şu, diyorsunuz ki: “Bu yaratılan
rantın tamamını bütçeye aktaracağız.” Yani o arsa sahibi bundan hiçbir pay
alamayacak. Bu mümkün mü? Tartışılabilir. 
Şimdi,
birincisi: Yalnızca lisanslı gayrimenkul değerleme kuruluşları tarafından değer
artışı tespiti yapılacak. Bu kuruluşların gerçek anlamda bir değer artışını
tespit edip edemeyecekleri konusunda kuşkularımız var. İkincisi: Arsa
sahiplerinin bundan hiç pay alamaması bir dizi soruna yol açabilir. Ama en
önemlisi bizce şu: Bu değer artışından büyükşehir olmayan illerde belediyeler
hiçbir gelir elde edemeyecekler; büyükşehir belediyesi olan illerde de
büyükşehir belediyesi yüzde 25’ini, ilçe belediyesi yüzde 25’ini alacak, yüzde
50’sini de yine merkezî bütçeye havale etmiş olacaksınız. Demek ki bu
düzenlemenin de yine asıl amacı merkezî bütçeye bir gelir elde etmek. 
247
sayılı KHK’yle 775 sayılı Gecekondu Kanunu’nda yapılan değişiklikle Bayındırlık
ve İskân Bakanlığınca kullanılacak yetki belediyeye devredilmişti. Yine
yaptığınız bir başka değişiklikle, şimdi getirdiğiniz teklifle bu yetkiyi
tekrar belediyelerden alıyorsunuz yani belediyelere verdiğiniz yetkiyi tekrar
bakanlığa alıyorsunuz. Şimdi, bunun nedeni ne? İstanbul, Ankara, Adana,
Antalya, Mersin gibi çok sayıda büyükşehir il ve ilçe belediye başkanlığını
kaybetmeniz mi? Belediyeler partinizin yönetimindeyken bu yetkileri
kullanabilir ama bir başka partinin yönetimine geçince hop yasayla yetkiyi
merkezî Hükûmete geçiriyorsunuz. Türkiye Büyük Millet Meclisinin yasama
yetkisini âdeta partinizin ihtiyaçlarına göre gasbediyorsunuz, toplumsal
ihtiyaçlara göre değil. 
Şimdi
bir başka düzenlemeyle ilgili birkaç şey söyleyeceğim, sürem azaldı. Şimdi,
Anayasa Mahkemesince iptal edilen 3621 sayılı Kıyı Kanunu’nun ek 2’nci
maddesini yeniden düzenliyorsunuz. Peki, bu düzenleme ne? Van Gölü kıyısında,
Ahlat’ta, yasa teklifinin ekinde koordinatları belirtilen alanda bir tür imar
izni veriyorsunuz. Anayasa Mahkemesinin iptal ettiği düzenlemede neler vardı,
hatırlatalım: Çandarlı Limanı vardı, Rize İyidere Lojistik Limanı vardı, Rize
dolgu alanı vardı yani yalnızca Ahlat yoktu. Anayasa Mahkemesi “Siz buraları
neden imara açıyorsunuz?” demedi, başka bir şey söyledi, dedi ki: “Yasanın
öngördüğü sınırlamalardan neden muaf tutuyorsunuz?” Şimdi, siz bu Anayasa
Mahkemesi kararı uyarınca düzenleme yapıyorsunuz. Çandarlı Limanı’ndan
vazgeçiyorsunuz, Rize İyidere Lojistik Limanı’ndan vazgeçiyorsunuz, Rize dolgu
alanından vazgeçiyorsunuz ama bir şeyden vazgeçmiyorsunuz, nereden? Van Gölü
kıyısındaki Ahlat’tan. Neden? Çünkü oraya bir saray yaptıracaksınız. Ve bu
kanun teklifini ne zaman getiriyorsunuz biliyor musunuz? Tam da depremden
birkaç gün sonra. İnsanların başını sokabilecekleri evleri yokken Türkiye Büyük
Millet Meclisinde yeni bir saray için yasa değişikliği yapıyorsunuz.
Evet,
deprem doğal bir afet ancak depremin doğuracağı sonuçları en aza indirmek, can
ve mal kayıplarını en aza indirmek kuşkusuz insanların elinde; burada da hiç
kuşku yok ki en büyük sorumluluk yönetimlere düşüyor. Neden? Çünkü yapı iznini
veren onlar, oturma iznini veren onlar, sonuçları ortadan kaldırmak için vergi
toplayan onlar, deprem olduğunda müdahale edecek ekiplerin bağlı olduğu
kurumlar onlar, hatta kimin yardım edip etmeyeceğine karar veren de onlar.
Nitekim, bizim belediyelerimizin yardım yapmasını da engellediniz.
(Mikrofon
otomatik cihaz tarafından kapatıldı)
BAŞKAN
– Buyurun, toparlayın Sayın Tiryaki.
MEHMET
RUŞTU TİRYAKİ (Devamla) – Toparlıyorum Sayın Başkanım. 
Dolayısıyla,
depremle birlikte ortaya çıkan eksikliklerden dolayı da elbette herkes ilk önce
yönetimlere, iktidarlara, belediyelere hesap soracak, sormalı.
Peki,
siz ne yapıyorsunuz? “Deprem Manisa’ya gelecekti, Allah’a söyledim, doğuya
gitti.” diyen şarlatanlar hakkında değil “Gayretullaha dokunmak edebiyat
değildir. AIDS, Ebola virüsü… Avustralya, Çin Gayretullaha dokundu, azap geldi.
Maazallah, biz de zinayı, livatayı yasallaştırarak, Allah’ın helal kıldığı
yaşta evliliği tecavüz sayarak, mutlu yuvaları bozarak Gayretullaha
dokunmayalım.” diyen şarlatanlara hakkında değil; “Deprem vergilerini ne
yaptınız?” diyen Şevket Çoruh gibi, Berna Laçin gibi iktidarın sorumluluğunu
hatırlatanlar hakkında soruşturma açıyorsunuz. İşte, biz, bunu eleştiriyoruz. 
Evet,
deprem hepimizin sorunu, ortak sorunumuz ve bunun için hep birlikte karar
almalı, mücadele etmeli, hepimiz elimizi bu taşın altına koymalıyız ama siz
bildiğinizi okumaya devam ediyorsunuz diyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkürler Sayın Tiryaki. 
Söz
sırası, Cumhuriyet Halk Partisi Grubu adına İstanbul Milletvekili Gökan
Zeybek’te. 
Buyurun
Sayın Zeybek. (CHP sıralarından alkışlar) 
Süreniz
yirmi dakikadır. 
CHP
GRUBU ADINA GÖKAN ZEYBEK (İstanbul) – Sayın Başkan, değerli milletvekilleri;
hepinizi saygıyla selamlıyorum. 
Sözlerime
başlarken Elâzığ ve Malatya illerimizde geçtiğimiz günlerde yaşanan deprem
felaketinde yaşamını yitiren tüm yurttaşlarımıza Allah’tan rahmet,
yaralılarımıza acil şifalar diliyorum. 
Enkaz
çalışmaları sırasında üstün hizmet göstererek, eski 5, eksi 10 derecede
gönülden ve yürekten, yirmi dört saat aralıksız çalışan AFAD, belediye
çalışanlarına ve kurtarma ekiplerinde görev yapan tüm yurttaşlarımıza
şükranlarımı sunuyorum. 
Tabii,
deprem önemli bir gerçek çünkü konuştuğumuz Coğrafi Bilgi Sistemleri üzerindeki
yasa teklifi ve imar maddeleriyle aynı anda gündeme geliyor olması bizim bu
konudaki dikkatimizi ve önemsememizi bir kat daha artırmış durumda. Niye? Çünkü
iktidar tarafından 2004-2019 yıllarında “deprem vergisi” adı altında toplanan
özel iletişim vergisinin rakamsal karşılığı 34 milyar dolardır. Bugünkü sabit
kurlarla 65 milyar TL para toplanmıştır ama döviz cinsinden karşılığı 34 milyar
dolardır ve bu kürsüde sevgili Ali Özcan, televizyonlarda başta Naci Görür
olmak üzere değerli hocalarımız depremlerin nerede olacağını noktasına kadar
vermiş olmalarına rağmen toplanan bu paralarla riskli yapıların iyileştirilmesi
ve fay hattı üzerindeki bölgelerde yaşayan yurttaşlarımızın güvenli alanlara
taşınması konusunda hiçbir çaba gösterilmediğini ve ölenlerin de yanlış yönetim
politikalarının sonucunda kaderleriyle baş başa bırakıldığını belirlemek
gerekir. 
Tabii,
buradan şunu belirtmek gerekir: Yani Sivrice’de depremin olacağı söylendiğinde
dikkate alınmadı; Erzincan-Karlıova-Pütürge, Yedisu-Karlıova-Pütürge- hattı,
Pütürge’den başlayıp Kahramanmaraş Türkoğlu’na geçecek olan güzergâhtaki stres
yoğunluğu herhâlde iktidarınız tarafından dikkatlice incelenmektedir. Ya da
Adapazarı-Düzce arasında kırılmamış olan fay hattı ya da Marmara’dan geçecek
olan, uzunluğu 180-220 kilometreyi bulan, bazı teorilerde tek parça,
bazılarında birden fazla kırılma ihtimali olan, büyük İstanbul depremine yol
açacak olan Marmara fayıyla ilgili endişelerimizi dilerim ve umarım ki iktidar
partisinin yetkilileri de bir an önce dikkatle incelerler. Çünkü faylar
kırıldığında kırılan fay hattı olmuyor arkadaşlar; kırılan, bu ülkedeki kötü
yönetimin gerçek biçimiyle ortaya çıkması anlamına geliyor. 
Bir
gerçeği söyleyerek gündemimize geçmek istiyorum: Deprem sonrası yapılan bütün
çalışmalar bir kriz yönetimidir yani depremde meydana gelen krizden sonra bütün
kurumlar görevlerini yerine getirirler ve kriz yönetimi konusunda Türkiye son
yirmi yıl içinde önemli bir mesafe katetmiştir ancak deprem gibi, heyelan gibi,
su taşkını gibi meselelerde kriz sonrası yapılacak olan çalışmaların herhangi
bir ehemmiyetinin bence olmaması gerekir. Yani biz riski daha başlangıçta doğru
yönetebilirsek, bir deprem fay hattı üzerinde bulunan yerleşim birimlerindeki
riskleri ortadan kaldırabilirsek, kimi yerlerde bu yerleşim birimlerini bir
plan bütünü içinde başka bir güvenli alana taşıyabilirsek o zaman herhangi bir
büyük depremde bizim ne yıkılacak bir binamız ne de binaların altında can
verecek yurttaşlarımız kalır. 
Tabii,
şu ilginç soruyu da sormak gerekir: Sivrice merkezli depremde Adıyaman
Cezaevinin boşaltılıyor olması, herhâlde Bayındırlık ve İskân Bakanlığı,
şimdiki adıyla Çevre ve Şehircilik Bakanlığı ya da Adalet Bakanlığı ya da bu
cezaevinin yapılmasında katkısı olan, etkisi olan, projeyi çizenler, denetimi
yapanlar… 150 kilometre ötedeki bir cezaevi yıkılıyor ve burada, iktidara
mensup olan sizler, sosyal medya hesabı üzerinden yayın yapanlar hakkında
soruşturma açıyorsunuz ama Adıyaman Cezaevini yapanlar ve yaptıranlar hakkında
hâlâ bir soruşturma açmak aklınıza bile gelmiyor. (CHP sıralarından alkışlar)
Şimdi,
değerli arkadaşlar, yasa teklifi coğrafi bilgi sistemlerinin güncellenmesiyle
ilgili ve bazı maddelerde değişiklik içeriyor. 
1’inci
maddeyle ilgili şunu söyleyeyim: Coğrafi bilgi sistemlerinin tek bir merkezde
toplanması mantık olarak doğru gelebilir ama siz, coğrafi bilgi sistemindeki
bir paftayı mesela 70 santime 100 santim yani 700 metreye 1 kilometre
genişliğindeki bir alanı yerli gerçek kişilere paftasını 25 liradan verirseniz,
içinizden biri ya da herhangi bir Türk vatandaşı da Türkiye Cumhuriyeti’nin
sınırları içinde coğrafi bilgi sistemi üzerinde bir çalışma yaptığında, bütün
ülkenin coğrafi bilgisini istediğinde ödeyeceği para teklife göre 35 milyon
lira. Üniversiteler kapsam içine alınmıyor, ücretsiz değil ama bazı kurumların
ücretsiz olduğu yazıyor. 
Bu
teklifi hazırlayanlar, sizler, Yandex gibi, Google gibi uluslararası firmalar
tarafından eğer manipüle edilmediyseniz, bu, Türkiye'deki teknolojiye yatırım
yapan bilim insanlarının önünü kapatmaya dönük bir maddedir. Bu biçimiyle,
bunun ciddi biçimde baştan değiştirilmesi, bütün ayrıntılarıyla göz önüne
alınması gerekir. 
Coğrafi
bilgi sistemlerini yabancılara bedel karşılığında veriyorsunuz. Bu bedel,
yabancılar için 70 milyon, bunu alacak dünyada birkaç tane büyük tekel var ama
meslek odalarına vermekten imtina ediyorsunuz. Gelin, bu deprem gerçeğinin
arkasında artık şu değer yargınızı değiştirin: Ya, bu ülkenin meslek odaları,
1954 yılından beri, yetişmiş teknik bilim insanlarını bünyesinde barındırıyor;
pek çok meslek odasının başkanı üniversitelerde hoca ya da akademisyen ya da
sektöründe çok başarılı mühendisler, mimarlar. Yani bunların geçmişten beri
siyasal olarak sizlerle birlikte olmaması, bu insanların deneyim ve
birikimlerinden yararlanmamızı engelleme hakkını size vermez. O nedenle bu
kısmına, yasa teklifine adını veren bu maddeye karşı olduğumuzu belirtmek
istiyorum. 
Bu
yasa teklifinin temelinde, ruhunda bir başka önemli nokta var. Bu 31 Mart ve 23
Haziran seçimleri sonrasında siz sadece belediyeleri kaybetmediniz, siz bu
belediyelerdeki birtakım kadrolarınızı bakanlıklara taşıdınız; onları sizler
biliyorsunuz. Şimdi belli ki bu maddeleri bu metinlerin içine o bürokratlar
koyup getiriyorlar yani yıllarca, yirmi beş yıl Ankara’ya, İstanbul’a ihanet
eden bürokratlar şimdi bakanlıklara gelmiş, yerleşmişler; şimdi bu yetkileri
belediyelerden alıp Hükûmete, Çevre ve Şehircilik Bakanlığına ve Toplu Konut İdaresine
taşımak istiyorlar. 
Şimdi,
değerli arkadaşlar, mülga Bayındırlık ve İskân Bakanlığının gecekondu önleme
bölgesiyle ilgili yetkisi yerel yönetimlere devredilmişti. Bu konuyla ilgili
siz bir yasa çıkardınız, bu yasada da bu yetkiyi Toplu Konut İdaresine
verdiniz. E, Danıştay bunun karşısında bütün kararların üzerinde bir karar
verdi, dedi ki: “Yetki belediyelerdedir.” Şimdi, gecekondu önleme bölgelerinin
yürütmesini yerel yönetimlerin yapmasında neden sakınca görüyorsunuz? Toplu
Konut İdaresi, hazine arazileri üzerinde istediği kadar alanı gecekondu önleme
bölgesi olarak ilan edebilir ve bu alanla ilgili de çalışmalarını yapabilir;
buna engel herhangi bir durum yok. O nedenle gerek yasanın ruhunda olan
belediyelerin, yerel yönetimlerin gelirlerini “gecekondu önleme bölgesi” adı
altında Bakanlığa ve merkezî Hükûmete aktarmayı gerek belediyelerin yetkilerini
yasanın içine ek maddeler koyarak daraltma girişimlerini gerçekten anlamakta
zorluk çekiyorum. Üstelik, bütün seçimlere girerken -Anayasa gibi dağıttığınız
sizin seçim bildirgelerinizi tek tek okuduğumuzda- yerel yönetimlerin
güçlendirilmesini, merkezî idareye akan bütçe gelirlerinden önemli payların
yerel yönetimlere aktarılmasını siz seçimlerde vadettiniz, bunu halka
vadettiniz ve aldığınız oyların ve kazandığınız belediyelerin arkasında bu
vaatleriniz var. Ya söz verdiğiniz o seçim bildirgelerinizdeki sözlerinizi
tutunuz ya da bu maddelerle ilgili bürokratların siyasete yaptığı dayatmalara
teslim olmayınız. 
Tabii,
yasa teklifinin içinde önemli ve doğru bulduğumuz yanlar da var. Nedir o?
Parsel bazında plan tadilatının yapılmasını engelleyen bir hüküm getiriliyor,
“Ada bazında plan tadilatı yapılır.” deniliyor, orada bin metrekareyle de
sınırlama getiriliyor. Burada, neden siz parsel bazında plan tadilatı teklifini
Türkiye Büyük Millet Meclisine yasa teklifi olarak Sayın Mustafa Demir
sunduğunda... Tabii, burada cevaplayacak Hükûmet olmadığı için ben yüce
Meclisin huzurunda bu soruyu sormak istiyorum: Siz, 19 Kasım 2019 tarihinde,
Sarıyer 11/2 pafta, 11 ada, 95 parseldeki 10 bin metrekare arsaya 120 bin
metrekare imar tadilatını neden parsel bazında yapıyorsunuz? Neden bütün
bölgenin imar planlarında emsali 2,3 ve 2 iken yalnızca bu parsel için 3 emsal
ve bodrum katları için özel istisnalar getiren düzenlemeyi Çevre ve Şehircilik
Bakanlığı askıya çıkararak yasalaşmasına izin veriyor? Mademki parsel bazında
plan tadilatı yapan belediyeler bu konuda şaibeye bulaşmışlardır, madem bundan
dolayı kentler ciddi biçimde bozulmaktadır, çarpık yapılaşmaya yol açmaktadır o
zaman, siz, 13 Ocak 2020 tarihinde, daha teklif Meclisteyken İstanbul Eyüp
Hasdal’da 2 ada, 86 parselde 8.600 metrekarelik arsaya neden imar plan tadilatı
yapıyorsunuz? Neden kasım ayı içinde daha önce mahkeme tarafından iptal edilen
İstanbul Kemerburgaz’ın içindeki Kemer Yapı Kooperatifine ait 330 bin metrekare
yeşil ve spor alanını konut imarına açıyorsunuz? Madem parsel bazında plan
tadilatı yapan yerel yöneticiler, imar komisyonu başkanları, meclis üyeleri
toplum aleyhinde işler yapıyorlardı, çevreyi kirletiyorlardı, şehri
kirletiyorlardı; peki, bu yetkileri toplamaya çalıştığınız Çevre ve Şehircilik
Bakanlığı bunları yaptığı zaman “Evet.” mi diyeceğiz? Neden Zeytinburnu 772
ada, 70’ten 78’e kadar parsellerde; 3.346 ada, 1 parselde Çevre ve Şehircilik
Bakanlığı plan tadilatı yapıyor? 
Yerel
yönetimlerin güçlenmesinden anladığım, halkın oyuyla seçilmiş olan meclislerin
ve belediye başkanının, halka hesap vermek zorunda olanların bu tür kararların
altına imza atması gerekir. Yerel Yönetimler Şartı’ndan bizim anladığımız bu. 
Sayın
milletvekilleri, oy veriyorsunuz ama neye oy verdiğinizi biliyor musunuz?
Destekliyorsunuz, desteklediğiniz bakanlığın bürokratları arkalarda neler
yapıyor, biliyor musunuz?
Şimdi,
bir başka önemli nokta şu: Burada yükseklikle ilgili bir sınırlama getiriliyor,
deniyor ki: “Plan, dikey yapılaşmayı engellemek için yapıcı yükseklikle ilgili
sınırlama getirebilir.” Bakın, ben teknik olarak size bir bilgi aktarmak
istiyorum: Bir imarda, bir imar planında, bölge imar planında “yükseklikle
ilgili sınırlama” ya da “yükseklik sınırlaması” diye bir kavram yerine
“yoğunluk sınırlaması” şeklinde bir yasa maddesini gelin, burada geçirin. Eğer
gücünüz yetiyorsa yoğunlukları kısıtlayan, belediye meclislerinde belli bir
yoğunluğun üzerinde imar izni verilmesini engelleyen hükümleri bu maddenin
içine koyalım. Çünkü bakın, siz, burada, yasada bir sınırlama getirerek…
Türkiye’de 500 metre yüksekliğinde gökdelen de yapılabilir yani 500 metrelik
gökdelen bir teknoloji ve mühendislik çalışmasıdır, bu da yapılabilir.
Dubai’nin sembolü olan kuleler bir mühendislik çalışmasıdır, dünyanın her
yerinde bu olabilir ama yükseklik kısıtlamasını getirdiğiniz yerde yoğunlukla
ilgili kısıtlama getiremiyorsunuz ve benim anlamadığım, hiçbir mimarın ve şehir
plancısının anlamadığı bir kavramı da dilimize yerleştirmeye çalışıyorsunuz:
“Yatay mimari.” Arkadaşlar “yatay mimari” ya da “düşey mimari” diye bir şey
yoktur; yoğunluğu düşük alanlar vardır, orta yoğunluklu alanlar vardır, yüksek
yoğunluklu alanlar vardır. Bir bölgeye yüksek yoğunluk veriyorsanız imarı da
zaten yüksek vermek zorunda kalırsınız demektir. 
Şimdi,
burada, yıkımlarla ilgili bir düzenleme getiriliyor, deniliyor ki: “İmar
barışından yararlanan binalar, ilgili kuruma başvurarak güçlendirme izni alabilir.”
Ama güçlendirme izninin ilgili kurumdan nasıl alınacağı… Komisyonda biz buna
itiraz ettik, güçlendirme yapmak istiyorlarsa imar barışından yararlanan
binalar için dedik ki: 
1)
2981 sayılı, 1983 yılında çıkmış olan imar affından yararlanan binaları da
kapsama dâhil edin. Yani imar affından yararlanmak Adalet ve Kalkınma
Partisinin çıkardığı yasalara göre hak ama sizden önceki iktidarlar döneminde
çıkmış olan aflar kapsama dâhil değildir. Böyle bir mantık olabilir mi? 
2)
Buralarla ilgili bir güçlendirme yapılacaksa jeolojik etüdü zorunlu hâle
getirelim. Diyelim Manisa Fay Hattı üzerinde, diyelim İzmit, Yalova, Karlıova,
Pütürge, Sivrice, Erzincan, Tokat Niksar yani bir fay hattı üzerindeki bir
bölgede riskli bir yapı varsa, altındaki jeolojik toprak, zemin sağlam değilse
sadece inşaat mühendisinin vereceği bir güçlendirme raporuyla bu binaya
güçlendirme yapsanız bile depremde bu bina yerle bir olacaktır. O zaman, biz
burada -bu ülkenin yetişmiş jeoloji mühendisleri var, onların da meslek
disiplinlerini uygulaması açısından- jeolojik haritaların da dikkate alınarak
maddenin içine ilave edilmesini istedik ancak başarılı olamadık. 
Bir
başka olay: İktidarınız döneminde milyonlarca kaçak bina yapıldı. Bu Çevre ve
Şehircilik Bakanlığı parsel bazında plan tadilatı yapmaya uğraşırken
Anadolu’nun hiçbir mezrasında, hiçbir köyünde, hiçbir beldesinde imar planı
yapmadı. İmar planı yapılmayan yerlerdeki nüfus artışı da kaçak yapılaşmalarla
gerçekleştirildi. Şimdi, belediyeye “Kaçak yapıları yıkacaksınız, yıkmazsan ben
yıkarım, yüzde yüz fazlasıyla senden tahsil ederim hem de senin devletten
alacağın haktan yani İller Bankası payından kesinti yaparak.” diyorsunuz. Bu,
çok adaletsiz bir uygulama. Bu, kaçak yapılaşmaya göz yuman belediye
başkanlarıyla ilgili süreci rahatlatıp belediyeleri, özellikle bu seçimlerden
sonra görev alan pek çok yeni belediye başkanını ve yerel yönetimleri halkla
karşı karşıya getirme düzenlemesidir. Hele buralarda belediyenin resen bunu
yapabilmesiyle ilgili, bu yıkımları yapabilecek ekipmanı var mı, bütçesi var
mı, bu kadar binanın yıkımını yapması durumunda bunları taşıyabilecek döküm
alanları var mı; bunlara da bakmadan, bir maddeye koyarak burada kaçak
yapılaşmayı cezalandırmak ve engellemek asla başarılacak bir iş değildir. 
Niye
değildir? Bakın, bu ülkede yapılmış en büyük kaçak yapılaşma, imar barışı
yasasının çıktığı gün ile bu yasaya ilgili müracaatların kapandığı gün arasında
yapılmıştır. Şimdi, biz Trabzon Çaykara’ya gittik. Çaykara bir ilçe belediyesi,
büyükşehir sınırları içinde; köy yerleşik alanlarının imar planları yok, köy
yerleşik alanlarında kaçak yapıdan başka da vatandaşın seçeneği yok. Belediye
başkanınız demiri, betonu satıyor; ilçe başkanınız keresteyi, kapıyı,
pencereleri satıyor; ondan sonra, bir karar geliyor, onlarca binayı yerle bir
ediyorsunuz. Bir yerleşikte, köy yerleşik alanında imar planınız yoksa, bu
bölgeyle ilgili imar planı çalışması yapmadıysanız bunu yapmayan bakanlığa
hesap sormak yerine, yıllardan beri alışılagelmiş yöntemlerle köyünde ev yapan
yurttaşı cezalandırma anlayışını da maalesef sizlerde görmüş bulunuyoruz.
Yine,
yasa teklifinin içinde bulunan bir mantıksızlığı da belirtmek istiyorum
mühendisler ve yapı denetim firmaları açısından. Kaçak bir bina sahipleri imar
barışına başvuru yapıyor, binayla ilgili verilmiş olan 32’nci madde yıkım,
42’nci madde para cezalarından imar barışına başvurduğu gün muaf oluyor ama bu
kaçak binayla ilgili yapı denetim firması yetkilisinin cezaları devam ediyor.
Yani buradaki mühendis aleyhine, yapı denetim firmaları aleyhine yanlışın da
mutlaka düzeltilmesi gerekir.
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın lütfen Sayın Zeybek.
GÖKAN
ZEYBEK (Devamla) – Değerli arkadaşlar, tabii, yasa teklifinin içinde, yapı
tadil tutanağı tutulmuş bir binanın belgesinin bir hafta içinde ilgili tapu
dairesine yollanması ve bu manada, üçüncü şahısların, tüketicilerin
korunmasıyla ilgili düzenleme doğru. Parsel bazındaki plan tadilatının
değişikliği kesinlikle doğru. Ama bütün bu konularla ilgili, bu yasa teklifinin
ana fikri olan yetkilerin merkezîleşmesi fikrini doğru bulmuyorum. Başta
İstanbul, Ankara, İzmir, bütün büyükşehir belediyeleri ve nüfusu 100 binin
üzerindeki ilçe belediyelerimizin tamamı iktidarınızın yanlış ekonomi
politikaları yüzünden oturmaktadır. Gelin, iş birliği yapalım; Bakanlığa
yetkileri toplamak yerine, yetişmiş insan birikimi olan yerel yönetimlerle iş
birliği yaparak bu afet ve deprem riskini ortadan kaldırmak için çalışalım
diyorum.
Hepinize
saygılar sunuyorum. (CHP ve İYİ PARTİ sıralarından alkışlar)
BAŞKAN
– Teşekkürler Sayın Zeybek.
Değerli
milletvekilleri, şimdi de şahıslar adına konuşmalara geçiyoruz.
İlk
söz, İstanbul Milletvekili Mehmet Akif Hamzaçebi’de. 
Buyurun
Sayın Hamzaçebi. (CHP sıralarından alkışlar)
Süreniz
on dakikadır.
MEHMET
AKİF HAMZAÇEBİ (İstanbul) – Sayın Başkan, değerli milletvekilleri; sözlerime
başlarken Genel Kurulu saygıyla selamlıyorum.
Değerli
milletvekilleri, Elâzığ-Malatya depremini yaşadık; hâlen o sürecin içerisinde
Elâzığ ve Malatya’dan gelen haberleri hepimiz takip ediyoruz. Bu süreçte 3194
sayılı İmar Kanunu, 775 sayılı Gecekondu Kanunu gibi kentsel yerleşimleri
ilgilendiren, çeşitli kanunlardaki değişiklikleri konu alan, değişiklikleri
kapsayan bir kanun teklifini görüşüyoruz. Önemli bir kanun teklifi ancak bu
kanun teklifini görüşürken İmar Kanunu gibi, 775 sayılı Gecekondu Kanunu gibi
özellikle kentsel yerleşimleri ilgilendiren değişiklikleri görüşürken asıl
konuşmamız gereken depremdir; deprem karşısında şehirlerimizde hangi önlemleri
aldık, alamadık, hangi önlemleri almalıyız, bunları konuşmalıyız. Bu vesileyle
Elâzığ-Malatya merkezli depremde hayatını kaybeden bütün vatandaşlarımıza
Allah’tan rahmet diliyorum, ailelerine başsağlığı diliyorum, yaralılarımıza
şifa diliyorum. Orada görev yapmış veya cansiparane görev yapmakta olan arama
kurtarma ekiplerine yürekten teşekkür ediyorum, kendilerine başarılar
diliyorum.
Hep
İstanbul depremini konuşuyorduk; muhtemel İstanbul depremi karşısında
İstanbul’da neler yapılmalı, neler eksik, bunu konuşurken deprem Elâzığ’da
meydana geldi yani Anadolu’yu biraz dikkatimizden kaçırdık, bir gerçeği
dikkatimizden kaçırdık çünkü Türkiye'nin yüzde 70’i birinci ve ikinci derece
deprem riski alanındadır. Bu oranı daha evvel bu kürsüden yüzde 66 olarak ifade
etmiştim, Çevre ve Şehircilik Bakanlığının vermiş olduğu rakam buydu ancak
Sayın Cumhurbaşkanı bu oranı yüzde 70 olarak telaffuz etmiş olduğu için ben de
bu oranı kullanıyorum. Türkiye'nin yüzde 70’i birinci ve ikinci derece deprem
riski alanındadır. Bu yüzde 70’lik alanda nüfusumuzun üçte 2’si yani yaklaşık
66 milyonu yaşamaktadır. Pardon, üçte 2’si değil, dörtte 3’ü. Yanlış söyledim.
Eski rakamlar ile Sayın Cumhurbaşkanının rakamı arasında bir değişiklik
yaparken bu hata oldu. Nüfusumuzun dörtte 3’ü bu yüzde 70’lik alanda
yaşamaktadır. Yani 60 milyon burada yaşıyor. 60 milyon insanımız deprem riski
altındadır. 
Türkiye’de
toplam 20 milyon bağımsız bölüm vardır. 20 milyon bağımsız bölümün 5 milyonu
1999 depreminden sonra çıkarılan yönetmelik sonrasında yapılmıştır. Bu yapıların
kural olarak deprem riskine karşı sağlam olduğu kabul ediliyor. 15 milyon ise
99 depremi sonrası çıkarılan yönetmelikten önce yapıldığı için riskli yapı
olarak kabul edilmektedir. Bu 15 milyon yapının 7,5 milyonu öncelikle risk
altında olan yapı olarak kabul edilmektedir. Sayın Cumhurbaşkanı bu rakamı da
6,7 milyon olarak ifade etmiştir. Sayın Cumhurbaşkanının verdiği rakamlardan
gideceğim. 6,7 milyonluk riskli yapının, yine Sayın Cumhurbaşkanının ifadesine
göre 1 milyon 112 bininin kentsel dönüşümü yapılmış veya yapılma sürecindedir,
inşaat aşamasındadır. Bunları da dikkate alırsak 5,5 milyon yapının riskli yapı
olduğu ortaya çıkmaktadır. Karşımızda 5,5 milyon yapının kentsel dönüşümünün
gerçekleştirilmesi zorunluluğu vardır. 
Konuyu
İstanbul özeline taşırsak, İstanbul’daki toplam yapı stoku bağımsız bölüm
sayısı 4 milyon 700 bindir, bunun da yüzde 15’inin riskli yapı olduğu kabul
edilmektedir. Yüzde 15’lik oran 705 bine tekabül etmektedir, 700 bin yapı
diyelim buna. Aslında bu yüzde 15’lik rakamın nasıl bulunduğunu araştırdım,
ciddi bir hesaba dayanmıyor, bir varsayıma dayanıyor. 3 ilçede yapılmış bir
araştırma, kaba bir araştırma İstanbul’un geneline teşmil edilmiş ve “yüzde 15”
denilmiş. Gerçek oranın yüzde 25 olduğu ifade edilmektedir. Bunu dikkate
aldığımızda, riskli yapı sayısı İstanbul’da 1 milyon 175 bindir. 
İstanbul
depremi muhtemeldir diyorum -artık, bilim adamları “Kesinlikle olacak.” diyor,
“muhtemel” kelimesini kullanmamak gerekir- ve bunun şiddetinin de 7’nin
üzerinde olacağı bütün bilim adamları tarafından kabul edilmektedir. Elâzığ
depremi 6,8 şiddetindedir. İstanbul depremi 7’nin üzerinde; “7,4” deniliyor,
başka oranlar telaffuz ediliyor. Bu, artık, bilim adamlarının değerlendireceği
bir konu. Böylesi büyük bir deprem tehlikesi karşısında İstanbul depreme
hazırlığını tamamlamamıştır. 
Aslında
Elâzığ’dan örnek vereyim. Elâzığ bir test oldu. Elbette 41 vatandaşımız
hayatını kaybetti; üzüntümüz, acımız derindir. Ama öte taraftan, deprem
konusundaki hazırlıklarımızı gözden geçirmek için bize bir ders verdi Elâzığ
depremi. 
Elâzığ’da
kilometrekare başına yaşayan insan sayısı 70’tir, Malatya’da bu sayı 68’dir,
Erzincan 20’dir, Erzurum 30’dur. Bunu şunun için veriyorum: Doğu ve Güneydoğu
Anadolu’nun toplamını aldığımızda, kilometrekare başına yaşayan insan sayısını
50 olarak kabul ettiğimizde, benzer bir depremin -şiddeti farklı olabilir, aynı
olabilir- İstanbul’da yaşandığını düşündüğümüzde, İstanbul’da kilometrekare
başına düşen insan sayısı 2.900’dür. Yani Elâzığ’da etkilenen insan sayısının,
o Doğu ve Güneydoğu Anadolu’da etkilenecek insan sayısının 60 katı büyüklüğünde
insan İstanbul’da etkilenecektir; bunu düşünmek bile istemiyorum.
Değerli
arkadaşlar, bakanlarımız orada, hepsine teşekkür ediyorum; çalışmalarını
sürdürüyorlar, teşekkür ediyorum. Çevre ve Şehircilik Bakanımız Sayın Murat
Kurum –TOKİ kendisine bağlı- TOKİ’den gelen bir Sayın Bakan; koşturuyor, güzel
işler yapmaya çalışıyor. Bazı konularda -Kanal İstanbul gibi- düşüncelerimiz
farklı olsa da kaçak yapılar, işte depreme karşı alınacak önlemler konusunda
ciddi bir çaba içerisinde; bunu görüyorum. Kartal’da bir bina çöktü, hemen TOKİ
oraya gitti, çevresindeki diğer tehlikeli
binaları yıktı, yeni binalar yapılıyor. Şimdi Elâzığ’da -TOKİ yine el attı-
yeni binalar yapılacak. Teşekkür ederim. Peki, arkadaşlar, risk altındaki
binaları yıkıp yapmak için bir depremin olmasını mı beklemek gerekiyor? Niye
İstanbul’da Avcılar’daki tehlike altındaki binaları TOKİ, gidip hemen boşaltıp,
yıkıp yerine bir program dâhilinde yenisini yapmıyor? Niye İstanbul’un diğer
riskli bölgelerindeki, ilçelerindeki riskli yapıları önceliklendirmek suretiyle
böyle bir program, proje dâhilinde kentsel dönüşümünü gerçekleştirip
vatandaşlarımızı depreme karşı sağlam binalara taşımıyoruz? İlla bir acı mı
yaşamamız gerekiyor? Bunu son derece yanlış buluyorum. Buradan ben Sayın
Cumhurbaşkanına çağrıda bulunuyorum: Talimat verin, İstanbul’daki riskli
binalarda da bir an önce bu yıkımlar başlasın, o binalar boşaltılsın;
insanlarımız İstanbul’da ölmesin, yarın üzülmeyelim.
Değerli
arkadaşlar, teklifle ilgili söyleyeceğim çok şey var; ilgili maddelerde,
önergelerde bu görüşlerimiz gerek benim tarafımdan gerek arkadaşlarımız
tarafından açıklanacaktır. Ancak burada, bu kısa zaman içerisinde son olarak
şunu ifade etmeyi bir görev sayıyorum: Değerli arkadaşlar, büyük şehirleri bir
rant alanı olarak görmekten vazgeçmek lazım. Şehirlerin, özellikle de
İstanbul’un rant yaratma kapasitesi son derece yüksektir ve bu rant imar
planlarıyla gerçekleştiriliyor. Emsal ve yükseklik uygulamaları İstanbul’da
rant yaratmanın aracı olmuştur ve kamunun elinde muazzam bir rant yaratma aracı
vardır. Kamu belediyelerdir, kamu TOKİ’dir, kamu Çevre ve Şehircilik
Bakanlığıdır. Burada yüksekliklerle ilgili olarak “Belediye meclisleri 2001
yılı sonuna kadar bu yükseklikleri belirlesin.” demiş olmak bu rantların önünü
kesmeye yetmiyor. Evet, rant şehirde doğar ama bu rantın kimler tarafından alındığı, kimlerin cebine gittiği önemlidir.
Şehir insanların göç ettiği, yerleştiği yerse araziler giderek değerlenir, kamu
hizmetlerinin gelmesi sonucu arazi değerlenir ve burada bir rant doğar.
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın lütfen Sayın Hamzaçebi.
MEHMET
AKİF HAMZAÇEBİ (Devamla) – Teşekkür ederim Sayın Başkan.
Bu
rantın kime gittiği, nasıl paylaşıldığı önemlidir. Bugüne kadar bu rant adil
bir şekilde paylaşılmadı. Parsel sahipleri ile birtakım kişiler arasında bu
rant maalesef paylaşıldı.
Şimdi,
15’inci maddede “değer artış payı” diye bir düzenleme getiriyorsunuz, madde geldiğinde
konuşulacaktır. Bir şey öneriyorum: Gelin, başta İstanbul olmak üzere, bu imar
planı oyunlarıyla kim ne kadar değer kazanmışsa bunları vergileyelim. Değerli
konutlar vergisi getirdiniz, uygulanamıyor, bakın. O zaman da önermiştim.
Gelin, imar planı emsal yükseklik oyunlarıyla kim ne kadar para kazanmışsa
bunları vergileyelim. Bunlar, imar hakları o parsel sahibinin değil, bütün
toplumundur; onları, kamu otoriteleri istediği kişiye istediği gibi verme,
dağıtma hakkına sahip değildir.
Genel
Kurulu saygıyla selamlıyorum. 
Teşekkür
ediyorum Sayın Başkan. (CHP ve İYİ PARTİ sıralarından alkışlar) 
BAŞKAN
– Teşekkürler Sayın Hamzaçebi.
Şahıslar
adına ikinci söz İstanbul Milletvekili Mustafa Demir’e aittir.
Buyurun
Sayın Demir. (AK PARTİ sıralarından alkışlar) 
Süreniz
on dakikadır.
MUSTAFA
DEMİR (İstanbul) – Sayın Başkan, değerli milletvekilleri; Coğrafi Bilgi
Sistemleri ile Bazı Kanunlarda Değişiklik Yapılması Hakkında Kanun Teklifi
üzerinde şahsım adına söz almış bulunuyorum. 
Konuşmama
başlamadan önce, beş gün evvel Elâzığ ve Malatya’da gerçekleşen deprem
nedeniyle hayatını kaybedenlere Allah’tan rahmet, yaralılara da acil şifa
diliyorum.
Yine,
bu dönemde sahada çalışmalara katılan, başta AFAD olmak üzere, tüm gönüllü
kuruluşlara ve devletin tüm organlarına burada teşekkür ediyoruz. Ayrıca,
yardımlarını esirgemeyen milletimize de huzurunuzda tekrar teşekkür ediyoruz.
Değerli
arkadaşlar, sahada karşılaşılan sorunların çözümü ve bakanlıklarımızdan gelen
ve ihtiyaç duyulan konular hakkında yapılmış çalışmaların hülasasını
konuşacağız. Burada, kanun teklifinin oluşumu esnasındaki çalışmalarından
dolayı Çevre ve Şehircilik Bakanlığımıza ve onun değerli bürokratlarına
huzurunuzda teşekkür ediyoruz. Yine, AK PARTİ Grubumuzdan değerli
arkadaşlarımız tarafından oluşturulmuş bir komisyonda, Sayın Mehmet Muş Bey’in
riyasetinde yapılmış özel çalışmalardan dolayı arkadaşlara huzurunuzda tekrar
teşekkür ediyorum. Yine, Bayındırlık Komisyonu Başkanımız Sayın Tahir Akyürek
Bey ve Komisyon üyelerine burada huzurunuzda teşekkür ediyorum. Komisyon
çalışmaları esnasında, özellikle muhalefet partisine mensup arkadaşlarımızın,
milletvekillerinin değerli düşüncelerinden ziyadesiyle istifade ettik, buradan
onlara da teşekkür ediyoruz. 
Değerli
arkadaşlar, görüşmelerine başladığımız coğrafi bilgi sistemleri hakkında size
kısaca bilgi vermek isterim. Aslında bu coğrafi bilgi sistemi sadece
ortofotoları ilgilendiren bir değişiklik değildir. Coğrafi bilgi sisteminin
kanunla düzenlenmesinin temel hedefi, akıllı devlet ve e-devlet oluşturulmasının
olmazsa olmaz temel dayanaklarından bir tanesidir. Akıllı devlet iki temel esas
üzerine oturtulur; bunlardan bir tanesi yönetim bilgi sistemidir, öbürü coğrafi
bilgi sistemidir. Bunları gerçek anlamda bütünleşik olarak çalıştırabilirseniz
o zaman e-devleti oluşturabilirsiniz. Bir devlet modelinde millete hizmet
etmenin en temel kaidesi bilgiye sahip olmaktır. Vatandaşlar hakkında bilgiye
sahip olduğunuzda, aslında hizmetin en kalitelisini en kısa zamanda üretmek
durumunda olduğunuzu da görebilirsiniz. 
Değerli
milletvekillerimiz, şimdi, teklifin maddelerine geçersek, teklifle “H: Serbest”
problemini ortadan kaldırıyoruz. Deminden beri konuşan milletvekili
arkadaşlarımızın dile getirdiği şüphesiz “H: Serbest” yani yüksekliklerin
sınırsız olmasıyla ülkemizde şehirlerin öngörülemez hâle geldiklerinin hepimiz
şahidiyiz. Bununla birlikte, yürürlükteki imar planlarında “H: Serbest”
bölümlerinin yerel yönetimler tarafından belli bir süre içerisinde
kaldırılmasıyla ilgili hukuki bir zemin oluşturulacaktır ve buradan muradımız
da -Cumhurbaşkanımızın da belirttiği gibi- bir yatay mimarinin hayata
geçirilmesi ve şehirlerimizin estetiğini bozan bu yapılardan arındırılmasının
sağlanmasıdır. 
İkinci
bir konu: İmar Kanunu’na ve ruhsatlara aykırı yapılan kaçak yapıların hemen
anında tapu kayıtlarına bildirilmesidir. Konuşmasını yapan arkadaşlarımızın da
belirttiği gibi, burada temel hedefimiz, üçüncü şahısların, projelerden ev alma
konusunda müracaat edecek olan arkadaşların haklarının, hukuklarının
korunmasıydı. Ayrıca, ruhsat eklerine aykırı yapılan yapıların yıkılmasıyla
ilgili öncelikle yerel yönetimlere yetki veriliyor. Eğer yerel yönetimlerimiz
bu süre içerisinde, belli süre içerisinde müdahale etmezlerse Çevre ve
Şehircilik Bakanlığına resen yetki verilecek ve Çevre ve Şehircilik
Bakanlığımız bu vazifelerini yerine getireceklerdir. 
Başka
bir konu: Para cezası. İmar Kanunu’nda yapılan bir başka düzenleme de kaçak
olan yerlerin arsa payına isabet eden arsa alanı ile emlak vergisine esas arsa
metrekare biriminin çarpımıyla oluşturulacak olan değer, artık bu kaçak
yapılarla ilgili para cezasının temelini oluşturacaktır. Buradan maksadımız,
para cezası bölgenin değerine göre değişiklik arz edecektir ve hakkaniyetli bir
sistem oluşturulacaktır. Kamuoyunda çok konuşuldu, örnek olması açısından
önemli olduğunu düşünüyorum. Mesela, Bayburt’ta 20 metrekarelik bir kaçak
yapının para cezası mevcut kanunda 1.069 lira ama Maslak’ta Büyükdere
Caddesi’nde, İstanbul’un en kıymetli yerinde yine 1.069 lira olarak ceza
kesilmektedir. Ama bu kanunla birlikte Bayburt’ta bu oran 2.010 liraya
çıkıyorken Maslak’ta 31 bin liraya çıkacaktır. Burada amacımız, bu oranların
kaçak yerlerin yapıldığı yerle doğru orantılı olup, bunların caydırıcılığının
esas alınmasıdır. 
Bir
başka önemli madde, planların aleniyetinin tam anlamıyla sağlanması için plan
değişikliği yapılan yerlerde bu plan değişikliğinin açıkça yazıldığı tabelalar
olmasıdır. Burada da amacımız, plan değişikliğinin yapıldığı yerdeki mülk
sahipleriyle birlikte, orada çevrede oturanların da şehir hak ve hukukunu
muhafaza etmek ve bu süreçlerde daha aktif rol almalarının önünün açılması
amacıyla gerçekleştirilmiş bir maddedir. 
Bir
diğer madde, bildiğiniz üzere, yapılan planlar ve imar uygulamaları, aslında
mülkiyet hakkı üzerinde tasarrufta bulunduğundan ve bu hakkın bir an önce
yerine getirilmesi açısından imar planlarıyla ilgili yapılacak tüm işlemlerin,
tüm hukuki işlemlerin İvedi Yargılama Usulü Kanunu’na tabi tutulmasıdır. 
Bir
başka reform madde, parsel bazlı imar planları değişikliğinin önüne
geçilmektedir. Aslında baktığımızda, özellikle yerel yönetimlerde büyük soru
işaretlerine neden olan ve bunun bir daha asla gündeme gelmemek üzere, bu
parsel bazlı imar plan değişikliklerinin bundan sonra yapılmayacağıyla ilgili
hukuki bir düzenlemedir. Şehirler bir canlı organizmadır ve süreç içerisinde
şüphesiz imar plan tadilatlarına ihtiyaç olabilir. Bunun parsel bazında değil,
ancak ada bazında gerçekleşmesinin önünü açıyoruz. Ancak plan kararlarını, plan
süreçlerini, plan bütünlüğünü bozmayacak şekilde, sosyal ve teknik altyapıyı
muhafaza edecek şekilde ve tüm muhatapların ortak muvafakatiyle gerçekleşecek
bir plan tadilatı söz konusudur. Burada altı çizilecek en önemli konu, plan
tadilatı sonunda oluşacak değer artışının yüzde 100’ünün kamuya aktarılması
öngörülmektedir. 
Değerli
arkadaşlarımız konuşmalarında bu plan artışının sadece merkezî yönetime
yönlendirilmesi konusunda görüş beyan ettiler. Bu plan değişikliği sonunda
oluşacak değer artışı büyükşehirlerde yüzde 25 ilçe, yüzde 25 büyükşehir, yüzde
25 Çevre ve Şehircilik Bakanlığının kentsel dönüşüm hesabı ve yüzde 25’i de
merkezî bütçeye götürülmek üzere yapılmaktadır. 
Değerli
arkadaşlar, bir başka konu, yapı kayıt belgesi alan yapıların
güçlendirilmesinin önü açılmıştır. 
Başka
bir konu, 3194 sayılı İmar Kanunu’nun 18’inci maddesi gereğince yapılan
uygulamalar neticesinde mahkemeye başvurulardan sonra bu imar planlarının
bozulması neticesinde büyük sıkıntılarla karşılaşılmaktaydı. 
(Mikrofon
otomatik cihaz tarafından kapatıldı) 
BAŞKAN
– Buyurun, lütfen tamamlayın Sayın Demir. 
MUSTAFA
DEMİR (Devamla) – İşte, bu verilen kararlarda, fiilî ve hukuki imkânsızlık
nedeniyle eski hâline yani kök parsellere dönülemediği durumlarda belediyelere,
yetkili kurumlara karşılıklı anlaşma yoluyla rayici üzerinden arsanın satın
alınmasının önü açılmıştır. 
Değerli
arkadaşlar, yine, kadimden gelen köylerde, 1992 yılından önce yapılmış ve Kıyı
Kanunu’na tabi kalan yerlerde bu yapıların korunması, yöreye özgü mimarinin
devam ettirilmesi ve güçlendirilmesinin de önü açılmıştır.
Değerli
milletvekilleri, insan odaklı anlayış çerçevesinde sürdürülebilir şehirler ve
yaşam alanları oluşturarak, şehirlerimizin kültürel kimliğini canlandıran ve
yatay mimariyi esas alan planlama ilkelerini günümüz teknolojisinin verileriyle
harmanlayarak hayata geçiriyoruz. 
(Mikrofon
otomatik cihaz tarafından kapatıldı)
MUSTAFA
DEMİR (Devamla) – Teklifte yer alan bazı maddeler hakkında sizlere bilgi
verdim. 
Bu
kanun teklifinin ülkemiz ve milletimiz için hayırlı olmasını diliyor, hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkürler Sayın Demir.
Değerli
milletvekilleri, şimdi de yirmi dakika süreyle soru-cevap işlemi yapacağız.
Sisteme
giren milletvekillerine on dakika süreyle söz vereceğim, her bir milletvekilinin
süresi bir dakika olacaktır; daha sonra on dakika süreyle de Komisyona cevap
için konuşma hakkı vereceğim.
Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan. 
Türkiye
gibi, üniversite mezunlarının ciddi oranda işsiz olduğu bir ülkede liyakat çok
önemlidir. Hele hele özgür düşüncenin, bilimsel çalışmaların yuvası olması
gereken üniversitelerde, bilim dünyasına alınacak adayların seçiminde,
liyakatle birlikte yarışma ve rekabet unsurlarına daha da dikkat edilmesi gerekmektedir.
Gün geçmiyor ki üniversitelerimizden eş, dost, akraba atamaları haberleri
gelmesin. Sadece adı ve soyadı yazılmayarak adayın tüm özellikleri ilanlarda
belirtiliyor, bu durum akademik hayata atılmak isteyen ve buna göre planlı
çalışan gençlerin üniversite kavramına güvenini sarsıyor. Bunun bir örneği,
seçim bölgem olan Edirne’deki Trakya Üniversitesinde yaşandı. Kamuoyunda
tartışmalara neden olan akademik personel alımlarında önce özel şartlar, sonra
da mülakatlarda verilen puanlarla âdeta bazı isimler önceden belirlendi. Bu
tartışmaların önüne geçmek, akademik niteliklerin öne çıkmasını sağlamak için
bu sınavların hiç kimsenin itiraz edemeyeceği bir şekilde yapılması…
(Mikrofon
otomatik cihaz tarafından kapatıldı)
BAŞKAN
– Sayın Barut…
AYHAN
BARUT (Adana) – Sayın Başkan, ülkemizin yönetilemediğini ve daldan dala
savrulduğunu sürekli ifade ediyoruz. Bu savrulmadan tüm kesimler olumsuz
etkilenmektedir. Genç akademisyenlerin kurduğu IstanPol Araştırma Enstitüsü,
Türkiye’de gençlerin güvencesizliği, çalışma, geçim ve yaşam algısı üzerine bir
çalışma yürütüp rapor yayınladı. Raporda yer alan bazı tespitlere göre, işsiz
gençler topluma karşı mahcuplar ve saygı duyulma özlemini dile getiriyorlar.
Gençler, devlet kadrolarında kayırmacılığın ön planda olduğunu, akraba ve
tanıdıkların iş bulmada büyük avantaj sağladığını söylüyorlar. Gençler, kredi
kartı, ev kredisi, KYK öğrenim kredisi gibi borçlar nedeniyle sıkıntı
içerisindeler. Gençler aile desteğiyle ayakta duruyorlar. Gençler, olanakları
elverse başka bir ülkede yaşamak istiyorlar. Gençler, içinde bulundukları
sorunların sorumlusu olarak siyasetçileri görüyorlar. İktidar sahipleri,
gençliğin içinde bulunduğu bu durum için derhâl önlem almalı ve izledikleri
kibirli, tepeden bakma siyasetini terk etmelidirler. 
BAŞKAN
– Sayın Özkan… 
YÜKSEL
ÖZKAN (Bursa) – Sayın Başkan, değerli milletvekilleri; Çin’in Wuhan kentinde 12
Aralık 2019’da ortaya çıkan ve bugüne kadar yüzlerce kişinin hayatını
kaybetmesine neden olan corona virüsü kabusu tüm dünyayı olduğu gibi ülkemizi
de tehdit etmektedir. Son günlerde medyada yer alan haberlere göre ülkemizde de
corona virüs şüphesiyle hastanelere başvurular bulunmaktadır ve bu da
toplumumuzda endişeye yol açmaktadır. 
Sayın
Sağlık Bakanına sormak istiyorum: Bakanlığınızın corona virüsle ilgili proaktif
eylem planı var mı? Kamu ve özel hastanelerde olası bir senaryo karşısında
herhangi bir eylem planınız var mı? Şu ana kadar ülkemizde corona virüs taşıyan
herhangi bir vakaya rastlanmış mıdır? Söz konusu virüsün yayılmasını önlemek
için birçok ülkenin aldığı seyahat sınırlaması ve yasaklaması gibi daha radikal
önlemler gündemde midir? Hastalığın kuluçka süresi dikkate alındığında, Çin’den
gelen kişilerin ayaküstü sağlık taraması yeterli midir? 
BAŞKAN
– Sayın Aygun? Yok.
Sayın
Çakırözer? Yok.
Sayın
Filiz…
İMAM
HÜSEYİN FİLİZ (Gaziantep) – Teşekkür ederim Sayın Başkan. 
Karaca
markasının ve TEMA Vakfının kurucusu, Onursal Başkanı, Türkiye Büyük Millet
Meclisi Onur Ödülü dâhil birçok ödül sahibi, ömrünü çevreye adamış büyük insan
Hayrettin Karaca’yı 20 Ocakta kaybettik. Global tüketim toplumuna karşı “Param
var ama tüketmeye hakkım yok.” “Al, tüket ve yok et.” diyerek israfa karşı
savaş açan, “Dünya ikiye bölünmüş artık; gözü açlar ve karnı açlar. İşte, o
gözü açları doyurmayacağız.” diyen, “Olanın olmayana, bilenin bilmeyene borcu
vardır.” atasözüne harfiyen uyan, “Açlıktan ölen her çocuğun katilleri vardır.”
diyen ve Televole kültürünün karşısında birçok değerimizi kaybettiğimizi her
defasında ifade eden “toprak dede”ye ve 23 Temmuz 1946 tarihinden, vefat ettiği
26 Ocak 1948 tarihine kadar Türkiye Büyük Millet Meclisi Başkanı olarak görev
yapan… 
(Mikrofon
otomatik cihaz tarafından kapatıldı) 
BAŞKAN
– Sayın Kabukcuoğlu…
ARSLAN
KABUKCUOĞLU (Eskişehir) – Teşekkür ederim Sayın Başkanım.
Türkiye,
maalesef bir deprem daha yaşamış, 41 canımızın hayatı sönmüştür. O gece
insanlar göçük altında ölüm kalım savaşı veriyorken, Türk milleti dualarını
eksik etmiyorken Türkiye Cumhuriyeti’nde bir ilk yaşanmış, Hükûmet, deprem gibi
milleti yasa boğan bir olayın algı yönetimi tarafına geçmiştir. Öyle ki başka
belediyelerden gelen yardımlar engellenmeye ve yardım etmek isteyen insanların
hizmet vermelerine engel olunmaya çalışılmıştır. Yirmi bir yıldır “deprem
vergisi” adı altında toplanan paraların akıbeti bilinmemektedir. 
Deprem
bakımından riskli coğrafyaya sahip ülkemizde, bilim adamları davul zurnayla
gelmekte olan depremi haber vermiştir ve hâlâ haber veriyorlar, durumun
ciddiyetiyle ilgili açıklama yapıyorlar. Depremin gereğini yerine getirmeyen Hükûmet
işi kadere mal etmeye uğraşıyor. 
Hazreti
Ömer’in tabiriyle deprem bölgesinde gerekli tedbirler alınsaydı…
(Mikrofon
otomatik cihaz tarafından kapatıldı) 
BAŞKAN
– Sayın Gürer…
ÖMER
FETHİ GÜRER (Niğde) – Teşekkürler Sayın Başkan.
Bu
kanun teklifinin bazı maddeleri doğrudan belediye yetki alanlarını
sınırlandırıp merkezileştirmektedir. AKP, özelleştirmeyle kamu varlıklarını
satarken, yönetimde katı merkeziyetçi bir yaklaşıma yönelmektedir.
Belediyelerin itiraz hakkını dahi elinden alan düzenlemeler kanun maddelerinde
yer almaktadır. Büyük kentlerin rantının o kentte yaşayanlara dönmesi
belediyeler eliyle sağlanabilir. Siyasi iktidar bu tür düzenlemeleri
belediyeleri sınırlamak için kullanmamalıdır. Deprem ülkesi olduğumuz dikkate
alınarak tüm kurumların işlevi geliştirilmelidir. Belediyeler yerel yönetimde
doğrudan yurttaşın ilk başvuru noktasıdır. İktidar, salt yönetimlerini
kaybetmiş olmasını dikkate alarak yapacağı bu tür düzenlemelerden
vazgeçmelidir. 
Teşekkürler
Sayın Başkan.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, Konya’nın büyük bölümü dar gelirli vatandaşlarımızdan
oluşmaktadır, bu gerçeği inkâr edemeyiz ancak Konya ilimizde tramvay ve otobüs
biletleri çok yüksek. Vatandaşımız otobüs ve tramvay biletlerinde bir indirim
bekliyor. Ayrıca, Konya’da otopark fiyatları da gerçekten çok yüksek, Ankara
gibi sıfırlanmasını talep ediyoruz. Konya’da su parası çok yüksek, su parası
sadece vatandaşın cebini değil canını da yakıyor. Vatandaşımız lavaboya,
banyoya gitmekten korkar hâle geldi. Konyalıların bu mağduriyeti Çevre ve
Şehircilik Bakanlığı tarafından ne zaman giderilecektir, bunu bekliyoruz.
Teşekkür
ederim. 
Saygılarımı
sunarım.
BAŞKAN
– Sayın Tokdemir…
İSMET
TOKDEMİR (Hatay) – Teşekkür ederim Sayın Başkan. 
Ülkemizde
tarımsal üretimi sürdürmek her geçen gün zorlaşmaktadır. Tarımsal üretimde
kullanılan girdiler pahalanıyor, verim azalıyor ve ürünler değerinde
satılmıyor. Amik Ovamızda çiftçilerimiz son yılların en kötü sezonunu
geçiriyor. Düşük gelen yağışlar ve yetersiz fiyatlar çiftçilerimizi perişan
ediyor. Şu anda çiftçiye yapılacak en büyük iyilik 2019 yılı tarımsal
desteklerinin bir an önce verilmesidir. 2020 yılı Ocak ayı sonlarına gelmemize
rağmen, maalesef, çiftçi 1 kuruş destekleme alamamıştır. Girdi fiyatları
artmasına rağmen desteklerin artmaması çiftçilerimize artı bir mağduriyet
getirmektedir. Mazot, gübre, ilaç, buğday, mısır ve pamuk desteklerinin bir an
önce ödenmesi üreticinin en büyük beklentisidir. Ödenecek destekler çiftçilerimizi
bir nebze de olsa rahatlatacaktır. Çiftçilerimizi tefecilerin eline düşürmemek
hepimizin en önemli görevidir. 
BAŞKAN
– Sayın Erel…
AYHAN
EREL (Aksaray) – Teşekkürler Sayın Başkanım. 
Onlar
hayatlarını davaları için sebil ettiler; tarihteki isimsiz kahramanları temsil
ettiler; inançlarına bağlı, turan illerine sevdalıydılar; yüreklerinde hep
vatan ve millet aşkı vardı. Taş medreselerin yusuf yüzlü mazlumları
hayatlarının baharlarında eylülü yaşadılar. Yiğitliklerinin bedellerini
canlarıyla ödeyip kendi tarihlerini kanlarıyla yazan; birkaç damla gözyaşına
okyanusları sığdıran; gençlik yıllarının, uykusuz gecelerimizin, fikir
çilemizin, kutsal davamızın, en güzel hayallerimizin ortağı olan; bir ekmeği,
bir battaniyeyi, ümidi paylaşan; ölüm ile hayat arasındaki ince çizgide hayatla
veya ölümle cilveleşen; inandıkları yolda dimdik yürüyen; Türk’ün yürek sesi,
Türkiye'nin beşik kertmesi, Anadolu’nun alın teri; ülkü ve ülke sevdasıyla
çıktığı yolda daima en ön safta olan taş medreseli Selahattin Arpacı Hakk’a
yürümüştür; Allah rahmet eylesin. 
BAŞKAN
– Sayın Şahin…
SUZAN
ŞAHİN (Hatay) – Teşekkürler. 
Doğu
Anadolu fayı Bingöl’den başlayıp Hatay’a kadar devam eden en tehlikeli fay
zonlarından biridir. Yüzyıldan fazladır deprem olmayan bu zonda gerçekleşecek bir
depremde yıkımın büyük olacağı uzmanlarca belirtilmektedir. Tehlikenin can
kaybına, afete dönüşmesi, alınmayan önlemlerden kaynaklanmaktadır. Yapıları
güvenli kılma ve önlem almak ise anayasal bir görev olarak Hükûmetin
sorumluluğundadır. Yirmi yıldır toplanan deprem vergileri ve ülkemizin parasal
kaynakları, çılgın kanal projeleri ve saraylar için değil, depreme hazırlık
için kullanılmalıdır. Deprem değil, denetimsizlik ve rant hırsınız can almakta.
Kırmızı kuşakta yer alan ve sismik boşluk zonu illerinden olan Hatay,
Kahramanmaraş, Bingöl gibi risk taşıyan illerde gerekli denetim ve tedbirler
şimdiden alınmalı, bina ve zemin denetimleri bir an önce yapılmalı, riskli
yapılar güçlendirilmelidir. Afetleri minimum düzeyde atlatmak adına Hükûmeti
sorumluluklarını yerine getirmeye davet ediyoruz. Geçmiş olsun demekten...
(Mikrofon
otomatik cihaz tarafından kapatıldı) 
BAŞKAN
– Teşekkürler değerli milletvekilleri. 
Şimdi
kalan süreyi Komisyona söz hakkı olarak vereceğim ancak görebildiğim kadarıyla
kanunla ilgili Komisyona doğrudan bir soru yok, yine de söz almak isterseniz,
açıklama yapma isteğiniz varsa size söz vereyim. 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Evet. 
BAŞKAN
– Buyurun. 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Teşekkür
ederiz Sayın Başkan.
Öncelikle,
Komisyonumuz, arkadaşlarımız adına da Elâzığ, Malatya depreminde hayatını
kaybeden vatandaşlarımız, insanlarımız için Cenab-ı Hak’tan rahmet, yaralılara
acil şifa diliyoruz. Millî birlik ve beraberlik hâlinde bu depremin yaralarını
sarma konusunda ülke olarak büyük bir duyarlılık gösterdik, bu konuda gayret
gösteren insanlarımızın hepsine şükranlarımızı arz ediyoruz. 
Tabii,
konuşmalar içinde soru kabul edebileceğimiz, soru olarak değerlendireceğimiz
hususlar vardı ya da değerlendirmeler vardı. Komisyonumuzun toplantı usulüyle
ilgili ve Komisyon raporumuzla ilgili değerlendirmeler de yapıldı.
Komisyon
üyelerimizin büyük çoğunluğu kabul eder ki Komisyon toplantılarımız son derece
demokratik nezaket içinde geçiyor, söz almak isteyen bütün milletvekillerimiz
konuşmalarını yapıyorlar. Faydalı konuşmalar oluyor ve onlardan da istifade
etmeye çalışıyoruz. 
Raporla
ilgili... Zaten, Komisyon raporu bir bütündür, muhalefet şerhleri de komisyon
raporunun mütemmim cüzüdür hukuken. 98 sayfalık bir Komisyon raporunu Meclis
Başkanlığına Komisyon olarak takdim etmiştik. 
Ben
3 dönem Belediye Başkanlığı yapan bir arkadaşınızım, aynı zamanda Türkiye
Belediyeler Birliği Başkanlığı yapmış da bir arkadaşınızım, özellikle belediye
başkanlarının sürekli gündeminde olan birçok konunun, birçok problemin 37 madde
içinde çözüldüğünü görüyoruz. Değer artış vergisinden yatay mimariyle ilgili
konular, yine Gökan Bey’in de bahsettiği ve olumlu bulduğu, aslında parsel
bazında imar artışının yapılmamasıyla ilgili konular ve ruhsatsız yapılarda
“tapuya beyanlar” bölümüne şerh düşülmesi gibi, ilanların herkesin görebileceği
şekilde yapılması gibi birçok konu düzenlenmiştir. Bu konuda teklif sahibi
milletvekilimize ve katkı yapan arkadaşlarımıza, Komisyon üyelerimize,
muhalefet, iktidar hepsine ayrı ayrı teşekkür ediyorum. 
“Yoğunluk
sınırı da getirilmeli.” diye ifade kullandı Gökan Bey, CHP adına konuşan
arkadaşımız. Bu konu da aslında tartışılabilecek bir konudur, önümüzdeki
süreçte ele alınabilecek olan bir konudur. 
Sayın
Başkan, fakat en çok eleştiri yerel yönetimlerin yetkisi, vesayet oluşturulması
gibi noktalarda oldu. Burada aslında teklif incelendiğinde yerel yönetimlerin
yetkisini kısıtlayan herhangi bir konu olmadığı gözükecektir. Sadece Gecekodu
Kanunu’nda bu gecekondu önleme bölgeleriyle ilgili iki farklı kanundan
kaynaklanan bir problem vardı, o netleştirilmiş oldu. “TOKİ kendi alanlarında
yetkilidir.” diye ifade edilmiş oldu. 
Coğrafi
bilgi sistemleriyle ilgili veri paylaşımı konusunda aslında maddelerde açıklık
var, kamu kurumlarının, üniversitelerin nasıl yararlanacağına ilişkin ama bir
başka eleştiri ve soru da şu oldu: Büyükşehir dışındaki değer artışlarında, bu
ortaya çıkan değer artışından idarenin istifade edemeyeceği gibi, belediyenin
istifade edemeyeceği gibi bir eleştiri oldu. Bu doğru değil. Büyükşehir
dışındaki belediyelerde de yüzde 40’ı onaylayan idareye, belediyeye ait; yüzde
30, yüzde 30 da yine kentsel dönüşümde kullanılmak üzere Şehircilik Bakanlığına
ve Maliye hazinesine gitmiş oluyor. 
Millet
bahçesiyle ilgili bir tarif yok ya da bir atıf yok. “Millet bahçesi ne olacak?
Mesela, apartman da dikilebilir.” gibi bir değerlendirme yapıldı. Millet
bahçesi konusunda Planlı Alanlar İmar Yönetmeliği’nde atıf var, o konuda millet
bahçesinin nasıl olacağına ilişkin bir çerçeve düzenleme var ama daha farklı
bir çalışma da bu kanun çıktıktan sonra elbette yapılabilecektir. 
Cumhurbaşkanlığı
kararnamesine atıfla ilgili bir eleştiri geldi Sayın Başkan. Cumhurbaşkanlığı
kararnamesine, aslında, orada tam bir atıf yapılmıyor; bir niteleme yani bir
cümlede geçiyor. Bizim değerlendirmemiz öyle. Belediyelerin yetki alanlarının
sınırlandırılması söz konusu değil.
Sayın
Mahmut Tanal Bey’in, özellikle Çevre ve Şehircilik Bakanlığımıza yönelttiği ama
Konya’yla ilgili sorular… Mahmut Bey, herhâlde benim Konyalı olmam da bu soruda
etkili olmuştur. Fakat Konya geçmişten bugüne toplu ulaşımda, suda, ekmekte ve
kamu alanlarındaki ücretlendirmede her zaman en düşük olan rakamlarda hizmet
vermekte olan bir belediyedir. En düşük rakamlarla hizmet veriliyor hatta tam
bugünlerde suda özel bir indirim daha yapıldı, özellikle suda. Peşin ödemelerde
yüzde 19’a varan ama genel olarak da yüzde 10’lara varan bir indirim daha
yapıldı. Ayrıca, kalabalık ailelerle ilgili de özel indirimler var. Toplu
ulaşımda en uzak, en uzun mesafeli hatlar belki Konya’dadır, onu da söyleyeyim.
Mesela, 25 kilometre, 30 kilometre tek biletle gidilen hatlar var. Konya şehir
merkezi kuzeyden güneye 48 kilometredir, şehir merkezi sadece. Özellikle,
Konya’yla ilgili soru sorduğunuz için ve Konya’nın Türkiye'nin en ucuz
şehirlerinden birisi olma ifadesini kullanmama fırsat verdiğiniz için çok
teşekkür ediyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkürler.
MAHMUT
TANAL (İstanbul) – Efendim, otopark ücretleri ne kadar Konya’da mesela?
Ankara’da sıfır, daha bundan ucuzu mu var?
BAŞKAN
– Değerli milletvekilleri, teklifin tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Etmeyenler… Kabul edilmiştir. 
MEHMET
AKİF HAMZAÇEBİ (İstanbul) – Sayın Başkan…
BAŞKAN
– Buyurun Sayın Hamzaçebi. 
MEHMET
AKİF HAMZAÇEBİ (İstanbul) – Açılmadı galiba. 
BAŞKAN
– Değerli milletvekilleri, sistemde gerçekten sorun var, açılıp kapatılacak. Bu
nedenle, aradan sonra yine -söz talebinizi saklı tutuyorum- size söz vereceğim.

Birleşime
on dakika ara veriyorum. 
Kapanma Saati: 19.44
ÜÇÜNCÜ OTURUM
Açılma Saati: 20.09
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Rümeysa KADAK (İstanbul)
-----0-----
BAŞKAN
– Değerli milletvekilleri, Türkiye Büyük Millet Meclisinin 49’uncu Birleşiminin
Üçüncü Oturumunu açıyorum.
161
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon
yerinde.
Değerli
milletvekilleri, şimdi birinci bölümün görüşmelerine başlıyoruz.
Birinci
bölüm 1 ila 18’inci maddeleri kapsamaktadır.
Birinci
bölüm üzerinde söz isteyen değerli milletvekillerinin isimlerini okuyorum: İYİ
PARTİ Grubu adına Ankara Milletvekili İbrahim Halil Oral, Milliyetçi Hareket
Partisi Grubu adına Kütahya Milletvekili Ahmet Erbaş, Halkların Demokratik
Partisi Grubu adına Bitlis Milletvekili Mahmut Celadet Gaydalı, Cumhuriyet Halk
Partisi Grubu adına Kastamonu Milletvekili Hasan Baltacı, Adalet ve Kalkınma
Partisi Grubu adına Sakarya Milletvekili Recep Uncuoğlu. Şahıslar adına: Ankara
Milletvekili Filiz Kerestecioğlu, Antalya Milletvekili Hasan Subaşı.
İlk
söz İYİ PARTİ Grubu adına Ankara Milletvekili İbrahim Halil Oral’da.
Buyurun
Sayın Oral. (İYİ PARTİ sıralarından alkışlar)
Süreniz
on dakikadır.
İYİ
PARTİ GRUBU ADINA İBRAHİM HALİL ORAL (Ankara) – Sayın Başkan, kıymetli
milletvekilleri; 161 sıra sayılı Kanun Teklifi’nin birinci bölümü üzerine İYİ
PARTİ Grubu adına söz almış bulunuyorum. Genel Kurulu saygıyla selamlıyorum. 
Saygıdeğer
milletvekilleri, geçtiğimiz hafta Elâzığ merkezli yaşanan deprem bütün
milletimizi hüzne boğmuştur. Bu doğal afette Elâzığ’da 37, Malatya’da 4
vatandaşımız hayatını kaybetmiştir, 1.600’den fazla vatandaşımız yaralanmıştır,
hasar ise büyük boyutlardadır. Yirmi iki saniye süren deprem nice yirmi iki yıl
dahi unutulmayacak yaralar açmıştır. Bu vesileyle, deprem felaketinde hayatını
kaybeden vatandaşlarımıza Cenab-ı Allah’tan rahmet, yaralılara acil şifalar
diliyorum, vefat edenlerin yakınlarına ve yüce milletimize sabır diliyorum,
Allah böyle bir felaketi tekrar milletimize yaşatmasın diyorum. Deprem
sonrasında arama kurtarma çalışmalarında görev yapan bütün kamu kuruluşlarımıza,
belediyelerimize ve vatandaşlarımıza da üstün cesaret ve gayretlerinden dolayı
teşekkür ediyorum. Türk milleti bu gibi felaketlerde nasıl birlik ve beraberlik
içinde olduğunu bir daha göstermiştir ki Allah bütün milletimizden razı olsun.
Sayın
milletvekilleri, Allah tekrar yaşatmasın diye dua ediyorum ancak Cenab-ı Allah
bizlere pek çok ayetikerimede tevekkül etmeyi emrediyor yani “Önce işinizi
doğru bir şekilde hazırlayın, doğru bir şekilde karara bağlayın, sonra Allah’a
güvenin.” diyor. “Biz deprem konusunda işlerimizi doğru yaptık mı?” sorusunu
sormamız gerekiyor. Elâzığ depreminin hemen akabinde imarla alakalı bir
teklifin Genel Kurula gelmesini güzel bir tevafuk olarak görüyorum; bu şekilde
meselenin özünü tartışabilmeliyiz diye düşünüyor ve bu şekilde konuşmak
istiyorum. 
Kıymetli
milletvekilleri; Sayın Cumhurbaşkanımız, haklı ya da haksız kendilerine yapılan
eleştirilere “Depremi durdurma şansımız var mı?” diye cevap verdi. Ben
kendisinden “Eksiklerimiz ne ise tamamlayacağız.” minvalinde bir cevap beklerdim.
Kendisine ve bir Cumhurbaşkanına da yakışan oydu. 
Yüce
Allah, Casiye suresinde “Göklerdeki ve yerdeki, yer altındaki her şeyi kendi
katından sizin buyruğunuza verendir.” buyuruyor. “Elbette bunda düşünen bir
toplum için deliller vardır.” diye buyuruyor. Demek ki yüce Allah "Depremi
durdurma şansımız yok.” demek yerine bizim buyruğumuza verilenleri doğru bir
şekilde kullanmak ve değiştirmek için gayret göstermemizi emrediyor.
Evet,
depremi durdurma şansımız yok ama depremin etkilerini en aza indirme şansımız
var. Japonya'da, bizim Elâzığ'da yaşadığımız büyüklüklerdeki depremler sürekli
olmaktadır ancak can kayıpları da binalardaki hasarlar da minimumda
kalmaktadır. Peki neden? Çünkü hem binalar depreme dayanıklı yapılmaktadır hem
de yapılan binaların denetimleri doğru şekilde yürütülmektedir. 
Bakın,
1999'da ülkemiz 2 büyük deprem yaşadı; hem de bugünkü gibi 80-90 değil tam 112
bin binanın yıkıldığı, 17.480 canımızın toprağa verildiği bir depremdi. O
dönemin Bayındırlık ve İskân Bakanı, bugün partimizin teşkilat başkanı ve
Ankara Milletvekili olan Sayın Koray Aydın'dı. Biraz önce konuşan AK PARTİ’li
konuşmacı kardeşime sormak isterim: Bilmiyorum, o zaman kaç yaşındaydınız. 1999
depremi, devletin sözünü tuttuğu, sözünü yerine getirdiği bir milattır O zamanki
MHP’li Bayındırlık Bakanı Sayın Koray Aydın, daha depremin olduğunun üzerinden
saat geçmemişti ki gün ışımadan deprem bölgesinde bulunmuş, depremzedelerin
arasında bulunmuş ve kırk beş gün içinde geçici konutlar tamamlanmış ve kışın
çetin şartlarında oradaki insanımız sıcacık evlerin içerisine girmiştir. 
“Üç
gün ulaşılamayan bakan” sözünü şiddetle reddediyoruz. Bazen insan söylerken
bundan, ne söylediğinden utanır, yüzü kızarır. Hani demagoji yaparak, gerçeği
altüst ederek gerçeğe ulaşmak çok zordur. Ben Necip Fazıl Kısakürek’in bir
sözünü hatırlatmak isterim: “Demagog, iyi bilen, nasıl avlanır gafil/ Hakikati
bayıltıp ırzına geçen sefil.” Bu, herhâlde arkadaşımızı çok iyi tarif ediyor.
Sayın
Bakan depremin hemen ardından Japon hükûmetiyle temasa geçmiş, yıkımı
engelleyecek projeler ve çalışmalar için hem istişare etmiş hem de anlaşmalar
imzalamıştı. Asrın felaketini asrın Türk mucizesine çeviren o politikalar
ülkemizde pek çok şeyin olumlu yönde gelişmesine yol açmıştı. Yirmi yıl sonra
bugün hâlen aynı şeyleri konuşuyoruz. Bu yirmi yılın on yedi yılını AK PARTİ
iktidarlarıyla geçirdiğimiz için ben, AK PARTİ’li arkadaşlarımıza seslenmek
istiyorum: On yedi yıldır bu işi tam manasıyla başaramadıysanız biz İYİ PARTİ
olarak bu işe katkı sağlamaya hazırız. Eminim ki talep olduğu takdirde, biraz
önce insafsızca eleştirdiğiniz Sayın Koray Aydın 1999’daki tecrübelerini seve
seve sizlere aktaracaktır.
Kıymetli
milletvekilleri, yanlış politikalara İstanbul’dan bir örnek vermek istiyorum.
Silivri’de yaşanan 5,8’lik depremin ardından 29 okul ve İstanbul Üniversitesi
Cerrahpaşaya bağlı fakültelerin boşaltılması kararı alınmıştı. Biraz
araştırdığımızda bu kamu binalarının deprem performans analizlerinin zamanında
yapılmadığı ortaya çıkmıştır. Peki, neden yapılmamıştı? Zaten yapılsaydı bu binalar deprem olmadan çok önce boşaltılır ya da
yıkılırdı ama maalesef insan hayatını tehdit eden bu ihmaller sürekli
yapılmıştır. AK PARTİ iktidarları döneminde “imar eşittir rant, rant eşittir
kâr” mantığıyla yandaş müteahhitlere bir sürü iş verilmiş, çoğu denetimsiz
olarak ve deprem yönetmeliğine uygun olmadan maalesef tamamlanmıştır. İmar
aflarıyla, imar barışlarıyla pek çok uygunsuz bina yıkılmaktan şimdilik
kurtulmuştur. Peki, yarın yaşanacak bir deprem bunları yıkarsa ne olacaktır?
Belediyenin yıkmadığı, imara uygun olmayan yapıları deprem yıkar, deprem ise
maalesef can alarak yıkar. 
Burada
siyasi parti farkı gözetmeden kurumlara ve belediyelere seslenmek istiyorum:
Deprem yönetmeliklerine uygun olmadan yapılmış binalara ruhsat vermeyiniz. Bu
gibi binaları yıkmaktan çekinmeyiniz. Deprem performans analizlerini
aksatmayınız. Eğer bunları yapmazsanız sadece görevi kötüye kullanmış
olmazsınız, açıkça bir cinayetin faili olursunuz. Allah katında da vicdanen
büyük bir sorumluluğun altına girmiş olursunuz. Aynı şekilde, müteahhitler de
bir binanın yapımının sadece kâr odaklı olmadığını, hem insan hayatını hem de
medeniyetimizi etkileyen bir mesele olduğunu idrak etmelidirler. Unutmasınlar
ki kentlere ruhunu kazandıran yapılar insana önem veren projelerle başlar. 
Değerli
milletvekilleri, imar yasaları sonuçları itibarıyla onlarca ve hatta yüzlerce
yıl mevcudiyetini koruyacak yapıları ortaya çıkarmaktadır. Bu bağlamda, sürekli
değişikliklere, sürekli tadilatlara uğraması doğru değildir. Plan bir bütündür,
şehir ise bu plan bağlamında bir medeniyet ortaya çıkarmaktadır. Onun için,
yamalı bohça gibi sürekli değişen bir imar kanunu memlekete hiç bir fayda
getirmeyecektir. Görüştüğümüz teklif de bohçaya yeni bir yama yapmaktan öteye
gitmeyecek ve hatta yeni söküklerin oluşmasına yol açacaktır.
Teklifin
2 ve 18’inci maddelerinde belediyelerin bazı yetkilerinin TOKİ'ye devri vardır.
Gecekondu Kanunu’ndaki yetkiler de TOKİ'ye devredilmektedir. Mülga Bayındırlık
ve İskân Bakanlığına ait olan ve belediyelere devredilmiş olan arazilerin
TOKİ'ye devri son derece yanlış bir uygulamadır. Danıştay kararlarında
“Belediyelere verilmiş haklar kanuni bir düzenlemeyle belediyelerden geri
alınmaz.” denilmektedir.
(Mikrofon
otomatik cihaz tarafından kapatıldı)
BAŞKAN
– Buyurun Sayın Oral, tamamlayın.
İBRAHİM
HALİL ORAL (Devamla) – Teşekkür ederim.
İktidar
her düzenlemede belediyelerden irili ufaklı yetkilerini alıp merkezî yönetime
devrediyor. Bunun sebebi sizce nedir değerli arkadaşlar? İnsan düşünmeden
edemiyor. Yoksa 31 Martta büyük şehirlerde Millet İttifakı’nın kazandığı başarı
mı sizi rahatsız ediyor? Millet iradesini cezalandırmak için milletin sizlere
verdiği yasama yetkisini mi kullanmak istiyorsunuz? Eğer böyle bir niyetiniz
varsa acilen bu işten vazgeçin çünkü Türk milleti asla iradesine gem
vurulmasına izin vermeyecektir.
Kıymetli
milletvekilleri, teklifin 5’inci maddesinde imar davalarına ivedi yargılama
usulü getirilmektedir. Bu davalar genel olarak pek çok bilirkişi raporunun
değerlendirildiği yoğun davalardır. Böyle bir süreçte ivedi yargılama usulünü
uygulamak büyük hak kayıplarına ve hatalara yol açabilecektir. Özellikle
kamulaştırmasız el atmalarda açılacak davaların hızlı bir şekilde görülmesi
kamu adına ciddi kayıplara yol açabilecektir. Bu düzenlemenin Kanal İstanbul
tartışmalarının hemen üstüne gelmesi ise çok manidardır.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
İBRAHİM
HALİL ORAL (Devamla) – Teşekkür ederim.
Kanal
İstanbul'a karşı açılacak davaların seri bir şekilde karara bağlanması ve
mahkemeler üzerinde siyasi baskı kurulması su götürmez bir gerçektir.
Sayın
milletvekilleri, bu bağlamda bu teklif bir yerden yaparken diğer yerden yıkan
bir tekliftir. Türkiye'nin ihtiyacı olan ise baştan sona bilimsel şekilde ele
alınmış bir İmar Kanunu ve imar ahlakı ortaya koyacak bir eğitimden geçecek
diyoruz.
Yüce
heyetinizi saygıyla selamlıyorum. (İYİ PARTİ sıralarından alkışlar) 
BAŞKAN
– Teşekkürler Sayın Oral.
Söz
sırası Milliyetçi Hareket Partisi Grubu adına Kütahya Milletvekili Ahmet
Erbaş’ta.
Buyurun
Sayın Erbaş. (MHP sıralarından alkışlar) 
Süreniz
on dakikadır. 
MHP
GRUBU ADINA AHMET ERBAŞ (Kütahya) – Sayın Başkanım, değerli milletvekilleri;
Coğrafi Bilgi Sistemleri ile Bazı Kanunlarda Değişiklik Yapılması Hakkında Kanun
Teklifi’nin birinci bölümü üzerine Milliyetçi Hareket Partisi Grubu adına söz
almış bulunuyorum. Gazi Meclisi saygıyla selamlıyorum.
Ülkemizin,
coğrafyamızın en önemli ve en acı gerçeklerinden birisi olan depremle
geçtiğimiz hafta tekrar yüzleşmek zorunda kaldık. Elâzığ’ımıza ve Malatya’mıza
bir kez daha geçmiş olsun diliyor, Rabb’im ülkemizi, milletimizi afetlerden,
belalardan korusun diyorum. Depremde kaybettiğimiz tüm canlarımıza Allah’tan
rahmet, acılı ailelerine ve milletimize başsağlığı diliyorum.
Deprem
ülkemizin gerçeği, evet ama sadece bizim ülkemizin gerçeği değil. Uzak Doğu
ülkeleri çok daha şiddetli depremlerle karşı karşıya kalsa da can ve mal
kayıpları açısından minimum kayıplar yaşıyorlar çünkü binaları temelinden en
yüksek kısmına kadar depreme göre dizayn ediyorlar. 
Depremler
seyrek tekrarlandıkları için sürekli gündemde olmayan, ancak meydana
geldiklerinde toplumları derinden etkileyen güçlü doğa olaylarıdır. Ülkemizde
dönem dönem yıkıma sebep olan büyüklükte depremler olmaktadır. Belli ki ülkemiz
bu gerçeklerle de sürekli yüzleşmek zorundadır. Depremlerin yıkıcı etkileri;
aşırı nüfus, yanlış arazi kullanımı ve yanlış yapılaşma, yetersiz altyapı,
servisel ve çevresel düzensizlikler sebepleriyle artmaktadır. Ama en önemli
sorun, kalitesiz inşaat malzemesi değil, bu kalitesiz malzemeyi kullanmaktan
çekinmeyen kalitesiz insan faktörüdür. “Depreme dayanıklı yapı” kavramının
gereği olarak, yapılarda depremin şiddetine göre giderek artan hasar oluşacağı
önceden kabul edilmektedir, daha doğrusu bütün hesaplamalar bunun üzerine
yapılıyor zannediyoruz. 
AFAD’ın
geçen hafta yayınladığı rapora göre Kütahya ili ikinci derece deprem kuşağı
içinde kalmaktadır, ana ve tali kırıklar mevcuttur. Gediz ve Simav depreminin
acı hatıraları hâlâ canlıdır. Bu sebeple her türlü zemin cinsinde her türlü
inşaatta, benim ilim dâhil her yerde Deprem Yönetmeliği’ne kesinlikle
uyulmalıdır. Belediyeler ve ilgili meslek odaları tarafından eğitim ve
sistematik yapı kontrol etkinliklerine önem verilmelidir. Afetle mücadele
yöntemleri belirlenmeli, bir saniye bile kaybetmeden harekete geçilmelidir. İyi
niyetle uygulamaya başlayan yapı denetim şirketleri mutlaka gözden
geçirilmelidir. Özellikle güçlendirilmesi gerektiği veya yıkılması gerektiği
tespit edilmiş başta kamu binaları olmak üzere hepsi tekrar tekrar incelenmeli,
en ufak bir ayrıntı dahi atlanmadan, can kayıpları bir daha yaşanmasın diye ne
gerekiyorsa yapılmalıdır. Kütahya’da mevcut sağlık yapılarının bazıları
dökülüyor, acil müdahale edilmeli ve güçlendirilmelidir. Elâzığ ve Malatya’da
yaşanan depremde milletimizin tüm birimlerinin hızlıca hareket ettiğine şahit
olduk. Sivil toplum kuruluşlarımıza, AFAD’a, askerimize, (JAK) Jandarma Arama
Kurtarma ekiplerine, gönüllü kurtarma birliklerimize, canını dişine takan sağlık
çalışanlarımıza yani milletimizin ferasetine ve… 
Bu
necip milletin zor günlerde nasıl tek yürek olduğunu bir kez daha yaşadık. El
uzatılacak bugünlerde birbirlerine dil uzatan şuursuzların tetiklediği
sosyolojik fay kırılmaları toplum içinde jeolojik fay kırılmalarından daha
tehlikelidir. Nasıl ki enkaz altında 2 vatandaşımızın çıkarılmasına yardımcı
olan gencimiz için “Vatandaş yapalım.” muhabbeti yapıyoruz, “Küçük yaşta
evlilik yasaklandığı için depremler oluyor.” diyen profesör unvanı almış sapkın
müptezelin de nasıl cezalandırmasını konuşmalıyız. Bu şahıslar, asil Türk
milletine yakışmıyor. Rabb’im milletimizi doğal afetlerden ve bu tarz
sosyolojik fay kırılmalarından, kazalardan, belalardan sakınsın.
Görüştüğümüz
kanun teklifi, Gecekondu Kanunu, arsa üretimi ve değerlendirmesi, imar, Kıyı
Kanunu, yapı denetimi, kamu ihale sözleşmeleri, harita kadastro mühendislerinin
durumu gibi pek çok önemli konuyu içinde barındırmaktadır. Doğal artıştan
kaynaklanan katma değerin kamuya mal edilmesi, kamu kontrolünde olması, bina
yüksekliklerine sınır gelmesi, ruhsata aykırı yapıların tapuda “beyanlar”
hanesine şerh düşülerek caydırıcı bir etkiye dönüştürülmesi, cezaların maktu
tarife yerine değerine göre oransal ceza alması ki bu konuda görüşlerimi daha
önce Meclis kürsüsünden, oteller üzerinden vermiştim, “Kütahya’da bulunan
termal bir otel ile Antalya’da, Bodrum’da bulunan bir otelin alacağı ceza aynı
olmamalıdır; bütçesine, potansiyeline göre belirlenmelidir.” demiştim. Bu
konuda yapılacak değişikliği çok doğru buluyoruz. Bir vatandaşımızın,
Kütahya’da 150 bin lira değerindeki evi ile 3 milyon değerindeki başka bir
villa veya ev maktu tarifeyle cezalandırılmamalıdır, değerine göre oransal
belirlenmelidir. 
Kıyı
Kanunu’yla ilgili değişiklikleri de olumlu buluyoruz. Keyfî iskele yapımının
önüne geçmeliyiz. Şu anda sahillerimizde 2 bin metrekareyi bulan iskeleler
mevcut. Neye göre denizin içine bu kadar girebiliyoruz ve kimin denizini işgal
ediyoruz? İmar barışından yararlanıp yapı kayıt belgesine sahip yapıların deprem
riski için güçlendirilmesine -ki bu geçen hafta yaşanan depremden sonra bu konu
çok daha önemli hâle gelmiştir- mutlaka önem vermeliyiz. 
Bir
konuya daha dikkatinizi çekmek istiyorum, kamu binalarımızın çirkinliğine ve
yapım kalitesizliğine. Cumhuriyetimizin ilk yıllarında o yoklukta Ulus’ta
yapılan binalarımıza bakın; Ziraat Bankası, İş Bankası, Sümerbank binalarına;
ne kadar güzel ve estetik. 1950 yıllarında yapımına başlanan, şu anda içinde
bulunduğumuz Gazi Meclisimize bakın, yeni yapılan Halkla İlişkiler Binasının
çirkinliğine bakın. Biteli altı ay olmayan Tavşanlı Kaymakamlığı olsun, dört
yıl önce yapılan Simav hastanesi olsun; pek çok kamu binamız maalesef tel tel
dökülmektedir. Dolmabahçe’yi, Yıldız Sarayı’nı, Topkapı zarafetini söylemiyorum
bile. Kütahya’da bin yedi yüz elli yıl önce yapılan antik kentimiz Aizanoi’daki
yapı estetiği ve zarafete maalesef 2020 yılında ulaşamıyoruz. 
Şehirlerimizde
yoğunluk çok, yüksek binalarda kibrit kutusu gibi evlerde canlı canlı mezara
girmiş gibiyiz. Yatay yapılaşmayı çok doğru ve önemli buluyoruz. Şehirlere
sıkıştık, yol kenarlarında garip binalar çıktı; çok katlı binalara artık dur
derken, binaların yoğunluklarına da dur demeliyiz. Emsal artışlarını mutlaka
önlemeliyiz. 2 katlı sağlık ocağı işinden bir an evvel vazgeçmeliyiz. Doktor
odasını 2’nci katta yapıyoruz, yaşlı hastalarımızın çıkma ihtimali sıfır. 
Kurallar
koyuyoruz, kuralların içinde açıklar buluyoruz. Bu bulduğumuz açıkları
“İnsanların huzuru için ne yapabiliriz?” diye düşünerek kapatmaya çalışsak çok
daha güzel olmaz mı?
TOKİ’nin
yaptığı binaları destekliyoruz ama ben şahsen hayret ediyorum, iki yüz yıl
sonra medeniyetimizi inceleyen bir arkeolog bu evlere baksa -evler kalırsa
tabii ki- “Bu türler, kibrit kutusuna benzer kare kare aynı model evlerde yaşıyorlarmış.”
demesinden başka herhâlde bir şey bırakmayacak gibiyiz. 
Başka
bir konu, bu kadar mimar ve mühendislik fakültesi var fakat yeni çıkan mezunlar
sınırsız yetkiye sahipler. Avukatlar staj yapıyor, doktorlar intern oluyor,
kaymakam bir yıl yurt dışına çıkıyor, kurumlarda staj görüyor, hâkim savcılar
staj yapıyor; mimar ve mühendisler neden mezun oldukları an istedikleri imza
yetkisine sahip oluyorlar? Bunu mutlaka ele almalıyız. 
TOKİ
mimarisinin standartlarını değiştirelim. Her bölgenin kendi mimari anlayışına
uygun yerler yapalım. Kütahya’da TOKİ olmayan ilçelerimizi bir an evvel
harekete geçirelim. Tavşanlı, Emet, Gediz ve Simav’da yapılan TOKİ için
teşekkür ediyor, ivedilikle Aslanapa ve Domaniç ilçelerimize de TOKİ istiyoruz.

Depremde
hayatını kaybeden vatandaşlarımıza bir kez daha Allah’tan rahmet, acılı
ailelerine ve milletimize sabır, yaralılarımıza Rabb’imden şifa diliyorum. 
Bu
duygu ve düşüncelerle sözlerimi sonlandırırken yüce heyetinizi ve Gazi Meclisi
saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Erbaş. 
Söz
sırası, Halkların Demokratik Partisi Grubu adına Bitlis Milletvekili Mahmut
Celadet Gaydalı’da. 
Buyurun
Sayın Gaydalı. (HDP sıralarından alkışlar) 
Süreniz
on dakikadır. 
HDP
GRUBU ADINA MAHMUT CELADET GAYDALI (Bitlis) – Teşekkür ederim Sayın Başkan. 
Değerli
milletvekilleri, görüşülmekte olan 161 sıra sayılı Coğrafi Bilgi Sistemleri ve
Bazı Kanunlarda Değişiklik Yapılmasına Dair Kanun Teklifi’nin birinci bölümü
üzerine partim ve grubum adına söz almış bulunmaktayım. Sizleri ve kamuoyunu
saygıyla selamlarım. 
Değerli
milletvekilleri, sözlerime başlamadan önce Elâzığ’da meydana gelen deprem
sonucu yaşamını yitirenlerin ailelerine başsağlığı, yaralılara da acil şifalar
diliyorum. 
Bilindiği
üzere, doğal afetlerin siyasi sonucu olmaz, doğal afetlerin siyasi sorumluları
olur. Bu sorumluluğu alabilmek için ise ciddi bir devlet ve yönetim anlayışının
oturmuş olması gerekmektedir. Bu tarz doğal afetler sonunda bazı soruları
kendimize sorabilmeliyiz. Mesela depremler hakkında yeterli donanıma ve teknik
bilgiye sahip miyiz? Elâzığ depremi sonucu zarar gören veya yıkılan binalar
özelinde gerekli ve yeterli önlemler alınmış mıydı? Depreme karşı binaları daha
sağlam ve daha güvenli bir yapıya kavuşturabildik mi? Türkiye'de bugüne kadar
meydana gelen hiçbir elim kazada bu veya benzeri sorular sorulmadığı için
sorumlular da hep sorunsuz bir şekilde işlerine devam etti. Bunları sorduğumuz
ve cevaplarını partizan bir şekilde değil, akla ve bilime göre cevaplandırdığımız
an yaşanabilir bir ortamı topluma sunmuş oluruz, aksi takdirde “Hüzünlüyüz,
acılıyız.” gibi birçok yuvarlak laflar ederek yakınırız. Burası yakınmanın
değil, çözüm aramanın ve bulmanın yeri olmalıdır. 
Değerli
milletvekilleri, bu deprem bizlere İmar Kanunu dediğimiz kanunun aslında ne
kadar hayati, ne kadar önemli olduğunu yeniden acı bir şekilde tecrübe ettirdi.
Bu acılar bize ciddi anlamda üzerinde oturup düşünmemiz gereken bir konu olan
imar konusunu titizlikle yaklaşmamız ve kişisel menfaat ve çıkarlar
doğrultusunda şekillendirmememiz gerektiğini bir kez daha hatırlatmakta fakat
kâr ve kazanç hırsıyla tüm acıları perdeleyen bir iktidar bloğuyla karşı
karşıyayız. Kazancın yaşamdan daha kıymetli olduğu, paranın itibarla eş değer
tutulduğu bu ceberut uygulamalar döneminde “imar barışı” adıyla bir kanun
getirildi. Kaçak yapılara yapı denetimi yapılmadan yapı kayıt belgesi verildi.
Burada bulunan birçok milletvekili bilime değil saraya göre hareket etmeyi
kendi siyasi kariyerleri açısından kıymetli buldular. Bakınız, imar barışı
yasası Meclise geldiği zaman Türkiye mimar ve mühendisler odası imar affı
konusunda iki hususa dikkat çekmişti. Bunlardan biri, kaçak yapıları
çözmeyeceği, aksine kaçak yapıyı özendireceğiydi; diğer husussa depremsellik
koşullarında olan Türkiye’de güvenli olmayan üretim sürecinin artacağı
durumlarıydı. Çalışmalarına sivil toplum kuruluşlarını, sendikaları, meslek
odalarını dâhil etmeyen anlayış maalesef bu uyarılara da kulak tıkadı.
Ben
buradan şimdi sormak istiyorum: Elâzığ depremi sonucu yıkılan veya ağır hasar
alan binaların kaçı imar affından yararlandı? Bu binalardan kaçı yapı
denetiminden geçti? Yapı denetimi basite alınacak bir konu değildir. Yapı
denetim mekanizmasının sağlıklı çalışmadığını artık herkes kabul ediyor; emekli
mühendislerin, mimarların ve işsizlerin diplomasını vererek yürütülen bir çark.
Bunların birçoğu şantiyeyi bile görmeden attıkları bir imza karşılığında para
alıyorlar. Bu mekanizmanın ciddi olarak çalıştırılması ve bu denetim
mekanizmasının da ciddi olarak denetlenmesi şarttır, yoksa bu sarmaldan
kurtulamayız. Bu durumları ciddiye almamak ölümlere davetiye çıkarmaktır.
Değerli
milletvekilleri, söz konusu yasa teklifine gelecek olursak, usul açısından
birkaç şeyi eklemek isterim. Teklifin Meclise 13 Ocak Pazartesi günü
sunulmasının ardından, kırk sekiz saat geçmesiyle beraber 15 Ocak Çarşamba günü
saat 18.30’da Bayındırlık, İmar, Ulaştırma ve Turizm Komisyonu alelacele
toplatıldı. Komisyonda da dile getirdiğimiz gibi, muhalefet milletvekillerine
kanun teklifi üzerinde yeterli çalışma imkânı bırakılmadan hemen toplanmanın
bir manasının olmadığını söyledik. Bakınız, geçen hafta Meclis kapalı tutuldu.
Bu süre içerisinde üzerinde ayrıntılı bir çalışma yürütebilirdik. Keza, konuyla
ilgili sivil toplum kuruluşları, meslek odaları daha aktif katılım sağlayarak
söz konusu teklifi zenginleştirebilirlerdi. Sivil toplum kuruluşlarının, meslek
odalarının, sendikaların sunacakları bilgilerle yeni ve işlevsel bir kanun
teklifi hazırlanabilirdi. Bu imkân onlara dahi sunulmadan acilen toplanmanın
bir önemi yoktur. Buraya bir yasa teklifi geldiği zaman, amacımız, salt bir
şekilde karşı çıkmak değil, onu zenginleştirmek, var olan metinde eksik
gördüğümüz hususları dile getirmek, yanlış gördüğümüz uygulamalara karşı da bir
direnç gerçekleştirmek, bu da demokratik Meclisin bir parçasıdır fakat
yangından mal kaçırırcasına bir tutum alınması söz konusu teklifin de bazı
temel değerlerden eksik bir biçimde Meclise sunulmasına sebebiyet vermektedir.
İşte bu temel değerler eksikliklerinden biri de Anayasa’ya aykırılık durumudur.
Amaç, günü kurtarmak değil, yarının Türkiye’sini hep birlikte inşa etmektir.
Bunu elimizden alarak “Saray istedi, oldu.” mantığı demokrasi kültürüne
vurulacak en büyük prangadır. 
Kanun
teklifinin adı her ne kadar “Coğrafi Bilgi Sistemleri” olsa da 37 maddeden
oluşan kanun teklifinin sadece 1 maddesi coğrafi bilgi sistemleriyle ilgili,
teklifin 12 maddesi İmar Kanunu’nda değişikliği, 6 maddesi ise Yapı Denetimi
Kanunu’nda değişikliği öngörüyor fakat adı “Coğrafi Bilgi Sistemleri Kanun
Teklifi.”
Parlamentonun
amacı kanun yapmak ve kanunları Anayasa’ya uyumlu biçimde hazırlamak. Türkiye
Büyük Millet Meclisi Anayasa ve yasaları görmezden gelirse toplumdan yasalara
saygı duymasını beklemek en basit tabiriyle aymazlık olur. Anayasa Mahkemesinin
daha önce iptal kararı verdiği bir düzenlemeyi yeni başlık altında Meclise
sunmak, tabiri caizse hukukun arka kapısını aramak, yasama organının acziyetini
göstermekten başka bir şey değildir. 
Yine
“millet bahçesi” ibaresi, bu kanun teklifinde de karşımıza çıkmaktadır. Genelde
kanunların 3’üncü veya 4’üncü maddeleri “Tanımlar” kısmıdır fakat “millet
bahçesi” kavramı kanunda var, tanımı yönetmelikte. Böyle bir usul olmaz, eğer
kanunda bir kavram geçiyorsa tanımını da kanunda yapacaksınız, yarın öbür gün
rahatlıkla değiştireceğiniz yönetmeliklerle değil. 
Bakınız,
kendi döneminizin uygulamalarını eleştiren bir mantıkla hazırlanmış bir kanun
teklifi. Sanki İstanbul’daki 121 gökdelenin 117 tanesi AKP tarafından
yapılmamış gibi dikey mimariyi eleştiriyorsunuz. Kentsel dönüşümün adı oldu
rantsal dönüşüm, ev sahipleri daha büyük daireler peşinde koştu, müteahhitler
daha fazla kat çıkıp kârını artırmayı düşündü. Sayın Bakan da yakın zamanda
çıkıp “Bundan sonra riskli binalar için köklü dönüşüm projesi başlatacağız.”
diyerek şimdiye kadar yapılanların köksüz ve temelsiz projeler olduğunu itiraf
etmiştir. Şubat 2019’da İstanbul Kartal’da bina çöktü, Bakan Kurum “Üç ay
içinde riskli binaların envanteri çıkarılacak.” dedi, bundan dört ay önce İstanbul
depreminden sonra da aynı şeyler söylendi. Envanter nerede? Envanter yok.
Cumhurbaşkanı “Depremleri durduramayız.” diyor, doğrudur ama depremlerin sebep
olduğu yıkımları ve ölümleri durdurabiliriz; yeter ki bilimle, teknikle,
mantıkla, kalite kontrolle, denetimle kavgalı olmayalım. 
Kanunlar
bir bakanlıkta hazırlanıp önümüze geliyor diye tamamen siyasi ve partizan
duygularla onaylamak, en basitinden, size oy veren insanlara karşı ihanettir.
Bir Bakan da çıkıp “Rant, kâr demektir.” dedi. Hâlbuki lügatlerde kâr
“Alışveriş işlerinin sağlandığı para kazancı.” “Üretim faktörlerinden biri olan
girişimcinin üretimden aldığı pay.” “Maliyet fiyatı ile satış fiyatı arasındaki
fark.” diye tarif ediliyor. Rant ise “Bir malın, mülkün ya da paranın belirli
bir süre sonunda hiç emek verilmeden sağladığı gelir.” demektir. 
Değerli
milletvekilleri, bu yasa teklifi diyor ki: Coğrafi veriler özel kuruma ücretsiz
verilecek. Nedir bu özel kurumlar, kimdir? Alanda bilimsel çalışma yapacak
odalara, konfederasyonlara para karşılığı satmayı ama özel kurumlara ücretsiz
vermeyi düşünüyorsunuz. “Yandaşa beleş.” mantığından kurtulmanız gerekmektedir.

(Mikrofon
otomatik cihaz tarafından kapatıldı) 
BAŞKAN
– Buyurun, devam edin ve sözlerinizi bağlayın Sayın Gaydalı.
MAHMUT
CELADET GAYDALI (Devamla) – Yine, TOKİ’ye belediye sınırları içerisinde ve
dışarısında yetki verilmesinin anlamı nedir? 
Bakınız,
bu yasa teklifi, imar konusunda muhtarların görevini valilere veriyor.
Zannedersiniz valilerin hepsi mühendis, hepsi mimar. Konuyla ilgili uzmanlar
dururken bunun valilere verilmesi yıkımları önleyecek mi? 
En
çarpıcı konu ise Cumhurbaşkanına Ahlat’ta yapılması planlanan 1.070
metrekarelik yeni saray. 1.100 odalı saray küçük geldi de birkaç oda da
Ahlat’ta mı yapalım diyorsunuz? 
Bizler
meslek odalarının ve sendikaların daha özgür çalışabileceği, TOKİ’nin değil
halk iradesiyle seçilmiş belediye başkanlarının daha aktif rol alabileceği,
halkı cezalandırıcı değil meşru olmayanı engelleyici, tekçiliği değil halkların
refahını düşünen bir kanun teklifinin bu Parlamentodan geçmesi gerektiğini
düşünüyoruz. Unutulmamalı ki keyfî rejimler mutlak tahakkümün, düzensizliğin,
yolsuzluğun, kaosun ana kaynağıdır.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Gaydalı.
Konuşma
sırası Cumhuriyet Halk Partisi Grubu adına Kastamonu Milletvekili Hasan
Baltacı’ya ait.
Buyurun
Sayın Baltacı. (CHP sıralarından alkışlar)
Süreniz
on dakikadır.
CHP
GRUBU ADINA HASAN BALTACI (Kastamonu) – Teşekkür ederim Sayın Başkan.
Sayın
Başkan, değerli milletvekilleri; öncelikle Genel Kurulumuzu saygıyla
selamlıyorum.
Bu
yakında Elâzığ ve Malatya’da meydana gelen depremden dolayı hayatını
kaybedenlere Allah’tan rahmet, yakınlarına başsağlığı, yaralılara da acil
şifalar diliyorum.
Önce
Silivri, sonra Manisa, şimdi Elâzığ derken, aslında doğa bizi uyarıyor. Tam da
böylesi bir zamanda, önümüzde, her ne kadar adı Coğrafi Bilgi Sistemleri
Hakkında Kanun Teklifi olsa da esasında tamamı imar değişikliğine dayanan bir
kanun teklifi duruyor. Bu kanun teklifiyle birlikte Gecekondu Kanunu’nda, Kıyı
Kanunu’nda ve İmar Kanunu’nda önemli değişiklikler yapılıyor. 
Şimdi,
bunlardan bazılarında, özellikle İmar Kanunu’nda yapılan bazı değişiklikler
önemli olmakla birlikte eleştiriye muhtaçtır diye düşünüyorum. Bu kanun
teklifiyle birlikte özellikle toplumun hassasiyet gösterdiği bir konuda yani
parsel bazında nüfusu, yapı yoğunluğunu, kat adedini ve bina yüksekliğini
artıran imar plan değişikliği bundan sonra yapılamayacak, plan değişiklikleri
parsel bazında değil ada bazında yapılacak. “Yükseklik serbest” ifadesi
kaldırılacak, tüm binaların yükseklikleri sınırlandırılarak belirlenecek.
Aslında bu, önemli bir değişiklik olmakla birlikte, aynı zamanda bir de
itiraftır değerli arkadaşlar; on yedi yıl boyunca yaptığımız eleştirilerin ne
kadar haklı olduğunu göstermektedir. Geç kalınmış bir adımdır ama bu gecikmenin
esas sebebi, rant odaklarının iktidar üzerindeki vesayetidir. Bu değişiklik, on
yedi yıl içerisinde, on yedi yıl gibi uzun bir sürede istenildiği zaman yapılabilirdi.
Şimdi, biz bunu söylediğimizde iktidar cephesinden haklı bir eleştiri geliyor,
deniliyor ki: “Bizden önce yani on yedi yıl önce, AKP iktidarından önce parsel
bazında değişiklik yapılmıyor muydu?” Doğru, sizden önce de bu değişiklikler
yapılıyordu ama siz iktidara gelirken “Biz yasaklarla, yoksullukla ve
yolsuzlukla mücadele edeceğiz.” dediniz ve on yedi yıl boyunca her zaman
Mecliste sayısal çoğunluğa sahiptiniz yani istediğiniz zaman bu yasayı
değiştirip parsel bazında imar değişikliğini istediğiniz zaman
başarabilirdiniz. 
Yalnız,
bununla birlikte, bu on yedi yıl içerisinde bizler de parsel bazında imar
değişikliği yapmayalım, imar planı değişikliğiyle kimseye rant sağlamayalım,
kıyılarımız, ormanlarımız, şehirlerimiz birer rant alanına dönüşüp talan
edilmesin diye bu Meclis çatısı altında çok mücadele verdik. 1999 depreminin
acı deneyiminden sonra, her fırsatta, Türkiye'nin bir deprem kuşağında yer
aldığını, bu sebeple kentlerimizi acilen yenilememiz gerektiğini, dönüştürmemiz
gerektiğini ve depreme hazır olmamız gerektiğini defalarca ifade ettik, ifade
etmeye de devam ediyoruz. Bunun için kapsamlı ve köklü bir imar değişikliğiyle
birlikte planlama, uygulama ve yapım süreçlerinin rant üzerinden değil, bilim
ve akıl üzerinden yeniden organize edilmesi gerektiğini defalarca anlattık. Bu
süreçlerin şeffaf, katılımcı ve sürdürülebilir olması gerektiğini de ayrıca
ifade ettik. Yerel yönetimlerin elindeki planlama yetkisinin, rant çevrelerinin
isteği ve arzusu doğrultusunda, kimi zaman büyükşehirler eliyle, kimi zaman
Çevre ve Şehircilik Bakanlığı eliyle, kimi zaman TOKİ eliyle, kimi zaman Kültür
ve Turizm Bakanlığı eliyle değiştirilmemesi gerektiğini belki bu kürsülerden
binlerce defa söyledik. Parça parça yapılan kanun değişikliklerinin, imar
aflarının sorunu çözmeyeceğini; aksine, değiştireceğini ifade ettik. Şimdi,
bugünkü tabloya baktığımızda, ne kadar haklı olduğumuzu bir kez daha
görebiliyoruz. 
Bakın,
2018 yılında, aslında kamuoyuna da mal olmuş, TOKİ’nin uzmanları tarafından
yapılmış, hazırlanmış bir rapor var. Bu rapor, İstanbul Büyükşehir Belediyesi
ve Bakanlık eliyle yapılan ayrıcalıklı imar planı değişiklikleriyle kimlere
rant sağlandığını ve kentin nasıl yok edildiğini ortaya koyuyor. Sadece 76 mega
projeyle İstanbul’da toplam 12 milyon 400 bin metrekareden fazla inşaat
yapılmış. Bu inşaatlardan tam olarak 240 milyar lira haksız kazanç elde edilmiş
değerli arkadaşlar. Bunlardan bazılarını biliyorsunuz, bazılarını tekrar
etmekte yarar olduğunu düşünüyorum: Torun Center; Torun Center’ın 87 bin metrekare
inşaat hakkı varmış, 342 bin metrekareye çıkmış. Kadıköy’de yapılan Four
Winds’e ait yapıda 40 bin metrekare inşaat alanı varmış, 150 bin metrekareye
çıkmış. Diamond of İstanbul’da 63 bin metrekare inşaat alanı, 170 bin
metrekareye çıkmış. Devamında, Maslak 1453 Projesi’nde yani Ağaoğlu’na ait
projede 489 bin metrekare inşaat alanı, 1 milyon 684 bin metrekareye çıkmış
değerli arkadaşlar. Devamında, Kadir Topbaş’ın damadının da ortak olduğu bir
projede 84 bin metrekare olan inşaat alanı, 280 bin metrekareye çıkmış. Yani
İstanbul’da rant paylaşımı olanca hızıyla devam etmiş. 
Sadece
İstanbul’da mı devam etmiş değerli arkadaşlar? Bakın, bir Anadolu kenti
Kastamonu’dan örnek vereyim. Burası Kastamonu merkez Kuzeykent’e ait 1314 ada,
1 no.lu parsel. 18 uygulamasından elde edilmiş bir parkı görüyorsunuz ve bu
park alanı imar planı değişikliğiyle, yasaya aykırı bir şekilde ticari alana
değiştirilmiş, satılmış, ihale edilmiş, rant elde edilmiş. Ne diyor 18
uygulaması Sayın Başkanım? Diyor ki: “18 uygulamasıyla elde edilen yeşil
alanlar, otoparklar, amacı dışında kullanılamaz.” Ama amacı dışında kullanılmış
değerli arkadaşlar. Aslında Türkiye'nin birçok yerinde bunun gibi binlerce
örnek gösterilebilir. 
Şimdi
bu kanunla birlikte diyorsunuz ki: Parsel bazında imar planı değişikliğini
yasaklayalım, ada bazında imar planı değişikliği yapalım. Peki, madde bu kadar
masumken ben maddeye baktığımda uygulamada çıkacak sorunları buradan
görebiliyorum değerli arkadaşlar. Maddede diyor ki: “Ada bazında yani o adanın
içerisindeki hak sahipleri eğer talep ederse ada bazında imar değişikliği
yapalım. Bir şartım var, o şartım da bu yaptığım imar planı değişikliğiyle
ortaya çıkacak değer artışının tamamını bana vereceksin.” Orada da bir
haksızlık var ama işte “Bir kısmını belediyeye, bir kısmını genel bütçeye
vereceksin, aslan payını genel bütçeye vereceksin.” diyor ama esas tehlikeli
olan madde şu arkadaşlar: “Vatandaşların talepleri doğrultusunda yapılan
değişiklikten para alacaksın.” Peki, bu değişikliği bakanlık yaparsa, peki, bu
değişikliği belediye eliyle yaparsan değer artış bedelini kim ödeyecek? Şimdi
düşünün, vatandaş birbirini ikna etmek yerine, gelip bir bakanı, bir belediye
başkanını ikna edebilir mi? Bunun sayısız örneği var. Şimdi bu örnekler ortada
dururken bu kanunla birlikte önümüzdeki süreci planlayacağız ama bugüne kadar
elde edilen rantlarla ilgili ne diyeceğiz? Atı alan Üsküdar’ı geçti mi
diyeceğiz değerli arkadaşlar?
Ayrıca,
bu kanunla birlikte parsel bazında değişiklik yapma yetkisi belediyelerde
yasaklanıyor ama diğer kamu kuruluşlarında yani belediyeyle aşılamayan
yerlerde, Çevre ve Şehircilik Bakanlığıyla, TOKİ’yle aşılan yerlerde parsel
bazında imar değişikliğiyle ilgili bir kısıtlama getiriliyor mu? Getirilmiyor.
Bu ne demektir? Eski hamam eski tas. Adamını bulan, yolunu bulan para
ödemeyecek; yolunu bulamayan, adamını bulamayan rant vergisi ödeyecek değerli
arkadaşlar. 
Değerli
arkadaşlar, bir diğer konu da imar planı yapım aşamasında, arsa ve arazi
düzenlemesi yapım aşamasında yargılamanın kısaltılmasıyla ilgili bir madde var.
Evet, yargılama çok uzun sürüyor ama ivedi yargılama usulüyle eğer bu davalar
görülmeye devam ederse birincisi, bir üst makama başvuru yolunu kapatacağız;
ayrıca, yürütmenin durdurulması hakkında yapılacak itirazların da önünü tıkayacağız
yani aslında yargılamayı ivedi yapalım derken başka hak kayıplarına da
sebebiyet vereceğiz. 
Dahası
var değerli arkadaşlar, arkadaşlarım şüphesiz bahsedecek ama: Burada Kıyı
Kanunu’yla ilgili bir düzenleme var. Kıyı Kanunu’yla ilgili düzenlemenin son
maddesine “millet bahçeleri” ifadesi eklenmiş yani bu “millet bahçesi”yle
ilgili ısrarın ne olduğunu anlamak gerçekten mümkün değil. Millet bahçeleri
görünen o ki aslında, yeşil alanlar yaratmak değil, iktidarın siyasi ve
ideolojik tercihinin kent merkezlerine uygulanmasından başka bir şey değil.
Az
önce sorulan sorulardan birine Başkanım şöyle bir cevap verdi, “Biz bunu
yönetmelikte düzenledik.” dedi ama yönetmelikte atıf yapılan millet bahçeleri
uygulama rehberi henüz çıkmadı. Yani millet bahçelerinin neye dönüşeceğini
hiçbirimiz bilmiyoruz. 
Ayrıca,
ilginç bir madde daha var: Anayasa Mahkemesinin iptal kararı olmasına rağmen,
Ahlat’ta yapılacak yani bir belediye başkanının Cumhurbaşkanına yaranmak için
verdiği söz üzerine yapılacak Cumhurbaşkanlığı sarayıyla ilgili bu kanunda biz,
aslında yapılmış bir inşaata kılıf uyduruyoruz değerli arkadaşlar. Anayasa
Mahkemesinin vermiş olduğu kararı arkadan dolaşıyoruz, inşaata göre kanun
çıkarıyoruz değerli arkadaşlar. Bunun sonu yok. 
Konuşmamı
da fazla uzatmak istemiyorum, ben buradan şunu söylemek istiyorum: Bu Meclisin
işi, deprem olduktan sonra Allah’tan rahmet dilemek olmamalı değerli
arkadaşlar; aynı zamanda, bu Meclisin işi, Türkiye genelinde kente karşı
işlenen suçları, imar vurgunlarını araştırmak olmalı. Bugünden sonrasını
planlamak ne kadar önemliyse bugüne kadar imar planları değişikleriyle yapılan
vurgunların da hesabını sormak bir o kadar önemlidir. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Baltacı. 
HASAN
BALTACI (Devamla) – Eğer yapılan iş yapanın yanına kâr kalacaksa adalet bunun
neresinde değerli arkadaşlar? 
Son
olarak şunu söylüyorum: İnsanlarımız doğal gaz faturasını ödeyemediği için
doğal gazla ısınan evine soba alırken bu saray konusunda ısrar etmek, bu ülkede
depremzedeler çadırda yaşarken saray konusunda ısrar etmek gerçekten akıl dışı
değerli arkadaşlar. 
Ben
samimiyetle iktidar partisini ve ortağını uyarıyorum, diyorum ki: Tarihin
çöplüğü saray inşa edenlerle dolu değerli arkadaşlar. (CHP sıralarından
alkışlar) Giderayak tarihin çöplüğüne kendinizi de yazdırmayın diyorum,
teşekkür ediyorum. (CHP sıralarından alkışlar)
BAŞKAN
– Teşekkürler Sayın Baltacı. 
Söz
sırası, Adalet ve Kalkınma Partisi Grubu adına Sakarya Milletvekili Recep
Uncuoğlu’da. 
Buyurun
Sayın Uncuoğlu. (AK PARTİ sıralarından alkışlar)
Süreniz
on dakikadır. 
AK
PARTİ GRUBU ADINA RECEP UNCUOĞLU (Sakarya) – Sayın Başkan, değerli
milletvekilleri; 161 sıra sayılı Coğrafi Bilgi Sistemleri ile Bazı Kanunlarda
Değişiklik Yapılması Hakkında Kanun Teklifi’nin birinci bölümü üzerinde AK
PARTİ Grubumuz adına söz almış bulunmaktayım. Gazi Meclisimizi ve aziz
milletimizi saygıyla selamlıyorum. 
Bu
vesileyle, geçen hafta yaşadığımız deprem afeti sonucu Elâzığ ve Malatya’da
hayatını kaybeden vatandaşlarımıza Cenab-ı Allah’tan rahmet, yaralılarımıza
acil şifalar diliyor, tüm hemşehrilerimize geçmiş olsun dileklerimi buradan
tekrar iletiyorum. 
Sayın
Başkan, değerli milletvekilleri; imar ve şehircilik alanında karşılaştığımız
ancak bir türlü tam manasıyla çözümlenemeyen kaçak ve plansız yapılaşma,
değişen imar planları, geriye dönülmesi, uygulanması mümkün olmayan mahkeme
kararları, caydırıcı olmayan, uygulanamayan cezalar gibi birçok soruna detaylı
çözümler getiren, 1’i yeni kanun olmak üzere 11 kanunda değişiklik öngören bu
kanun teklifimizin yasalaşmasıyla, kronikleşmiş birçok sorunun çözümü
noktasında inşallah çok önemli bir adım atmış olacağız. 
Şehircilik
alanında coğrafi veri altyapısını kurarak işlerlik kazandırmayı ve bu
altyapıyla şehircilik uygulamalarına yön verebilmeyi, bu uygulamaları
geliştirmeyi hedefleyen Coğrafi Bilgi Sistemleri Hakkında Cumhurbaşkanlığı
Kararnamesi 7 Kasım 2019 tarihinde Resmî Gazete’de yayımlanarak yürürlüğe
girmiştir. Anayasa’mızda mali ve cezai hükümlerin kanunla düzenlenmesi
öngörüldüğünden kamu kurum ve kuruluşları arasında coğrafi veri paylaşımının,
erişiminin, kullanımının bedelsiz olacağı, gerçek ve özel hukuk tüzel
kişilerinin coğrafi verileri toplamasının, üretmesinin, paylaşmasının veya
satmasının Bakanlık iznine tabi olacağı, izin verilenlerden alınacak bedeller
ve izinsiz faaliyetlere verilecek idari para cezaları bu teklifle
düzenlenmektedir.
Yine,
aynı zamanda, idarelerce imar uygulamalarıyla mülkiyet haklarına ilişkin
yapılan işlemlere karşı açılan davaların çok uzun sürelerde sonuçlanması hem
vatandaşlarımızı mağdur etmekte hem de ilgili idarelerin planlama, şehirleşme
faaliyetlerini ciddi ölçüde aksatmaktadır. Bu nedenlerle bu tür davalarda daha
hızlı sonuç alınması için 2577 sayılı İdari Yargılama Usulü Kanunu’nun 20/A
maddesinde yer alan ivedi yargılama usulünün uygulanması da teklifin 5’inci
maddesiyle getirilmektedir.
Aynı
zamanda, askıya çıkmış imar planlarının muhtarlıklarda da ilan edilmesi ve
değişikliğe tabi alanda da tabelayla bilgilendirme yapılması, kesinleşmiş
planlara karşı ancak beş yıl içerisinde dava açılabilmesi ile imar planlarında
serbest olarak belirlenmiş yapı yüksekliklerinin kaldırılması, daha yatay
mimarinin teşvik edilmesi ve plan-mülkiyet ilişkisinin sağlıklı işlemesi
açısından son derece önemli düzenlemelerdir. 
Teklifle
getirilen, idari mahkemelerce verilmiş plan iptal kararları gereğince planlama
öncesi kök mülkiyetlere dönülememesi hâlinde hak sahiplerine taşınmazın rayiç
bedelinin ödenebilmesini sağlayan düzenlemeyle de birçok mağduriyet giderilerek
planların iptal olduğu, imar, iskân faaliyetlerinin askıya alınarak âdeta
kangren hâline gelerek çözümsüz kaldığı alanlarda planlı ve ruhsatlı
yapılaşmanın önü açılmaktadır.
Sayın
Başkan, değerli milletvekilleri; nasıl ki vatandaşlarımız satın alacakları
ikinci el bir aracın hasar kaydını görerek karar verebiliyorlarsa teklif
kapsamındaki düzenlemeyle de ruhsatına aykırı ekleri olan veya ruhsatsız
yapılmış binaların tapu kayıtlarının beyanlar hanesine bildirim usulü
getirilmesi sayesinde satın alacakları yapının durumunu görerek karar
verebileceklerdir. Böylelikle henüz yıkım işlemi gerçekleşmemiş veya ruhsata
aykırılıkları giderilememiş yapıların satışı, satın alınması hususunda
vatandaşımızın aldatılmasının da önüne geçilmiş olacaktır. 
Yine
bu madde kapsamında ruhsatsız yapılaşmanın baştan önlenmesi, aykırılıkların
süratle giderilmesi amacıyla ilgili idarelerince ruhsatsız yapıların
yıkılmaması hâlinde yıkım maliyetlerinin yüzde 100 fazlasıyla yine aynı
idareden karşılanmak suretiyle Bakanlık tarafından yıktırılması imkânı
getirilmektedir. Ayrıca, imar mevzuatına aykırı kaçak yapılaşmanın engellenmesi
için bu faaliyetlere uygulanan idari para cezalarının artırılması ve bu
cezaların arsa emlak değerine göre belirlenmesi daha adil ve caydırıcı
olacaktır. Yoğun bir şekilde karşılaşılan ve plan bütünlüklerini bozarak
şehirleşme açısından ciddi sıkıntılar doğuran parsel bazındaki plan değişikliği
taleplerinin, nüfusu, yapı yoğunluğunu, kat adedini, bina yüksekliklerini
artıracak şekilde yapılamayacağı hükmü de teklif kapsamında getirilmektedir. Bu
kapsamda taşınmaz maliklerinin tamamının muvafakati üzerine teklif edilecek
imar planı değişiklikleri ancak ada bazında yapılabilecek ve bu değişiklik
sonucunda meydana gelen değer artışlarından ilgili idarelerce alınacak paylarla
oluşturulan kaynakların kentsel dönüşüm ve altyapı hizmetlerinde kullanılması
suretiyle deprem güvenlik konut üretimine ve planlı kentleşmeye önemli katkı
sağlanacaktır. 
Bu
düşüncelerle kanun teklifimizin hazırlanmasında emeği geçen
milletvekillerimize, Komisyon üyelerimize, Bakanlık bürokratlarımıza teşekkür
ediyor; bu yeni düzenlemelerin inşallah birçok soruna çözümler getireceği
inancıyla yerel yönetimlerimize, belediyelerimize, vatandaşlarımıza hayırlı
olması temennisiyle Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkürler Sayın Uncuoğlu. 
Değerli
milletvekilleri, şimdi de şahısları adına konuşmalara geçiyoruz. 
İlk
söz, Ankara Milletvekili Filiz Kerestecioğlu’na aittir.
Buyurun
Sayın Kerestecioğlu. (HDP sıralarından alkışlar) 
Süreniz
beş dakikadır. 
FİLİZ
KERESTECİOĞLU DEMİR (Ankara) – Teşekkürler Sayın Başkan. 
Değerli
milletvekilleri, bugün dünyada bilgi ve teknoloji üretimi açık kaynaklarla
ilerliyor. Milyarlarca dolar yatırımla üretilmiş yazılımlar dahi dünyanın her
yerinden kullanıcının erişimine açık. Bu yolla belki 10 kişinin üzerine
çalıştığı bir bilgi veya kod havuzuna dünyanın dört bir yanından kişiler katkı
sunabiliyorlar. Bugün yeryüzüne ait bilgiler, haritalar da benzer biçimde
dünyanın her yerinden gönüllü katılımcıların katkılarıyla oluşturuluyor. 
Değerli
milletvekilleri, yeryüzüne ait bilgiler sürekli değişir. Bir apartman yıkılır,
yerine yenisi yapılır, yeni yollar inşa edilir, toprağın altında ve üstünde
sürekli değişiklikler, koordinat kaymaları olur. Bu değişiklikleri kamu
kurumlarının sürekli yeni haritalar oluşturarak tespit etmesi çok zor ve
maliyetlidir. Fakat örneğin bir deprem veya başka bir afet olduğunda, hangi
mahallenin planının nasıl olduğu, belki çok uzak bir köyde yeni bir evin
yapılıp yapılmadığı da hayati önem taşır. Bugün işte tam da bu nedenle
milyonlarca gönüllü dünyanın haritasını çiziyor. Örneğin Haiti depreminin
ardından en son 1970’lerde İngilizler tarafından çizilmiş olan haritalar
binlerce gönüllü kullanıcı tarafından saatler içinde güncellendi ve böylece
binlerce insanın hayatı, depremde hangi binaların yıkıldığı, yerin yapısının
nasıl değiştiği hızla tespit edilerek kurtarıldı.
Bu
açık kaynaklı haritalar sınır tanımayan doktorlardan kadın sünnetine karşı
mücadele eden gruplara, kentleri engellilerin erişimine uygun hâle getirmeyi
amaçlayan inisiyatiflere kadar pek çok hayati amaçla kullanılıyor. Bir afet
olduğu anda Microsoft, Yandex gibi kurumlar uydu fotoğraflarını bağışlıyorlar
ki kullanıcılar uydu fotoğrafları üzerinden harita çizebilsinler. Bunu yapmak
için harita mühendisi olmak gerekmiyor, insani yardım profesyonellerinden
gönüllülere, gazetecilere, hukukçulara, bisikletçilerden doğa sporcularına,
sosyal bilimcilere, milyonlarca kişi her gün dünya haritasını güncelliyor
arkadaşlar. Bu dünya haritası projesinin en önemlilerinden biri OpenStreetMap
ve bugün 5,5 milyonun üzerinde kullanıcı yalnızca isim, soyisim ve bir mail
adresiyle bu topluluğa katılıp harita çizebiliyor. Üstelik bu veriler kamu
kurumları tarafından kullanılıyor. OpenStreetMap’in gönüllüleri tarafından
çizilen haritaları kullanan birkaç devlet kurumunu sayayım: Türkiye Cumhuriyeti
Devlet Demiryolları trenlerin dijital takibinde kullanıyor bu haritaları.
E-devlet, deprem toplanma yerlerini bu verilerden faydalanarak gösteriyor. Tapu
ve Kadastro Genel Müdürlüğü kısa zamana kadar sitesinde bu verilere yer
veriyordu. Bu haritaları kullanmayan kamu kurumu yok. Bunun yanında, hepinizin
cep telefonlarındaki uygulamalar verilerini bu açık kaynaktan çekiyorlar. Size
bu haritaların çok daha hayati bir kullanım alanından söz edeyim: Son Elâzığ
depreminin hemen ardından Elâzığ’ın haritası da benzer yöntemlerle çizildi ve
yereldeki gönüllülerle paylaşıldı. 
Evet,
bu kadar şey anlattım. Neden? Şimdi, bu kanun teklifiyle ne deniyor? Harita
çizmek için Bakanlığa 1/1.000’lik pafta başına 25 ila 50 lira ödeme yapılacak.
İzin almadan haritalamaya kalkışırsanız da 10 katı ceza kesilecek. Örneğin,
Türkiye'nin haritasını çizmek isteyen bir kişi 35 milyon lira, İstanbul’un
haritasını çıkarmak isteyen bir kişinin ise 250 bin lira ücret ödemesi
gerekiyor. Eğer bu haritalar izinsiz çizilirse 10 katı ceza ödeyecekler. 
Arkadaşlar,
bu yasaklar dünyada bir tek Hindistan’da var; o da Google’ın sokak görüntülerini
çekmesini engelleyen ve sadece kendi vatandaşlarına bunu tanıyan bir yasa. Ama
neden ülkemiz bugün dünyanın gittiği istikametin tam tersine gidiyor? İyi
niyetle ifade edersem, bu madde uzmanlara hiç sorulmadan, danışılmadan
hazırlanmış ama daha kötü ve daha olası tahminimizse…
(Mikrofon
otomatik cihaz tarafından kapatıldı) 
BAŞKAN
– Sayın Kerestecioğlu, tamamlayın lütfen.
FİLİZ
KERESTECİOĞLU DEMİR (Devamla) – Tamamlayacağım Sayın Başkan.
…bu
verileri tekelinde tutmak isteyen yabancı ve yerli büyük tekellerin baskısıyla
bu 90’lardan kalma yasanın bugün Meclise getirildiği. Ve dolayısıyla bir iki
saatte milyonlarca özgür haritacı tarafından haritaların hazırlanması bu
tekellerin hoşlarına gitmiyor. 
Bu
teklifin Sayın Mustafa Demir tarafından hazırlanmış olması da ayrıca manidar
çünkü kendisinin Fatih Belediye Başkanlığı döneminde bu coğrafi bilgileme
sistemleri konusunda çalışmaları olduğu da biliniyor ve muhtemelen bu alanda
tekelleşen firmaları da kendisi iyi tanıyordur. 
RECEP
ÖZEL (Isparta) – Allah Allah! Nereden nereye!
FİLİZ
KERESTECİOĞLU DEMİR (Devamla) – Biz böyle biliyoruz.
Evet,
değerli milletvekilleri, Elâzığ depremi bize çok açık bir hakikati hatırlattı.
Yıllardır deprem için değil, rant için kentsel dönüşüm yapıldı. Bugün de “İnsan
hayatı mı, rant mı?” sorusunu büyük büyük harflerle “rant” diye yanıtladık ve
41 insanı kaybettik. 
Biz
özgür yazılımdan ve özgür paylaşımdan yanayız. 
Teşekkür
ederim. (HDP sıralarından alkışlar) 
BAŞKAN
– Teşekkürler Sayın Kerestecioğlu.
ÖZLEM
ZENGİN (Tokat) – Sayın Başkan…
ENGİN
ALTAY (İstanbul) – Sayın Başkan…
BAŞKAN
– Buyurun Sayın Zengin. 
ÖZLEM
ZENGİN (Tokat) – Sayın Başkan, sataşma olduğu için sayın milletvekilimize bir
söz vermenizi rica ediyorum. 
BAŞKAN
– Buyurun Sayın Demir.
IV.- AÇIKLAMALAR (Devam)
44.- İstanbul Milletvekili Mustafa Demir’in, Ankara
Milletvekili Filiz Kerestecioğlu Demir’in 161 sıra sayılı Kanun Teklifinin
birinci bölümü üzerinde şahsı adına yaptığı konuşmasındaki bazı ifadelerine
ilişkin açıklaması
MUSTAFA
DEMİR (İstanbul) – Sayın Başkan, değerli arkadaşlar; aslında bu kent bilgi
sistemine veya coğrafi bilgi sistemine baktığımızda, tüm konuşmacıları detaylı
dinlediğimizde maalesef tam anlaşılmadığı ortaya çıkıyor. Bu ortofotolar
dünyanın her tarafından alınıyor zaten. Siz isteseniz de istemeseniz de Yandex,
Google, şu anda bizim bile sahip olamadığımız bilgilere ve görüntülere sahip.
Bunu engellemek mümkün değil. 
Asıl
burada hedeflenen, devlette hizmetin kalitesinin artırılması, sadece yönetim
bilgi sistemiyle değil yani sayısal ve sözel verilerle değil, sayısal ve sözel
verilerin mekânla bütünleşerek üç boyutlu hizmetin sunulmasıdır. 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin.
MUSTAFA
DEMİR (İstanbul) – Siz sadece sayısal ve sözel verilerle ülkemizdeki insanlara
hizmet etmeye kalkarsanız… Basit bir örnek vermek gerekirse, mesela Ahmet Bey
ile Zeki Bey’e hizmet verin. Siz bunları MIS’le yaparsanız önce idari
adreslerine bakarsınız, şehrine bakarsınız, nerede olduğuyla ilgili epey
uğraşırsınız ama coğrafi bilgi sistemiyle desteklenen bir sisteminiz varsa
devlet olarak, bir tuşla Ahmet Bey ile Zeki Bey’in aslında mesela İstanbul’da
Bağcılar’da bir binada aynı katta karşılıklı komşu olduklarını görürsünüz. 
Mesela
siz, Aile, Sosyal Politikalar Bakanlığıyla ilgili, engellilerimiz için çalışma
yapacaksınız, ihtiyaç sahiplerimizle ilgili çalışma yapacaksınız, gençlerimizle
ilgili çalışma yapacaksınız. 
(Mikrofon
otomatik cihaz tarafından kapatıldı) 
BAŞKAN
– Lütfen bağlayın sözlerinizi Sayın Demir.
MUSTAFA
DEMİR (İstanbul) – Eğer bunu şu anda klasik yöntemle ararsanız çok zor
ulaşırsınız ama elektronik ortamda bir tuşla, kısa sürede gençlerinizin nerede
yaşadığını bilirsiniz, engellilerinizin çoğunlukla nerede olduklarını
bilirsiniz, hatta onları sosyal medyayla desteklediğinizde ihtiyaçlarını bile
oturduğunuz yerden tespit edebilirsiniz.
Şimdi,
bu coğrafi bilgi sistemi, tevafuken, tesadüfen bu kanunun adında -birinci
olduğu için- geçti. Ama aslında ülkemizin yıllardır beklediği, aslında yerel
yönetimler ve kamunun normalde kendi şartları ve imkânlarıyla yapmaya
çalıştıkları ama darmadağın bir çalışmayı şu anda kanunla formatlayıp bütün bu
yapılan çalışmalarda zaman kaybı ve imkân israfının önüne geçilerek ülke
olarak, devlet olarak muazzam bir sisteme
sahip olacağız. Benim bu hayalim, şu söylediklerim bu kanunla birlikte
gerçekleşirse dünyada iki elin parmağını geçmeyecek altyapıya ulaşmış olacak
ülkemiz. Bu, bütün bakanlıklarımızla ilgili yapılacak…
(Mikrofon
otomatik cihaz tarafından kapatıldı) 
BAŞKAN
– Teşekkürler Sayın Demir. 
MUSTAFA
DEMİR (İstanbul) – Peki, teşekkür ederim, sağ olun. 
BAŞKAN
– Sayın Altay, buyurun.
45.- İstanbul Milletvekili Engin Altay’ın, hem İç Tüzük
hem de teamüller gereği şahıslar adına yapılan konuşmalarda önce lehte, sonra
aleyhte söz verildiğine ilişkin açıklaması
ENGİN
ALTAY (İstanbul) – Efendim, yani yol olmaması bakımından bir uygulamanıza
çekince koymak adına söz aldım. Hem İç Tüzük hem de teamüllere göre, şahıslar
adına yapılan konuşmalar önce lehte, sonra aleyhte şeklinde yürür idi; İç
Tüzük’te de şahıslarla ilgili “lehte ve aleyhte” der. Dolayısıyla bugün
uygulamanızda önce aleyhte sonra lehte gibi bir değerlendirmeniz var, buna
dikkat çekmek istedim efendim. 
BAŞKAN
– Yok, kayda giren şekliyle Sayın Kerestecioğlu aslında lehte konuşmuş
görünüyor. 
ENGİN
ALTAY (İstanbul) – Sayın Akif Hamzaçebi de…
BAŞKAN
– Yani söz talebi böyle kaydedilmiş Sayın Altay, söz böyle talep edilmiş, böyle
kaydedilmiş. Şimdi Hasan Subaşı…
ENGİN
ALTAY (İstanbul) – Efendim, Sayın Hamzaçebi de önce konuştu, lehteki konuşmacı
sonra konuştu. Bu da var yani, sadece Sayın Kerestecioğlu…
BAŞKAN
– Tabii, şimdi, bana Kanunlar ve Kararlardan gelen sıra… Tabii başvurular oraya
gidiyor.
ENGİN
ALTAY (İstanbul) – Kanunlar ve Kararları uyarmak lazım. Muhtemelen 1’inci parti
onlara bir basınç uyguluyor, mobbing uyguluyor. Dolayısıyla da onlar böyle bir
tutum içinde olabilir Sayın Başkanım. 
BAŞKAN
– Şunun için söyledim: Başvurular orada değerlendirildiği için ben göremiyorum,
listeyi görebiliyorum. Dolayısıyla, muhtemelen, Sayın Kerestecioğlu lehte
talepte bulunmuş görünüyor çünkü aleyhte de şimdi yine muhalefetten bir sayın
milletvekili konuşacak; ikisinin de aleyhte olması gerekiyor bu konuşmacıların.

LÜTFÜ
TÜRKKAN (Kocaeli) – Sayın Başkan, lehte söz alıp aleyhte konuşabilirler.
Geçmişte örnekleri var.
BAŞKAN
– Evet, bu mümkündür, doğrudur Sayın Türkkan; örnekleri de vardır. 
Evet,
teşekkürler Sayın Altay. 
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
– Şimdi şahıslar adına ikinci söz için Antalya Milletvekili Hasan Subaşı
konuşacak. 
Buyurun
Sayın Subaşı. (İYİ PARTİ sıralarından alkışlar)
Süreniz
beş dakikadır. 
HASAN
SUBAŞI (Antalya) – Sayın Başkan, değerli milletvekilleri; Genel Kurulu saygıyla
selamlıyorum.
Coğrafi
Bilgi Sistemleri ile Bazı Kanunlarda Değişiklik Yapılması Hakkında Kanun
Teklifi üzerinde söz almış bulunuyorum. 
Sayın
milletvekilleri, coğrafi bilgi sistemleri sanki bu torba yasanın ambalajı
niteliğinde ama onun altında 10 önemli yasada değişiklik içeriyor. 
Elâzığ
ve Malatya depremindeki kayıplarımızı rahmetle anıyorum, Allah’tan rahmet
diliyorum, yaralılarımıza acil şifalar diliyorum ve milletçe başımız sağ olsun,
geçmiş olsun. Ben dilerdim ki böyle bir deprem felaketinden sonra Türkiye’de bu
kanun gündeme gelmesin, önemli tedbirler alınsın. 
Bir
hatibin konuşması sırasında şöyle bir ifadeye tanık oldum: “Bundan sonra deprem
konusunu siyasetüstü ele alalım ve bu konu üzerine eğilelim.” Çok yanlış, doğru
bulmadığım bir ifade çünkü deprem tam da siyasetin konusudur, siyasetin
sorumluluğudur; siyaseti, devlet kurumlarını, Hükûmeti ve Parlamentoyu bu tür
felaketlerden arındırma bahanesi olur bu tür konuşmalar. Onun için, siyaset
kurumu sorumluluğunu takınmak zorundadır. 
Ne
demek istiyorum? Sayın Soylu geçen günkü konuşmasında “İstanbul’da 7,5
şiddetinde deprem bekliyoruz.” dedi. Onu da “imtihan” diyerek, “kader” diyerek
mi geçiştirmeliyiz, yoksa siyaset kurumu, Hükûmeti idare eden siyasetçiler
sorumluluğunu takınmak zorunda mı? Tam da sorumludur. Siyaset, Kanal İstanbul’a
para harcamak ile can kurtarma arasında -İstanbul’da ölmesi muhtemel
kayıplarımız yüz binlerceyle ifade edildiğine göre- bir tercihte bulunmalı yani
“Yüz binlerce canı mı kurtarmalıyım, bunun için tedbir mi almalıyım, yoksa
Kanal İstanbul’u mu yapmalıyım?” İşte söylemek istediğim, siyasetçiler “kader”
diyerek, “imtihan” diyerek sorumluluktan kurtulamaz. Hangisi yapılmalıdır? Şu
yasa yerine, o ölmesi muhtemel yüz binlerce can için hemen bugünden itibaren
tedbir mi aramaya başlamalıyız, yoksa Kanal İstanbul, Ahlat’ta saray ve Kıyı
Kanunu’nu delmekle mi meşgul olmalıyız? 
Hükûmetin
en iyi yaptığı uygulama, kentsel dönüşümü İmar Kanunu’na koymaktır. Ben
yıllarca belediyecilik yaptım. 1580 sayılı Yasa 1930 tarihinde yürürlüğe
girmişti, altmış yıl Türkiye’yi idare etti, hem de çok iyi bir şekilde yönetti.
Yine, 1957 tarihli 6785 sayılı İmar Kanunu yirmi sekiz yıl idare etti. 1985
tarihli 3194 sayılı İmar Kanunu yirmi yılın üzerinde Türkiye’yi idare etti. Ama
bugün baktığımızda, sürekli değişen imar yasaları, imar afları ve şimdi de bu
kanunda görüyoruz, hemen ruhsatsız binaları yıkalım. İmar affını çıkardık…
(Mikrofon
otomatik cihaz tarafından kapatıldı)
BAŞKAN
– Buyurun Sayın Subaşı, tamamlayın lütfen.
HASAN
SUBAŞI (Devamla) – Şimdi, değerli milletvekilleri, biz sorumluluğumuzu takınmak
zorundayız ve hiç zaman kaybetmeden gerekli önlemleri almak zorundayız.
Bakın,
hükûmetler ve belediyeler, eylemlerini, yasalarını ve uygulamalarını doğru
sıralamaya göre, halkın ihtiyaçlarına göre yaparlar. Bu sıralamayı atlarlarsa,
halkın ihtiyaçlarına göre yapmazlarsa böyle kayıplar vermeye mahkûm oluruz. 
Profesör
Naci Görür şunu demişti: “Depremler öldürmez, depremler verimli ovaların ortaya
çıkmasına neden olur, kaynak sularının akmasına neden olur. Kötü siyaset ve
siyasetçi ölümlere neden olur.” Bugün Türkiye’de siyaset, sorumluluğunu
takınmalı ve acilen, çok acil tedbir almaya koyulmalıdır. 
(Mikrofon
otomatik cihaz tarafından kapatıldı)
HASAN
SUBAŞI (Devamla) – Hemen bitiriyorum, tamamlıyorum.
BAŞKAN
– Evet, sözlerinizi bağlayın lütfen Sayın Subaşı, buyurun.
HASAN
SUBAŞI (Devamla) – Yine, yer bilimleri profesörü Cenk Yaltırak “Bütün
Türkiye’nin yer bilimleri projesini yapmamız gerekir.” dediğinde şunu
söylediler sayın hocaya: “Kaynağı nereden buluruz?” Hoca şu cevabı verdi:
“İstanbul’a bir sezon lale ekmeyin, ben Türkiye’nin bütün yer bilimleri
projesini bu para karşılığında yaparım.” 
Söylemek
istediğim: Hükûmetler ve belediyeler halkın ihtiyacına göre, doğru sıralama
yapmak zorundadır. 
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Subaşı.
X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mithat Sancar’ın,
teklifin tümü ve bölümleri üzerinde lehte ve aleyhte söz şeklinde bir
konuşmanın İç Tüzük’te düzenlenmediğine ilişkin konuşması 
BAŞKAN
– Değerli milletvekilleri, biraz önce Sayın Engin Altay’ın itirazı üzerine kısa
bir tartışma yaşadık. Bununla ilgili kimsenin töhmet altında kalmaması
açısından kısa bir açıklama hazırladı arkadaşlarım, onu sizinle paylaşmak
istiyorum. 
Teklifin
tümü ve bölümleri üzerinde lehte ve aleyhte söz şeklinde bir konuşma İç
Tüzük’te düzenlenmemiştir. Konuşmalar “gruplar adına” ve “şahıslar adına”
şeklinde belirtilmiştir. Dolayısıyla bu konuda herhangi bir yanlışlık görülmemektedir,
sadece “şahıslar adına” diye belirtmemde bir yanlışlık yoktu, onu sizlerle
paylaşmak istedim.
ENGİN
ALTAY (İstanbul) – Başkanım, vardı, şimdi maddeyi arıyorum ama var.
LÜTFÜ
TÜRKKAN (Kocaeli) – Sayın Başkan, son söz milletvekilinin ama bir lehte, bir
aleyhte sözle, burada böyle. Ama lehte söz alıp da aleyhte konuşmakta hiçbir
beis yok.
BAŞKAN
– Onlar belirlenirken, başvurular yapılırken mesela bir iktidar, bir muhalefet
şeklinde olabiliyor fakat “lehte” “aleyhte” diye belirtilmiyor, o paylaşım buna
göre yapılabiliyor. Buraya bize yansıyan şahıs adına konuşma diye. 
ENGİN
ALTAY (İstanbul) – Var Başkanım, İç Tüzük 86… Kanunlar Kararları kursa
gönderelim Başkanım.
LÜTFÜ
TÜRKKAN (Kocaeli) – İç Tüzük’ün 86’ncı maddesinde bu düzenlenmiş.
BAŞKAN
– Evet, isterseniz İç Tüzük’ün 86’ncı maddesini okuyayım: “Teklifin tümünün
kesin olarak oylanmasından önce milletvekilleri, ne yolda oy kullanacaklarını
kürsüden belirtmek isterlerse, Başkan lehte ve aleyhte birer kişiye söz verir.
Bu konuşma kısa, açık ve gerekçeli yapılır.” Diğer konuşmalar tümü ve bölümler
üzerindeki konuşmalardır. Tümü ve bölümler üzerinde şahıslara söz verilir.
Burada İç Tüzük’e göre lehte ve aleyhte ayrımı yapılmaz. 
Teşekkürler
değerli milletvekilleri.
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
– Şimdi, soru-cevap işlemine başlıyoruz.
Toplam
on beş dakikadan oluşuyor soru-cevap işlemi. İki bölüme ayıracağız; ilk
bölümünü milletvekillerimize söz vererek değerlendireceğiz, son bölümünü de
Komisyona söz vererek geçireceğiz.
Şimdi,
sisteme giren üyelere sırasıyla söz veriyorum. Sürenizin bir dakika olduğunu
hatırlatayım, bir dakika dolduktan sonra mikrofonunuz otomatik olarak
kapatılacaktır, o nedenle konuşmanızı buna göre ayarlamanızda tabii ki kendi
açınızdan fayda vardır.
Sayın
Kaya…
AHMET
KAYA (Trabzon) – Teşekkürler Sayın Başkan.
Trabzonlu
İş Adamları ve Bürokratları Derneğimizin on yıl önce Orman Bakanlığından
kiralayarak 5 milyon dolar yatırımla İstanbul’un halka açık güzide mesire
alanlarından biri hâline getirdiği Trabzonpark’a AKP’li Ümraniye Belediyesi
tarafından el konulmuştur. Seçimden önce derneğimize yaptığı ziyarette “Kimse
Trabzonspor bayrağını buradan indiremez.” diyen Belediye Başkanının,
Trabzonluları yok sayarak ve hukuka aykırı bir şekilde bu alanı derneğimizin
elinden almasını asla kabul etmiyoruz. 
Geçmişte
uyuşturucunun, fuhuşun ve kanunsuz işlerin döndüğü başıboş hâldeki ormanlık
alanın, derneğimizin gayretleriyle bugün kültürel amaçlarla kullanılan güzide
bir tesis hâline dönüştürüldüğünü herkes biliyor. Ümraniye Belediye Başkanını
hukuksuz, maksatlı ve siyasi tutumundan vazgeçmeye ve bu yanlıştan dönmeye
çağırıyoruz. Trabzonpark, kirasını zamanında ödeyen ve ormana gözü gibi bakan
Trabzonlu İş Adamları ve Bürokratları Derneğimize yeniden tahsis edilmelidir.
Teşekkür
ediyorum.
BAŞKAN
– Sayın Kılıç…
İMRAN
KILIÇ (Kahramanmaraş) – Teşekkür ederim Sayın Başkanım.
Son
yaşadığımız depremden dolayı milletimize geçmiş olsun dileklerimi iletiyorum.
Ülkemizin büyük bir kısmı tehlikeli bir deprem kuşağı üzerinde olduğundan
bugüne kadar büyüklü küçüklü birçok depremle yüz yüze kaldık. Bundan sonra da
depremlere hazırlıklı olup gereken tedbirleri almalı, “Deprem değil
tedbirsizlik öldürür.” sözünü çok önemsemeli, “Tedbir gibi akıl olmaz.” düsturuna
göre hareket etmeliyiz. 
Yaşadığımız
son depremlerdeki, Sayın Cumhurbaşkanımızın dirayetli önderliğinde, devlet,
millet, kurum ve kuruluşlarımızın iş birliği içerisinde gerçekleştirdiğimiz
hızlı, etkin, verimli çalışma ve dayanışmalar, başta aziz milletimiz olmak
üzere bütün âlemin dikkatini çekmiş ve takdirini toplamıştır.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, Konya’mızın çok önemli sorunları var, Bunların başında, sosyal
aktivite alanları yok, emekli vatandaşlarımız maaşları iyileştirilmediği için
mağdur, ekonomik meselelerle ilgili sıkıntıları var, emlak vergileri Konya’da
çok yüksek, mevcut toplu ulaşım araçları yetersiz, iş çıkışında trafik
yoğunluğu var, belediye otoparkları yapmadığı için tüm il ve ilçelerde otopark
sorunu var, ilçelerin altyapı ve kanalizasyonlarında sorunlar var. Çevre ve
Şehircilik Bakanlığından Konyalıların bu sorunlarının çözülmesini bekliyor,
selam ve saygılarımı iletiyorum hepinize.
BAŞKAN
– Sayın Ataş…
DURSUN
ATAŞ (Kayseri) – Teşekkürler Sayın Başkan. 
Demokrasinin
en önemli birleşenlerinden biri olan yerel medyanın ayakta kalabilmesi için
acil önlemler alınması gerekmektedir. Gelirleri her geçen gün azalan gazeteleri
ayakta tutabilmek amacıyla vergi ve sigorta primlerinde indirime gidilmeli,
ithal etmek zorunda oldukları kâğıt, mürekkep, kalıp gibi ürünlerde gümrük
vergilerinden muaf tutulmalı, yerel televizyonlar için uydu kirasında indirim
yapılmalıdır. Gelirlerini henüz kasaya koymadan devlete iade etmek zorunda
kalan gazetelere bir an önce KDV indirimi yapılması gerekmektedir. İlan
bedellerindeki KDV yüzde 1’e, Basın İlan Kurumunun aracı kurum olarak yaptığı
kesinti yüzde 15’ten yüzde 5’e düşürülmelidir. 
TÜİK
verilerine göre her geçen gün gazete ve dergi sayısı azalmakta, televizyonlar
bir bir kapanmaktadır. Bu önlemler bir an önce alınmazsa yerel basın yok
olacaktır. 
Saygılarımla.

BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan. 
Yaptığımız
görev nedeniyle her gün yüzlerce kişiyle telefon görüşmesi yapıyoruz. Belki
iktidar farkında değil ama ülkemizde ciddi bir işsizlik var. Ekonomik darboğaz
toplumun tüm kesimlerini etkiliyor. Esnaflarımız, emeklilerimiz, işçilerimiz,
memurlarımız kısacası yurttaşlarımızın büyük bir bölümü borç batağı altında;
borcunu ödeyemeyen ve yapılandırma isteyenlerden yüzlerce telefon alıyoruz. 
Şimdi
soruyorum: Hükûmetiniz yurttaşlarımızın kamuya ödeyemediği borçları yeniden
yapılandırmayı düşünüyor mu? Bu konuda bir çalışmanız var mı? 
BAŞKAN
– Sayın Barut…
AYHAN
BARUT (Adana) – Stratejik bir sektör olan tarımın başında ne yazık ki “Bakanlar
listesi açıklandığında Tarım Bakanlığı dışında tüm bakanlıklar aklımdan geçti
ama Tarım Bakanlığı hiç aklımdan geçmedi.” diyen bir bakan bulunuyor. 
Sayın
Bakan aklından hiç geçmemiş bir koltukta oturuyor ama atama bekleyen binlerce
veteriner hekim, ziraat, gıda ve su ürünleri mühendislerini hiç görmüyor,
feryatlarını duymuyor. Geçmiş dönem Tarım Bakanı Fakıbaba’nın “10.551 personel
alacağız.” açıklamasını da yok sayıyor. “Personel alımına dair müjdemiz yok,
devleti istihdam kapısı olarak görmeyin.” diyebiliyor. Hayatı boyunca devletten
maaş almadığını söyleyerek özel sektörü işaret eden Bakan devlette devamlılığın
esas olduğunu bilmiyor mu? Verilen sözleri niye tutmuyor? 
Gençlerimizin
hayallerini çalmayın, beş altı ay sonra onca emekle aldıkları yüksek KPSS
puanları heba olmasın. 
BAŞKAN
– Sayın Özkan…
YÜKSEL
ÖZKAN (Bursa) – Sayın Başkan, değerli milletvekilleri; Elâzığ ve Malatya’yı
etkileyen depremde hayatını kaybeden vatandaşlarımıza Allah’tan rahmet,
yaralılara acil şifalar diliyorum. Son zamanlardaki depremler bizlere ülkemiz
topraklarının yüzde 70’inin aktif deprem kuşakları üzerinde olduğu acı
gerçeğini bir kez daha hatırlatmış oldu. Marmara’da beklenen depremde can ve
mal kayıplarının önlenmesi için neredeyse hiçbir çalışma yapmamış AK PARTİ
hükûmetleri, 6 milyon 700 bin riskli yapıyla ilgili de bir önlem almadığı gibi
Kanal İstanbul’u gündemine almış, ihanet ettiklerini kabul ettikleri İstanbul’dan
daha ne kadar rant elde ederiz, bunun peşine düşmüştür. Bugüne kadar zorunlu
deprem vergisi adı altında toplanan 34 milyar doların nereye harcandığı sorusu
da cevap beklemektedir. 15/08/2019 tarihinde verdiğimiz -depremin yıl
dönümünde- Marmara Bölgesi’nde hasarlı bina sayısı acil toplanma alanlarının
sayısı, ve bunların kaçının imara açıldığı ve depremle ilgili ne gibi önlemler
alındığıyla ilgili yazılı soru önergemize Sayın Soylu’dan cevap gelmemiştir. 
BAŞKAN
– Sayın Kayan…
TÜRABİ
KAYAN (Kırklareli) – Teşekkür ederim Sayın Başkan.
1999
Marmara depremi sonrası Ecevit zamanında çıkarılan deprem vergisi kanunuyla
bugünkü değerlerde 250 milyar TL toplanmıştır. Yaşanacak bir binanın toplam
maliyeti 150 bin Türk lirasıdır. Deprem vergisi fonunda toplanan 250 milyar
TL’yle 1,5 milyon konut yapılır. Bu parayla Türkiye'de ne kadar depreme
dayanıksız bina varsa hepsi yıkılıp yeniden yapılırdı; 1 milyon 500 bin konut
bir yılda yapılırdı. Hadi diyelim bu para yirmi bir yılda toplandı. Her yıl
toplanan parayla yapsanız her yıl 75 bin konut yaparsınız, bugüne kadar bir
tane sakat bina kalmazdı. Türkiye'de Hükûmet 2002 yılından bu yana toplanan
deprem parasıyla, şehit ve gazi paralarıyla ne yaptı, bu paralar nerelere
gitti? Köprüleri, yolları, tüp geçitleri yap-işletle yaptığınıza göre 250
katrilyon para nereye gitti, kimin cebinde? 
BAŞKAN
– Sayın Şahin…
SUZAN
ŞAHİN (Hatay) – Teşekkürler Sayın Başkan.
Türkiye'deki
konutların yüzde 44'ü 1’inci derece, yüzde 25’i 2’nci derece deprem bölgesinde
ve yaklaşık 13 milyon yapı kaçak kapsamındadır. İmar barışıyla mülkiyet ve imar
sorunu olan yapılar yanında ruhsatlı fakat imar mevzuatına aykırı olan tüm
yapılar da af kapsamına alınmıştır. Mühendislik hizmeti almayan yapıların
güçlendirilmesi veya yıkılıp yeniden yapılması gerekirken kaçak yapıların
deprem güvenlikleri yapı sahibinin beyanına bırakılarak sağlıklı ve güvenli
kentleşme anlayışı yok sayılmıştır. İmar affı bilime aykırı olarak yapıldığı
sürece deprem gibi afetlerde yaşanan sorunların artması kaçınılmazdır. İstanbul
Kartal’da yıkılan binanın da imar barışından yararlanmış olması durumun
vahametini gözler önüne sermektedir. İmar barışı kapsamında kaç binaya af
getirildi? Bunların kaçı deprem güvenliğine aykırı? Bu konuda nasıl bir denetim
yapılıyor? Bu soruları yanıtlamanızı bekliyoruz.
Teşekkürler
Sayın Başkan. 
BAŞKAN
– Teşekkürler değerli milletvekilleri.
Şimdi
de sıra Komisyonda.
Buyurun.
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Teşekkür
ederiz Sayın Başkan.
Özellikle,
Hasan Baltacı Bey konuşurken “Bakanlık, belediye ada bazında değişiklik yaparsa
değer artışı olmayacak, bu konu dikkat çekiyor.” anlamında bazı konulara
değindi, onlarla ilgili de bir iki cümle söylemek istiyorum. Tabii, belediye
meclislerinin bu konudaki yaklaşımları çok önemli. Belediye meclislerinin
kanunu doğru uygulayacaklarına ben şahsen inanıyorum, yerelliğin gereği de
odur. Parsel bazında imar artışı getiren bir değişikliğin yapılamayacak olması
imar hukukunda çok yeni bir dönem başlatmaktadır. Bunun altını özellikle
çiziyorum.
Gökan
Bey’in daha önceki konuşmasında yükseklik yerine yoğunluk konusunun da
değerlendirilmesiyle ilgili atfını doğru buluyorum, bu konuda da çalışmalıyız
diye düşünüyorum.
Ahlat
konusu çok gündeme geldi. Yani Cumhurbaşkanlığı makamının Türkiye’nin böyle
önemli bir yerinde, tarihî Selçuklu merkezinde bulunmasının herkes tarafından
destekleneceğine ben şahsen inanıyorum.
Tabii,
Sayın Tanal -öncelikle, Sayın Tanal’ı Konya’ya davet ediyorum- Konya’da toplu
ulaşım araçlarının ne kadar modern olduğunu, akışın diğer şehirlere göre ne
kadar düzgün olduğunu yaşayarak da görecektir. Konya’da -belki yakın zamanda
gitmemiştir- çok önemli aktivite alanları var; Bilim Merkezi, Kelebekler
Vadisi, şehir meydanı, Mevlâna bölgesindeki dönüşüm, tarihî Konya Çarşısı,
Olimpiyat Parkı, Ecdat Parkı gibi çok önemli aktivite alanları var. 
Toplu
ulaşım konusunda da AK PARTİ ya da son dönemle ilgili şunu söyleyeyim: 200 olan
toplu ulaşım aracı sayısı yaklaşık 600’e çıkmıştır ve Türkiye’de elektrikli
otobüslerin ilk kullanılmaya başlandığı şehir Konya olmuştur. 
Otoparklar
konusuna biraz önceki konuşmasında da Sayın Tanal değindi. Konya’da ücretli,
ücretsiz bir düzenleme, birçok otoparkta farklı uygulama vardır ama fiyatlar
makuldür. Belediyeler olarak da çok sayıda otopark yapılmıştır, Türkiye’ye
model olabilecek otoparklar yapılmıştır. Konevi Otoparkı, Zindankale Otoparkı,
Buğday Pazarı altındaki 1.200 araçlık otopark, yine Türkiye’deki en büyük
otopark alanlarından biri olan stadyum alanındaki otopark bunların başlıcalarıdır.

Ben,
tekrar Sayın Tanal’ı Konya’ya özel olarak misafir etmek üzere, etli ekmek ve
tandır kebabı da ikram etmek üzere davet ediyorum. 
Teşekkür
ediyor, hepinize hayırlı akşamlar diliyorum. 
MAHMUT
TANAL (İstanbul) – Sayın Başkan… 
BAŞKAN
– Buyurun Sayın Tanal. 
MAHMUT
TANAL (İstanbul) – 3 sefer “Tanal” diyerek bana sataşmada bulunmuştur. 
BAŞKAN
– Sayın Tanal, açıklama için yerinizden söz veriyorum. 
Buyurun
Sayın Tanal. 
IV.- AÇIKLAMALAR (Devam)
46.- İstanbul Milletvekili Mahmut Tanal’ın, Konya
ilindeki vatandaşların sorunlarının çözülemediğine ilişkin açıklaması
MAHMUT
TANAL (İstanbul) – Teşekkür ediyorum Sayın Başkan, 
Öncelikle
nazik davetiniz için teşekkür ederim. Ben gelmek isterim ama ben şunu söyledim:
Konya çok güzel bir şehrimiz ama Konya’daki vatandaşlarımızın sorunlarının
olduğunu söyledim, bu sorunlarının tam çözülemediğini söyledim. 
Nedir?
Bir: Otopark sorunu var yani yasa uyarınca, İmar Kanunu’nun 37 ve 44’üncü
maddeleri uyarınca belediyelerin ücretsiz toplu otopark yapması gerekirken
yapılmamış bugüne kadar. İki: “İlçelerimizde altyapı sorunu var.” dedim. Üç:
“Oradaki vatandaşımızın, emeklilerin geçim sorunları var.” dedim. Dört: “Orada
istihdam sorunu var.” dedim. Emlak vergilerinin yüksek olduğunu söyledim ve iş
çıkışlarında yoğun bir trafik sorununun olduğunu söyledim ben. Yani bu açıdan,
gerçekten Konya’daki vatandaşlarımızın sosyal aktivite alanları anlamında siz
sadece parktan mı bahsediyorsunuz? Yani bir parkı sosyal aktivite alanı olarak
mı düşünüyorsunuz?
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Tanal.
MAHMUT
TANAL (İstanbul) – Teşekkür ediyorum Sayın Başkanım.
Yani
sosyal aktivite olarak eğer sadece otopark aklınıza geliyorsa… Sayın Başkanım,
siz kaç dönem orada Belediye Başkanlığı yaptınız yani Konyalılar gerçekten AK
PARTİ’ye bugüne kadar hep oy verdi ama gerçekten mağduriyet anlamında da
Türkiye’de en fazla mağdur edilen illerin başında da Konya geliyor. Konyalılar
inşallah bize destek verirlerse bu mağduriyetlerin tamamını gidereceğiz.
Teşekkür
ediyorum, saygılar sunuyorum. (CHP sıralarından alkışlar) 
BAŞKAN
– Teşekkürler Sayın Tanal.
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Sayın
Başkanım, izin verirseniz…
ENGİN
ALTAY (İstanbul) – Böyle bir usul yok Sayın Başkan.
BAŞKAN
– Sayın Akyürek, buyurun. 
47.- Bayındırlık, İmar, Ulaştırma ve Turizm Komisyonu
Başkanı Tahir Akyürek’in, İstanbul Milletvekili Mahmut Tanal’ın yaptığı
açıklamasındaki bazı ifadelerine ilişkin açıklaması
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Şimdi,
tabii, aktivite alanı diye ben hangi cümleyle başladım Mahmut Bey? Bilim
Merkezi, Kelebekler Vadisi gibi hakikaten Türkiye’de marka olmuş alanlardan
bahsettim. 
İstihdam
konusunda da Konya’da sadece organize sanayi ve özel organize sanayi alanında,
merkezde sigortalı çalışan işçi sayısının 100 bine yakın olduğunu ve bunun
özellikle son on beş senede ortaya çıktığını, 15 binlerden 100 bine çıktığını…
MAHMUT
TANAL (İstanbul) - Başkanım, benim söylediklerimle ilgisi yok bunların. 
ENGİN
ALTAY (İstanbul) – Böyle bir usul yok Sayın Başkan, böyle bir usul yok ya.
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Soru var
ama.
Otopark
konusunda da otoparkta toplanan…
ENGİN
ALTAY (İstanbul) – Efendim, siz Konya Milletvekili olarak orada değilsiniz,
Komisyon Başkanı olarak oradasınız.
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Ama
soruyorsunuz. 
MAHMUT
TANAL (İstanbul) – Sormadım ben, sadece “Konya’nın sorunları var.” dedim. 
ENGİN
ALTAY (İstanbul) – Doğru, siz de haklısınız.
BAŞKAN
– Değerli milletvekilleri, Komisyonun süresi var.
Kullanın
siz sürenizi, buyurun. 
BAYINDIRLIK,
İMAR, ULAŞTIRMA VE TURİZM KOMİSYONU BAŞKANI TAHİR AKYÜREK (Konya) – Başkanım,
bir cümle söyleyeceğim: Türkiye’de otopark parası toplanan rakamın birkaç katı
harcamayla otopark yapan illerin başında Konya gelmektedir. İsimlerini de
saydım; Konevi, Zindankale, Buğday Pazarı gibi yerlerin isimlerini de saydım.
Teşekkür
ediyorum tekrar. (AK PARTİ sıralarından alkışlar) 
BAŞKAN
– Teşekkürler değerli milletvekilleri. 
MAHMUT
TANAL (İstanbul) – Başkanım, Başkanım…
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Mustafa Demir ile 70
Milletvekilinin Coğrafi Bilgi Sistemleri ile Bazı Kanunlarda Değişiklik
Yapılması Hakkında Kanun Teklifi (2/2512) ve Bayındırlık, İmar, Ulaştırma ve
Turizm Komisyonu Raporu (S. Sayısı: 161) (Devam)
BAŞKAN
- Birinci bölüm üzerindeki görüşmeler tamamlanmıştır. 
Birleşime
üç dakika ara veriyorum. 
Kapanma Saati: 21.39
DÖRDÜNCÜ OTURUM
Açılma Saati: 21.43
BAŞKAN: Başkan Vekili Mithat SANCAR
KÂTİP ÜYELER: Bayram ÖZÇELİK (Burdur), Rümeysa KADAK (İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 49’uncu Birleşiminin
Dördüncü Oturumunu açıyorum.
161
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon?
Yok. 
Ertelenmiştir.

2’nci
sırada yer alan 66 sıra sayılı Kanun Teklifi’nin görüşmelerine başlayacağız. 
2.- İzmir Milletvekili Binali Yıldırım’ın Türkiye
Cumhuriyeti Hükûmeti ile Kırgız Cumhuriyeti Hükûmeti Arasında Bişkek
Kırgız-Türk Dostluk Devlet Hastanesi Açılması, Ortak İşletilmesi ve Devri ile
Kırgız Cumhuriyeti Vatandaşlarının Türkiye’de Tıp ve Tıpta Uzmanlık Eğitimi
Almasına Dair Anlaşmanın Onaylanmasının Uygun Bulunduğuna Dair Kanun Teklifi
(2/1602) ve Dışişleri Komisyonu Raporu (S. Sayısı: 66) 
BAŞKAN
– Komisyon? Yok. 
Ertelenmiştir.

Bundan
sonra da komisyonun olamayacağı anlaşıldığından, alınan karar gereğince kanun
teklifleri ile komisyonlardan gelen diğer işleri sırasıyla görüşmek için, 30
Ocak 2020 Perşembe günü saat 14.00’te toplanmak üzere birleşimi kapatıyorum. 
Kapanma Saati: 21.44




(x) 161 S. Sayılı Basmayazı tutanağa
eklidir. 




