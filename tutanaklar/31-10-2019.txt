



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 12’nci
Birleşim
 31
Ekim 2019 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Ravza Kavakcı Kan’ın, Parlamentolararası
Birlik Grubu Türk Grubunun 13-17 Ekim tarihleri arasında gerçekleştirilen
141’inci Parlamentolararası Birlik Genel Kurulu toplantısına katılımına ve
katkılarına ilişkin gündem dışı konuşması
2.- İstanbul Milletvekili Mehmet Akif Hamzaçebi’nin, 31 Ekim SODEP’in
kurucu Genel Başkanlığı, SHP Genel Başkanlığı, Başbakan Yardımcılığı, Devlet ve
Dışişleri Bakanlığı görevlerinde bulunan Prof. Dr. Erdal İnönü’nün ölümünün
12’nci yıl dönümüne, düzenlenen çeklerin karşılıksız çıkması hâlinde çek keşide
edenler hakkında hapis cezası uygulamasının kaldırılmasına ilişkin gündem dışı
konuşması
3.- Iğdır Milletvekili Yaşar Karadağ’ın, Millî Eğitim Bakanlığı teftiş
sistemi ile maarif müfettişlerinin sorunlarına ilişkin gündem dışı konuşması

IV.- AÇIKLAMALAR
1.- Balıkesir Milletvekili Fikret Şahin’in, Süleyman Şah Türbesi’nin 22
Temmuz 2015 tarihinde neden Türk topraklarından kaçırıldığını, neden gereken
müdahalenin yapılmayarak IŞİD terör örgütüne teslim edildiğini, Sakarya ilindeki
Tank Palet Fabrikasının kâr garantili ve ihalesiz olarak BMC firmasına
verildiğinin doğru olup olmadığını, ihaleyle verildiyse hangi ihaleyle
verildiğini ve ihale ilanının nerede yayımlandığını, 15 Temmuz şehit ve
gazilerine yardım için kurulan vakfın adresini, yönetim kurulunda kimlerin
olduğunu ve yardım için toplanılan 309 milyon Türk lirasının akıbetini kamuoyu
adına öğrenmek istediğine ilişkin açıklaması
2.- Mersin Milletvekili Ali Cumhur Taşkın’ın, 29 Ekim - 4 Kasım Kızılay
Haftası’na ilişkin açıklaması
3.- İzmir Milletvekili Mehmet Ali Çelebi’nin, uzman erbaşların
mağduriyetinin giderilmesi gerektiğine ilişkin açıklaması
4.- Osmaniye Milletvekili Mücahit Durmuşoğlu’nun, 29 Ekim - 4 Kasım
Kızılay Haftası’na ilişkin açıklaması
5.- Osmaniye Milletvekili İsmail Kaya’nın, 29 Ekim - 4 Kasım Kızılay
Haftası’na ilişkin açıklaması
6.- Edirne Milletvekili Okan Gaytancıoğlu’nun, çiftçilere niçin 2018
yılına ait buzağı desteklemeleri ile sertifikalı tohum kullanım desteğinin
ödenmediğini Tarım ve Orman Bakanından öğrenmek istediğine ilişkin açıklaması
7.- Kahramanmaraş Milletvekili Ali Öztunç’un, Kahramanmaş ili
Dulkadiroğlu ilçesi Denizli köyünün yolunun olmadığına, Elbistan-Darende
yolunun genişletilmediğine, selden zarar gören Elbistan ilçesi Demircilik Mahallesi
Söğütlü Köprüsü’nün tamamlanmadığına ve Göksun ilçesi, Sırmalı Mahallesi Ahmetçik
mezrasındaki evlerde içme suyu sıkıntısı yaşandığına ilişkin açıklaması
8.- Bartın Milletvekili Aysu Bankoğlu’nun, Bartın ili Hasankadı
beldesinde yaşanılan sağlık sorunlarına ilişkin açıklaması
9.- Bursa Milletvekili Nurhayat Altaca Kayışoğlu’nun, Türkiye'nin açık
hava müzelerinden olan Bursa ili İznik ilçesinin tarihî eserlerine yönelik
tahribatın durdurulması için Kültür ve Turizm Bakanını göreve çağırdığına
ilişkin açıklaması
10.- Hatay Milletvekili Serkan Topal’ın, 2018 yılı Sayıştay Raporu’ndaki
tespitlere göre hesap vermeyen kurumların hangileri olduğunu ve sorumlular
hakkında neler yapıldığını öğrenmek istediğine ilişkin açıklaması
11.- Kahramanmaraş Milletvekili İmran Kılıç’ın, 31 Ekim Sütçü İmam’ın
Fransız işgalcilerine karşı ilk kurşunu atışının 100’üncü yıl dönümüne ve
Kahramanmaraş ilinde açılışı yapılan 5’inci Tarım, Gıda ve Hayvancılık Fuarı'na
ilişkin açıklaması
12.- Kocaeli Milletvekili Tahsin Tarhan’ın, Varlık Fonu’nun keyfî hizmet
fonu olarak kullanılmasından vazgeçilmesi gerektiğine ilişkin açıklaması
13.- Kahramanmaraş Milletvekili Sefer Aycan’ın, 31 Ekim Sütçü İmam’ın
Fransız işgalcilerine karşı ilk kurşunu atışının 100’üncü yıl dönümüne ilişkin
açıklaması
14.- Gaziantep Milletvekili İmam Hüseyin Filiz’in, 30 Ekim
Türkiye-Almanya İşgücü Anlaşması’nın 58’inci yıl dönümüne ve ülkelerin
kalkınmasının beşerî sermayeyi oluşturan eğitimli, liyakatli kadrolarla
gerçekleşebileceğine ilişkin açıklaması
15.- Mersin Milletvekili Hacı Özkan’ın, 29 Ekim - 4 Kasım Kızılay
Haftası’na ilişkin açıklaması
16.- Niğde Milletvekili Ömer Fethi Gürer’in, Niğde ili Ulukışla ilçesi,
Beyağıl, Hasangazi, Alihoca, Çifteköy ve Elmalı köylerinde yaşanılan
mağduriyete ilişkin açıklaması
17.- Aksaray Milletvekili Ayhan Erel’in, Aksaray ilinde gerçekleştirilen
toplulaştırma işleminin amacına uygun gerçekleştirilemediğine ilişkin
açıklaması
18.- Afyonkarahisar Milletvekili Burcu Köksal’ın, Afyonkarahisar ili
Dazkırı ilçesi Kızılören ve Darıcılar köylerinde deprem nedeniyle meydana gelen
mağduriyetin giderilmediğine ilişkin açıklaması
19.- İstanbul Milletvekili Sibel Özdemir’in, işsizliğin ülkemizin en
önde gelen sorunlarından olduğuna, kaynak sorununa çözümü vatandaşa yeni
vergiler yüklemekte bulan iktidardan üretim ve istihdam sorununa bütüncül bir
çözüm beklenmediğine ilişkin açıklaması
20.- Düzce Milletvekili Ümit Yılmaz’ın, uygulandığı illerde yatırım ve
istihdam açısından önemli faktör olan istihdam teşvikinin süresinin
uzatılmasını Aile, Çalışma ve Sosyal Hizmetler Bakanından talep ettiklerine
ilişkin açıklaması
21.- Eskişehir Milletvekili Arslan Kabukcuoğlu’nun, Eskişehirlilerin
tarifeli iç hat uçuşlarının Hasan Polatkan Havalimanı’ndan yeniden başlaması
talebine ilişkin açıklaması
22.- Samsun Milletvekili Bedri Yaşar’ın, İstiklal Savaşı, Kore Savaşı ve
Kıbrıs Barış Harekâtı’na katılan muharip gazilerimize şeref aylığı konusunda
yapılan farklı uygulamadan vazgeçilmesi gerektiğine ilişkin açıklaması
23.- Mersin Milletvekili Olcay Kılavuz’un, güvenlik korucularımızın
özlük haklarının iyileştirilmesi gerektiğine ilişkin açıklaması
24.- Adıyaman Milletvekili Abdurrahman Tutdere’nin, kooperatiflerin
piyasaya arz edecekleri tütünlere ilişkin uygulanacak vergi konusunda
çalışmanın ne zaman yapılacağını Adıyaman çiftçisi adına Hazine ve Maliye
Bakanından öğrenmek istediğine ilişkin açıklaması
25.- Kayseri Milletvekili Dursun Ataş’ın, 29 Ekim Cumhuriyet
Bayramı’mızda cumhuriyetimizin kurucusuna hakaretlerde bulunma küstahlığını,
cesaretini gösteren Fatih Tezcan’ı hukuk önüne çıkarmak ve cezalandırmak için
neyin beklendiğini öğrenmek istediğine ve cumhuriyet savcılarını göreve davet
ettiğine ilişkin açıklaması
26.- Kütahya Milletvekili Ali Fazıl Kasap’ın, Kütahya ili Yoncalı Fizik
Tedavi ve Rehabilitasyon Hastanesinin akıbetini öğrenmek istediğine ilişkin
açıklaması
27.- Ordu Milletvekili Cemal Enginyurt’un, PKK’lı teröristlerin tespit
edilip cezalarının verilmesi gerektiği konusunda Cumhurbaşkanına, Adalet
Bakanına ve İçişleri Bakanına seslenmek istediğine ilişkin açıklaması
28.- Malatya Milletvekili Mehmet Celal Fendoğlu’nun, profesyonel
hakemlik sözleşmesi feshedilen Suat Arslanboğa’nın haklarının geri verilmesi
konusunda Türkiye Futbol Federasyonuna seslenmek istediğine ilişkin açıklaması
29.- Adana Milletvekili Ayhan Barut’un, çocuklara ve kadınlara yönelik
her türlü şiddet, ayrımcılık ve gericilikle mücadelede toplumsal farkındalık
yaratılması gerektiğine ilişkin açıklaması
30.- Tekirdağ Milletvekili İlhami Özcan Aygun’un, 1 Kasım Tekirdağ ili
Çorlu, Ergene ve Saray ilçelerinin, 2 Kasım Muratlı ilçesinin düşman işgalinden
kurtarılışının 97’nci yıl dönümüne ilişkin açıklaması
31.- Bursa Milletvekili Atilla Ödünç’ün, kadınlara yönelik şiddetin
kabul edilemez olduğuna ilişkin açıklaması
32.- İzmir Milletvekili Serpil Kemalbay Pekgözegü’nün, cezaevleri
yönetimlerinin insan haklarına saygılı olması konusunda Adalet Bakanını göreve
davet ettiklerine ilişkin açıklaması
33.- İzmir Milletvekili Tamer Osmanağaoğlu’nun, ABD Temsilciler
Meclisinin sözde Ermeni soykırımının tanınmasına ilişkin kararının kabul
edilemez olduğuna ilişkin açıklaması
34.- Amasya Milletvekili Mustafa Levent Karahocagil’in, tarımsal
desteklerin kırsal kalkınmayı esas alacak şekilde yeniden düzenlendiğine
ilişkin açıklaması
35.- Gaziantep Milletvekili Bayram Yılmazkaya’nın, Gaziantep ili
genelinde birçok okulun inşaatı bütçe yetersizliği gerekçesiyle durdurulurken
millet bahçesi için yapılacak milyarlarca liralık israfın vicdanları sızlatıp
sızlatmadığını öğrenmek istediğine ilişkin açıklaması
36.- İzmir Milletvekili Bedri Serter’in, Türkiye tarımının yanlış
politikalarla ithalata bağımlı bırakıldığına ve 27 Ekimde İzmir ili Beydağ
ilçesinde düzenlenen 1’inci Kestane Festivali’ne ilişkin açıklaması
37.- İzmir Milletvekili Dursun Müsavat Dervişoğlu’nun, varlığımızı
korumanın aktif politikaların yanında ihtiyatı da elden bırakmamayı zorunlu
kıldığına, dünya 5’ten büyüktür fakat dünyanın bizim değil 5’in yanında
durduğunun aşikâr olduğuna, dünya kamuoyunda tek adam rejimiyle yönetildiğimize
dair bir algının yayılıp güçlendirildiğine, üzerinde konuşulması gerekenin
sistem ve yönetim anlayışımız olduğuna, 31 Ekim Dünya Tasarruf Günü’ne ilişkin
açıklaması
38.- Mersin Milletvekili Fatma Kurtulan’ın, 1 Kasım Dünya Kobani
Günü’nün 5 kıtada kutlanacağına, kendi toprağına ve yaşam alanına sahip çıkan
Kobani halkının nefes aldığı bu günde Türkiye'nin de dayanışma içinde olması
gerektiğine ilişkin açıklaması
39.- İstanbul Milletvekili Engin Altay’ın, 31 Ekim SODEP’in kurucu Genel
Başkanlığı, SHP Genel Başkanlığı, Başbakan Yardımcılığı, Devlet ve Dışişleri
Bakanlığı görevlerinde bulunan Prof. Dr. Erdal İnönü’nün ölümünün 12’nci yıl
dönümüne, 15 Temmuz şehit ve gazileri için toplanılan 309 milyon Türk lirasının
akıbetini öğrenmek istediklerine ve bu paraların hak edenlere ödenmesini
sağlamak için Türkiye Büyük Millet Meclisini denetim görevini yerine getirmeye
çağırdıklarına ilişkin açıklaması
40.- Denizli Milletvekili Cahit Özkan’ın, bu topraklarda ebediyete kadar
bir ve beraber yaşayacağımızın beyanı olan cumhuriyetimizin ilanını
kutladığına, cumhuriyetimizi yüceltmek ve kurumsallaştırmak adına milletin
ortaya koyduğu irade olan Cumhurbaşkanlığı hükûmet sistemine sahip çıkılması
gerektiğine, Sancaktepe Belediye Başkanı Şeyma Döğücü’nün İngiltere’de uğradığı
saldırıyı kınadıklarına, 30 Ekim Türkiye-Almanya İşgücü Anlaşması’nın 58’inci
yıl dönümüne ilişkin açıklaması
41.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve cumhuriyete sahip çıkmanın
yolunun cumhuriyeti demokrasiyle taçlandırmak olduğuna ilişkin açıklaması
42.- Denizli Milletvekili Cahit Özkan’ın, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
43.- İzmir Milletvekili Dursun Müsavat Dervişoğlu’nun, cumhuriyeti kuran
milletin yaşatmasını da bileceğine ve müsterih olunması gerektiğine ilişkin
açıklaması
44.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine, cumhuriyeti anlamlı kılanın
demokratik niteliği ve özelliği olduğuna ilişkin açıklaması
45.- Mersin Milletvekili Fatma Kurtulan’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve Kürtlerin, Alevilerin,
farklı inanç gruplarının kendisini ifade edebilmesi için cumhuriyetin
demokratikleşmesi gerektiğine ilişkin açıklaması
46.- Denizli Milletvekili Cahit Özkan’ın, İstanbul Milletvekili Engin
Altay’ın yaptığı açıklamasındaki bazı ifadelerine ve ülkemizin bekasıyla ilgili
saldırılara boyun eğilmeyeceğine ilişkin açıklaması
47.- İzmir Milletvekili Dursun Müsavat Dervişoğlu’nun, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması
48.- İstanbul Milletvekili Engin Altay’ın, Denizli Milletvekili Cahit Özkan’ın
yaptığı açıklamasındaki bazı ifadelerine ve Türkiye'ye, Türkiye'nin seçilmiş
Cumhurbaşkanına Avrupa’dan ya da ABD’den gelebilecek her türlü tehdide, kumpasa
karşı AK PARTİ’den önce CHP’nin refleks göstereceğine ilişkin açıklaması
49.- Mersin Milletvekili Fatma Kurtulan’ın, Bilecik Milletvekili Selim
Yağcı’nın HDP grup önerisi üzerinde AK PARTİ Grubu adına yaptığı konuşmasıdaki
bazı ifadelerine ve AKP’nin belediyelere kayyum atayarak bölücülük yaptığına
ilişkin açıklaması
50.- Denizli Milletvekili Cahit Özkan’ın, Mersin Milletvekili Fatma
Kurtulan’ın yaptığı açıklamasındaki bazı ifadelerine ilişkin açıklaması
51.- Mersin Milletvekili Fatma Kurtulan’ın, AKP’nin belediyeleri
usulsüzce yönettiğini söyleyen Ahmet Türk, Selçuk Mızraklı ve Bedia Özgökçe Ertan’ın
yerlerine kayyum atandığına ilişkin açıklaması
52.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve yasama organının yürütme
organının hukuki dayanaktan yoksun uygulamalarını tasdik etme yeri olmadığına
ilişkin açıklaması 
53.- Denizli Milletvekili Cahit Özkan’ın, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
54.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve her sistemin, her devletin
eleştirilecek yanları olabileceğine ilişkin açıklaması
55.- Denizli Milletvekili Cahit Özkan’ın, her zaman doğrunun yanında
yanlışın karşısında olduklarına ilişkin açıklaması
56.- İstanbul Milletvekili Engin Altay’ın, Cumhuriyet Halk Partisinin
işinin iktidarı alkışlamak değil uyarmak, ikaz etmek olduğuna ilişkin
açıklaması
57.- Denizli Milletvekili Cahit Özkan’ın, demokrasilerde siyasi iradenin
alkışı milletten bekleyeceğine ilişkin açıklaması
58.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ilişkin açıklaması
59.- Elâzığ Milletvekili Gürsel Erol’un, Maden ilçesinin afet bölgesi
ilan edilerek bütün olarak değerlendirilmesi gerektiğine ilişkin açıklaması
60.- Elâzığ Milletvekili Sermin Balık’ın, Madenli hemşehrilerinin talep
ve istekleri doğrultusunda hareket edileceğine ilişkin açıklaması
61.- Sakarya Milletvekili Engin Özkoç’un, RTÜK üyesi Faruk Bildirici’nin
üyeliğinin RTÜK Başkanı Ebubekir Şahin’in isteği ve talebi doğrultusunda
düşürüldüğüne ve Türkiye Büyük Millet Meclisinin iradesinin üstündeki bir
iradeyi kabul etmediklerine ilişkin açıklaması
62.- Manisa Milletvekili Erkan Akçay’ın, DAEŞ terör saldırılarına en
fazla maruz kalan ve en etkili mücadeleyi yapan ülkenin Türkiye olduğuna
ilişkin açıklaması
63.- Manisa Milletvekili Erkan Akçay’ın, Siirt Milletvekili Meral Danış
Beştaş’ın yerinden sarf ettiği bazı ifadelerine ilişkin açıklaması
64.- İstanbul Milletvekili İbrahim Özden Kaboğlu’nun, Boğaziçi Kanunu
ile bazı kanunlarda değişiklik yapılmasını öngören kanun teklifi taslağının
Çevre ve Şehircilik Bakanlığı tarafından hazırlanmasının yeni bir yasal
düzenleme olduğuna ve teklifin kabul edilmesi hâlinde İstanbul Boğaz
yönetiminin yetkilerinin Bakanlığa ve Cumhurbaşkanlığına bağlanacağına ilişkin
açıklaması
65.- Sakarya Milletvekili Muhammed Levent Bülbül’ün, Şanlıurfa
Milletvekili Nimetullah Erdoğmuş’un 106 sıra sayılı Kanun Teklifi’nin 1’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
66.- Mersin Milletvekili Fatma Kurtulan’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
67.- Denizli Milletvekili Cahit Özkan’ın, bu ülkede hiç kimsenin
Atatürk’e ve silah arkadaşlarına tahkir ve tezyif edemeyeceğine, hakarette
bulunamayacağına ilişkin açıklaması
68.- Denizli Milletvekili Cahit Özkan’ın, Sakarya Milletvekili Engin
Özkoç’un yerinden sarf ettiği bazı ifadelerine ilişkin açıklaması
69.- Tarım, Orman ve Köyişleri Komisyonu Başkanı Yunus Kılıç’ın, Antalya
Milletvekili Kemal Bülbül’ün 106 sıra sayılı Kanun Teklifi’nin 5’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
70.- Sakarya Milletvekili Muhammed Levent Bülbül’ün, Bursa Milletvekili
Ahmet Kamil Erozan’ın 106 sıra sayılı Kanun Teklifi’nin 6’ncı maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
71.- İzmir Milletvekili Dursun Müsavat Dervişoğlu’nun, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
72.- Denizli Milletvekili Cahit Özkan’ın, Barış Pınarı Harekâtı’yla
ortaya konulan kararlılığın milletimizin bekası için ortaya konulmuş bir
kararlılık olduğuna ilişkin açıklaması

V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Mersin Milletvekili Zeki Hakan Sıdalı ve
milletvekilleri tarafından, ülkemizin narenciye üretimi konusunda hem sofralık hem
de endüstriyel pazarda yer alan büyük fırsatları yakalayabilmesi, dinamik
üretim ve pazarlama planlamalarıyla ihracat gelirlerini artırabilmesi, yeni
pazarlara ulaşılabilmesi ve rekabet gücünü artırarak bulunduğu pazarda söz
sahibi olabilmesi için gerekli çözümlerin araştırılması amacıyla 30/10/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 31 Ekim 2019 Perşembe
günkü birleşiminde yapılmasına ilişkin önerisi
2.- HDP Grubunun, Diyarbakır Milletvekili Semra Güzel ve arkadaşları
tarafından, HDP'li belediye başkanlarının görevden alınmasına gerekçe
gösterilen iddiaların doğruluğunun araştırılması amacıyla 31/10/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 31 Ekim 2019 Perşembe günkü
birleşiminde yapılmasına ilişkin önerisi
3.- CHP Grubunun, Türkiye Büyük Millet Meclisi Gündemi’nin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
Elâzığ’ın Maden ilçesinin heyelan riskli alanlarının tespiti ve çözüm
yollarının belirlenmesi amacıyla verilmiş olan (10/1475) esas numaralı Meclis
Araştırması Önergesi’nin ön görüşmelerinin, Genel Kurulun 31 Ekim 2019 Perşembe
günkü birleşiminde yapılmasına ilişkin önerisi

VI.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) 
2.- Türkiye Büyük Millet Meclisi Başkanı Tekirdağ Milletvekili Mustafa
Şentop’un Kullanılmış Yakıt İdaresinin ve Radyoaktif Atık İdaresinin Güvenliği
Üzerine Birleşik Sözleşmeye Türkiye Cumhuriyeti’nin Beyanlarla Birlikte
Katılmasının Uygun Bulunduğuna Dair Kanun Teklifi (2/1801) ve Dışişleri Komisyonu
Raporu (S. Sayısı: 88) 
3.- Türkiye Büyük Millet Meclisi Başkanı İzmir Milletvekili Binali Yıldırım’ın
Türkiye Cumhuriyeti Hükümeti ile Uluslararası Tarımsal Kalkınma Fonu (IFAD)
Arasında IFAD Ülke Ofisi-Doğu Avrupa ve Orta Asya Merkezi Kurulmasına İlişkin
Ev Sahibi Ülke Anlaşmasının Onaylanmasının Uygun Bulunduğuna Dair Kanun Teklifi
(2/1541) ile Tarım, Orman ve Köyişleri Komisyonu ve Dışişleri Komisyonu Raporları
(S. Sayısı: 53)

VII.- SATAŞMALARA İLİŞKİN KONUŞMALAR
1.- Denizli Milletvekili Cahit Özkan’ın, Siirt Milletvekili Meral Danış
Beştaş’ın 106 sıra sayılı Kanun Teklifi’nin birinci bölümü üzerinde HDP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
2.- Siirt Milletvekili Meral Danış Beştaş’ın, Denizli Milletvekili Cahit
Özkan’ın sataşma nedeniyle yaptığı konuşması sırasında Halkların Demokratik
Partisine sataşması nedeniyle konuşması
3.- Denizli Milletvekili Cahit Özkan’ın, Ordu Milletvekili Mustafa
Adıgüzel’in 106 sıra sayılı Kanun Teklifi’nin 3’üncü maddesiyle ilgili önerge
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
4.- Kocaeli Milletvekili Haydar Akar’ın, Denizli Milletvekili Cahit
Özkan’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması

VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi Bilgiç’in,
milletimizin, halkımızın temsilcisi olan Meclis çatısı altındaki her
milletvekilinin topluma örnek olması gerektiğine, eleştirilerde bulunulurken
üsluba ve sözün sınırlarına riayet edilmesini rica ettiğine ilişkin konuşması

31 Ekim 2019 Perşembe
BİRİNCİ OTURUM
Açılma Saati: 14.02
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Bayram
ÖZÇELİK (Burdur)
-----0-----
BAŞKAN
– Türkiye Büyük Millet Meclisinin 12’nci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce 3 sayın milletvekiline gündem dışı söz vereceğim.
Gündem
dışı ilk söz, 141’inci IPU Genel Kurulunda yapmış olduğu çalışmalar ve
görüşmelerle ilgili bilgi vermek için söz isteyen İstanbul Milletvekili Ravza
Kavakcı Kan’a aittir.
Buyurun
Sayın Kan. (AK PARTİ sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Ravza Kavakcı Kan’ın, Parlamentolararası
Birlik Grubu Türk Grubunun 13-17 Ekim tarihleri arasında gerçekleştirilen
141’inci Parlamentolararası Birlik Genel Kurulu toplantısına katılımına ve
katkılarına ilişkin gündem dışı konuşması
RAVZA
KAVAKCI KAN (İstanbul) – Sayın Başkan, değerli milletvekilleri; Gazi
Meclisimizi saygıyla selamlıyorum. 
Bugün,
Başkanlığını yürütmekte olduğum Parlamentolar Arası Birlik Komisyonunun 13-17
Ekim tarihleri arasında Sırbistan’ın başkenti Belgrad’da gerçekleşen 141’inci
Parlamentolar Arası Birlik Genel Kurulu toplantısına katılımı ve katkılarıyla
alakalı Genel Kurula bilgi arz etmek istedim. 
Malumunuz
olduğu üzere, Parlamentolar Arası Birlik, kısa adıyla PAB bağımsız devlet
parlamentolarının temsilcilerinden oluşan, hâlen 179 ülkenin parlamentolarının
üyesi olduğu, Birleşmiş Milletlere paralel olarak çalışan, 1889’da, Birleşmiş
Milletlerden çok önce kurulmuş bir kuruluştur. Genel merkezi Cenevre’de olan
Parlamentolar Arası Birlik, 7 milyarı aşan dünya nüfusunun 6,5 milyardan
fazlasını temsil etmektedir. Parlamentolararası Birlik Genel Kurulu senede 2
sefer toplanmaktadır, aynı yıl içerisindeki Genel Kurul toplantıları 1 sefer
Cenevre’de, diğer sefer de ev sahibi üye bir ülkede yapılmaktadır. Bu yılın
2’nci PAB Genel Kurulu Sırbistan’ın Belgrad şehrinde 13-17 Ekim tarihleri
arasında gerçekleştirilmiştir. 
141’inci
PAB Genel Kurulunda ülkemiz, Sayın Meclis Başkanımız Mustafa Şentop
Beyefendi’nin riyasetlerinde Mecliste grubu olan bütün partilerden oluşan
Parlamentolar Arası Birlik Komisyonu üyesi 9 milletvekilimiz tarafından temsil
edilmiştir. PAB Türk Grubumuz, kadın ve genç temsili açısından ve siyasi temsil
çeşitliliği açısından da Parlamentolar Arası Birlik Genel Kurulunda Başkanlık
Divanı ve üye ülkeler tarafından takdir edilmektedir. 
141’inci
Genel Kurulda, gündeme damgasını vuran 2 acil gündem maddesi görüşüldü. İlki,
bizim de üyesi olduğumuz coğrafi grup olan On İki Artı Grubunun Fransa
liderliğinde, Türkiye’nin sınırlarını tehdit etmekte olan terör örgütlerinden
bölgeyi temizlemek ve Suriyeli misafirlerimize güvenli bölge oluşturmayı
hedefleyen Barış Pınarı Operasyonu aleyhine verilmiş olan acil gündem maddesi
teklifiydi. İkincisi de buna karşılık Türkiye’nin, Fransa özelinde bazı Batı
ülkelerinin terörle mücadele ve terör örgütlerine destek hususunda çifte
standartlar içeren davranışlarıyla alakalı verdiği acil gündem maddesi
teklifiydi. Türkiye tarafından stratejik bir kararla, son anda bizzat Sayın
Meclis Başkanımız tarafından sunulmuş olan acil gündem maddesi teklifi
sayesinde, Barış Pınarı Operasyonu aleyhinde verilmiş olan acil gündem
maddesinin gündeme alınmaması yönünde Genel Kurulda oylama neticelendi. Böylece
Türkiye lehinde büyük bir diplomatik zafer kazanılmış oldu. 
Sayın
Başkan, saygıdeğer milletvekilleri; Parlamentolar Arası Birliğin 141’inci Genel
Kurulunda Türkiye’nin toplantının seyrini değiştiren girişiminin başarısı
arkasında Sayın Meclis Başkanımızın riyasetinde yapılan girişimlerin yanı sıra
kıymetli heyet üyelerimizin de katkıları büyük rol oynadı. Parlamentolar Arası
Birlik Komisyonumuzun Meclisimizde grubu bulunan 5 partiyi temsil eden 9
üyesinin 8’i, bu meselede büyük bir beraberlik sergileyerek ülkemizin
aleyhindeki önergenin geçmesine engel oldular, en güzel şekilde ülkemizi temsil
ettiler. 
Bu
vesileyle Parlamentolar Arası Birlik Komisyonu Başkanı sıfatıyla, tekrar siz
saygıdeğer milletvekillerimiz ve milletimiz huzurunda Komisyonumuzun Adalet ve
Kalkınma Partisi, Cumhuriyet Halk Partisi, Milliyetçi Hareket Partisi ve İYİ
PARTİ temsilcilerine şükranlarımı sunuyorum ülkemize karşı sergilenmiş olan
hasmane tavır karşısında sergiledikleri duruştan dolayı. Kıymetli PAB Türk
Grubu üyelerimiz birlikten kuvvet doğduğunu, haklı olmanın insanı güçlü
kıldığını, mesele memleket olduğunda gerisinin teferruat olduğunu siyasetüstü
bir millî duruş sergileyerek dünya ülkelerinin temsilcileri huzurunda tekrar
göstermiş oldular. 
(Mikrofon
otomatik cihaz tarafından kapatıldı) 
BAŞKAN
– Sayın Kan, sözlerinizi tamamlayın lütfen. 
RAVZA
KAVAKCI KAN (Devamla) - Bu vesileyle Türkiye Büyük Millet Meclisimizin 600
üyesinin grubumuzun tabii üyeleri olduğunu ve daima katkı ve önerilerinize açık
olduğumuzu ifade etmek isterim. 
Ayrıca,
hafta sonu KEFEK, Birleşmiş Milletler Kadın Komisyonu ve Parlamentolar Arası
Birlik ortaklığında İstanbul’da yapılacak olan Siyasette Kadın Çalıştayı’na
kadın-erkek bütün milletvekillerimizi davet ettiğimizi tekrar bu kürsüden ifade
etmek isterim. 
Sözlerimi
tamamlarken Barış Pınarı Operasyonu’nda hem vatanımız hem de mazlum insanlar
için mücadele eden kahraman Mehmetçiklerimize Allah’tan muvaffakiyetler
diliyor, şehitlerimizi rahmet ve minnetle yâd ediyorum, Gazi Meclisimizi ve
milletimizi saygı ve hürmetle selamlıyorum.
Teşekkür
ederim Başkanım. (AK PARTİ sıralarından alkışlar)
BAŞKAN
– Gündem dışı ikinci söz, karşılıksız çeklere verilen hapis cezaları hakkında
söz isteyen İstanbul Milletvekili Mehmet Akif Hamzaçebi’ye aittir. 
Buyurun
Sayın Hamzaçebi. (CHP sıralarından alkışlar)
2.- İstanbul Milletvekili Mehmet Akif Hamzaçebi’nin, 31 Ekim SODEP’in
kurucu Genel Başkanlığı, SHP Genel Başkanlığı, Başbakan Yardımcılığı, Devlet ve
Dışişleri Bakanlığı görevlerinde bulunan Prof. Dr. Erdal İnönü’nün ölümünün
12’nci yıl dönümüne, düzenlenen çeklerin karşılıksız çıkması hâlinde çek keşide
edenler hakkında hapis cezası uygulamasının kaldırılmasına ilişkin gündem dışı
konuşması
MEHMET
AKİF HAMZAÇEBİ (İstanbul) – Sayın Başkan, değerli milletvekilleri; konuşmama
başlarken Türkiye’ye yıllarca bilim alanında büyük hizmetler vermiş, mütevazı
kişiliği, nezaketi ve dürüstlüğüyle örnek devlet adamı olmayı başarabilmiş,
eski Genel Başkanlarımızdan Profesör Doktor Sayın Erdal İnönü’yü ölüm yıl
dönümünde rahmetle anıyorum, Allah’tan rahmetler diliyorum. (CHP ve İYİ PARTİ
sıralarından alkışlar) 
Değerli
arkadaşlar, bugün gündeme getirdiğim konu, düzenlenen çeklerin karşılıksız
çıkması hâlinde çek keşide edenler hakkında önce idari para cezası, bu idari
para cezasının da süresinde ödenmemesi nedeniyle cezanın hapse dönüşmesine
ilişkin uygulamanın kaldırılması, konumuz budur. Buna ilişkin bir kanun teklifini
Türkiye Büyük Millet Meclisi Başkanlığına vermiş bulunuyorum. 
Düzenleme,
vermiş olduğum kanun teklifinin gerekçesi şunlardan oluşuyor: Birincisi,
Anayasa’mızın 38’inci maddesine 2001 yılında eklenmiş olan bir fıkrayla
“ekonomik suça ekonomik ceza” anlayışı benimsenmiştir. 38’inci maddenin ilgili
fıkrasına göre, hiç kimse yalnızca sözleşmeden doğan bir yükümlülüğünü yerine
getirmemiş olmaktan dolayı özgürlüğünden mahrum bırakılamaz. Anayasa’mızın bu
hükmü, Avrupa İnsan Hakları Sözleşmesi’ne Ek 4 Numaralı Protokol’ün 1’inci
maddesinin de amir hükmüdür. Söz konusu ek protokol, Türkiye tarafından 1992
yılında imzalanmış ve 1994 yılında da Türkiye Büyük Millet Meclisi tarafından
onaylanmıştır. Esasen, Anayasa’nın söz konusu 38’inci madde hükmü, anılan ek
protokolün hükmünün iç mevzuata, Anayasa’ya taşınmasından başka bir şey
değildir. 
2012
yılına kadar Türkiye’de, düzenlenen çeklerin karşılıksız çıkması hâlinde hapis
cezası müeyyidesi vardı; 2012 yılında yapılan bir düzenlemeyle karşılıksız
çekte hapis cezası uygulaması kaldırıldı. O zaman Sayın Cumhurbaşkanımız
Başbakandı, şöyle bir demeç de vermişti: “Artık çek borcundan dolayı kimse
cezaevine girmeyecek. Cezaevine girmeyecek ama on yıl süreyle hiçbir yerde çek
karnesi alamayacak.” diye devam eden cümleleri vardı Sayın Erdoğan’ın. 
2012-2016
dönemi, çekte hapis cezasının olmadığı dönemdir. 2016 yılında tekrar eski
uygulamaya dönülmek suretiyle, karşılıksız çekte hapis cezası uygulanmaya
başladı. Şimdi, ben rakamlara baktım; acaba bu düzenleme istenen sonucu vermiş
mi ya da çekte hapis cezasının kalkmış olduğu dönemde karşılıksız çekte bir
patlama mı olmuş diye. Rakamlar bana böyle bir şeyi göstermiyor yani
karşılıksız çekte hapis cezasının olmadığı 2012-2016 döneminde çeklerde bir
patlama yok arkadaşlar. Karşılıksız çek sayısı ne zaman artıyor? Ekonomik kriz
dönemlerinde artıyor. İnsanlar, esnaf, iş adamı, tüccar, çek düzenleyenler
geleceğe güvenerek, gelecekte ekonominin iyi olacağı varsayımıyla çek
düzenliyor; birden bir ekonomik krizle karşılaşıyor çekini ödeyemiyor,
satışlarını yapamıyor çünkü. İflas eden şirketleri biliyoruz, zor duruma düşen
esnafı biliyoruz. Öte yandan, kendisinin almış olduğu çeki, çeki veren kişi
ödemediği için kendisi de diğer tarafa taahhüdünü yerine getiremiyor. Siyasal
Bilgiler Fakültesi 1’inci sınıfta bizim hocamız bize bir şey söylemişti,
borçlar hukuku hocası Profesör Doktor Safa Reisoğlu, Allah selamet versin:
“Borçtan şahıs ile sorumluluk yoktur. Kimse borcunu ödemediğinden dolayı hapse
atılamaz.” Çek bir sözleşmeden doğan belgedir, bir karşılıklı ticari sözleşme
vardır; bu sözleşme yazılı olabilir, şifahi olabilir, bu sözleşmenin gereğinin
yerine getirilmemesi nedeniyle kimse hapse konulamaz.
Şöyle
bir tablo göstereceğim size: Şu kırmızı çizgi -eğri- karşılıksız çeki
gösteriyor. Şurada yıllar var, 2002 yılından 2019’a kadar yılları görüyoruz.
Karşılıksız çekin zirve yaptığı dönemler, ekonomik kriz dönemleri. 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Hamzaçebi.
MEHMET
AKİF HAMZAÇEBİ (Devamla) – Tamamlıyorum Sayın Başkan. Teşekkür ederim.
Bakın,
şu en zirveye çıktığı dönem, karşılıksız çek tutarının gayrisafi yurt içi
hasılaya oranı yüz binde 23’tür, bu yıl 2009 yılıdır. Büyüme de aşağı inmiş
durumda, büyüme yüzde eksi 4,7. Büyüme varsa karşılıksız çek miktarı azalıyor,
büyüme yoksa karşılıksız çek tutarı ve miktarı sayısal olarak artıyor. Bakın,
şu ceza olmayan dönem, 2002-2016 dönemi, burada anlamlı bir artış görmüyorum
karşılıksız çek sayısında; ne zaman kriz var o zaman artıyor. 2011 öncesinde
ceza var; karşılıksız çekler hem sayısal hem tutar olarak olağanüstü
seviyelerde. Sürekli yargı reform paketlerini görüşüyoruz. Gelin, ikinci yargı
reformu paketine bunu dâhil edelim, karşılıksız çekte hapis cezasını kaldıralım
değerli arkadaşlar. Dolandırıcıları ayrıca cezalandıralım, bu ayrı bir konu.
Teşekkür
ediyorum, saygılar sunuyorum. (CHP sıralarından alkışlar)
BAŞKAN
– Gündem dışı üçüncü söz, Millî Eğitim Bakanlığı maarif müfettişlerinin
sorunları hakkında söz isteyen Iğdır Milletvekili Yaşar Karadağ’a aittir.
Buyurun
Sayın Karadağ. (MHP sıralarından alkışlar)
3.- Iğdır Milletvekili Yaşar Karadağ’ın, Millî Eğitim Bakanlığı teftiş
sistemi ile maarif müfettişlerinin sorunlarına ilişkin gündem dışı konuşması
YAŞAR
KARADAĞ (Iğdır) – Sayın Başkan, saygıdeğer milletvekilleri; Millî Eğitim
Bakanlığı teftiş sistemi ve maarif müfettişlerinin sorunları üzerine gündem
dışı konuşma yapmak için söz almış bulunmaktayım. Gazi Meclisimizi saygıyla
selamlıyorum. 
Saygıdeğer
milletvekilleri, bir milletin geleceği yeni nesillerini nasıl yetiştirdiğine
bağlıdır. Bu nedenle, Anayasa’mızın 24’üncü ve 42’nci maddelerinde ülkemizdeki
tüm eğitim öğretim faaliyetlerinin devletin gözetimi ve denetimi altında
yapılacağı hükme bağlanmıştır. Ülkemizde tüm eğitim kurumlarının denetimi MEB
maarif müfettişlerince yürütülmektedir. Bu denli önemli bir sorumluluğu olan
MEB teftiş sistemi son sekiz yılda 4 kez değiştirilmiş ancak bir türlü doğru
bir yapıya kavuşturulamamıştır. 2016 yılında yapılan son değişiklikle,
müfettişler arasından mülakatla seçilen 475 müfettiş Bakanlık maarif müfettişi
olarak atanmış, kalan müfettişler ise şahsa bağlı kadrolarda illerde
bırakılmıştır. Bu mülakatın hukuki olmadığına yönelik onlarca iptal davası
açılmış, dava Danıştay İdari Dava Daireleri Kurulunda neticelenmiş ve mülakatın
tüm sonuçlarıyla birlikte iptaline karar verilmiştir ancak Millî Eğitim
Bakanlığı bu yargı kararını uygulamamıştır, Teftiş Kurulundaki muamma hâlen
devam etmektedir. 
Millî
Eğitim Bakanlığında, mevcut durumda hukuki durumları tartışılır 498 Bakanlık
müfettişi çalışmaktadır. Bakanlığın sadece kendi bünyesinde 60 bin civarında
resmî kurum ve 1 milyonu aşkın personeli bulunmaktadır. Ayrıca Bakanlığa bağlı
özel öğretim kurumları da dikkate alındığında, 80 bin civarında kurumun 498
müfettişle denetlenmesi mümkün değildir. 
Denetimin
olmadığı yerde, devletin koyduğu kuralların bazı kesimlerce ihlal edileceği
açıktır. Nitekim, yeterli denetim olmadığı için kaçak dershaneler, kaçak
kurslar, kaçak etütler, anaokulları, kaçak öğrenci yurtları faaliyetlerine
devam etmektedir. Ayrıca, devletin resmî eğitim kurumlarında da yeterli
rehberlik ve denetim yapılmamaktadır. Denetimsizliğin ağır sonuçlar doğurduğu
ortadadır. Ne üzücüdür ki denetim, ancak kötü olaylar yaşandığında
hatırlanmaktadır. Denetim, sadece bir yurtta yangın çıkıp çocuklarımız yanarak
öldüğünde, kaçak bir kursta çocuklarımız istismara uğradığında, bir okulda
çocuklarımız şiddete maruz kaldığında, bir öğretmen öğrencisi tarafından
yaralandığında, küçük bir yavrumuz serviste unutulup öldüğünde akla
gelmektedir. 
Saygıdeğer
milletvekilleri, eğitim kurumlarının denetim ihtiyacı varken mesleki tecrübeye
sahip müfettişlerimizden sadece 498’inin çalıştırılıp 1.500 civarındaki maarif
müfettişinin bu kapsama alınmaması, şahsa bağlı kadroyla il millî eğitim
müdürlükleri bünyesinde bekletilmesi izah edilemez bir durumdur. Millî Eğitim
Bakanlığı 2018 yılı Sayıştay Denetim Raporu’nda MEB teftiş sistemindeki
başarısızlık alenen ortaya konulmuştur, 498 müfettişle yeterli denetim
yapılmadığı belirtilmiştir. Denetim raporunda teftiş sisteminin istikrarlı bir
yapıya ve yeterli kapasiteye kavuşturulması gerektiği özellikle vurgulanmıştır.
Devlet denetim görevini ihmal ederse bunun ülkemiz açısından telafi
edilemeyecek sonuçlar doğuracağı açıktır. Konunun ciddiyetine binaen, şahsa
bağlı kadroyla illerde bekletilmekte olan 1.500 maarif müfettişinin ivedilikle
diğer meslektaşları gibi maarif müfettişliği kadrolarına geçirilmeleri
gerekmektedir. 
(Mikrofon
otomatik cihaz tarafından kapatıldı) 
BAŞKAN
– Sayın Karadağ, sözlerinizi tamamlayın lütfen.
YAŞAR
KARADAĞ (Devamla) – Bakanlık teftiş sisteminin bir an önce istikrarlı bir
yapıya kavuşturulması şarttır. Bunun için Millî Eğitim Bakanlığınca derhâl bir
kadro ihdası yapılarak hazırlanacak kararnamenin Cumhurbaşkanlığına sunulması
elzemdir. 
Saygıdeğer
milletvekilleri, müesses nizamın kurmuş olduğu sömürü düzeninde emperyalist
güçler sadece ülkelerin yer altı, yer üstü kaynaklarını sömürmüyorlar, aynı
zamanda ülkelerin insan kaynaklarını da sömürüyorlar. Bundan dolayı, bizim,
ülke olarak mutlaka ve mutlaka insan kaynaklarımıza sahip çıkmamız lazım ve
bunların eğitimiyle ilgili alınacak kararları ivedilikle hayata geçirmemiz
lazım. 
Gazi
Meclisimizi saygıyla selamlıyorum. (MHP sıralarından alkışlar) 
BAŞKAN
– Sayın Karadağ, teşekkür ediyorum.
Sayın
milletvekilleri, şimdi, sisteme giren ilk 30 milletvekiline yerlerinden birer
dakika süreyle söz vereceğim. Bu sözlerin ardından da Sayın Grup Başkan
Vekillerinin söz taleplerini karşılayacağım.
CEMAL
ENGİNYURT (Ordu) – Sisteme 30 kişi girmemişse ben de girebilir miyim Başkanım?
BAŞKAN
- Değerli arkadaşlar, hâlihazırda 27 milletvekili arkadaşımız sisteme girmiş, 3
arkadaşımız daha sisteme girerse onların da söz taleplerini karşılayacağım,
toplam 30 olacak.
Sayın
Şahin, buyurun.
IV.- AÇIKLAMALAR
1.- Balıkesir Milletvekili Fikret Şahin’in, Süleyman Şah Türbesi’nin 22
Temmuz 2015 tarihinde neden Türk topraklarından kaçırıldığını, neden gereken
müdahalenin yapılmayarak IŞİD terör örgütüne teslim edildiğini, Sakarya
ilindeki Tank Palet Fabrikasının kâr garantili ve ihalesiz olarak BMC firmasına
verildiğinin doğru olup olmadığını, ihaleyle verildiyse hangi ihaleyle
verildiğini ve ihale ilanının nerede yayımlandığını, 15 Temmuz şehit ve
gazilerine yardım için kurulan vakfın adresini, yönetim kurulunda kimlerin
olduğunu ve yardım için toplanılan 309 milyon Türk lirasının akıbetini kamuoyu
adına öğrenmek istediğine ilişkin açıklaması
FİKRET
ŞAHİN (Balıkesir) – Teşekkür ederim Sayın Başkan.
Kamuoyunun
cevaplarını merak ettiği birkaç soruyu dile getirmek istiyorum. 
İlk
sorum şu olacak: Süleyman Şah Türbesi 22 Temmuz 2015 tarihinde neden Türk
topraklarından kaçırılmış ve neden gereken müdahale yapılmamış ve IŞİD terör
örgütüne teslim edilmiştir?
İkinci
sorum: Sakarya’da ordumuza ait Tank Palet Fabrikası hangi ihaleyle BMC
firmasına verilmiştir? İhale ilanı nerede yayınlanmıştır? Tank Palet
Fabrikasının kâr garantili, ihalesiz olarak BMC firmasına verildiği doğru
mudur?
Üçüncü
sorum ise şu olacak: 15 Temmuz şehit ve gazilerimize yardım için kurulan vakfın
adresi nedir? Yönetim kurulunda kimler vardır? Yardım için toplanan 309 milyon
lira ne olmuştur? Harcandıysa kimlere harcanmıştır? Bunları kamuoyu adına
soruyorum.
Teşekkür
ederim.
BAŞKAN
– Sayın Taşkın, buyurun.
2.- Mersin Milletvekili Ali Cumhur Taşkın’ın, 29 Ekim - 4 Kasım Kızılay
Haftası’na ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
29
Ekim-4 Kasım tarihleri Kızılay Haftası olarak kutlanmaktadır. Kurulduğu 1868
yılından bu yana, toplumsal dayanışmayı sağlamak, sosyal refahın gelişmesine
katkıda bulunmak, yoksul ve muhtaç insanlara barınma, beslenme ve sağlık
yardımlarını ulaştırmak için önemli görevler üstlenen Türk Kızılayı, kan, afet,
uluslararası yardım, göç ve mülteci hizmetleri, sosyal hizmetler, sağlık,
ilkyardım, eğitim, gençlik alanlarında faaliyet yapmaktadır.
Kızılayın
hayati öneme sahip faaliyetlerinin başında kan hizmetleri gelmektedir.
Ülkemizin ihtiyacı olan kanın tamamını gönüllü ve sürekli bağışlardan
karşılamayı hedeflemektedir. Kızılay, ülke çapında yaygınlaştırdığı afet
müdahale ve afet lojistik sistemleriyle, başarılı çalışmalarıyla dünyanın en
iyi afet örgütlenmelerinden birine sahip yüz akı, millî bir kurumumuzdur diyor,
Genel Kurulu saygıyla selamlıyorum. 
BAŞKAN
– Sayın Çelebi...
3.- İzmir Milletvekili Mehmet Ali Çelebi’nin, uzman erbaşların
mağduriyetinin giderilmesi gerektiğine ilişkin açıklaması
MEHMET
ALİ ÇELEBİ (İzmir) – Teşekkürler Sayın Başkan.
Soru
önergeme Millî Savunma Bakanlığı tarafından 9 Ocak 2019 tarihinde verilen
cevapta, uzman erbaşların kadroya alınmalarına ilişkin çalışma olmadığı Bakan
Hulusi Akar imzasıyla belirtilmiştir. Bir haberde Sayın Vekil İzzet Ulvi Yönter
“Uzman çavuşlara kadro yolda” demecini vermiş, Cumhuriyet Halk Partisinin
tavrını tutarsız bulduğunu söylemiştir. Asıl tutarsızlık buradadır; Bakan ayrı
söylüyor, iktidar partisinin ortağının vekili ayrı konuşuyor.
Cumhuriyet
Halk Partisi olarak bizim teklifimiz mayıstan beri Komisyonda. Kadro diyoruz,
6000 sayılı Kanun’un mağdurlarının sorunlarını çözelim diyoruz, 3600 gösterge
diyoruz, zatî tabanca, kadro görevi dışında çalıştırmama, doğu görev
sürelerinin adil düzenlenmesi, orduevi diyoruz. Oradan kuru kuruya selam değil,
Gazi Meclisimizden uzman erbaşlarımıza kanunla selam verelim diyorum. 
Saygılar
sunuyorum. 
BAŞKAN
– Sayın Durmuşoğlu…
4.- Osmaniye Milletvekili Mücahit Durmuşoğlu’nun, 29 Ekim - 4 Kasım
Kızılay Haftası’na ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkanım. 
29
Ekim-4 Kasım tarihleri Kızılay Haftası olarak kutlanmaktadır. Yüz elli bir
yıllık bir geçmişe uzanan Kızılay, sadece ülkemizde değil, sınırlarımızı aşan,
gönül coğrafyamızı dolaşan, mazlumlara ulaşan hayır ve yardım kuruluşudur. Son
on yılda, 138 farklı ülkede doğal ve insan kaynaklı afetlere müdahale etmiş, ihtiyaç
sahiplerinin barınma ve beslenme gibi temel ihtiyaçlarını karşılamış, kırmızı
hilalimizi tüm insanlığın yüreğine sevgiyle fedakârlıkla kazımıştır. Dünyanın
neresinde bir dram varsa orada olmuştur.
Cumhurbaşkanımız
Sayın Recep Tayyip Erdoğan önderliğinde, AK PARTİ olarak bu güzide kurumumuzun
yurt içindeki ve yurt dışındaki tüm çalışmalarına destek vermeyi nasıl
sürdürdüysek bundan sonra da aynı şekilde sürdürmeye devam edeceğiz.
1868’den
beri gece gündüz demeden çalışan Kızılaya bugüne kadar emek vermiş, yardım
etmiş herkese teşekkür ediyor, Kızılayımızın yardım çalışmaları sırasında
hayatını kaybeden tüm şehitlerimize Cenab-ı Allah’tan rahmet diliyor, Genel
Kurulu saygıyla selamlıyorum. 
BAŞKAN
– Sayın Kaya…
5.- Osmaniye Milletvekili İsmail Kaya’nın, 29 Ekim - 4 Kasım Kızılay
Haftası’na ilişkin açıklaması
İSMAİL
KAYA (Osmaniye) – Teşekkürler Sayın Başkanım. 
Türk
Kızılayı Osmanlı Yaralı ve Hasta Askerlere Yardım Cemiyeti adıyla 1868 yılında
kurulmuştur. İnsan hayatını ve sağlığını korumak, insanlar arasındaki
karşılıklı anlayışı, sevgi ve saygıyı geliştirmek amacıyla hizmetlerini
sürdüren Türk Kızılayımız, dünyanın en önde gelen kuruluşları arasında yer
almaktadır; yüz elli yıllık bilgi birikimi ve tecrübesiyle aziz milletimizin
yardımlaşma ve dayanışma kültürünü tüm dünyaya yansıtmaktadır.
Türk
Kızılayının gücünü ve itibarını yardımlarımızla ve desteklerimizle yükseltmek
için çalışmak, kendi vatandaşlarımıza, kardeşlerimize ve tüm insanlığa hizmet
etmek demektir.
Bugüne
kadar olduğu gibi, bundan sonra da ülkemizi en iyi şekilde temsil edeceğine
inandığım Kızılay Haftası’nı kutluyor, aziz milletimizi, tüm gönüllü
kardeşlerimizi bu güzide kuruluşumuzu desteklemeye davet ediyor, Genel Kurulu
saygıyla selamlıyorum. 
BAŞKAN
– Sayın Gaytancıoğlu…
6.- Edirne Milletvekili Okan Gaytancıoğlu’nun, çiftçilere niçin 2018
yılına ait buzağı desteklemeleri ile sertifikalı tohum kullanım desteğinin
ödenmediğini Tarım ve Orman Bakanından öğrenmek istediğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Tarım
Bakanına bir daha soruyorum: Türkiye’de hayvancılık can çekişirken siz hâlâ
2018 yılının buzağı desteklerini ödemiyorsunuz. Neden yandaşlarınıza gelince
cömert davranıyorsunuz da sıra çiftçiye gelince hiç oralı bile olmuyorsunuz?
Çiftçimiz ne kadar borçlu biliyor musunuz? 
Aynı
şekilde, 2018 yılının sertifikalı tohumluk desteklerini de ödemediniz. Çiftçiye
“Sertifikalı tohumluk kullan, yüksek verim alırsın.” diyorsunuz ama iş
desteklemeyi ödemeye gelince para mı bitiyor? Dünyanın en pahalı mazotunu,
gübresini, yemini, tarım ilacını, elektriğini Türk çiftçisi kullanıyor. 2020
yılına iki ay kaldı, siz hâlâ 2018’in desteklerini ödemiyorsunuz. Çok merak
ediyorum, çiftçiye bir gareziniz mi var? Çiftçi, alın terinin karşılığını yani
hak ettiği desteği neredeyse iki yıldır alamıyor. Rahat mısınız merak ediyorum?
Buzağı ve tohumluk desteklemeleri ödenene kadar bu soruyu sormaya devam
edeceğim. 
BAŞKAN
– Sayın Öztunç…
7.- Kahramanmaraş Milletvekili Ali Öztunç’un, Kahramanmaş ili
Dulkadiroğlu ilçesi Denizli köyünün yolunun olmadığına, Elbistan-Darende
yolunun genişletilmediğine, selden zarar gören Elbistan ilçesi Demircilik
Mahallesi Söğütlü Köprüsü’nün tamamlanmadığına ve Göksun ilçesi, Sırmalı
Mahallesi Ahmetçik mezrasındaki evlerde içme suyu sıkıntısı yaşandığına ilişkin
açıklaması
ALİ
ÖZTUNÇ (Kahramanmaraş) – Teşekkür ederim Sayın Başkanım. 
Yerel
seçimler öncesinde “Kahramanmaraş’ta yolsuz köy kalmayacak.” sözü veren AKP
yönetimi, her zamanki gibi sözünü tutmuyor. Dulkadiroğlu ilçesi Denizli köyünün
maalesef yolu yok. Bu çağda yolsuz bir köy var. Yıllar önce yapılan su
kanalının çevresini yol olarak kullanıyorlar, ilkel bir yola insanlar mahkûm
bırakılıyor. Bu yol ne zaman yapılacak diye soruyoruz, cevap verilmiyor.
Elbistan ilçesinin Büyükyapalak Mahallesi’nde -köyü- şehirler arası yol
içerisinden geçiyor. Bakın, Elbistan-Darende yolu olarak bilinen yolun etüdü
bitirildiği hâlde maalesef hâlâ genişletilmiyor. Elbistan ilçesi Demircilik
Mahallesi’nde bulunan Söğütlü Köprüsü selden zarar gördü, yapılmıyor. Göksun
ilçesi Sırmalı Mahallesi Ahmetçik mezrasında evlerde su yok. Bu çağda hâlâ
evlerde su bulunmuyor. Bunların hepsi AKP’nin eseridir diyorum, saygılar
sunuyorum. 
BAŞKAN
– Sayın Bankoğlu…
8.- Bartın Milletvekili Aysu Bankoğlu’nun, Bartın ili Hasankadı
beldesinde yaşanılan sağlık sorunlarına ilişkin açıklaması
AYSU
BANKOĞLU (Bartın) – Teşekkürler Sayın Başkan. 
Bartın
Hasankadı beldemizdeki sağlık sorunlarından bahsetmek istiyorum biraz. 
Beldenin
kurulduğu 1999 yılından bu yana herhangi bir 112 acil yardım ambulans istasyonu
mevcut değil. En yakındaki ambulans da yaklaşık 27 kilometrelik, virajlarla
çevrili bir yoldan gelmekte. Bölgenin hasta yoğunluğu ve yaş ortalaması da
dikkate alındığında bu konu son derece önem taşıyor. Öte yandan, mesai saatleri
haricinde ve özellikle hafta sonları da doktor bulunmaması da belde halkı
açısından ciddi bir sorun teşkil ediyor. Özellikle, acil bir durumla
karşılaşıldığında geri dönülemez olumsuzluklar yaşanabiliyor. Bu problemlerin
giderilmesi, Hasankadı beldesi ile civar köylerde yaşayan yaklaşık 6 bin
yurttaşımız için fayda sağlayacak diye düşünüyorum. Bakanlığa ilettiğimiz bu
husustan bir kez de Genel Kurulda bahsetmek istedim. 
Teşekkürler.

BAŞKAN
– Sayın Kayışoğlu…
9.- Bursa Milletvekili Nurhayat Altaca Kayışoğlu’nun, Türkiye'nin açık
hava müzelerinden olan Bursa ili İznik ilçesinin tarihî eserlerine yönelik
tahribatın durdurulması için Kültür ve Turizm Bakanını göreve çağırdığına
ilişkin açıklaması
NURHAYAT
ALTACA KAYIŞOĞLU (Bursa) – Teşekkürler Sayın Başkan.
Türkiye'nin
açık hava müzelerinden biri olan Bursa’nın İznik ilçesinden maalesef her zaman
kötü haberler geliyor; ya sahili katlediliyor ya tarihî surları tahrip ediliyor
ya iki bin yıllık Dikilitaş gibi eserleri hedef tahtasına dönüştürülüyor. 
Kültür
Bakanına buradan sesleniyorum: Sadece bir iki gününü İznik’e ayırsın, gezsin,
görsün ve de görevini yapsın. Düşünün ki iki bin yıllık Roma Dönemi eseri
Dikilitaş silah meraklılarının hedef tahtası hâline getirilmiş, kurşunlanmış,
bütün tarihi yok ediliyor. Bakanlık bu tarihî eserleri koruyamayacaksa ne iş
yapar? 
BAŞKAN
– Sayın Topal…
10.- Hatay Milletvekili Serkan Topal’ın, 2018 yılı Sayıştay Raporu’ndaki
tespitlere göre hesap vermeyen kurumların hangileri olduğunu ve sorumlular
hakkında neler yapıldığını öğrenmek istediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
2018
yılı Sayıştay raporlarında yer alan kamu idarelerinin faaliyet genel
değerlendirme raporlarında çok ciddi tespitler var. Örneğin, yapılan
denetimlerde 141 kamu idaresinin yönetmeliklerde öngörülen şekilde faaliyet
raporu hazırlamadığı tespit edilmiş. Bunların içerisinde ne yazık ki 35 tane
üniversite var. Yine aynı raporda 52 tane kamu idaresinin faaliyet raporlarında
kullandıkları kaynaklar hakkında bilgi vermedikleri de tespit edilmiş. Bugün
bir bakkalımız bile hesaplarını her yıl sonunda ayrıntılı olarak beyannameyle
Maliyeye vermekle yükümlüyken kamu idarelerinin bu durumu çok acıdır, devletin
ne şekilde yönetildiğinin en çarpıcı örneğidir.
Hükûmete
soruyorum: Hesap vermeyen bu kurumlar hangileridir? Sorumlular hakkında ne
yaptınız? Bu liyakatsiz anlayış daha ne kadar sürecek?
Teşekkür
ediyorum.
BAŞKAN
– Sayın Akar… Yok. 
Sayın
Kılıç…
11.- Kahramanmaraş Milletvekili İmran Kılıç’ın, 31 Ekim Sütçü İmam’ın
Fransız işgalcilerine karşı ilk kurşunu atışının 100’üncü yıl dönümüne ve
Kahramanmaraş ilinde açılışı yapılan 5’inci Tarım, Gıda ve Hayvancılık Fuarı'na
ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
31
Ekim 1919’da Sütçü İmam Kahramanmaraş’ta Fransız işgalcilere karşı ilk kurşunu
attı. 
5’inci
Kahramanmaraş Tarım Fuarı KAFUM’da bugün açılmıştır. İlimiz tarım, hayvancılık
ve tatlı su balıkçılığı açısından ülkemizin en önemli merkezlerinden biridir.
Tarımsal destekler, havza bazlı da olarak verimlilik, kalite, gıda
güvenilirliği ve kırsal kalkınmayı esas alacak şekilde yeniden düzenlenmiştir.
Havza Bazlı Destekleme Modeli kapsamında 21 ürün, ülkemizde ve ilimizde en
uygun yetiştirildiği havzalarda destekleme kapsamına alınmıştır. 
2002
yılından günümüze kadar hayvancılık destekleme ödemelerinde 45 kat artış
sağlanmıştır. 
Kimyasal
mücadeleye alternatif yöntemlerden biyolojik ve biyoteknik mücadele uygulayan
üreticilere de destekleme ödemesi verilmektedir. Son sekiz yılda desteklenen
uygulama alanı 19 kat artmıştır. 
Kahramanmaraş’ımız
2003-2018 yılları arasında toplam 1,3 milyon TL destekleme almıştır. 
(Mikrofon
otomatik cihaz tarafından kapatıldı) 
BAŞKAN
– Sayın Tarhan…
12.- Kocaeli Milletvekili Tahsin Tarhan’ın, Varlık Fonu’nun keyfî hizmet
fonu olarak kullanılmasından vazgeçilmesi gerektiğine ilişkin açıklaması
TAHSİN
TARHAN (Kocaeli) – Teşekkürler Sayın Başkan. 
Avrupa
İmar ve Kalkınma Bankası, Halkbank eski Genel Müdür Yardımcısı Hakan Atilla’nın
Borsa İstanbulun Genel Müdürü olmasının ardından hisselerini satacağını
duyurmuştu çünkü şaibe olduğunu, Hakan Atilla’nın Borsa İstanbulun başına
geçmesinin doğru olmadığını açıklamıştı. Bunun üzerine, Türkiye Varlık Fonu,
bahsedilen hisselerin tamamını satın almak istediğini açıkladı. Yine Varlık
Fonu eliyle bir yanlış daha kapatılmak isteniyor. Daha önce İstanbul Ticaret
Merkezinin inşaat işlerini devralan Varlık Fonu şimdi de Borsa İstanbuldaki
hisseleri satın alıyor. Varlık Fonu’nu keyfî hizmet fonu olarak kullanmaktan
vazgeçin. Yanlışlarınızın faturasını millete ödetmekten ne zaman
vazgeçeceksiniz?
Teşekkürler.
BAŞKAN
– Sayın Aycan…
13.- Kahramanmaraş Milletvekili Sefer Aycan’ın, 31 Ekim Sütçü İmam’ın
Fransız işgalcilerine karşı ilk kurşunu atışının 100’üncü yıl dönümüne ilişkin açıklaması
SEFER
AYCAN (Kahramanmaraş) – Sayın Başkan, bugün 31 Ekim 1919’un yıl dönümüdür. O
gün, Sütçü İmam’ın emperyalist, işgalci, namus düşmanı Fransız askerine ilk
kurşunu sıktığı gündür. O gün ülkemizi oldubittiye getirerek işgal eden
emperyalist ülkeler bugün de Orta Doğu’da, Irak ve Suriye’de hâlâ cirit
atmaktadırlar ve utanmadan söz söylemektedirler. Fransa’nın ve diğer
emperyalist ülkelerin ülkemizde yaptığı zulmü, daha sonra ABD’nin tüm dünyada
yaptıklarını unutmadık. İngiltere ve Fransa’nın o günlerde Ermeni ve Kürt
kökenli insanları nasıl birbirine düşürdüğünü, kullandığını unutmadık. Bugün de
emperyalist ülkeler bölge insanlarını kullanmaya devam etmek istemektedirler.
Biz durumun farkındayız, duruşumuzu bugün de devam ettiriyoruz. Bölgedeki tüm
insanların da emperyalist ülkelere karşı aynı duruşu göstermelerini dilerim. 
Teşekkür
ederim.
BAŞKAN
– Sayın Filiz…
14.- Gaziantep Milletvekili İmam Hüseyin Filiz’in, 30 Ekim
Türkiye-Almanya İşgücü Anlaşması’nın 58’inci yıl dönümüne ve ülkelerin kalkınmasının
beşerî sermayeyi oluşturan eğitimli, liyakatli kadrolarla gerçekleşebileceğine
ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Elli
sekiz yıl önce, 30 Ekim 1961’de Almanya ile Türkiye arasında İşgücü Anlaşması
imzalandı. İkinci Dünya Savaşı’nda taş üstünde taş kalmayan Almanya, kısa
zamanda toparlanmış ve oluşan iş gücü açığını birçok ülkeden işçi alarak
kapatmaya çalışmıştır. “1945’ten 1955 yılına gelindiğinde, İtalya, Yunanistan
ve Portekiz’den, 1961’de Türkiye'den de işçi alan Almanya ‘ekonomi mucizesi’
adını verdikleri ekonomik büyümesini biraz da dışarıdan gelen işçilere
borçludur.” dense de asıl itici güç, mesleki ve teknik okullarda yetişen beşerî
sermayesinin geçmiş tecrübelerini ve bilgi birikimlerini kalkınma yolunda
ustaca kullanmalarıydı.
Ülkelerin
kalkınmasının beşerî sermayeyi oluşturan iyi yetişmiş, eğitimli ve liyakatli
kadrolarla olabileceğini yönetenlere bir defa daha hatırlatıyor, Genel Kurulu
saygılarımla selamlıyorum.
BAŞKAN
– Sayın Özkan…
15.- Mersin Milletvekili Hacı Özkan’ın, 29 Ekim - 4 Kasım Kızılay
Haftası’na ilişkin açıklaması
HACI
ÖZKAN (Mersin) – Teşekkürler Sayın Başkan. 
Kızılay,
tarihinden bugüne sürdürdüğümüz vakıf geleneğimizin, dayanışma kültürümüzün ve
aziz milletimizin hamiyetperver karakterinin en anlamlı tezahürlerinden
biridir. Irk, din, dil ayrımı gözetmeksizin dünyanın farklı coğrafyalarındaki
afetzedelerin, muhtaçların, yoksulların yardımına koşan Kızılay, milletimizin
vicdanını, hoşgörüsünü hakkıyla temsil etmektedir. Dünyanın bütün kıtalarında
aktif görev üstlenen Kızılayın gösterdiği eşsiz başarı memnuniyet vericidir.
Meydana gelen her afette vatandaşlarımızın yanına ilk koşan, insanımızın imdat
çığlığına ilk kulak veren kuruluşlarımızın başında yine Kızılay gelmektedir. Dünyanın
dört bir yanında büyük bir özveriyle çalışan Kızılay gönüllülerine ve
yardımsever tüm vatandaşlarımıza teşekkür ediyorum.
Bu
vesileyle sevgi, hoşgörü, şefkat, merhamet, yardımlaşma ve dayanışma duygusunun
güçlenmesini diliyorum.
BAŞKAN
– Sayın Gürer…
16.- Niğde Milletvekili Ömer Fethi Gürer’in, Niğde ili Ulukışla ilçesi,
Beyağıl, Hasangazi, Alihoca, Çifteköy ve Elmalı köylerinde yaşanılan
mağduriyete ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Niğde
ili Ulukışla ilçesinde Bayağıl, Hasangazi, Alihoca, Çifteköy ve Elmalı
köylerine gittim. Taşımalı eğitim tüm köylerde sorundur. Bazı köy okulları
kapanmıştır, binalar ne yazık ki boş kalmıştır. Öğrenciler taşımalı eğitimden
mağdurdur.
Hasangazi
köyünde gölet yapılmamıştır, sulama suyu sorundur, topraklar susuzdur. Alihoca
köyünün içme suyundan âdeta çamur akmaktadır, bu sorun çözülmelidir. Alihoca
köyünde köy yolu genişletmesi de istenmektedir. Koçak köyündeki benzer sorun
hâlâ çözülmemiştir. Elmalı köyü Pozantı gidiş yolunda ulaşım sorunları
yaşanmakta olup düzenleme yapılması şarttır. Bayağıl köyünde içme suyu
yakınlarında bulunan İl Özel İdaresi atık toplama tesisi içme suyu için büyük
risk yaratmaktadır, bir an önce bulunduğu yerden kaldırılmalıdır. Darboğaz
köyünün gölet sorunu hâlâ çözülmemiştir. Tüm köylerde üretilen ürünler
maliyetin altında satılmaktadır. Besicilik yapanlar mağdurdur. 65 yaş maaşı
kesilenler büyük mağduriyet yaşamaktadır.
Yetkililerin
dikkatine sunarım.
BAŞKAN
– Sayın Erel…
17.- Aksaray Milletvekili Ayhan Erel’in, Aksaray ilinde gerçekleştirilen
toplulaştırma işleminin amacına uygun gerçekleştirilemediğine ilişkin
açıklaması
AYHAN
EREL (Aksaray) – Teşekkürler Sayın Başkanım.
Aksaray
ilimizde toplulaştırma işlemi yapılmıştır. Toplulaştırma işlemi maalesef amacına
uygun bir şekilde gerçekleştirilmemiştir. Ortaköy ilçemizin Gökler,
Sarıkaraman, Çiftevi köyleri başta olmak üzere yapılan çalışmalar son kez
askıya çıkarılmadan tescil için tapuya gönderilmiştir. Ortaköylü
hemşehrilerimiz bu konuda mağdurdurlar.
Yine,
Eskil ilçemizde hazine taşınmazları 500 dönüm civarında satışa çıkarılmaktadır.
Yıllarca ecrimisil ödeyerek bu taşınmazları kullanan fakir çiftçilerimiz bu
kadar büyüklükteki taşınmazı alabilecek maddi güce sahip değildirler. Bu tür
taşınmazların en azından 25-30 dönüm hâlinde satışa sunulması çiftçilerimizin,
fakir çiftçilerimizin toprak sahibi olmasına vesile olacaktır. 
Yetkilileri,
buradan, bir kez daha göreve davet ediyorum.
BAŞKAN
– Sayın Köksal…
18.- Afyonkarahisar Milletvekili Burcu Köksal’ın, Afyonkarahisar ili
Dazkırı ilçesi Kızılören ve Darıcılar köylerinde deprem nedeniyle meydana gelen
mağduriyetin giderilmediğine ilişkin açıklaması
BURCU
KÖKSAL (Afyonkarahisar) – Teşekkürler Sayın Başkan.
Merkez
üssü Denizli ili Bozkurt ilçesi olan depremde seçim bölgem Afyonkarahisar ili
Dazkırı ilçesine bağlı Kızılören ve Darıcılar köyleri de zarar gördü. 100’ün
üzerinde ev ve ahırda hasarlar oluştu ancak bugüne kadar bu hasarların giderimi
gerçekleştirilmedi, Darıcılar köyünde hasar gören camiye hiçbir şey yapılmadı.
Bununla birlikte, köylülerin Tarım Kredi Kooperatiflerine olan borçlarının
ertelenmesine ilişkin AKP milletvekili tarafından verilen söz de tutulmadı.
Kızılören köyünde 906 kişiye Tarım Kredi Kooperatiflerine olan borçlarından
dolayı ihtar gönderildi. Bu kişiler icralık olmak tehdidiyle karşı karşıya
kaldı. Yandaş müteahhidin vergi borcunu bir gecede silenler iş depremzede
çiftçinin borcuna gelince neden dut yemiş bülbül gibi susarlar, deprem sonrası
verdikleri sözleri niçin tutmazlar?
BAŞKAN
– Sayın Özdemir…
19.- İstanbul Milletvekili Sibel Özdemir’in, işsizliğin ülkemizin en
önde gelen sorunlarından olduğuna, kaynak sorununa çözümü vatandaşa yeni
vergiler yüklemekte bulan iktidardan üretim ve istihdam sorununa bütüncül bir
çözüm beklenmediğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Bugün
ülkemizin en önde gelen sorunlarının başında şüphesiz işsizlik gelmektedir
fakat ne Cumhurbaşkanlığının ne de Adalet ve Kalkınma Partisinin işsizlik
sorununu çözmeye yönelik kayda değer bir politikası yoktur; geçen yıla göre 1
milyon 65 bin kişi artarak 4 milyon 500 bin olan işsiz vatandaşımıza iş imkânı
yaratamamaktadır, resmî olmayan verilere göre 1 milyon 100 bini üniversite
mezunu 8 milyon işsiz vatandaşımızın sesini duymamaktadır, 1 milyon 500 binlere
yükselen genç işsizlere bir gelecek sunamamaktadır. Uzun bir süredir üretim
düşüyor, istihdam düşüyor, gerçek enflasyon artıyor, millî gelir düşüyor ve
refah kaybı hızla artıyor. Geçen hafta 2020 bütçe sunuşunda da gördük ki ekonomik
daralma ve kaynak sorununa çözümü vatandaşa yeni vergiler yüklemekte bulan bu
iktidardan üretim ve istihdam sorununa bütüncül bir çözüm de beklenmemektedir. 
Teşekkürler.

BAŞKAN
- Sayın Yılmaz… 
20.- Düzce Milletvekili Ümit Yılmaz’ın, uygulandığı illerde yatırım ve
istihdam açısından önemli faktör olan istihdam teşvikinin süresinin
uzatılmasını Aile, Çalışma ve Sosyal Hizmetler Bakanından talep ettiklerine
ilişkin açıklaması
ÜMİT
YILMAZ (Düzce) – Teşekkür ederim Sayın Başkan. 
Bölgesel
istihdam teşvikinden yararlanarak SGK primlerinden yüzde 6’lık ilave prim
desteği alan Düzce ve benzeri 52 ilimiz, bugün itibarıyla bu teşvikten
yararlanamayacaklardır. 30 Mayıs 2013 tarihinde uygulanmaya başlayan ve 2 defa
uzatılan bu teşvik süresinin bitmesi Düzce’yi ve uygulanan diğer illeri olumsuz
yönde etkileyecektir. Yatırım ve istihdam açısından önemli bir faktör olan
istihdam teşvikinin uygulandığı illerde bu sürenin en az iki yıl daha
uzatılması Düzce açısından oldukça önemlidir. 
Aile,
Çalışma ve Sosyal Hizmetler Bakanlığının bu süreyi iki yıl süreyle uzatmasını
istiyor, saygılar sunuyorum. 
BAŞKAN
– Sayın Kabukcuoğlu… 
21.- Eskişehir Milletvekili Arslan Kabukcuoğlu’nun, Eskişehirlilerin
tarifeli iç hat uçuşlarının Hasan Polatkan Havalimanı’ndan yeniden başlaması
talebine ilişkin açıklaması
ARSLAN
KABUKCUOĞLU (Eskişehir) – Teşekkür ederim Sayın Başkanım. 
Geçtiğimiz
hafta, bir sayın milletvekili, Eskişehirlilerin tarifeli iç hat uçuşlarının
Hasan Polatkan Havalimanı’ndan yeniden başlaması talebine karşılık odalar,
STK’ler, üniversiteler 65 kişilik uçağı dolduracak bilet satışını garanti
ediyorlarsa Türk Hava Yollarıyla görüşeceği açıklamasında bulunmuştur. Zafer
Havalimanı’nı açanlar diğer havalimanlarında olduğu gibi bu havalimanına yolcu
garantisi vermekteyken Eskişehirli hemşehrilerimize “Eğer hava ulaşımı
kullanmak istiyorsan kendin garanti ver, başka türlü olmaz.” diyebilmektedir.
Zafer Havalimanı’nın uçuşlarında beş yıl için 4 milyon yolcu garantisi
verilmiş, 175 bin yolcu uçmuştur yani devlet 21 milyon avro ödemek durumunda
kalmıştır. İktidar, sanki bu savurganlığın ve yanılmanın sorumlusu
Eskişehirlilermiş gibi hareket etmekte ve Eskişehirlilerin bu sorunu kendi
kendilerine çözmelerini beklemektedir. İktidarın…
(Mikrofon
otomatik cihaz tarafından kapatıldı)
BAŞKAN
– Sayın Tanal… Yok.
Sayın
Yaşar…
22.- Samsun Milletvekili Bedri Yaşar’ın, İstiklal Savaşı, Kore Savaşı ve
Kıbrıs Barış Harekâtı’na katılan muharip gazilerimize şeref aylığı konusunda
yapılan farklı uygulamadan vazgeçilmesi gerektiğine ilişkin açıklaması
BEDRİ
YAŞAR (Samsun) – Teşekkür ederim Sayın Başkan.
Samsun
Muharip Gaziler Dernek Başkanı Gazi Ahmet Diril Bey diyor ki: “İstiklal Savaşı,
Kore Savaşı ve Kıbrıs Barış Harekâtı’na katılan muharip gazilerimize şeref
aylığı konusunda farklı uygulamalar yapılmaktadır. Hükûmet tarafından 2007
yılında yapılan yasa değişikliğiyle gazilerimiz ‘sosyal güvencesi olanlar’ ve
‘sosyal güvencesi olmayanlar’ şeklinde sınıflandırılmıştır. Bu sınıflandırmaya
göre, sosyal güvencesi olmayan gazilerimize otuz günlük net asgari ücret tutarı
esas alınarak 1.902 TL şeref aylığı bağlanırken sosyal güvencesi olan
gazilerimize 955 TL şeref aylığı bağlanmıştır. Bu farklı uygulamadan derhâl
vazgeçilmeli ve şeref aylıkları günümüz ekonomik ve sosyal şartları göz önünde
bulundurularak en az net asgari ücret seviyesine çıkarılmalıdır.”
Ayrıca,
muharip gazilerimiz, şehit yakınları ve malul gazilere…
(Mikrofon
otomatik cihaz tarafından kapatıldı)
BAŞKAN
– Sayın Kılavuz…
23.- Mersin Milletvekili Olcay Kılavuz’un, güvenlik korucularımızın
özlük haklarının iyileştirilmesi gerektiğine ilişkin açıklaması
OLCAY
KILAVUZ (Mersin) – Sayın Başkan, değerli milletvekilleri; terörle mücadelede
güvenlik güçlerimizin en büyük yardımcılarından biri de korucularımızdır.
Güvenlik korucuları, yıllardır zorlu şartlar altında yiğitçe hizmet etmekte,
hem bulundukları bölgenin asayişinin sağlanmasında hem de teröristlerle
mücadelede çok mühim bir vazife icra etmektedir. Korucularımızın özlük
haklarıyla ilgili geçtiğimiz sene bazı olumlu düzenlemeler yapılsa da
korucularımız bundan çok daha fazlasını hak etmektedir. Yurt içinde ve dışında
katıldıkları operasyonlarda kahramanca mücadele veren güvenlik korucularımızın
şu an asgari ücret tutarında olan maaşlarının iyileştirilmesi, hem
üstlendikleri zorlu görevlerin bir karşılığı olarak isabetli ve hakkaniyetli
olacak hem de terörle mücadelede ciddi bir moral ve motivasyon yaratacaktır.
Terörle mücadelede 1.000’den fazla şehit ve gazi veren, çok zor şartlar altında
yaşamlarını sürdüren korucularımızın maddi durum ve statülerinin
iyileştirilmesi, yeniden düzenlenmesi bir ihtiyaçtır. Korucularımızın her daim
yanlarında olduğumuzu ifade etmek istiyorum.
Saygılar
sunuyorum.
BAŞKAN
– Sayın Tutdere…
24.- Adıyaman Milletvekili Abdurrahman Tutdere’nin, kooperatiflerin piyasaya
arz edecekleri tütünlere ilişkin uygulanacak vergi konusunda çalışmanın ne
zaman yapılacağını Adıyaman çiftçisi adına Hazine ve Maliye Bakanından öğrenmek
istediğine ilişkin açıklaması
ABDURRAHMAN
TUTDERE (Adıyaman) – Teşekkür ediyorum Sayın Başkanım.
Adıyaman’ımız,
tütün ve sarmalık tütünde Türkiye’de önemli merkezlerden bir tanesidir.
Adıyaman’da yüz binlerce çiftçimiz tütün üretimiyle geçimini sağlamaktadır.
Geleneksel anlamda üretimi, satımı ve pazarlaması yapılan tütünle ilgili geçen
yasama döneminde çok ciddi anlamda bir yasal değişiklik yapılmış, üreticiler
tarafından kurulan kooperatifler eliyle tütünün pazarlanması ve satılmasının
önü açılmıştır. Ancak bu yasal düzenlemeye paralel olarak sarmalık tütüne
uygulanacak vergi konusunda bugüne kadar herhangi bir çalışma yapılmamıştır,
mevcut yasaya göre uygulanacak vergi çok yüksektir. 
Bugün
Adıyaman’da çeşitli temaslarda bulunan Sayın Hazine ve Maliye Bakanına Türkiye
Büyük Millet Meclisinden Adıyaman halkı adına çağrıda bulunuyorum:
Kooperatiflerin piyasaya arz edecekleri tütünlere ilişkin uygulanacak vergi
konusunda çalışmayı ne zaman yapacaksınız? Bütün Adıyaman çiftçisinin şu andaki
tek beklentisi budur. Bu konuda Adıyamanlılara ve Adıyaman…
(Mikrofon
otomatik cihaz tarafından kapatıldı) 
BAŞKAN
– Sayın Karahocagil… Yok.
Sayın
Ataş…
25.- Kayseri Milletvekili Dursun Ataş’ın, 29 Ekim Cumhuriyet
Bayramı’mızda cumhuriyetimizin kurucusuna hakaretlerde bulunma küstahlığını,
cesaretini gösteren Fatih Tezcan’ı hukuk önüne çıkarmak ve cezalandırmak için
neyin beklendiğini öğrenmek istediğine ve cumhuriyet savcılarını göreve davet
ettiğine ilişkin açıklaması
DURSUN
ATAŞ (Kayseri) – Teşekkürler Sayın Başkan.
İki
gün önce, 29 Ekimde cumhuriyetimizin 96’ncı yıl dönümünü ülke genelinde
coşkuyla kutladık. Bu vesileyle cumhuriyeti bizlere hediye eden Ulu Önder
Mustafa Kemal Atatürk’ü ve tüm silah arkadaşlarını bir kez daha rahmet, minnet
ve saygıyla anıyorum. 
Ancak
“Fatih Tezcan” denen vatan haini, cumhuriyet, Atatürk ve Türk düşmanı
Cumhuriyet Bayramı’mızda cumhuriyetimizin kurucusuna ağır hakaretlerde bulunma
küstahlığı ve cesaretini göstermiştir. Eğer bu hakaretlerin yüzde 1’ini Sayın
Cumhurbaşkanına yapmış olsaydı şu an çoktan tutuklanmıştı. “Fetullah Gülen’i
günde yirmi saat dinler, ağlardım.” diyen bu şahsın Atatürk’e bu ilk hakareti
de değildir. Bu haini hukuk önüne çıkarmak ve cezalandırmak için ne
beklenmektedir? Bu hain kim ve kimler tarafından korunmaktadır? Görevleri
cumhuriyeti korumak olan cumhuriyet savcılarımızı buradan göreve davet
ediyorum. 
Saygılarımla.
(İYİ PARTİ sıralarından alkışlar) 
BAŞKAN
– Sayın Kasap…
26.- Kütahya Milletvekili Ali Fazıl Kasap’ın, Kütahya ili Yoncalı Fizik
Tedavi ve Rehabilitasyon Hastanesinin akıbetini öğrenmek istediğine ilişkin
açıklaması
ALİ
FAZIL KASAP (Kütahya) – Teşekkürler Sayın Başkan.
Devlet
hastanesi olmayan, on yedi yıldır da şehir hastanesi yapılamayan Kütahya’mızda
kırk yıllık Kütahya Yoncalı Fizik Tedavi ve Rehabilitasyon Hastanesi bitirilmek
mi isteniyor? 31 Aralık itibarıyla 120 civarında fizyoterapist işsiz kalacak,
sözleşmeleri yenilenmiyor ve bundan sonraki fizik tedavi süreci yardımcı
personellerle yürütülecek. Günde 1.400 kişiye fizik tedavi uygulaması yapan,
yoksullara ücret almadan tedavi yapan hastane kapatılmak, birilerine peşkeş
çekilmek mi isteniyor? 
Teşekkür
ediyorum. 
BAŞKAN
– Sayın Enginyurt… 
27.- Ordu Milletvekili Cemal Enginyurt’un, PKK’lı teröristlerin tespit
edilip cezalarının verilmesi gerektiği konusunda Cumhurbaşkanına, Adalet
Bakanına ve İçişleri Bakanına seslenmek istediğine ilişkin açıklaması
CEMAL
ENGİNYURT (Ordu) – Teşekkürler Sayın Başkan. 
Sayın
Cumhurbaşkanımıza, Adalet Bakanımıza ve İçişleri Bakanımıza seslenmek
istiyorum: Yurt dışında yaşayan PKK’lılar, Norveç’te bebeğiyle beraber bir
aileyi taşlarla linç etmeye kalktılar, Frankfurt Havaalanı’nda Türk Hava
Yolları bürosunu basıp yağmaladılar. Avrupa’nın çeşitli bölgelerinde Türk
Bayrağı’nı yakmak da dâhil her türlü şerefsizce eylemi yapmaktan imtina
etmiyorlar. “FETÖ’cü” diye adlandırılan hainlerin yurt dışında yaşayanları Türkiye’ye
giriş yapamazken, yaptıklarında pasaportlarına el konulurken bu vatan haini
PKK’lılar yaptıkları eylemleri yanlarına kâr kalarak bir de Antalya’ya tatil
yapmaya gelip âdeta Türkiye Cumhuriyeti’ne küfretmeye devam etmekteler. 
(Mikrofon
otomatik cihaz tarafından kapatıldı) 
CEMAL
ENGİNYURT (Ordu) – Dolayısıyla bu PKK’lı teröristlerin tespit edilip
cezalarının verilmesi gerektiğini Sayın Cumhurbaşkanımıza tekrar bildiriyor,
teşekkür ediyorum. 
BAŞKAN
– Sayın Fendoğlu… 
28.- Malatya Milletvekili Mehmet Celal Fendoğlu’nun, profesyonel
hakemlik sözleşmesi feshedilen Suat Arslanboğa’nın haklarının geri verilmesi
konusunda Türkiye Futbol Federasyonuna seslenmek istediğine ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım. 
Buradan
Türkiye Futbol Federasyonuna seslenmek istiyorum: Geçtiğimiz aylarda
Beşiktaş-Başakşehir maçı hakemi bir gerekçeyle görevinden alındı, sözleşmesi
feshedildi. Tabii “Suat Arslanboğa” adlı bu hakemimiz Eskişehir bölgesini
temsilen gidiyor. VAR kayıtları açıklanmadan, gerekçesiz olarak sözleşmesi
iptal edilen bu hakem arkadaşımızın haklarının tekrar verilmesi veya kamu
vicdanında aklanması için VAR kayıtlarının açıklanmasını rica ederim. 
Teşekkür
ederim. 
BAŞKAN
– Sayın Barut… 
29.- Adana Milletvekili Ayhan Barut’un, çocuklara ve kadınlara yönelik
her türlü şiddet, ayrımcılık ve gericilikle mücadelede toplumsal farkındalık
yaratılması gerektiğine ilişkin açıklaması
AYHAN
BARUT (Adana) – Sayın Başkan, geçen hafta seçim bölgem Adana’da “Çocuk susar,
sen susma!” sloganıyla yola çıkan ve çocuk istismarlarının önlenmesi amacıyla
eğitim, toplumsal bilinçlenme ve farkındalık projeleri üzerinde çalışmalar
yürüten Saadet Öğretmen Çocuk İstismarı ile Mücadele Derneğimizin bir
etkinliğine katıldık. Orada da söylediğimiz gibi, istismara, şiddete, tacize,
her türlü kötülüğe karşı toplumsal değişimi çocukları ve kendimizi eğiterek
gerçekleştireceğiz. Çocuklara ve kadınlara yönelik her türlü şiddeti,
istismarı, ayrımcılığı, ötekiciliği ve gericiliği ancak mücadeleyle ortadan kaldırabiliriz.
Bu alanda oluşturacağımız toplumsal farkındalık her türlü kötülüğün ve
istismarın mutlaka kökünü kazıyacaktır.
Yüce
Mecliste, köylerden yaylalara, mahallelerden okullara, bulunduğumuz her alanda
ve her ortamda sesimizi daha çok yükselteceğiz. Bu konuda tüm Meclisin ilgi ve
desteğini bekliyoruz.
BAŞKAN
– Sayın Aygun…
30.- Tekirdağ Milletvekili İlhami Özcan Aygun’un, 1 Kasım Tekirdağ ili
Çorlu, Ergene ve Saray ilçelerinin, 2 Kasım Muratlı ilçesinin düşman işgalinden
kurtarılışının 97’nci yıl dönümüne ilişkin açıklaması
İLHAMİ
ÖZCAN AYGUN (Tekirdağ) – 1 Kasım Çorlu, Ergene ve Saray; 2 Kasım Muratlı
ilçelerimizin düşman işgalinden kurtarılışının 97’nci yıl dönümüdür. Bu
vesileyle Çorlu, Ergene, Saray ve Muratlı ilçelerimizin düşman işgalinden kurtarılışının
97’nci yıl dönümünü kutlarken Trakya millî mücadelesinde emeği geçenleri,
ebediyete intikal eden tüm kahraman şehitlerimizi, Ulusal Kurtuluş Savaşı’nın
önderi Gazi Mustafa Kemal Atatürk ve silah arkadaşlarını minnet ve şükranla
anıyorum. 
BAŞKAN
– Sayın Ödünç…
31.- Bursa Milletvekili Atilla Ödünç’ün, kadınlara yönelik şiddetin
kabul edilemez olduğuna ilişkin açıklaması
ATİLLA
ÖDÜNÇ (Bursa) – Sayın Başkanım, kıymetli milletvekilleri; kadınlarımız bizlerin
baş tacıdır, onlar bizlere emanettir. Kadınlarımızı korumak, kollamak,
yanlarında olmak bizler için büyük bir şereftir. Bu nedenle, kimden gelirse
gelsin kadınlarımıza yönelik şiddet kabul edilemez. 
Kadına
yönelik şiddet, üzülerek ifade edeyim ki son dönemlerde daha çok gündeme gelir
olmuştur. Kadına şiddete “Dur!” demek birinci önceliğimizdir. Meclisten tüm
milletimize sesleniyorum; bizim kadınlara elimiz kalkmaz, bizim elimiz armut
toplamak için kalkar diyorum. Gürsu’da başlattığımız meşhur deveci armudu
toplanması sırasındaki sloganımız “Bizim elimiz armut topluyor.” olmuştur. Bu
sloganı bir kere daha tekrar ediyorum: Sizlerin de eli kadınlara karşı
kalkmasın ve armut toplasın.
Genel
Kurulu saygıyla selamlıyorum.
BAŞKAN
– Sayın Pekgözegü…
32.- İzmir Milletvekili Serpil Kemalbay Pekgözegü’nün, cezaevleri
yönetimlerinin insan haklarına saygılı olması konusunda Adalet Bakanını göreve
davet ettiklerine ilişkin açıklaması
SERPİL
KEMALBAY PEKGÖZEGÜ (İzmir) – Teşekkür ederim. 
Sayın
Başkan, Kandıra 1 No.lu F Tipi Cezaevi idaresinin kadın tutsakların ortak
kullanım alanına kamera yerleştirdiğini ve erkek personel tarafından
izlendiklerini, fark etmeleri üzerine kameraları kapattıkları iddiasıyla Çağlar
Demirel ve Selma Irmak’a üç günlük hücre cezası verilmiştir. Kimse biz
kadınlara ne giyeceğimizi söyleyemez, ister şort giyer ister başörtüsü takarız.
Cezaevleri yönetimi insan hakları için harekete geçmeli, insan haklarına bir an
önce saygı duymalıdır. 
Adalet
Bakanlığını da göreve davet ediyoruz.
BAŞKAN
– Sayın Osmanağaoğlu…
33.- İzmir Milletvekili Tamer Osmanağaoğlu’nun, ABD Temsilciler
Meclisinin sözde Ermeni soykırımının tanınmasına ilişkin kararının kabul
edilemez olduğuna ilişkin açıklaması
TAMER
OSMANAĞAOĞLU (İzmir) – Teşekkür ediyorum Sayın Başkanım.
Ülkemiz
terör örgütlerinin cirit attığı bataklıkları teker teker kurutmakta, terörle
muzaffer olabileceğini sanan ve ellerinden kan damlayan katillerin tekerine de
çomak sokmaktadır. Bu sebepledir ki sözde medeni dünyanın insanlık onurunu
ayaklar altına alan temsilcileri, tozlu raflardan çıkardıkları karanlık
tasarıları tekrar gündeme getirmiştir. Binlerce Müslüman masum Türk’ün kanına
giren faşist, ırkçı ve Türk düşmanı Ermeni çetelerinin itiraflarını referans
alarak hazırlanan tasarının ABD Temsilciler Meclisinden geçirilmesi asla kabul
edilemez. Türkiye’ye tehditlerle ve iftiralarla yön verilemeyeceği ve Türk
devletinin tam bağımsız bir ülke olduğu gün gibi ortadadır. Türk milleti
emperyalist sistemin ağababalarıyla ilgili hükmünü Çanakkale’de vermiş,
imzasını Sakarya’da, mührünü İzmir’de, Dumlupınar’da ve Kocatepe’de vurmuştur. 
Teşekkür
ederim.
BAŞKAN
– Sayın Karahocagil…
34.- Amasya Milletvekili Mustafa Levent Karahocagil’in, tarımsal
desteklerin kırsal kalkınmayı esas alacak şekilde yeniden düzenlendiğine
ilişkin açıklaması
MUSTAFA
LEVENT KARAHOCAGİL (Amasya) – Teşekkür ediyorum Başkanım.
Üreticiye
yeterli destek verilmediği söyleniyor. 2002’de tek kaleme indirgenen tarımsal
destekler kırsal kalkınmayı esas alacak şekilde yeniden düzenlenmiştir. Tarım
sektörüne 2002’de 1,8 milyar TL destek verilmişken 2019 yılında bu destek 17
milyar TL’ye çıkmıştır. 2017 yılında uygulamaya giren Havza Bazlı Destekleme
Modeli kapsamında, ülkemiz için stratejik öneme sahip, insan sağlığı,
beslenmesi ve bölgesel önemi olan 21 ürün en uygun yetiştirildiği havzalarda
destekleme kapsamına alınmıştır. 2002 yılında bitkisel üretimde 5 ürüne prim
desteği veriliyorken 2010 yılında bu sayı 17 ürüne çıkarılmıştır. 2002 yılında
hayvancılık desteklemesine 83 milyon TL verilmişken 2018 yılında bu destekleme
45 kat artarak 3,7 milyar TL’ye...
(Mikrofon
otomatik cihaz tarafından kapatıldı) 
BAŞKAN
– Sayın Yılmazkaya...
35.- Gaziantep Milletvekili Bayram Yılmazkaya’nın, Gaziantep ili
genelinde birçok okulun inşaatı bütçe yetersizliği gerekçesiyle durdurulurken
millet bahçesi için yapılacak milyarlarca liralık israfın vicdanları sızlatıp
sızlatmadığını öğrenmek istediğine ilişkin açıklaması
BAYRAM
YILMAZKAYA (Gaziantep) – Teşekkür ederim Sayın Başkan.
Gaziantep
şehir merkezinde yıkılan Kamil Ocak Stadı’nın yeri ve çevresinde bulunan Valilik
binası ve Demokrasi Meydanı apar topar millet bahçesi projesine çevrildi. 1
milyar liralık devasa maliyeti olan bu projeyi sivil toplum kuruluşları ve
Gaziantepli hemşehrilerimiz onaylamıyor, Gaziantep ayakta. Millet bahçesinin
yapılacağı yerlerdeki binaları yıkmayı planlayan AK PARTİ iktidarı. Yıkılan bu
yerleri, Valilik binası ve içindeki müdürlükleri yeniden yapmak için
milyonlarca para harcanacak. Daha yirmi beş yıl önce yaptırılan betonarme
binanın yıkılmasının ardında neler var? Daha yeni sayılan bu kamu binası neden
yıkılmak isteniyor, üstelik yakın zamanda 10 milyon liralık harcamayla bina
yenilendiği hâlde? Gaziantep genelinde 80’e yakın okulun inşaatı bütçe
yetersizliği gerekçesiyle durdurulurken millet bahçesi için yapılacak
milyarlarca liralık israf sizlerin hiç vicdanını sızlatmıyor mu?
Teşekkür
ederim. 
BAŞKAN
– Sayın Serter...
36.- İzmir Milletvekili Bedri Serter’in, Türkiye tarımının yanlış
politikalarla ithalata bağımlı bırakıldığına ve 27 Ekimde İzmir ili Beydağ
ilçesinde düzenlenen 1’inci Kestane Festivali’ne ilişkin açıklaması
BEDRİ
SERTER (İzmir) – Teşekkür ederim Sayın Başkan.
Türkiye
tarımı yanlış politikalarla ithalata bağlı bırakıldı. Son on beş yılda Çiftçi
Kayıt Sistemi’nde neredeyse 650 bin çiftçi azaldı; 3,2 milyon hektar boş alan
kaldı; iktidarın yaptığı zamlar çiftçilerin, üreticilerin belini iyi büktü.
Tablo bu iken İzmir’den umut sesleri geldi, geçtiğimiz hafta sonu İzmir Beydağ
ilçesinde 1’inci Kestane Festivali yaptık ve İzmir kestane üreticileri “Her
şeye rağmen biz buradayız ve yerel tarıma, yerel ekonomiye destek vereceğiz.”
dediler. Neye? Her şeye rağmen. Ödemiş ve Beydağ sınırlarında orman alanına
giren arazilerde var olan hastalıklı ağaçların sağlıklı kestane ağaçlarını
etkilemesini mi söyleyelim?
Günlük
yevmiye ücreti neredeyse ortalama 400 TL olmasına rağmen, Ege Bölgesi genelinde
sırıkçılık yapacak işçi bulunamıyor. Köylülerin kestane toplamak zorunda
kalmaları mı gerekli? Bu tablo Sayın Bakan Pakdemirli’ye şunu anlatmalı: Artık
tarım şirketleri yerine...
(Mikrofon
otomatik cihaz tarafından kapatıldı) 
BAŞKAN
– Sayın milletvekilleri, çok teşekkür ediyorum. 
38
milletvekili arkadaşımızın söz talebini karşıladık. 
Şimdi
sırasıyla Grup Başkan Vekillerimize söz vereceğim. 
Sayın
Dervişoğlu, buyurun lütfen.
37.- İzmir Milletvekili Dursun Müsavat Dervişoğlu’nun, varlığımızı
korumanın aktif politikaların yanında ihtiyatı da elden bırakmamayı zorunlu
kıldığına, dünya 5’ten büyüktür fakat dünyanın bizim değil 5’in yanında
durduğunun aşikâr olduğuna, dünya kamuoyunda tek adam rejimiyle yönetildiğimize
dair bir algının yayılıp güçlendirildiğine, üzerinde konuşulması gerekenin
sistem ve yönetim anlayışımız olduğuna, 31 Ekim Dünya Tasarruf Günü’ne ilişkin
açıklaması
DURSUN
MÜSAVAT DERVİŞOĞLU (İzmir) - Çok teşekkür ederim Sayın Başkanım. 
Genel
Kurulu saygılarımla selamlıyorum. 
Türkiye'nin
güne hangi krizle başlayacağını kestiremez hâle geldik. Allah’a şükür ki bugün
hiç kimse tarafından kınanmamış ve hiç kimseyi cevaben kınamak mecburiyetinde
kalmamışız. 
Yaşadığımız
coğrafyanın jeopolitiğinden kaynaklı riskler ve sorunlar elbette ki hepimizin
malumudur. Yirmi beş bin yıllık medeniyet tarihine sahip bu coğrafyada bin
yıllık hükümranlık başka bir millete de nasip olmamıştır; hiçbir kuşkuya yer
yoktur ki bu, kıyamete kadar da böyle devam edecektir. Topraklarımız ve
egemenlik haklarımız üzerinde gözü olanlar bunu böyle bilmek
mecburiyetindedirler ancak bunu sağlamanın şartları ve esasları vardır.
Varlığımızı korumak, aktif politikaların yanında ihtiyatı da elden bırakmamayı
zorunlu kılıyor. Uzunca bir zamandan beri bölge şartlarının gerçekleriyle
bağdaşmayan maceraperest politikalardan kaynaklı sorunlar yaşıyoruz. Belki
bütün bunlar Büyük Orta Doğu Projesi eş başkanlığının büyüsüne kapılarak
yaptığımız ve sonra da gerçeklerle yüzleşmek zorunda kaldığımız mülahazasıyla
ifade edilebilir ama artık, şapkayı öne koyup doğru düşünmek mecburiyetindeyiz.
Evet, dünya 5’ten büyüktür fakat dünyanın bizim değil, 5’in yanında durduğu da
aşikârdır. Haritalarını emperyalist ülkelerin çizdiği sıradan devletler gibi
anılmayı hiçbirimiz hak etmiyoruz. 
Anayasa’mızı
değiştirip Cumhurbaşkanlığı hükûmet sistemine geçtiğimiz günden itibaren,
dışarıdan bakıldığında, tek adam rejimiyle yönetildiğimize dair bir izlenim
oluşturulduğu kanaatine sahibiz. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Dervişoğlu.
DURSUN
MÜSAVAT DERVİŞOĞLU (İzmir) – Sayın Cumhurbaşkanımızın karakteristik
özelliklerinden istifadeyle dünya kamuoyunda böyle bir algı yayılıp
güçlendiriliyor. Dikkat ederseniz, öyledir demiyorum, öyle bir algı yaratılıyor
diyorum. Bunun nedeni eylem mi, söylem mi, yoksa algı yönetimi mi; üzerinde pek
tabiidir ki tartışılabilir. Ancak bildiğimiz ve gözlemlediğimiz, Türkiye'nin bu
durumdan zarar gördüğüdür. Ülkemizin bu külfetten kurtulması artık
ertelenemeyecek bir mecburiyettir. Üzerinde konuşmamız gereken, sistem ve
yönetim anlayışımızdır. 
(Mikrofon
otomatik cihaz tarafından kapatıldı) 
BAŞKAN
– Buyurun. 
DURSUN
MÜSAVAT DERVİŞOĞLU (İzmir) – İYİ PARTİ olarak, on beş aydır yürürlükte olan
Cumhurbaşkanlığı hükûmet sisteminden behemehâl vazgeçilerek iyileştirilmiş
demokratik parlamenter sisteme dönüş hazırlıklarına başlamak hepimizin hayrına
olacaktır diye düşünüyoruz. 
Bugün
Dünya Tasarruf Günü. Bilindiği gibi, tasarruf gelirin harcanamayan kısmını
ifade eder. Vatandaşlarımızın gelirlerinden tasarruf etmeye imkânlarının müsait
olmadığını bildiğimden Hükûmeti ve Külliye yönetimini israftan uzak durmaya ve
ülkenin kaynak ve imkânlarını doğru kullanmaya davet ediyor, Genel Kurulu
saygılarımla selamlıyorum efendim. 
BAŞKAN
– Sayın Kurtulan…
38.- Mersin Milletvekili Fatma Kurtulan’ın, 1 Kasım Dünya Kobani
Günü’nün 5 kıtada kutlanacağına, kendi toprağına ve yaşam alanına sahip çıkan
Kobani halkının nefes aldığı bu günde Türkiye'nin de dayanışma içinde olması
gerektiğine ilişkin açıklaması
FATMA
KURTULAN (Mersin) – Teşekkürler Sayın Başkan. 
Dünya
2014’te barbarlıkla, vahşetle yükselmeye çalışan bir barbar ordusuyla tanıştı.
Irak’ta ve Suriye’de yüzlerce kilometrekarelik alanı denetim altına alan IŞİD,
Haziran 2014’te Musul’u ele geçirdi. Burada elde ettiği ağır silahlarla,
cephaneyle Ezidi kenti Şengal’e saldırdı. 7 binden fazla kadın, çocuklarıyla
birlikte IŞİD tarafından kaçırıldı, binlerce Ezidi âdeta kıyımdan geçirildi.
Dünyanın gözleri önünde, sınırımızın hemen dibinde insanları topluca katletti.
Bütün dünya bu soykırımı canlı yayınlarla izledi. Hâlâ toplu mezarlar ortaya
çıkarken kaçırılan 3 binden fazla Ezidi kadının akıbeti belirsiz. 
İnsanlığın
gözlerinin önünde yaşanan bu soykırım binlerce insanın göç etmesine neden oldu.
Ardından, Kobani başladı; IŞİD, insanların kendi hâlinde yaşamaya çalıştığı
Suriye savaşının ortasında, insanlar için güvenli yerlerden biri olan Kobani’ye
saldırdı. Kobani halkı, kendilerini katletmek isteyen bu barbar ordusuna teslim
olmadı. Kadın-erkek, yaşlı-genç, eli silah tutan herkes IŞİD’e karşı kendini
savunmaya başladı. IŞİD’e karşı Kobani’de verilen mücadelede sadece Kobanililer
yer almadı; Avustralya’dan, Kanada’dan, Afrika’dan, Danimarka’dan,
Avusturya’dan, İngiltere’den, Hollanda’dan, Amerika’dan ve dünyanın başka
birçok ülkesinden insan yer aldı. Türkiye’de her ne kadar Kobani için düştü,
düşecek beklentisi olsa da Kobani düşmedi. IŞİD’le olan bu savaşta Türkiye
üzerinden peşmergenin geçişi ve yardım koridorunun açılması sağlandı. 
(Mikrofon
otomatik cihaz tarafından kapatıldı) 
BAŞKAN
– Buyurun.
FATMA
KURTULAN (Mersin) – Bu bir anlamda, uluslararası dayanışmaya ve Kürtler arası
birliğe de büyük bir katkı sağladı. Dünyanın gözleri önünde Kürtler barbar
ordusuna galip geldi. 
5
kıtadaki aydınların çağrısıyla, 1 Kasım günü, 2014 yılından itibaren “Dünya
Kobani Günü” olarak ilan edildi. Yarın da 1 Kasım; karanlığa karşı aydınlığın
kazandığı gündür, barbarlığa karşı birlikte yaşamın, yaşamı barışla örmenin
kazandığı gündür. 5 kıtada onlarca ülke yarın Dünya Kobani Günü’nü kutlayacak.
Türkiye’ye düşen, komşuluk ve kader birliği yaptığı, kendi toprağına ve yaşam
alanına sahip çıkan Kobani halkının nefes aldığı bu günü tehlike olarak görmek
yerine dayanışma içinde olmaktır, IŞİD artıklarının palazlanmasına engel
olmaktır. 
(Mikrofon
otomatik cihaz tarafından kapatıldı) 
BAŞKAN
– Buyurun.
FATMA
KURTULAN (Mersin) – Karanlığa karşı aydınlığı savunanların günü kutlu olsun
diyorum, teşekkür ediyorum. 
BAŞKAN
– Sayın Altay…
39.- İstanbul Milletvekili Engin Altay’ın, 31 Ekim SODEP’in kurucu Genel
Başkanlığı, SHP Genel Başkanlığı, Başbakan Yardımcılığı, Devlet ve Dışişleri
Bakanlığı görevlerinde bulunan Prof. Dr. Erdal İnönü’nün ölümünün 12’nci yıl
dönümüne, 15 Temmuz şehit ve gazileri için toplanılan 309 milyon Türk lirasının
akıbetini öğrenmek istediklerine ve bu paraların hak edenlere ödenmesini
sağlamak için Türkiye Büyük Millet Meclisini denetim görevini yerine getirmeye
çağırdıklarına ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sizi
ve yüce Genel Kurulu saygıyla selamlıyorum efendim. 
Eski
Başbakan Yardımcılarımızdan, Sosyal Demokrasi Partisi SODEP’in ve
Sosyaldemokrat Halkçı Parti SHP’nin Genel Başkanlığını yürütmüş, çok değerli
siyaset ve bilim adamı Erdal İnönü’nün bugün 12’nci ölüm yıl dönümü. Erdal
İnönü, zekâsıyla, esprileriyle, hoşgörüsüyle, yarattığı açılımlarla, Türkiye’de
siyasete uzlaşma kültürünü getirmiş ve kazandırmıştır. Erdal İnönü döneminde
uzlaşı kültürü Türk siyasetine egemen olmuştur. Kendisine en sert eleştirileri
getiren insanlarla, siyasetçilerle yan yana gelebilmeyi; Türkiye’nin selameti,
Türkiye’nin esenliği için iş ve güç birliği yapmayı başarabilmiş birisidir.
Bugün bu üstün meziyetin ne büyük bir demokratik anlam taşıdığını, yokluğunun
yarattığı büyük bedeli her birimiz acı tecrübelerle öğrendik. Kendisini büyük
bir sevgi, özlem ve rahmetle anıyoruz.
Sayın
Başkan, sayın milletvekilleri; 15 Temmuz hain darbe girişimi hepimize çok şey
öğretmiş olmalı. Bu darbe girişimi, demokrasimizin değerini ve önemini ve
demokrasimizin güçlendirilmesinin cumhuriyetimizin bekası için olmazsa olmaz
olduğunu da kavrattı. Ancak 15 Temmuzda bedeller de ödendi. Herkesin kendince
ödediği bedeller şüphesiz var, siyaset kurumunun da ödediği bedeller var lakin
bir bedel var ki değeri parayla, pulla ölçülmez. 15 Temmuzda hain darbe
girişimine karşı demokrasi için, cumhuriyet için…
(Mikrofon
otomatik cihaz tarafından kapatıldı) 
BAŞKAN
– Buyurun, devam edin.
ENGİN
ALTAY (İstanbul) - …bedel olarak canını ortaya koyan ve şehadet mertebesine
erişen 250 şehidimizle ilgili aziz milletimiz şehitlerimizin geride
kalanlarının yaralarını ve acılarını hafifletmek için bir seferberlik başlattı.
Bu seferberlikte benim bildiğim kadarıyla 309 milyon Türk lirası -yeni parayla-
para toplandı. Bildiğim ve bildiğimiz kadarıyla bu paralar üç yıldır kayıp. Bu
paraların 1 kuruşu bile hiçbir şehit yakınına ya da gazimize ödenmedi. Türkiye
Büyük Millet Meclisinin iki asli görevi vardır: Biri yasama, biri denetim. Aziz
milletimizin 15 Temmuz şehit ve gazileri için, onların yakınları için
topladığı, rızkından... 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin.
ENGİN
ALTAY (İstanbul) – ...keserek topladığı bu paraların akıbetini sormak, bu
paraların akıbetini öğrenmek ve bu paraların bir an önce hak edenlere
ödenmesini sağlamak Türkiye Büyük Millet Meclisinin her bir üyesinin şeref ve
namus borcudur. Cumhuriyet Halk Partisi Grubu olarak bu konunun takipçisi
olmaya devam edeceğiz. Diğer siyasi partileri de bu yaklaşım içinde hareket
ederek Türkiye Büyük Millet Meclisinin asli işlevi olan denetim görevini
aksatmadan yerine getirmeye çağırıyor ve talep ediyoruz efendim. (CHP
sıralarından alkışlar) 
BAŞKAN
– Sayın Özkan...
40.- Denizli Milletvekili Cahit Özkan’ın, bu topraklarda ebediyete kadar
bir ve beraber yaşayacağımızın beyanı olan cumhuriyetimizin ilanını
kutladığına, cumhuriyetimizi yüceltmek ve kurumsallaştırmak adına milletin
ortaya koyduğu irade olan Cumhurbaşkanlığı hükûmet sistemine sahip çıkılması
gerektiğine, Sancaktepe Belediye Başkanı Şeyma Döğücü’nün İngiltere’de uğradığı
saldırıyı kınadıklarına, 30 Ekim Türkiye-Almanya İşgücü Anlaşması’nın 58’inci
yıl dönümüne ilişkin açıklaması
CAHİT
ÖZKAN (Denizli) – Teşekkürler Sayın Başkan.
29
Ekim cumhuriyetimizin ilanını bir kez daha yüce Mecliste kutluyorum. İlanı
diyorum, zira kurtuluş mücadelesi süreci içerisinde, kadını-erkeği,
genci-yaşlısı bütün aziz milletimiz de Kürt’ü, Türk’ü, Laz’ı, Çerkez’i,
Alevi’si, Sünni’siyle kurduğumuz cumhuriyeti 29 Ekimde ilan ettik, kutlu olsun.
Tabii,
yüz kırk iki yıllık demokrasi tarihine baktığımızda, aziz milletimiz, iradesine
sahip çıkma noktasında, kendi tarihî tecrübesiyle bir kez daha kendi iradesine
sahip çıkmış, ülkemizin istiklalini kurtarmış ve cumhuriyeti 29 Ekimde hep
birlikte ilan etmiştir. Böylesi millî birlik ve beraberlik günlerimizi
kardeşlik içerisinde beraberce kutlamamız gerektiğini bir kez daha
vurguluyorum. Kimsenin kimseye üstünlüğünün olmadığı ve bu topraklarda
ebediyete kadar bir ve beraber yaşayacağımızın ilanıdır cumhuriyet. İşte, 2017
yılında, Cumhurbaşkanlığı hükûmet sistemi de demokratik tekamül süreci
içerisinde cumhuriyetimizi yüceltmek ve kurumsallaştırmak için milletçe
kurduğumuz bir tekamül düzenlemesidir. Bu bağlamda, Cumhurbaşkanlığı hükûmet
sistemi sadece cumhuriyetimizi yüceltmek ve yükseltmek olarak AK PARTİ ve
Milliyetçi Hareket Partisinin yaptığı bir düzenleme değil, milletimizin
iradesidir. Bu bağlamda, cumhuriyetimize sahip çıkmamızın en önemli yollarından
birisinin de Cumhurbaşkanlığı hükûmet sistemine sahip çıkmak olduğuna
inanıyoruz. 
Diğer
taraftan, bilindiği üzere, Avrupa’da terör örgütü PKK’nın eylemleri oradaki
vatandaşlarımıza maalesef…
(Mikrofon
otomatik cihaz tarafından kapatıldı)
BAŞKAN
– Buyurun. 
CAHİT
ÖZKAN (Denizli) – PKK terör örgütü Avrupa’da terör örgütü olarak tanınmasına
rağmen oradaki dost ve müttefik ülkeler tarafından yeterince soruşturma
yapılamadığını görüyoruz. Sancaktepe Belediye Başkanımız Sayın Şeyma Döğücü’ye,
Uluslararası Dünya Belediyeler Birliği toplantısı için gittiği İngiltere’de,
Barış Pınarı Harekâtı’yla terör koridoru hayalleri yıkılan çocuk katili
PKK’lılar bayrak sopaları ve yumruklarla saldırdılar. Bu saldırıyı kınıyoruz.
Avrupa’nın her neresinde olursa olsun Ceza Muhakemesi Kanunu’muzun 11, 12 ve
13’üncü maddelerinin doğrudan emriyle Türkiye aleyhine, Türk vatandaşları
aleyhine ister Türk vatandaşı ister yabancı her kim suç işliyorsa savcılarımız
bunları Türkiye’de de takip ediyor. Onları da işledikleri suçla baş başa
bırakmayacağımızı ifade ediyorum. 
(Mikrofon
otomatik cihaz tarafından kapatıldı)
BAŞKAN
– Buyurun. 
CAHİT
ÖZKAN (Denizli) – Son olarak, Avrupa’ya emekçi göçünün bu yıl 58’inci yılını
kutluyoruz. Elbette bir kutlama olarak anmaktan ziyade yaşadığımız acı
tecrübelerin tezahürü olarak biz bunları yaşadık. Zira, 60 darbesiyle bu
ülkenin kalkınmasına engel olmak isteyen darbeciler kalkınmanın 3 sacayağı olan
emek, sermaye, ham madde üçlüsünde emeği bu ülkede değil, Almanya’da
değerlendirmek için Türkiye’yi buna mecbur kıldılar. Onun için, o günlerde iş,
aş, ekmek için Avrupa kapılarında iş arayanlar -ki onlar da maalesef eğitilmiş
personel de değildi- oralarda Almanya’nın kalkınmasına hizmet etmek için
mecburen iş, aş, ekmek arayışı içerisinde oldular. İşte bugün, belki o
zorlukları geride bırakan oradaki vatandaşlarımız -yaklaşık 500 bin- Almanya’da
istihdam gerçekleştiriyor ve… 
(Mikrofon
otomatik cihaz tarafından kapatıldı) 
BAŞKAN
– Buyurun. 
CAHİT
ÖZKAN (Denizli) - …orada zor koşullar altında, vatandan cüda, uzakta kalma
durumunda kalan aziz vatandaşlarımız bugün Almanya’nın kalkınmasına hizmet
ederken tasarruflarıyla ülkemize de katkı sağlamaya devam ediyorlar.
Asimilasyon değil, entegrasyonla iki devletin, Almanya’nın ve Avrupa’daki tüm
işçilerimizin bulunduğu devletlerle ülkemizin intibakını ve dostluklarını
geliştiriyorlar. 
Bu
vesileyle Avrupa’daki tüm emekçilere yürekten başarılar diliyor, nice güzel
çalışmalarla ülkeler arası diyaloğa vesile olmasını temenni ediyorum ve bu
hafta da -Meclisimizin belki de son günündeyiz- başarılı, hayırlı bir çalışma
temenni ediyorum. 
ENGİN
ALTAY (İstanbul) – Sayın Başkan… 
BAŞKAN
– Sayın Altay… 
ENGİN
ALTAY (İstanbul) – Efendim, tutanaklara geçmesi bakımından… 
BAŞKAN
– Buyurun efendim. 
41.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve cumhuriyete sahip çıkmanın
yolunun cumhuriyeti demokrasiyle taçlandırmak olduğuna ilişkin açıklaması
ENGİN
ALTAY (İstanbul) – Sayın mevkidaşımın biraz önce söylediği bir ifadeyi
düzeltmek istiyorum. Cumhuriyete sahip çıkmanın yolu saraya ve Cumhurbaşkanlığı
hükûmet sistemine sahip çıkmak değildir; cumhuriyete sahip çıkmanın yolu
demokrasiye sahip çıkmak, cumhuriyeti demokrasiyle taçlandırmaktır ve
unutulmamalıdır ki demokrasimiz cumhuriyet tarihi boyunca en büyük tahribatı AK
PARTİ iktidarları döneminde yaşamıştır. 
Genel
Kurulun bilgisine arz ederim efendim. (CHP sıralarından alkışlar) 
BAŞKAN
– Teşekkür ederim Sayın Altay. 
İkinci
tura başlıyoruz arkadaşlar. 
Sayın
Özkan, buyurun. 
42.- Denizli Milletvekili Cahit Özkan’ın, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
CAHİT
ÖZKAN (Denizli) - Gayet muslihane inşallah müzakerelerimizi tamamlarız. 
Her
şeyden önce, sayın mevkidaşımın ifadesine göre, İngiltere’de demokrasi falan
yok. Demokrasi ile cumhuriyeti birbirine karıştırmak kabul edilebilir bir
davranış değil. 
Bakınız,
şu anda tekraren ifade ediyorum ki Cumhurbaşkanlığı hükûmet sistemini AK PARTİ
olarak sadece biz Milliyetçi Hareket Partisiyle ortak yapmadık; bu aziz
milletimizin aynen kuruluş ve kurtuluş mücadelesi sürecinde olduğu gibi,
milletin bağrından ittifakla çıkmış bir düzenlemedir. 
Geçmiş
siyasi liderlere baktığımızda, Başbakanlarımıza baktığımızda her siyasi
partiden vardı, elbette Cumhuriyet Halk Partisinden de var. Ecevit’le, Süleyman
Demirel’le -mekânları cennet olsun- Turgut Özal’la, Necmettin Erbakan’la,
Alparslan Türkeş’le, bu ülkede millî emanetini sırtlanmış her siyasi lider
bakıyor, cumhurla cumhuriyetimizi, devletimizi güçlendirmemiz gerekiyor.
(Mikrofon
otomatik cihaz tarafından kapatıldı)
BAŞKAN
– Buyurun.
CAHİT
ÖZKAN (Denizli) – Bu bağlamda, Cumhurbaşkanlığı hükûmet sistemi demokrasimizi
güçlendirmiş, vesayeti tasfiye etmiş, anayasal krizleri ortadan kaldırmıştır ve
taçlandıkça, kurumsallaştıkça devlete kazandırdığı işlerlik sayesinde
vatandaşımızın gönlünde çok daha fazla memnuniyeti hak edeceğine yürekten
inanıyor, Genel Kurulu saygıyla selamlıyorum. 
BAŞKAN
– Teşekkür ediyorum Sayın Özkan.
ENGİN
ALTAY (İstanbul) – Sayın Başkan…
DURSUN
MÜSAVAT DERVİŞOĞLU (İzmir) – Sayın Başkan…
BAŞKAN
– Efendim, müsaade edersiniz Sayın Altay, ikinci tura başladık, Sayın
Dervişoğlu’na bir söz vereyim.
Buyurunuz
Müsavat Bey. 
43.- İzmir Milletvekili Dursun Müsavat Dervişoğlu’nun, cumhuriyeti kuran
milletin yaşatmasını da bileceğine ve müsterih olunması gerektiğine ilişkin
açıklaması
DURSUN
MÜSAVAT DERVİŞOĞLU (İzmir) – Çok teşekkür ediyorum Sayın Başkan.
Şimdi,
ben bir tartışma yaratmak için söylemedim, bir tespitte bulunmak için konuştum.
Sayın mevkidaşım da irticalen bazı cevaplar verdi, laf çok olunca hata çok
oluyor, neresini düzelteyim, doğrusunu isterseniz şaşkınlık içerisindeyim. Ben,
cumhuriyetin yüceltilmesiyle ilgili bir şey söylemedim. Uyguladığımız sistem
münasebetiyle ve Sayın Cumhurbaşkanımızın karakteristik özellikleri nedeniyle
“Dışarıda olumsuz bir algı yaratılmaya çalışılıyor.” dedim. Cumhuriyeti kuran
millet yaşatmasını bilir, siz müsterih olunuz.
Genel
Kurulu saygılarımla selamlıyorum. 
BAŞKAN
– Sayın Altay…
44.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine, cumhuriyeti anlamlı kılanın
demokratik niteliği ve özelliği olduğuna ilişkin açıklaması
ENGİN
ALTAY (İstanbul) – Sayın Başkan, sayın mevkidaşım cumhuriyet ile demokrasiyi
karıştırdığımı söyledi ama kendisi karıştırdı. Bir kere şunu söyleyelim:
Cumhuriyet her yerde var, İran’da da var. İngiltere’de krallık var. Cumhuriyet
ile demokrasi ayrı şeyler. Şimdi, İngiltere’de krallık, saray var, Türkiye’de
de bir saray var, diktatör var. İngiltere’deki fark şu…
CAHİT
ÖZKAN (Denizli) - Olmadı şimdi. 
ENGİN
ALTAY (İstanbul) – Yahu “diktatör” diye bin kere söyledim ben burada, Başkanlık
da bunu… Tutanaklara eleştiri olarak geçti. 
Şimdi
olay şu: İngiltere’de saray sembolik, parlamento işlevsel; Türkiye’de saray
işlevsel, parlamento sembolik; aradaki fark bu kadar açık, bunu herkesin
görmesi lazım. (İYİ PARTİ ve CHP sıralarından alkışlar) Yoksa adının cumhuriyet
olması temel hak ve özgürlükleri teminat altına almamışsa; kişi dokunulmazlığı
teminat altına alınmamışsa ve… 
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ALTAY (İstanbul) - …12 Eylülde bile yapılmayanlar şimdi yapılabiliyorsa; Tayyip
Erdoğan’a “AK PARTİ Genel Başkanı” sıfatıyla laf söyleyen herkes soluğu
cezaevinde alıyorsa; bu yüzden daha bugün Ankara Adliyesinde eski Parti Meclisi
üyemiz Mehmet Tüm ve 60 Parti Meclisi üyemiz, Tayyip Erdoğan’a sırf “diktatör”
dediği için yargıç karşısına çıkıyorsa bunun adı “demokrasi” olamaz. Adı
“cumhuriyet” olsa ne olur, olmasa ne olur? Cumhuriyeti bizim için değerli ve
anlamlı kılan, demokratik niteliği ve özelliğidir. AK PARTİ’nin -AK PARTİ’nin
sayın milletvekillerini tenzih ediyorum ama- üst yönetiminin demokrasiyi
içselleştiremediğini ve hazmedemediğini, demokrasinin bir tepki ve protesto
rejimi olduğunun farkında olmadığını artık herkes biliyor. Sizin tabirinizle,
bu referandumda bu işin geçmesi, Tayyip Erdoğan’a ilanihaye her yaptığının
doğru olduğuyla ilgili bir millet vizesi değildir. 
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ALTAY (İstanbul) – Bilakis, millet yenilenmiş İstanbul seçimlerinde Tayyip
Erdoğan’ın kulağını şöyle iyice bir bükmüştür ve göreceksiniz, ilk seçimlerde
de tam bükecektir.
Teşekkür
ederim. (CHP ve İYİ PARTİ sıralarından alkışlar)
VELİ
AĞBABA (Malatya) – Birkaç darbe yaptılar, eksik bıraktılar grup başkan
vekillerini. 
BAŞKAN
– Sayın Kurtulan, buyurun lütfen.
45.- Mersin Milletvekili Fatma Kurtulan’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve Kürtlerin, Alevilerin,
farklı inanç gruplarının kendisini ifade edebilmesi için cumhuriyetin
demokratikleşmesi gerektiğine ilişkin açıklaması
FATMA
KURTULAN (Mersin) – Teşekkürler Sayın Başkan.
AKP’nin
Grup Başkan Vekili Sayın Özkan konuşmasında -daha doğrusu yer yer AKP’nin
içinde bulunduğu durum olarak tespit etmek isterim bunu, işaret etmek isterim-
Cumhurbaşkanlığı seçimlerinde ortaya çıkan sonucu biraz cumhuriyetin ilk
kuruluş yıllarına da tekabül eden millî bir mesele olarak sürekli ortaya koyar;
biraz önce de bu mahiyette bir konuşma yaptı. Şunu söylemek isterim, tam da HDP
şuna işaret eder: Cumhuriyetin 1920-1921 sürecinin ruhunun şu an kesinlikle
bundan çok uzaklaştığını, bununla alakası olmadığını; özellikle biz Kürtlerin,
Alevilerin, farklı inanç gruplarının, halklarının şimdiki cumhuriyette
kendisini ifade edemediğini, tam da tersine, inkâr edildiğini savunuyoruz; bu
cumhuriyetin demokratikleşmesi gerektiğini savunuyoruz. Mustafa Kemal’in,
Erzurum Kongresi’ndeki “Biz Türk ve Kürt milleti olarak…” diye bu vatanı bu
halkın ortak vatanı olarak tanımlayan…
(Mikrofon
otomatik cihaz tarafından kapatıldı) 
BAŞKAN
– Buyurun.
FATMA
KURTULAN (Mersin) - …devlet aklından şu an zerre kadar bir etki olmadığını, çok
uzaklaştığını söylemek isterim. Cumhuriyetin 96’ncı yılı kutlanırken tekrar
demokratik bir cumhuriyet için hep beraber mücadele etmemiz gerektiğini
savunuyorum.
Teşekkürler.

BAŞKAN
– Sayın Özkan...
VELİ
AĞBABA (Malatya) – Bunlar darbeci ağabey, darbeci! Ahmet Davutoğlu’nu darbeyle gönderdiler,
belediye başkanlıklarına kayyum atıyorlar. 
BAŞKAN
– Sayın Ağbaba, müsaade edin, lütfen…
Buyurun
Sayın Özkan.
46.- Denizli Milletvekili Cahit Özkan’ın, İstanbul Milletvekili Engin
Altay’ın yaptığı açıklamasındaki bazı ifadelerine ve ülkemizin bekasıyla ilgili
saldırılara boyun eğilmeyeceğine ilişkin açıklaması
CAHİT
ÖZKAN (Denizli) – Evet, çok fazla meseleyi uzatmaya gerek yok. Aslında
tartıştığımız mesele olgu ile algı arasındaki tenakuzdan kaynaklanıyor. 
SERPİL
KEMALBAY PEKGÖZEGÜ (İzmir) – O sizin işiniz. 
CAHİT
ÖZKAN (Denizli) – Her şeyden önce karar vermemiz gereken en önemli mesele; bu
ülkenin ekonomik kaynaklarına, yer altı, yer üstü kaynaklarına sahip çıkarak,
bunları faiz lobilerine, petrol şirketlerine ve silah baronlarına yedirtmeden…
Sadece aziz milletimizle paylaşma iradesi ortaya çıktığı zaman geçmişte olduğu,
her zaman olduğu gibi “diktatör” söylemi öne çıkıyor.
KEMAL
PEKÖZ (Adana) – Silah baronlarıyla en çok ilişkiyi siz kuruyorsunuz. 
VELİ
AĞBABA (Malatya) – Kaboğlu’na soralım, İbrahim Kaboğlu’na soralım. 
CAHİT
ÖZKAN (Denizli) – Şimdi, tabii ki Avrupa’da bir algı olabilir. Acaba bugün
terör örgütüne binlerce tır silah gönderenler, kendi ülkelerindeki…
VELİ
AĞBABA (Malatya) – Kanun hükmünde kararnameyle atıldı hoca.
BAŞKAN
– Arkadaşlar, müsaade eder misiniz… Bakın…
CAHİT
ÖZKAN (Denizli) – …terör örgütlerinin, kendi ülkelerindeki terör örgütlerinin… 
BAŞKAN
– Sayın Özkan, bir dakika, müsaade edin… Sayın Özkan…
CAHİT
ÖZKAN (Denizli) – …efendim, her türlü eylemi yapmak için önünü açanlar,
Türkiye’yle ilgili olumsuz bir algı oluşturuyorsa buna boyun mu eğeceğiz?
Elbette değil. 
Onun
için, bakınız, Sayın Altay, biraz önce bir ifade kullandı, diyor ki bir
taraftan…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özkan.
CAHİT
ÖZKAN (Denizli) – …“Diktatörlüklerin hiçbirinde propaganda serbestisi olamaz,
diktatörlüklerin hiçbirinde seçimle iktidarlar değişemez.” Evet, bugün
Türkiye'de sandık ortada. Cumhuriyet Halk Partisi ve bütün siyasi partiler
müşahitleriyle takip ediyor ve ona göre seçim sonuçları değişebiliyor. 
SERPİL
KEMALBAY PEKGÖZEGÜ (İzmir) – Diyarbakır’daki gibi mi? Van’daki gibi mi? 
BAŞKAN
– Arkadaşlar, müzakere usulü bu değil, müsaade edin, lütfen...
CAHİT
ÖZKAN (Denizli) – Yapılması gereken, algıyı doğru yönetmek. Eğer Avrupa’da
Türkiye düşmanları, bu aziz vatana, millete, bayrağa ve devlete kastedenler;
eğer ülkemizin bekasıyla ilgili Türkiye’ye saldırıyorsa onlara boyun eğemeyiz.
Onlarla mücadelemizi sürdüreceğiz ve o algı değişsin diye… 
SERPİL
KEMALBAY PEKGÖZEGÜ (İzmir) – Algı sizin işiniz. 
CAHİT
ÖZKAN (Denizli) – …onların bu vatandan istediklerini onlara terk etmeyeceğiz.
Teşekkür
ediyorum. (AK PARTİ sıralarından alkışlar)
BAŞKAN
– Evet, teşekkür ediyorum. Kifayetimüzere…
DURSUN
MÜSAVAT DERVİŞOĞLU (İzmir) – Sayın Başkan…
ENGİN
ALTAY (İstanbul) – Sayın Başkan… Sayın Başkan…
DURSUN
MÜSAVAT DERVİŞOĞLU (İzmir) – Sayın Başkan, benim bir istirhamım var, lütfen.
Sayın mevkidaşım bana dönerek söylüyor. Benim söylediklerime istinaden söylediği
kanaatini taşıyorum. Hâlâ beni anlayamadığından ötürü de muzdaribim, onu ifade
etmek istiyorum.
BAŞKAN
– Bir dakika Sayın Dervişoğlu, müsaade edin.
Efendim,
şöyle: Yani “Beni kastettiğini zannediyorum.”dan hareketle söz vermek mümkün
değil ama grup başkan vekili olarak ben size söz vereceğim.
Buyurun.
47.- İzmir Milletvekili Dursun Müsavat Dervişoğlu’nun, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması
DURSUN
MÜSAVAT DERVİŞOĞLU (İzmir) – Ben bu tartışmayı uzatmak bakımından konuşmuyorum.
Kurduğu her cümlenin üzerinde saatlerce tartışabilme imkânına da sahibim,
bilgisine de sahibim, belagatine da sahibim. Bakınız, yani “Ne zaman bir
hırsız, bekçi düdüğü duysa ‘Hırsız var.’ diye bağırır.” davranışını bununla eş
değer hâle getiriyorum. Daha da başka bir şey söylemiyorum. (İYİ PARTİ ve CHP
sıralarından alkışlar)
BAŞKAN
– Sayın Altay, buyurun lütfen.
48.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve Türkiye'ye, Türkiye'nin
seçilmiş Cumhurbaşkanına Avrupa’dan ya da ABD’den gelebilecek her türlü
tehdide, kumpasa karşı AK PARTİ’den önce CHP’nin refleks göstereceğine ilişkin
açıklaması
ENGİN
ALTAY (İstanbul) – Sayın mevkidaşım biraz önceki polemiği çok farklı bir yere
evriltti; Avrupa’dan, dünyadan Türkiye'ye yönelik tezgâh, baskı, kumpaslara
getirdi. Önce şunu bilmesi lazım: Türkiye'ye, Türkiye'nin seçilmiş
Cumhurbaşkanına Avrupa’dan ya da Amerika Birleşik Devletleri’nden yönelik her
türlü kumpasa, tehdide, tezgâha karşı AK PARTİ’den önce Cumhuriyet Halk Partisi
savunmasını yapacak, refleksini gösterecektir. (CHP ve AK PARTİ sıralarından
alkışlar) Bunda emin olun, bunda bir sorun yok, bu paranoyadan kurtulun. Tayyip
Erdoğan’ı Avrupa, Amerika yiyemez, onların gücü yetmez. Tayyip Erdoğan’ı biz
yiyeceğiz, sandıkta yiyeceğiz, içiniz rahat olsun, içiniz rahat olsun, başka da
bir şey söylemiyorum. (CHP sıralarından alkışlar)
BAŞKAN
– Değerli arkadaşlar, çok teşekkür ediyorum sayın grup başkan vekillerine.
Arkadaşlar, lütfen, tartışmayı yeteri kadar uzattık. Ama yani neticede Sayın
Cumhurbaşkanımıza yönelik diktatör olduğuna ilişkin bir söylem söz konusu yani
bunu da Sayın Cumhurbaşkanının gene bir partinin genel başkanı kimliğiyle
bağdaştırmak ne kadar doğru olur yani ona hakareti meşrulaştırmaya kalkmak ne
kadar doğru olur, onu da bilmiyorum.
ENGİN
ALTAY (İstanbul) – Yok, bir dakika Sayın Başkanım…
BAŞKAN
– İç Tüzük’ü hatırlatacaksınız.
ENGİN
ALTAY (İstanbul) – İç Tüzük’e göre siz bu tartışmaya giremezsiniz.
BAŞKAN
– Doğru, İç Tüzük’ü hatırlatacaksınız.
ENGİN
ALTAY (İstanbul) – Evet, hatırlatacağım. 
BAŞKAN
– Aldım, doğru. 
ENGİN
ALTAY (İstanbul) – Lütfen, bulunduğunuz makam size imtiyaz sağlamaz. 
BAŞKAN
– Onun için de gündeme geçiyoruz; kesiyorum. 
ENGİN
ALTAY (İstanbul) – Bu makamda bu Anayasa’ya ve bu İç Tüzük’e uyacaksınız Sayın
Başkan. 
BAŞKAN
– Evet, Başkanlığın Genel Kurula sunuşları vardır… 
ENGİN
ALTAY (İstanbul) – Siz bu tartışmalara katılamazsınız.
VELİ
AĞBABA (Malatya) – Kaboğlu’nu kararnameyle aldılar, Davutoğlu’na darbe
yaptılar… Darbeci bunlar!
BAŞKAN
– İYİ PARTİ Grubunun İç Tüzük’ün 19’uncu maddesine göre verilmiş bir önerisi
vardır; okutup işleme alacağım ve oylarınıza sunacağım. 
V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Mersin Milletvekili Zeki Hakan Sıdalı ve
milletvekilleri tarafından, ülkemizin narenciye üretimi konusunda hem sofralık
hem de endüstriyel pazarda yer alan büyük fırsatları yakalayabilmesi, dinamik
üretim ve pazarlama planlamalarıyla ihracat gelirlerini artırabilmesi, yeni
pazarlara ulaşılabilmesi ve rekabet gücünü artırarak bulunduğu pazarda söz
sahibi olabilmesi için gerekli çözümlerin araştırılması amacıyla 30/10/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 31 Ekim 2019 Perşembe
günkü birleşiminde yapılmasına ilişkin önerisi
31/10/2019
Türkiye Büyük Millet Meclisi Başkanlığına
Danışma
Kurulu 31/10/2019 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Dursun
Müsavat Dervişoğlu
 İzmir
 Grup
Başkan Vekili
Öneri:

Mersin
Milletvekili Zeki Hakan Sıdalı ve milletvekilleri tarafından, ülkemizin
narenciye üretimi konusunda hem sofralık hem de endüstriyel pazarda yer alan
büyük fırsatları yakalayabilmesi, dinamik üretim ve pazarlama planlamalarıyla
ihracat gelirlerini artırabilmesi, yeni pazarlara ulaşılabilmesi ve rekabet
gücünü artırarak bulunduğu pazarda söz sahibi olabilmesi için gerekli
çözümlerin araştırılması amacıyla 30/10/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerinin 31/10/2019 Perşembe günkü birleşimde
yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Sayın Zeki Hakan
Sıdalı.
Buyurun.
(İYİ PARTİ sıralarından alkışlar)
İYİ
PARTİ GRUBU ADINA ZEKİ HAKAN SIDALI (Mersin) – Sayın Başkan, değerli milletvekilleri;
FAO’ya göre dünyada yıllık narenciye üretimi 147 milyon ton. Ülkemiz, üretimde
4,9 milyon tonla dünya 7’ncisi; ürün bazında bakıldığında dünya mandalina
üretiminde 3’üncü, limonda 6’ncı, greyfurtta 7’nci, portakalda ise 9’uncu
sırada. 
İhracat
rakamlarında ise, Türkiye dünya pazarının yüzde 12’sini kontrol ederken
ihracatta ise 3’üncü sırada yer alıyor. Buraya kadar güzel; potansiyelimiz var
ama ihracattan elde edilen gelire baktığımızda, narenciye üretimi bulunmayan
Hollanda 838 milyon dolar kazanırken 2 milyon ton ihracat yapan Türkiye ancak
890 milyon dolar kazanabilmiş. Türkiye narenciye üretiminde dünya 6’ncısı,
ihracatında dünya 3’üncüsüyken gelir elde etmede dünya 5’incisi olmuştur. Son
beş yıla baktığımızda narenciye ihracatımız yüzde 47 artmış olmasına rağmen
gelirimiz maalesef yüzde 11 düşmüştür. Son beş yılda ton başına ürünlerin satış
fiyatı portakalda yüzde 44, mandalinada yüzde 37, limonda yüzde 28 ve
greyfurtta yüzde 31 ucuzladı. Yani Türkiye, üretimdeki gücünü gelir elde etmede
koruyamamış, katma değer oluşturamayarak rekabetçiliğini artıramamış, daha çok
ürününü daha ucuza ihraç etmiştir. Bu, sürdürülebilir değildir. Peki, niçin?
Çünkü narenciye ihracatının yüzde 70’ini yalnızca 4 ülkeye yapıyoruz; Rusya,
Irak, Ukrayna ve Romanya. Pazar bağımlılığımız var yani. Talebin yüzde 40’ını
oluşturan Avrupa Birliği pazarına neredeyse mal satamıyoruz. En önemli
ithalatçılar olan Hollanda, Almanya ve Fransa’ya mal satmakta İspanya’yla
rekabet edemiyoruz. Ticaret Bakanlığına buradan çağrımdır: Narenciyede acilen
ticaret protokolleri tamamlanmalı ve Uzak Doğu piyasalarına açılmalıyız. Yine
bu kapsamda, kargo taşımacılığını artırmak için yılan hikâyesine dönen
bölgemizin Çukurova bölgesel havaalanını artık açmalıyız. 
9,8
milyar dolarlık endüstriyel narenciye pazar payımız yalnızca 49 milyon dolar.
Narenciyeyi meyve suyu, reçel, konserve gibi sanayi üretimine dönüştüremiyoruz.
Üstelik bu üretimi yapamadığımız gibi narenciyede 20 milyon dolar da ithalat
yapıyoruz. Peki, neler yapmalıyız? Öncelikle, iklim krizini kabul etmeliyiz.
Mersin’de 2019 Mayısında hissedilen aşırı sıcaklıklar nedeniyle portakalda
yüzde 30, mayer ve dikenli limonda yüzde 70’lere ulaşan rekolte kayıpları
oluştu. İklim değişikliğinin narenciye sektöründeki riskleri tespit edilmeden
yeni rekabetçi politikalar oluşturamıyoruz. 
Mayıs-ekim
arasında 650 milimetre su isteyen narenciyeyi bu aylarda Mersin’e yağan toplam
91 milimetre yağmur suyuyla yetiştiremeyeceğimizi ve her geçen gün daha fazla
yer altı suyu kullanmak zorunda kalacağımızı da öngörmeliyiz. Bu üretim modeli,
azalan yağış, artan kuraklık karşısında sürdürülebilir değil. O nedenle
sulamada verimliliği artırmalı, kuraklığa ve tuzluluğa dayanıklı yeni narenciye
çeşitlerini hep beraber üretmeliyiz. 
Ek
olarak, küresel narenciye piyasasının talep ettiği tür ve kalitede olan
ürünlerin erken, orta, geçici ve satış fiyatı yüksek olanlarını
yetiştirmeliyiz. Böylece ürün arzını yılın tamamına yaymayı ve kârlılığı üst
seviyeye çıkarmayı teşvik etmeliyiz. 
Bakın,
İspanya 950 dolara, Mısır 960 dolara, Çin 1.335 dolara ürün satarken bizim
tonunu 413 dolara satıyor olmamız başarısızlıktır, kabul edilemez.
Hasat
ile depolama arasındaki zincirde ürün kayıplarını azaltmalı, bunun için
paketleme kapasitesini, soğuk hava zincirlerini ve işleme sanayisini hep
beraber geliştirmeliyiz. 
Pay
sahibi olamadığımız 7,1 milyar dolarlık küresel meyve suyu pazarına girmeliyiz.
Bunun için, meyve suyu sanayisinin ihtiyaç duyduğu verimliliği yüksek ürün
tipini yetiştirmeliyiz. Bütün bunlar ancak planlı bir devlet organizasyonu ve
devlet desteğiyle gerçekleşebilir. Artık üzerimize düşeni yapmalıyız. 
(Mikrofon
otomatik cihaz tarafından kapatıldı) 
ZEKİ
HAKAN SIDALI (Devamla) - Tamamlıyorum Başkanım.
BAŞKAN
– Tamamlayın sözlerinizi lütfen.
ZEKİ
HAKAN SIDALI (Devamla) - Son söz olarak, 2020 Kasımında narenciyenin başkenti
Mersin’de düzenlenecek olan sektörde tanıtım ve pazarlama imkânlarına kapı
aralayacak 14’üncü Uluslararası Dünya Turunçgil Kongresi’nin arifesi, tüm bu
dönüşümlerin başarılması, narenciye üretiminin yeniden planlanması, bu
planlamayı teşvik edecek yeni destekleme politikasının inşası ve pazarlamada
yeni rekabetçi stratejilerin geliştirilmesi için doğru zamandır. 
Ayrıca
bu hafta sonu tüm Meclisimizi Mersin’e Narenciye Festivali’mize bekliyoruz. 
Biraz
evvel yaptığım önerileri geliştirmek üzere, Meclis araştırması önergemize
destek vermenizi özellikle her partinin Çukurova milletvekillerinden rica
ediyor, yüce Meclisimizi saygıyla selamlıyorum. (İYİ PARTİ sıralarından
alkışlar) 
BAŞKAN
– Halkların Demokratik Partisi Grubu adına Sayın Dilşat Canbaz Kaya.
Buyurun.
(HDP sıralarından alkışlar) 
HDP
GRUBU ADINA DİLŞAT CANBAZ KAYA (İstanbul) – Sayın Başkan, değerli
milletvekilleri; tarımda artan giderlere karşılık devlet desteklerinin yetersiz
olması ve var olan desteklerin daha çok büyük çiftlik sahiplerine
yönlendirilmesi, küçük aile işletmelerine yönlendirilmemesi köylüyü her geçen
gün daha ağır bir borç sarmalının içerisine sürüklüyor. Bugün bankalara borçlu
olmayan köylü yok denecek kadar azdır ve bu oran her geçen gün artmaktadır.
Ülkemizde ekilebilir tarımsal araziler her geçen gün azalıyor; köylüler,
çiftçiler topraklarını artık ekmiyor.
AKP
iktidarının uyguladığı yanlış tarım politikaları nedeniyle Sosyal Güvenlik
Kurumu verilerine göre 2008’de 1 milyon 127 bin olan çiftçi sayısı, 2018
yılında 697 bine kadar düşmüştür. Yine, TÜİK verilerine göre 2002 yılında 26
milyon 579 bin hektar olan tarım arazileri, 2018 yılında 23 milyon 200 bin
hektara kadar gerilemiştir. AKP iktidarı bu tarım politikalarında ısrar ederse
küçük ve orta köylülük tasfiye olacak, tarımda büyük tarım tekellerinin
hâkimiyeti maalesef artacaktır.
18
Nisan 2016 tarihinde çıkarılan Tarım Kanunu’nun 21’inci maddesi şöyle diyor:
“Tarımsal destekleme programlarının finansmanı, bütçe kaynaklarından ve dış
kaynaklardan sağlanır. Bütçeden ayrılacak kaynak, gayrisafi millî hasılanın
yüzde birinden az olamaz.” Buna göre, 2020 bütçesinde tarım için ortalama 50
milyar TL kaynak ayrılması gerekirken bu oran bütçede bunun neredeyse yarısı
kadar olan 22 milyar TL olarak planlanmaktadır. Tarıma yönelik desteklerin
yetersiz olması, tarım politikalarının çiftçileri desteklemek, geliştirmek bir
yana dursun onları her geçen gün daha ağır sorunlarla karşı karşıya getirmesi
kaçınılmazdır. Mevcut tarım politikalarıyla ne üreticiler ne tüketiciler
kazanmaktadır. Tarımda yaşanan krizin aşılması, üreticilerin sorunlarının
çözülmesi ve tüketicilerin sağlıklı ve daha uygun fiyatlarla ürünlere erişmesi
için kooperatifçiliğin desteklenmesi, şirket tarzı kooperatifçilik yerine
toplum merkezli, üretici veya tüketiciyi destekleyen kooperatiflerin teşvik
edilmesi gerekmektedir. 
Tarımda,
üreticilerin ekonomik sorunları ve ekilebilir tarım arazilerinin verimliliği
problemin bir yanını oluştururken diğer yanını da sağlıklı gıdaya erişim hakkı
oluşturmaktadır. İhraç edilen tarım ürünlerinin sık sık, ihraç edildikleri
ülkelerden iade edilmesi toplum sağlığı açısından önemli riskleri açığa
çıkarmaktadır. Çünkü insan sağlığını olumsuz etkileyen bu iade tarım ürünleri
iç pazara sürülmekte, bu da halk sağlığı açısından önemli riskler
oluşturmaktadır. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi lütfen Sayın Kaya. 
DİLŞAT
CANBAZ KAYA (Devamla) – Son olarak, bilindiği gibi, Rusya’ya ihraç edilen 370
ton mandalina ülkemize iade edilmiştir. Bu anlamda, tarımda üreticilerin
sorunlarının çözüm bulmasını istiyoruz. 
Teşekkür
ediyorum. (HDP sıralarından alkışlar)
BAŞKAN
- Cumhuriyet Halk Partisi Grubu adına Sayın Alpay Antmen. 
Buyurun.
(CHP sıralarından alkışlar)
CHP
GRUBU ADINA ALPAY ANTMEN (Mersin) – Teşekkür ederim Sayın Başkan. 
Değerli
milletvekilleri, öncelikle belirtmek istiyorum ki Mersin’de narenciye bahçesi
içinde doğmuş bir arkadaşınız olarak, Mersin, Adana, Hatay illerimizde en
önemli geçim kaynaklarımızdan biri narenciye üretimi ve tarım üretimidir ama
narenciye üretimi bu kadar çok önemliyken bölgemizde, AKP’nin hatalı tarım
politikaları nedeniyle maalesef narenciye ürünlerimiz toplanmadan dalında
kalmaktadır. İktidarın bütün tarım ürünlerinde olduğu gibi narenciye konusunda
da gerekli teşvikleri sağlamaması, üreticilerin girdi maliyetlerinde aşırı
yükselme ve yasal mevzuata rağmen tarımın ekonomik olarak desteklenmemesi bu
güzel ülkemizde çiftçileri ve üreticilerimizi olumsuz olarak etkilemektedir. 
Mersin’de
1 Kasımda başlayacak narenciye günlerinde Büyükşehir Belediyemizin de büyük
katkılarıyla kentin tüm dinamikleri narenciye üretiminin hem Mersin için hem de
ülkemiz için önemine işaret edecekler ancak iktidar, bölgemiz için bu kadar önemli
olan narenciye üretimi, satımı ve ihracatı konusunda duyarsız kalıyor, kalmaya
da devam ediyor. 
Sayın
milletvekilleri, dün Genel Başkanımız Sayın Kemal Kılıçdaroğlu söyledi, Tarım
Kanunu uygulanmıyor. Çiftçilerimize 2020 yılında 48 milyar 700 milyon lira
teşvik ödenmesi gerekirdi ancak 2020 yılında çiftçimize sadece 22 milyar lira
ödenecek, çiftçinin hakkı olan 26 milyar 700 milyon lira çiftçiye ödenmeyecek.
Para saraya var, uçaklara var, makam arabalarına var, yandaşa var ama vatandaşa
yok. 
Narenciye
üreticileri isyan ediyor. Gübre, mazot, ilaç giderleri yüzünden maliyetlerini
bile karşılayamıyorlar. Son beş yılda narenciye ihracat gelirimiz yüzde 11
geriledi. Beş yıl öncesine göre şu anda ton başına satış fiyatı olarak
portakalı yüzde 44, mandalinayı yüzde 37, limonu yüzde 28, greyfurtu yüzde 31
daha ucuza ihraç ediyoruz. 7,7 milyar dolar değerindeki Avrupa pazarından ise
hiç pay alamıyoruz. 10 milyar dolarlık endüstriyel narenciye ihracatında ise
hemen hemen hiç yokuz. Hani bizim ülkemizde tatlı bir tartışma konusu var ya
“Balığa limon sıkılır mı, sıkılmaz mı?” diye, üreticiyi bu hâle düşürenler
sayesinde yakında balığa sıkacak limon bulamayacağız. Aslında limon faydalıdır
ama iktidar önce çiftçiyi limon gibi sıktı, sonra da ülkenin bütün değerlerine limon
sıktı; orduya limon sıktı, üniversiteye limon sıktı; emekli aylığına,
fabrikalarımıza, kadınlara, gençlere, memura limon sıktı; Türk parasına limon
sıktı; demokrasiye, hukuka, insan haklarına limon sıktı, yetmedi. Dünyada
hiçbir ordu, silah fabrikasını başka bir orduya satmadı. Bunu da AKP
iktidarıyla gördük. Tank Palete, millî üretime ve milliyetçiliğe bile bu
iktidar limon sıktı. 
Gelin,
narenciye üreticilerinin sorunlarını araştırıp çözüme kavuşturalım, bari onlara
bir şeyler yapalım.
Teşekkür
ediyorum.
Hepinizi
saygılarımla selamlıyorum. (CHP sıralarından alkışlar)
BAŞKAN
– Adalet ve Kalkınma Partisi Grubu adına Sayın Abdullah Doğru, buyurun. (AK
PARTİ sıralarından alkışlar)
AK
PARTİ GRUBU ADINA ABDULLAH DOĞRU (Adana) – Sayın Başkan, değerli milletvekili
arkadaşlarım; İYİ PARTİ’nin Meclis araştırması komisyonu açılması teklifi
üzerine, aleyhte söz almış bulunmaktayım. Genel Kurulu saygıyla selamlıyorum.
Değerli
arkadaşlar, ülkemizde turunçgil üretim alanımız altıntop, limon, portakal,
mandalina bazında 2002 yılında 1 milyon dekar iken 2018 yılında yüzde 38
artışla 1 milyon 434 bin 895 dekara yükselmiştir. Aynı dönemde, ülkemiz
turunçgil üretimi 2002 yılında 2,4 milyon ton iken yüzde 104’lük artışla 2018
yılında 4,9 milyon ton olarak gerçekleşmiştir. 2019 yılı TÜİK tahminlerinde
toplam turunçgil üretimimizin yaşanan iklimsel olumsuzluklar nedeniyle 4,3
milyon ton seviyelerinde gerçekleşmesi beklenmektedir. 
2002
yılında toplam turunçgil ihracatımız 811.474 ton iken 2018 yılında 2 milyon
tona ulaşmıştır. 2019 yılı ilk dokuz ayında ise 640 bin tonluk ihracatımız söz
konusudur; hasat yeni başlamıştır zaten. Aynı dönemde, ülkemizin ihracattan
elde ettiği gelir 2002 yılında 258 milyon dolar iken 2018 yılında 890 milyon
dolara ulaşmıştır. 2019 yılı ilk dokuz ayında ise 277 milyon dolar
seviyesindedir. Hem alanda hem de üretimdeki artışta, Bakanlığımızın vermiş
olduğu destekler, hibe programları, eğitim ve yayım çalışmalarının yanında
üreticilerimizin daha bilinçli, modern tarım tekniklerini uygulamalarının katkısı
büyüktür.
Zamanımız
fazla yok. Sadece bu rakamlarla dahi belli olduğu üzere tablo değerli
milletvekillerimizin anlattığı gibi karanlık değildir. 
Daima
ifade ettiğimiz gibi üreticimizin yanındayız. Bir sorun varsa gereğini yapacak
güce, bilgiye de sahibiz, herkesin gönlü rahat olsun. Çiftçilerimizin hem
ihracattaki hem üretimdeki bütün sorunlarının çözümü noktasında Hükûmetimiz var
gücüyle gayret ediyor. Biz de sahada Adana Milletvekili olarak Çukurova’daki
bütün çiftçilerimizin sorunlarına gereken ilgiyi, alakayı gösteriyor ve çözüm
noktasında Bakanlık nezdindeki çalışmalarımıza bir bütün olarak devam ediyoruz.

Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim.
İYİ
PARTİ Grubu önerisini oylarınıza sunuyorum: Kabul edenler… Etmeyenler… Kabul
edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, Diyarbakır Milletvekili Semra Güzel ve arkadaşları
tarafından, HDP'li belediye başkanlarının görevden alınmasına gerekçe
gösterilen iddiaların doğruluğunun araştırılması amacıyla 31/10/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 31 Ekim 2019 Perşembe günkü
birleşiminde yapılmasına ilişkin önerisi
31/10/2019
Türkiye Büyük Millet Meclisi Başkanlığına
Danışma
Kurulu 31/10/2019 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Fatma
Kurtulan
 Mersin
 Grup
Başkan Vekili 
Öneri:
31
Ekim 2019 tarihinde Diyarbakır Milletvekili Semra Güzel ve arkadaşları
tarafından verilen 4078 sıra numaralı HDP'li belediye başkanlarının görevden
alınmasına gerekçe gösterilen iddiaların doğruluğunun araştırılması amacıyla
Türkiye Büyük Millet Meclisine verilmiş olan Meclis araştırması önergesinin
diğer önergelerin önüne alınarak görüşmelerinin 31/10/2019 Perşembe günlü birleşiminde
yapılması önerilmiştir.
BAŞKAN
– Önerinin gerekçesini açıklamak üzere Halkların Demokratik Partisi Grubu adına
Sayın Kemal Bülbül konuşacak.
Buyurun.
(HDP sıralarından alkışlar)
HDP
GRUBU ADINA KEMAL BÜLBÜL (Antalya) - Sayın Başkan, değerli milletvekilleri;
Genel Kurulu saygıyla selamlıyorum.
İşte,
sistematik olarak hemen her gün belediyelerimize, belediye eş başkanlarımıza
karşı uygulanan siyasi inkâr, imha, darbe rejiminin ne olup olmadığını
tartışmak için bir fırsat. Bununla ilgili, geçen kayyum atamalarında da yani 31
Mart yerel seçimlerinden önceki kayyum atamalarında da bu dönemde yapılan
atamalarda da hiçbir hukuki gerekçesi olmayan, hiçbir insani, ahlaki, vicdani
gerekçesi olmayan, siyaset aklıyla tabir ve tarif edilecek hiçbir şeye sığmayacak
uygulamalar yapılıyor. Bunun ne bir kitapta ne bir insanlıkta ne bir hukukta ne
bir siyasette tarifi yoktur. Bunun ancak 3 tane karşılığı olabilir: Cunta,
darbe ve faşizm; bunların dışında hiçbir tarifi yoktur. Kim, hangi yöntemi
kullanarak bunu tarif etmeye çalışırsa çalışsın tarih karşısında suç
işlemektedir. Yüzde 60’ları aşan oy oranıyla seçilen, milyonlarca insanın
desteğini almış insanları gece yarısı darbeleriyle görevden almak, bu da
yetmiyor tutuklamak asla hukuk aklıyla, hukukla açıklanacak bir şey değil. 19
Ağustosta Diyarbakır, Mardin ve Van Belediyelerimize yönelik başlayan bu ırkçı,
inkârcı, retçi, darbeci uygulama Kulp, Erzurum Karayazı, Nusaybin, Hakkâri,
Bismil, Kocaköy, Kayapınar, Erciş, Cizre’yle devam etmiştir ve görülüyor ki
maalesef devam edeceği de ortadadır.
Bunun
bir tek tarifi vardır; bunu yürüten akıl Türkiye kamuoyuna, Kürt halkına,
HDP’ye oy vermiş kesime şunu diyor: “Sizi kamusal alanda hiçbir yere dâhil
etmeyeceğiz. Siz yönetici olamazsınız, belediye başkanı, belediye meclisi üyesi
olamazsınız. Kamusal haklarınızı elinizden alıyorum.” İşte bu nedenle darbedir,
işte bu nedenle ırkçılıktır, işte bu nedenle faşist bir uygulamadır ve bu
sistematik olarak devam ederken buna gerekçe uydurmaya çalışanlar… Bakınız, bir
zamanlar televizyonda Kürt sorunu tartışılırken arabesk bir laf olarak ne
deniyordu? “Ya, vekil oluyorsunuz, belediye başkanı oluyorsunuz, öğretmen
oluyorsunuz. İşte, daha ne istiyorsunuz?” Kimliğinden, kültüründen, dilinden,
siyaset yapma hakkından, yönetme iradesi ve becerisinden yoksun kılınmış
insanlar için böylesine arabesk, böylesine pespaye bir cümle, kesinlikle sorunu
tarif etmek açısından yeterli olmadığı gibi yeni sorun yaratmalara neden olan
bir cümledir. 
Dünya
insanlığının önünde, Türkiye insanlığının önünde demokrasiye, insan haklarına,
hukuka ve hatta, yürürlükte olan Siyasi Partiler Yasası’na karşı suç
işlenmektedir, yürürlükte olan kanunlara karşı suç işlenmektedir. Bunun en
bariz örneği de Yüksek Seçim Kurulu tarafından adaylıkları onaylanıp halkın iradesiyle
seçilmiş olmaları göstergesidir. Dolayısıyla, burada, bunun enine boyuna
araştırılması… Bizce çok araştırılacak bir şey yok, bir hakikatin ispatlanması
açısından biz bunu söylüyoruz. Selçuk Başkanın, Ahmet Türk’ün, Bedia Başkanın,
diğer eş başkanlarımızın hakkaniyetle, adaletle yönettiklerini, yürüttüklerini
biz çok iyi biliyoruz ama kamuoyunun buna tanık olması ama halkın buna tanık
olması ama ekranlarda biz yokken bize hakaret etmeyi marifet sanan sözde bilim
insanlarının, sözde siyasetçilerin gözüne bir hakikatin batırılması açısından
böyle bir şey gereklidir. 
O
televizyon ekranlarında tartışan siyaset devşirmelerine diyorum ki: Yüreğiniz
ve beyniniz yetiyorsa hangi danışmanı, hangi kişiyi yanınıza alıyorsanız alın,
hangi televizyon ekranında diyorsanız gelip tartışalım ama yüreğiniz, beyniniz
yetmez çünkü yalandan çünkü iftiradan çünkü darbeden çünkü inkârdan çünkü
ırkçılıktan besleniyorsunuz ve bu yapılan uygulamalar da bunun çok bariz
göstergesidir. 
(Mikrofon
otomatik cihaz tarafından kapatıldı) 
KEMAL
BÜLBÜL (Devamla) - Bu önergenin desteklenmesini ve konunun enine boyuna
araştırılmasını öneriyorum. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Cumhuriyet Halk Partisi Grubu adına Sayın Tekin Bingöl. (CHP sıralarından
alkışlar) 
Buyurun.

ABDULLAH
GÜLER (İstanbul) – Başkanım, kayıtlara geçmesi açısından birkaç hususu
belirtmek istiyorum. 
TEKİN
BİNGÖL (Ankara) – Ama beni çağırdınız artık Sayın Başkan. 
BAŞKAN
– Sayın Bingöl’ü çağırdım, konuşması bittikten sonra söz veririm. 
CHP
GRUBU ADINA TEKİN BİNGÖL (Ankara) – Sayın Başkan, değerli milletvekilleri;
sizleri saygıyla selamlıyorum. 
Ülkenin
birliğini, bütünlüğünü, 82 milyon vatandaşın kardeşlik hukuku içerisinde, barış
içinde yaşamasını savunageldik. Şiddeti, terörü, silahı, kan ve gözyaşını
reddeden, sosyal demokrat bir anlayışa mensup siyasi partiyiz ama
vazgeçemediğimiz bir başka özellik de demokrasi. Demokrasinin evrensel ilkeleri
vardır, bunların içinde 3’ü çok önemlidir: 
Birincisi:
Hukuk, bağımsız yargı. 
İkincisi:
Özgürlükler. İçinde düşünce özgürlüğünü, haber alma özgürlüğünü, birçok
özgürlüğü barındırır. 
Üçüncüsü:
Temel ilkelerden biri olan seçimdir. Dünyanın birçok ülkesindeki yönetim
biçimlerinde elbette iktidarlar vardır. Muhalefetin yasal güvence altına alındığı,
yasalarla korunduğu ve seçimle iktidar olabileceği tek sistem demokrasidir.
İşte, demokrasi, seçimi bu kadar önemser ve en temel özelliklerinden biri
olarak algılar. 
Türkiye’de
seçimler yasalarla belirlenmiştir; adaylar, hepimizde olduğu gibi, belli
kriterlerle tespit edilir, belediye başkanları da bu kriterlere tabi tutularak
adaylaştırılır. Peki, ne oluyor? Seçimler yaşanıyor, seçim sonrasında
antidemokratik yöntemler hayata geçirilip belediye başkanları görevden
alınıyor. Hatırlayalım, 2014 seçimlerinden sonra 95’in üzerinde belediye
başkanı -ki içlerinde Cumhuriyet Halk Partili belediye başkanları da vardı-
görevden alındı. Alınmaları bir tarafa, birçoğunda seçilmiş belediye meclisi
üyeleri eliyle yeni belediye başkanlarının seçilmesi söz konusuyken bu
yapılmadı, yine antidemokratik bir yöntemle kayyum atandı. Peki, ne oldu? O
kayyumların yaptığı usulsüzlükler, devletin bütün olanaklarını fütursuzca
kullanmalarına rağmen borç batağına sürükledikleri belediyeler açığa çıktı. Ama
seçmen bir şey yaptı, bizim belediyelerimiz de dâhil, o belediyelerde tepki
olsun diye, çok daha yüksek oy oranlarıyla ya o belediye başkanlarını ya da o
siyasi partileri seçim sonucunda yeniden başarılı kıldılar. Yeniden bir başka
yöntem hayata geçirildi, kayyum uygulaması tekrar söz konusu oldu. Oysa
Anayasa’nın 38’inci maddesi çok açık değerli arkadaşlar, der ki bu madde: Bir
kimse kesin yargı sonucunda hükme bağlanmış bir suçu yoksa masumluk hakkına
sahiptir. 
(Mikrofon
otomatik cihaz tarafından kapatıldı) 
BAŞKAN
– Buyurun. 
TEKİN
BİNGÖL (Devamla) – Bu kadar açık. Peki bu uygulanıyor mu? Asla. Yapılan ne?
Yapılan, değerli arkadaşlar, hani deniyor ya “millet iradesi”, millet iradesi
yok sayılıyor. Peki, bu nedir? Yetki gasbıdır, yetki gasbı. Bu nedir? Seçmen
iradesine saygısızlıktır. Bütün bunlar asla ve asla demokraside yer bulmayan
uygulamalardır ve çok temel bir ilke vardır: Seçimle gelen seçimle gider.
Tahammül edeceksiniz, sabırlı olacaksınız, saygı göstereceksiniz, nasıl ki siz
bir seçimle iş başına geldiğinizde milletin tamamının kendinize saygı
göstermesini istiyorsanız siz de sonucuna saygı göstereceksiniz,
katlanacaksınız. Bu antidemokratik uygulamalar Türkiye’ye zarar veriyor değerli
arkadaşlar, itibarımızı yitiriyoruz, itibar kaybına uğruyoruz. Ha, bir tek bu yapılmıyor,
mademki görevden aldınız, yargı sürecini başlatın. O da yapılmıyor. Bir başka
garabet daha var. Belediye meclis üyeleri ile il genel meclisi üyelerinin de
mazbataları ellerinden alınıyor. Ya, bu kadar usulsüzlük, bu kadar adaletsizlik
dünyanın hiçbir yerinde görülmemiştir. 
(Mikrofon
otomatik cihaz tarafından kapatıldı) 
TEKİN
BİNGÖL (Devamla) – Hepinize saygılar sunuyorum. (CHP ve HDP sıralarından
alkışlar) 
VELİ
AĞBABA (Malatya) – Darbeci bunlar, darbeci Sayın Başkan, darbeci bunlar. 
BAŞKAN
– Adalet ve Kalkınma Partisi Grubu adına Sayın Selim Yağcı. 
Buyurun
Sayın Yağcı. (AK PARTİ sıralarından alkışlar) 
AK
PARTİ GRUBU ADINA SELİM YAĞCI (Bilecik) – Sayın Başkan, değerli
milletvekilleri; HDP’nin bazı belediye başkanlarının görevden uzaklaştırılmasına
ilişkin olarak verdiği grup önerisi hakkında partimin görüşlerini belirtmek
üzere söz almış bulunmaktayım. Yüce heyetinizi saygıyla selamlıyorum. 
Evet,
değerli milletvekillerimizin açıklamalarını az önce gördük. Cumhuriyetimizin
96’ncı yılını kısa bir süre önce kutladık. Demokrasi, cumhuriyetin vazgeçilmez
bir unsurudur ve demokrasinin de vazgeçilmez unsuru seçimlerdir. Seçimle
gelenin seçimle gitmesi de esastır, bu doğrudur ama seçimlerde… (HDP
sıralarından “Ama ne?” sesleri) 
MAHMUT
TOĞRUL (Gaziantep) – Ama… Devam et. 
EBRÜ
GÜNAY (Mardin) – Ama ne? 
SELİM
YAĞCI (Devamla) – Bakın, karşınızda on beş yıl hâkimlik yapmış ve on beş yıl
belediye başkanlığı yapmış bir arkadaşınız olarak bulunuyorum. Seçimle gelenin
halka bazı sözleri ve vaatleri vardır. Müşterek mahallî ihtiyaçları karşılamak
için belediye başkanları seçilir. Bu halk başka yerlerin ihtiyaçlarını
karşılamak adına…
TUMA
ÇELİK (Mardin) – İspat edin, ispat edin!
SELİM
YAĞCI (Devamla) – …devletin imkânlarını kullanarak bunları başka noktalara götürmek
adına belediye başkanlarını seçmiyor. 
KEMAL
PEKÖZ (Adana) – İspat edin, ispat!
EBRÜ
GÜNAY (Mardin) – İspatlayın, ispatlayın! 
SELİM
YAĞCI (Devamla) – Değerli milletvekilleri, buradaki mesele bir yargı kararı
mıdır yoksa bir disiplin işlemi, bir tedbir midir; buna bakmak lazım. Az önce
HDP Grubu adına konuşan değerli milletvekilimiz hukuksuzlukla yargıladı ve
hadsizlikle yargıladı. Bunun temelinde yatan Anayasa’nın 127’nci maddesi ve
Belediye Kanunu’nun 47’nci maddesi son derece açıktır ve bunlara dayalı olarak
İçişleri Bakanlığımız bu konu üzerindeki yetkisini kullanmış, tedbir
niteliğinde görevden uzaklaştırılmış, kayyum da değil, vekil atanmıştır. Buna
ilişkin sorgu ve soruşturmalar devam ediyor, devam edecektir. Eğer bizler, bu
anlamda, yasalara inanıyorsak, burada milletvekili olarak, bu yasalar hükmünde
kalarak burada bu görevleri yapıyorsak o yasalar hükmünde yapılan bu işlemi de
saygıyla karşılayacağız ve yargının da bu anlamda vermiş olduğu kararları hep birlikte
göreceğiz. 
(Mikrofon
otomatik cihaz tarafından kapatıldı) 
BAŞKAN
– Sayın Yağcı, sözlerinizi tamamlayın lütfen.
MERAL
DANIŞ BEŞTAŞ (Siirt) – Hangi yargı?
ERDAL
AYDEMİR (Bingöl) – 12 Mayısta söylüyor, 12 Mayısta.
SELİM
YAĞCI (Devamla) – Eminim, siz hiçbir şeyi kabul etmezseniz, yargıyı kabul
etmezseniz, Anayasa’yı kabul etmezseniz zaten bu sorunların da çözümünü
bulamayız diyorum. 
ERDAL
AYDEMİR (Bingöl) – Yargı talimatla…
SELİM
YAĞCI (Devamla) – Ben, bu noktada, HDP Grubunun vermiş olduğu bu önergeye karşı
olduğumuzu ifade ediyorum ve yüce heyeti saygıyla selamlıyorum. (AK PARTİ
sıralarından alkışlar) 
KEMAL
PEKÖZ (Adana) – Niye araştırmıyorsunuz? Niye araştırmıyorsunuz madem…
BAŞKAN
– Halkların Demokratik Partisi grup önerisini…
FATMA
KURTULAN (Mersin) – Sayın Başkan, ben bir söz rica ediyorum.
BAŞKAN
– Tabii, buyurun Sayın Kurtulan.
IV.- AÇIKLAMALAR (Devam)
49.- Mersin Milletvekili Fatma Kurtulan’ın, Bilecik Milletvekili Selim
Yağcı’nın HDP grup önerisi üzerinde AK PARTİ Grubu adına yaptığı konuşmasıdaki
bazı ifadelerine ve AKP’nin belediyelere kayyum atayarak bölücülük yaptığına
ilişkin açıklaması
FATMA
KURTULAN (Mersin) – Teşekkürler Sayın Başkan. 
AKP
bu sorunu tartışmaktan kaçamaz, bu sorunu araştırmaktan kaçamaz. Bunun peşini
bırakmayacağız. Tam da biz de Anayasa’nın ve yürürlükte olan yasanın
çiğnendiğini iddia ediyoruz. Sayın hatip referans olarak beş yıl hâkimlik
yaptığını söyledi, keşke bu referansı göstermeseydi. Hâkimlerin şu an
ülkemizdeki hâli, sadece cüppelerinde düğme oluşturma peşindeler. Genel
Başkanları açık açık “Hâkimler de kimdir, kararları da nedir? Ben tanımıyorum.”
demektedir. AKP bu yasayla, daha doğrusu bu kayyum atamalarıyla birlikte
aslında bölücülük yapmıştır. Ülkede tam 13 belediyede 4 milyon insanın
iradesini yok saymıştır. Siz Ahmet Türk’ten, barışa adanmış bir yaşamdan
terörist çıkaramazsınız, haddinizi bileceksiniz. 
(Mikrofon
otomatik cihaz tarafından kapatıldı) 
RECEP
ÖZEL (Isparta) – Haddini sen bileceksin ya!
FATMA
KURTULAN (Mersin) – Siz Selçuk Mızraklı’dan, iki dönem burada milletvekilliği
yapmış Bedia Özgökçe Ertan’dan terörist çıkaramazsınız. Eninde sonunda bu
haksız uygulamanızın hesabını vereceksiniz. (HDP sıralarından alkışlar) 
BAŞKAN
– Sayın Özkan…
50.- Denizli Milletvekili Cahit Özkan’ın, Mersin Milletvekili Fatma
Kurtulan’ın yaptığı açıklamasındaki bazı ifadelerine ilişkin açıklaması
CAHİT
ÖZKAN (Denizli) – Sayın Başkan “bölücülük” ifadesini asla kabul etmediğimizi
ifade ediyor, aynen iade ediyorum. Her şeyden önce Cumhurbaşkanımızın sürekli
“seçimler evvelinde” ifadesine dayanarak bazı açıklamalar yapılıyor. Diyorlar
ki…
FATMA
KURTULAN (Mersin) – Ülkenin bir kısmını bölmüşsünüz…
MAHMUT
TOĞRUL (Gaziantep) – Ya seçimler yapılmadan söyledi Cumhurbaşkanı. 
CAHİT
ÖZKAN (Denizli) – Evet, Cumhurbaşkanımız söyledi “Eğer böyle olursa böyle.”
dedi. 
MAHMUT
TOĞRUL (Gaziantep) – Ne oldu? Ne oldu?
CAHİT
ÖZKAN (Denizli) – Bakınız, Anayasa’mızın 104’üncü maddesi, Cumhurbaşkanının
görev ve yetkileri, ilk fıkra diyor ki: “Devletin başıdır. Yürütme yetkisi
Cumhurbaşkanına aittir.” Devam ediyorum: “Cumhurbaşkanı, Devlet başkanı
sıfatıyla Türkiye Cumhuriyetini ve Türk Milletinin birliğini temsil eder;
Anayasanın uygulanmasını sağlar.” 
MAHMUT
TOĞRUL (Gaziantep) – Ama şu anda AKP’yi temsil ediyor, şu anda!
CAHİT
ÖZKAN (Denizli) – Eğer bu ülkede anayasal düzenimize karşı, hukukumuza karşı,
birlik ve beraberliğimize karşı bir suç işlendiği iddiasıyla bir görevden alma
söz konusuysa bunların da yasal yolları var. 
MAHMUT
TOĞRUL (Gaziantep) – Yok işte, söz konusu değil. 
(Mikrofon
otomatik cihaz tarafından kapatıldı) 
BAŞKAN
– Sayın Özkan, buyurun. 
CAHİT
ÖZKAN (Denizli) – Ha, diyelim ki alınan karar yanlış, hukuki açıdan
değerlendirmeler yapılmış, neticede demokratik denetim de bu ülkede sonuna
kadar açıktır.
MAHMUT
TOĞRUL (Gaziantep) – Ne demokratik denetiminden bahsediyorsun!
CAHİT
ÖZKAN (Denizli) – Demokratik olarak bugün 69 tane HDP’li belediye var.
KEMAL
PEKÖZ (Adana) - Ne buldunuz söylesenize, bir şey söyleyin. 
CAHİT
ÖZKAN (Denizli) – Evet, bunların da 12 tanesiyle ilgili bu iddialar sebebiyle
bir tasarrufta bulunulmuştur, diğer HDP’li belediyeler de görevine devam
ediyor. 
MAHMUT
TOĞRUL (Gaziantep) – 20 tanesi, 20 tanesi... Daha önce 6’sını gasbettiniz, daha
önce 6’sını gasbettiniz. 
CAHİT
ÖZKAN (Denizli) – Demek ki mesele, bir bölücülük, bir kayırmacılık, belirli bir
toplum kesimini dışlama değil...
MAHMUT
TOĞRUL (Gaziantep) – Aynen öyledir, tam da tarif ediyorsunuz. Tam da tarif
ediyorsunuz, aynen öyledir. 
CAHİT
ÖZKAN (Denizli) – ...ülkemizin birlik ve beraberliğini teminat altına almak ve
suçla, terörle, suçluyla mücadeledir. 
Teşekkür
ediyorum. (AK PARTİ sıralarından alkışlar) 
MAHMUT
TOĞRUL (Gaziantep) – Her şeyin arkasına “terörle mücadele” deyip de ondan sonra
sorumluluktan kaçamazsınız. 
BAŞKAN
– Sayın Mahmut Toğrul, müsaade edin. 
Sayın
Kurtulan, buyurun. 
51.- Mersin Milletvekili Fatma Kurtulan’ın, AKP’nin belediyeleri
usulsüzce yönettiğini söyleyen Ahmet Türk, Selçuk Mızraklı ve Bedia Özgökçe
Ertan’ın yerlerine kayyum atandığına ilişkin açıklaması
FATMA
KURTULAN (Mersin) – Sayın Başkan, çok sağ olun. 
Tekrar
burada söylemek isterim: Seçimin gecesinde bu belediye başkanlarının hangi suçu
işlediğini tespit ettiniz? İçişleri Bakanı, kimi müdürlüklerin personelinin
veya daire başkanlıklarının görev yerlerinin usulsüz olarak değiştirildiğine
dair kanaat getirip bunu görevden alma gerekçesi saymış.
Dün
de söyledik, bugün de söylüyoruz, siz bunu kabul edene kadar, bu yanlışınızı
düzeltene kadar söylemeye devam edeceğiz; yasaya, Anayasa’ya uygunluk arz
etmeyen bir görev ifşa olmamıştır, icra olmamıştır. Defalarca söylüyoruz,
savcıların böyle bir iddiası yoktur. Sizin hâlâ rantla çarçur ettiğiniz
borçlarınızı ödemekle meşgulken arkadaşlarımız görevden alındı. 
(Mikrofon
otomatik cihaz tarafından kapatıldı) 
BAŞKAN
– Buyurun. 
FATMA
KURTULAN (Mersin) – Ahmet Türk, Selçuk Mızraklı ve Bedia Özgökçe Ertan, AKP’nin
belediyeleri ne kadar usulsüzce yönettiğini defalarca, nefesleri yettiği
sürece, beş buçuk aylık bir sürede söylemeye çalıştılar. Hazmedemediniz, rant
kapılarınız kısıldı, tekrar bunu elde etmek için apar topar kayyum atadınız.
İki ay doldu, yasa “İki ayda bir bunu gözden geçirir.” diyor. Niye
düzeltmediniz, hiç incelemediniz? Neden tekrar devam ettiriyorsunuz? 
ZÜLFÜ
DEMİRBAĞ (Elâzığ) – Şu anda gözden geçiriyorlar.
MAHMUT
TOĞRUL (Gaziantep) – Bilip bilmeden konuşma!
FATMA
KURTULAN (Mersin) - Üstüne üstlük, 29 Ekim günü tekrar Cizre’ye karakol inşa
ediyorsunuz belediyede; ayıptır, günahtır. Şu an halk o belediyelere gitmiyor,
seçtiği belediye başkanı cezaevinde; üstelik, Selçuk Mızraklı’yı ve diğer
belediye başkanlarını apar tapar Kayseri Cezaevine sürgün ediyorsunuz, gece
yarısı oraya sürgün ediyorsunuz. Ayıptır size, bunu savunmayın, savunacak bir
şey yok; yere, önünüze bakın. Utanın, ne Allah’tan korkuyorsunuz ne kuldan
utanıyorsunuz! (HDP sıralarından alkışlar) 
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurun. 
ZÜLFÜ
DEMİRBAĞ (Elâzığ) – Bu sözleri HDP söylüyor, ağlar mısın, güler misin?
52.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve yasama organının yürütme
organının hukuki dayanaktan yoksun uygulamalarını tasdik etme yeri olmadığına
ilişkin açıklaması 
ENGİN
ALTAY (İstanbul) – Sayın Başkan, ben de tutanaklara geçsin diye söz aldım. 
ZÜLFÜ
DEMİRBAĞ (Elâzığ) – Vicdandan bahsediyor, vah, vah! PKK’nın vicdanından
bahsediyor.
MENSUR
IŞIK (Muş) – Saygısızlık yapmayın.
ENGİN
ALTAY (İstanbul) - Zülfü Bey, bir dur, konuşalım ya. Gel, burada söz al da
konuş, bir dur ya. 
ZÜLFÜ
DEMİRBAĞ (Elâzığ) – Konuş, sana bir şey diyen yok. 
MAHMUT
TOĞRUL (Gaziantep) – Yerinden konuşup da her şeye maydanoz olmasan olmuyor.
BAŞKAN
– Zülfü Bey, müsaade eder misiniz, Grup Başkan Vekili konuşuyor. 
ENGİN
ALTAY (İstanbul) – Ben şunun için söz aldım: Anayasa 104’e atıfta bulundu
sevgili mevkidaşım. Ben yanlış mı duydum diye baktım. 
BAŞKAN
– Hangi mevkidaşınız efendim? Çok mevkidaş var.
ENGİN
ALTAY (İstanbul) – AK PARTİ... Evet, evet, çok mevkidaşım var. Cahit Bey
efendim, Cahit Bey.
Cumhurbaşkanı
devletin başıdır; bu, Anayasa’ya göre öyle, doğru. Yürütme yetkisi
Cumhurbaşkanına aittir, yargı yetkisi Cumhurbaşkanına ait değil bu Anayasa’ya
göre; bu yapılan yargısız infazdır. 
Daha
vahim olan şudur -hep söylediğim bir şey var, siyaset vicdan ve nezaket işidir
diye, oraya geleceğim aslında- burada vicdan kısmıyla ilgili AK PARTİ’nin sayın
milletvekillerine bir şey söylemek istiyorum: Yasama organı yürütme organının
hukuki dayanaktan yoksun uygulamalarını tasdik etme yeri değildir; bilakis,
yasama organı ve yasama üyeleri, yürütmenin hukuksuz uygulamalarına karşı
önlerindeki Anayasa’ya ve vicdanlarına dayalı olarak söz söylemelidir bu çatı
altında. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ALTAY (İstanbul) – “Efendim, yürütme yaptı, ne yaptıysa doğrudur.” mantığı kötü
bir mantıktır. Bu kayyum uygulamaları -sizin çok şey yaptığınız, o katil, cani
Esad diyorsunuz ya- El Muhaberat devletlerinde olan işlerdir. Bir istihbarata
dayalı olarak, İçişleri Bakanının istihbaratıyla, seçilmiş bir belediye
başkanını oradan almak, sonra da onu sabahın altısında evinden derdest etmek ve
oraya tekrar kayyum atamak siyasetin kabul edebileceği bir şey değildir,
yasamanın hiç kabul edebileceği bir şey değildir. Şu murat ediliyorsa –bunu
müteaddit defalar söyledim, Sayın Ankara Milletvekilimiz Tekin Bey de söyledi-
burası terörden beslenme yeri değildir siyaseten. 
(Mikrofon
otomatik cihaz tarafından kapatıldı) 
BAŞKAN
– Buyurun, devam edin.
ENGİN
ALTAY (İstanbul) – “Efendim, işte PKK terör örgütü var.” E var. Burada müşteki
olmayan yok PKK terör örgütünden ama 6 milyon oy almış bir partinin -biraz önce
söylendiği gibi- bir Ahmet Türk’ü terörist olarak zanlamak, sıfatlandırmak,
nitelemek ne Türkiye’de toplumsal barışa, ne Türkiye’nin Kürt sorununun
çözümüne zerre katkı sağlamaz. 3 oy fazla alacağız diye milliyetçi duyguları
kaşımak da siyaseten ayıptır. 
Teşekkür
ederim. (CHP sıralarından alkışlar) 
BAŞKAN
– Buyurun Sayın Özkan.
53.- Denizli Milletvekili Cahit Özkan’ın, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
CAHİT
ÖZKAN (Denizli) – Evet, bir kere biz utanılacak bir şey yapmıyoruz; savunulacak
bir şey de değil, haykırılacak, bütün dünyaya bağıra bağıra, anayasal hukuk
düzenimizin ve ülkemizin birlik ve beraberliğinin savunulması için haykırılacak
bir iş yapıyoruz. 
MAHMUT
TOĞRUL (Gaziantep) – Dünya izliyor sizi.
CAHİT
ÖZKAN (Denizli) – Göreceksiniz, tarih nasıl bizi haklı çıkartıyorsa gelecekte
de görmeye devam edeceğiz. 
Evet,
çok fazla tartışma çıkmasın ama Sayın Altay, bir taraftan Muhaberat devletinden
bahsediyorsun, diğer taraftan da Genel Başkanın, sürekli, Muhaberat devletiyle;
onlarca, binlerce, yüz binlerce insanı katleden Beşar Esad’la ilişkiler
kurulmasını istiyor. Bu ne perhiz bu ne lahana turşusu! Derhâl kararınızı
verin, mutabakatınızda yapılacak işle ilgili bize fikir verin. Boş yere
konuşmaya gelmeyelim. (AK PARTİ sıralarından alkışlar) 
BAŞKAN
– Sayın Altay, buyurun.
54.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ve her sistemin, her devletin
eleştirilecek yanları olabileceğine ilişkin açıklaması
ENGİN
ALTAY (İstanbul) – Her ülkede her sistemin, her devletin eleştirilecek yanları
vardır, yerden yere vurulacak yanları da vardır. Ama Esad şu anda Birleşmiş
Milletlerce de dünya milletler ailesince de Suriye’nin resmî ve meşru
hükûmetidir. Nitekim, üç gün sonra o masaya oturacaksınız zaten, üç gün sonra
oturacaksınız merak etmeyin, bakalım o zaman ne diyeceksiniz. (CHP sıralarından
alkışlar) 
Efendim,
bu, bir zaman Esad’dı, sonra Esed oldu, şimdi yeniden Esad oldu mu
diyeceksiniz, merak ediyorum. Bu, Esad’ın yanlışlarını kabul etmek demek
değildir. Suriye’yle bunca bitişik sınırımız var, orada sınırın iki tarafında
akrabalar var, bu sorunu çözmek için Türkiye yönetimiyle Suriye merkezî
hükûmetinin oturup çözebileceği bir işi bu hâle nasıl getirdiğinizin hesabını
sonra vereceksiniz. “Fetih” diye başladınız Adana Mutabakatı’yla bitirdiniz,
bunun bir vebali yok mu, bir günahı yok mu? Ne yapacaksınız yani Esad’ı devirecektiniz,
namaz kılacaktınız Emevi Camisi’nde, şimdi tıpış tıpış Esad’la oturacaksınız.
Bu, Esad’ı aklamaz, Esad’ın antidemokratik uygulamalarını aklamaz. Tıpkı Tayyip
Erdoğan’ın antidemokratik uygulamalarına rağmen Amerika’dan, Avrupa’dan
yönelecek tehditlere karşı Tayyip Erdoğan’ı nasıl savunmak durumundaysak…
(Mikrofon
otomatik cihaz tarafından kapatıldı)
BAŞKAN
- Buyurun. 
ENGİN
ALTAY (İstanbul) - Şu anda Suriye’de dünya milletler ailesi tarafından kabul
edilen meşru bir hükûmeti ve yönetim sıfatıyla Esad‘la çözeceğiniz bir konu
için Amerika ile Rusya arasında pinpon topu gibi olmaya gerek yok; söylediğimiz
bu kadar basit. 
Teşekkür
ederim. (CHP sıralarından alkışlar) 
CAHİT
ÖZKAN (Denizli) – Sayın Başkan…
BAŞKAN
– Sayın Özkan, buyurun. 
55.- Denizli Milletvekili Cahit Özkan’ın, her zaman doğrunun yanında
yanlışın karşısında olduklarına ilişkin açıklaması
CAHİT
ÖZKAN (Denizli) – Her şeyden önce, biz doğrunun yanındayız. Her şey tarihin
yargılamasından geçecek ve herkes yaptıklarıyla da tarih nezdinde, toplum
nezdinde hesaba çekilecek. Hani biz şunu demedik… Şu Meclis bunu “Biz, en doğru
işi de yapsanız, bu millet için en güzel icraatı da yapsanız, ağzınızla kuş
tutsanız sizleri alkışlamayacağız.” diyenleri duydu. Ama biz öyle demiyoruz,
biz her zaman doğrunun yanında, yanlışın karşısındayız. Ha, yarın eğer bölgesel
ve küresel barışın inşası için, bu ülkenin istiklali ve istikbali, milletimizin
bu topraklarda bekası için ve ulusal güvenliğimiz için gerekli olursa vakti
saati geldiği zaman, siz dediniz diye değil, doğru olduğu için her türlü düzen
ve her türlü ilişki de kurarız. (CHP sıralarından gürültüler) 
(Mikrofon
otomatik cihaz tarafından kapatıldı) 
BAŞKAN
– Sistemi açalım arkadaşlar. 
CAHİT
ÖZKAN (Denizli) – Ama sizler her zaman şunun hesabını vereceksiniz bu ülkede ve
bu coğrafyada, kendi ülkesinde fitne tohumları ekilirken, PKK’yı, PYD’yi,
YPG’yi kendi ülkesinde barındırırken, bu ülkeye ihaneti kendi ülkesinde
beslerken ve kendi vatandaşına sarin gazıyla…
EBRÜ
GÜNAY (Mardin) – IŞİD, IŞİD… 
CAHİT
ÖZKAN (Denizli) – …kimyasal ve biyolojik silahlar sıkarken böylesi bir Devlet
Başkanının, gayrimeşru bir liderin gidin de masasında oturun ifadesini asla ve
asla tarih nezdinde veremeyeceksiniz. Gelin, bu ifadenizden ve çıktığınız bu
yanlış yoldan tez elden dönün. Bu millet sizlere bunun hesabını her yerde,
uluslararası toplumda sormaya devam eder. 
BAŞKAN
– Sayın Altay, buyurun.
Açın
Sayın Altay’ın mikrofonunu. 
56.- İstanbul Milletvekili Engin Altay’ın, Cumhuriyet Halk Partisinin
işinin iktidarı alkışlamak değil uyarmak, ikaz etmek olduğuna ilişkin
açıklaması
ENGİN
ALTAY (İstanbul) - Açın. Başkanım sevdi bu işi. 
Şimdi,
bu alkış işini ben bir sene önce söyledim. Dünyanın… 
BAŞKAN
– Hangi işi sevdiniz, mikrofonun açılışını mı? 
ENGİN
ALTAY (İstanbul) – Yo, yo Başkanım, bu polemik güzeldi, iyiydi. 
Şimdi,
ben bunu söyledim, bu havuz medyası da bunu bir senedir yazmaya ve konuşmaya
doyamadı. Ben iyi biliyorum, bu sözümle ilgili havuz medyasında bu işi yazmayan
köşe yazarı yok, bazen tartışma programlarında da sık kullanılır; kullanmaya
devam etsinler, ben ne söylediğimi biliyorum, aynısını tekrar ederim. 
Eğer
iktidar muhalefetten alkış bekliyorsa gaflet içindedir ama ey AK PARTİ Grubu,
Allah da şahit, siz de şahitsiniz, Cumhuriyet Halk Partisi olarak, şuraya
getirdiğiniz kanun teklifleriyle ilgili doğruya “doğru” demedik mi, eğriye
“eğri” demedik mi? Diyeceğiz. Bizim işimiz sizi alkışlamak değil, size yapıcı,
yol gösterici muhalefet anlayışını sergilemek, sizi uyarmak, ikaz etmek. Bunu
yapıyoruz, işimizi yapıyoruz. Bizden alkış beklerseniz daha çok beklersiniz.
Kaldı ki Allah için alkışlanacak bir şey yaptığınız da yok, millet kan ağlıyor,
mutfaklar yangın yeri, pazarlar yangın yeri, sınırlarımızda güvenliğin zerresi
kalmamış, toplum cinnet geçiriyor… 
(Mikrofon
otomatik cihaz tarafından kapatıldı) 
BAŞKAN
– Sistemi açalım lütfen. 
ENGİN
ALTAY (İstanbul) – …her gün onlarca intihar vakası var, gençler uyuşturucu
batağında; kadınlar, çocuklar taciz ve tecavüz tehdidiyle karşı karşıya. Şu
ülkede bana bir tane iyi bir şey söyleyin, hakikaten burada sizi
alkışlayacağım.
Teşekkür
ederim. (CHP sıralarından alkışlar)
BAŞKAN
– Sayın Özkan, buyurun.
57.- Denizli Milletvekili Cahit Özkan’ın, demokrasilerde siyasi iradenin
alkışı milletten bekleyeceğine ilişkin açıklaması
CAHİT
ÖZKAN (Denizli) – Evet, demokrasilerde siyasi irade alkışı milletten bekler.
ENGİN
ALTAY (İstanbul) - Bizden beklemeyin.
CAHİT
ÖZKAN (Denizli) - Yine “Yendi de yendi, yendi de yendi, çıktı bir daha yendi.”
ifadeleri sizlere aittir. (AK PARTİ sıralarından alkışlar) Demek oluyor ki
alkışı milletten alacak hareketler içerisinde olmak lazım. (CHP sıralarından
gürültüler)
BAŞKAN
– Arkadaşlar, lütfen bağırmayalım, Genel Kurul burası. Söyleyecek bir şeyiniz
varsa buyurun öne gelin. 
CAHİT
ÖZKAN (Denizli) – Eğer bu ülkede 35 milyar dolar ihracat 180 milyar dolarlara
çıktıysa, kişi başına gayrisafi millî hasıladan düşen pay 11 bin dolarların
üzerine çıktıysa, vatandaşlarımızın satın alma kabiliyeti itibarıyla dünyanın
en gelişmiş, en müreffeh 12’nci ekonomisi olduysak bu, gayretle, çalışarak
oluyor. Evet, eğer siz “Bu ülkede AK PARTİ neyi doğru yaptı ki?” sorusunu
soruyorsanız o zaman tartışılması gereken mesele şu: Eğer milletin kaderiyle
kendi kaderinizi ters görüyorsanız, milleti güldüren, sevindiren hadiseler size
acı ve ıztırap veriyorsa, milletin acıları da size mutluluk, sevinç veriyorsa
burada bir tartışma var. 
(Mikrofon
otomatik cihaz tarafından kapatıldı)
BAŞKAN
– Buyurun.
CAHİT
ÖZKAN (Denizli) - Demokrasilerde vatandaşlar her zaman kendisine çalışan,
kendisini ihya eden, ülkesini ve milletini ihya eden, kalkındıran siyasilere
yol verir, bunun karşısında duranlara da engel olur. Onun için, on yedi yıldan
beri ortada milletimiz adına ortaya koyulmuş başarıların tezahürü olan bir
siyasi irade vardır. Milletin kaderini de kendi kaderi olarak gören bir anlayış
vardır. Onun için biz milletten takdir görmeye, milletten alkış almaya Allah’ın
izniyle devam edeceğiz. (AK PARTİ sıralarından alkışlar)
BAŞKAN
– Sayın Altay, buyurun.
Sayın
Altay, oturarak da konuşabilirsiniz.
58.- İstanbul Milletvekili Engin Altay’ın, Denizli Milletvekili Cahit
Özkan’ın yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Benim diyaframım oturup konuşurken beni sıkıştırıyor, onun
için ayakta konuşuyorum.
Cahit
Bey Genel Kurula bir yanlış bilgi verdi, önce onu düzeltmemiz lazım. Biz
dünyanın en gelişmiş 12’nci sırasında değiliz.
CAHİT
ÖZKAN (Denizli) – “Satın alma gücü itibarıyla.” dedim.
ENGİN
ALTAY (İstanbul) – Öyle söylemedin, aç tutanaklara bak “En gelişmiş.” dedin. 
Biz
AK PARTİ geldiğinde de G20’nin içindeydik, hatta AK PARTİ gelince 2 sıra aşağı
düştük, bu yanlışı bir düzeltelim. 
Asıl
şunun için söz aldım: Bu söylediklerinizin hepsi pembe bir tablo; milletin
çektiği ortada. Ya, bütçe geldi Meclise; baktın mı bütçede ne kadar faiz
ödeyeceğinize, bütçe açığına baktın mı, rakamlara baktın mı? Bir bunu
söylüyorum, bir.
İkincisi:
“Yendi de yendi, yendi…” Evet, birkaç maç üst üste aldınız. Ben son seçime
bakarım. Son seçimde -yenilenmiş İstanbul seçimleri Türkiye’yi yansıtır-
hezimete uğradınız ya; başınız öne düşsün biraz, “Nerede hata yaptık da
İstanbul’dan bu tokadı yedik?” deyin ya, bir buna bakın ya. (CHP ve İYİ PARTİ
sıralarından alkışlar) Madem seçim, seçim… Hadi -şimdi, medya yanlış yazacak-
varsa, yüreğiniz yetiyorsa İstanbul seçiminin rövanşını yapalım, hadi. Hadi,
yenilenmiş İstanbul seçiminin rövanşını yapalım.
BAŞKAN
– Evet, teşekkür ettim Sayın Altay.
Değerli
arkadaşlar, Sayın Grup Başkan Vekillerimiz, söz almak isteyen var mı?
ENGİN
ALTAY (İstanbul) - Yok, tamam, bu kadar yeter. 
MEHMET
DOĞAN KUBAT (İstanbul) – Yok, yok. 
BAŞKAN
– Canım, Sayın Kubat, belki vardır.
V.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Diyarbakır Milletvekili Semra Güzel ve arkadaşları
tarafından, HDP'li belediye başkanlarının görevden alınmasına gerekçe
gösterilen iddiaların doğruluğunun araştırılması amacıyla 31/10/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 31 Ekim 2019 Perşembe günkü
birleşiminde yapılmasına ilişkin önerisi (Devam)
BAŞKAN
- Öneriyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Türkiye Büyük Millet Meclisi Gündemi’nin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
Elâzığ’ın Maden ilçesinin heyelan riskli alanlarının tespiti ve çözüm
yollarının belirlenmesi amacıyla verilmiş olan (10/1475) esas numaralı Meclis
Araştırması Önergesi’nin ön görüşmelerinin, Genel Kurulun 31 Ekim 2019 Perşembe
günkü birleşiminde yapılmasına ilişkin önerisi
31/10/2019
Türkiye Büyük Millet Meclisi
Başkanlığına
Danışma
Kurulu 31/10/2019 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Özkoç 
 Sakarya
 Grup
Başkan Vekili
Öneri:
Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Elâzığ’ın Maden ilçesinin
heyelan riskli alanlarının tespiti ve çözüm yollarının belirlenmesi amacıyla
verilmiş olan (10/1475) esas numaralı Meclis Araştırması Önergesi’nin
görüşmesinin Genel Kurulun 31/10/2019 Perşembe günlü (bugün) birleşiminde
yapılması önerilmiştir. 
BAŞKAN
– Önerinin gerekçesini açıklamak üzere, Cumhuriyet Halk Partisi Grubu adına
Sayın Gürsel Erol. (CHP sıralarından alkışlar) 
CHP
GRUBU ADINA GÜRSEL EROL (Elâzığ) – Sayın Başkanım, sayın milletvekilleri; Genel
Kurulumuzu saygıyla selamlıyorum.
Konuşmama
başlamadan önce, geçtiğimiz günlerde, 29 Ekimde cumhuriyetimizin 96’ncı yılını
kutladık. Cumhuriyetimizin 96’ncı yılı Parlamentomuza ve milletvekillerimize de
hayırlı olsun ve cumhuriyetimizi anarken tabii, “Egemenlik kayıtsız şartsız
milletindir.” diyerek bugün bizim burada milletvekili unvanı ve sıfatını
taşımamıza sebep olan, başta Ulu Önderimiz Mustafa Kemal Atatürk’ü ve silah
arkadaşlarını da rahmetle, saygıyla anıyorum.
Aynı
zamanda, bugün yine 2’nci Cumhurbaşkanımızın oğlu, Sosyaldemokrat Halkçı
Partinin eski Genel Başkanı Erdal İnönü’nün ölüm yıl dönümü, kendisini de saygı
ve şükranla anıyorum.
Bugün
burada Elâzığ’ın Maden ilçesinin Camiikebir Mahallesi’nin afet bölgesi ilan
edilmesiyle ilgili ve Elâzığ’da bu anlamda yaşanan bir sorunla ilgili sizleri
bilgilendirmek için karşınızdayım ve bu sorunun daha detaylı tespitiyle ilgili
bir araştırma komisyonu kurulması talebiyle karşınızdayım.
Sayın
milletvekilleri, bu talebi siyasi bir talep olarak değerlendirmeyin. Gerçekten
Maden ilçesinde afet riskine karşı, başta ilin valisi, siyasi partilerimizin,
AK PARTİ’nin milletvekilleri, belediye başkanları, bürokratlar, inanın herkes
iyi niyet içerisinde, bir arayış içerisinde. 1150 sayılı Cumhurbaşkanı
Kararı’yla Camiikebir Mahallesi afet bölgesi ilan edildi ama bu yeterli değil.
Şimdi,
ben, resim üzerinde Maden’in nasıl bir riskle, tehlikeyle karşı karşıya
kaldığını sizlere göstermek istiyorum çünkü -demin Grup Başkan Vekillerimizin
konuşmasını dinlerken- muhalefet, olabilecek sorunlar ve risklerle ilgili de
iktidar partisini uyarmalıdır. Burada bir facia yaşandıktan sonra bir komisyon
kurup oraya göndermek, bu facianın nedenini, gerekçelerini araştırıp oradaki
faciayı yaşayan mağdurların sorunlarının çözümüyle ilgili araştırma yapmak çok
anlamlı değil, önemli olan sorun olmadan o sorunu çözebilmek ve tedbir
alabilmektir.
Bakın,
bu resim, Maden’de afet bölgesi ilan edilen Camiikebir Mahallesi’nin fotoğrafı,
resmi, o bölge. Şu hafriyat alanı, Maden Bakır İşletmesinin, özel işletmenin
hafriyat döktüğü alan ve bu toprağın bir özelliği var: Maden toprağı olduğu
için normal hafriyatın 4-5 katı özgül ağırlığı olan bir toprak; yağmur yediği
zaman bu yağmurun verdiği yükle de bu bölgeyi olduğu gibi heyelan riskiyle
karşı karşıya bıraktı ve Cumhurbaşkanı kararıyla burası afet kapsamına alındı,
boşaltılmasıyla ilgili Cumhurbaşkanı kararı yayınlandı. 
Birinci
risk şu: Eğer bu hafriyat buradan alınmazsa -şurada bir su akıntısı ve dere
var- bu hafriyat aşağı geldiği zaman derenin önünde bir doğal set oluşturur,
bir baraj gövdesi oluşturur doğal olarak -sayın milletvekillerim, AK PARTİ
milletvekillerim burada, yanılıyor muyum- barajın önünde bir set oluşturur, on
gün içinde Tekevler bölgesine kadar doğal bir baraj alanı olur ve su baskınıyla
ilçe karşı karşıya kalır. Aynı zamanda, Diyarbakır yolu yanından geçiyor, ana
yol, yol trafiğe kapanacak, Devlet Demiryollarının yolu oradan geçiyor ve yol
trafiğe kapatılacak ve insanların can ve mal güvenliği riski var. Bu,
birincisi.
İkincisi:
Yalnızca Maden’de yaşanan olayla ilgili bir bölge afet bölgesi ilan edildiği
için Maden’in geri kalan mahallesi bu bölge. Bakın, dağlık bölge yani burası
Afrika’da bir şehir değil, Maden; burada çöpler bile eşekle toplanır hâlde yani
yolları yok, dar. Geçmiş dönemlerde Maden’de maden fabrikasındaki yoğun işçi
çalışmasından ve nüfusun fazlalığından dolayı ilçe gelişemediği için, dağlık
bölge olduğu için her metrekareyi kullanmışlar ve ev yapmışlar, dar dar
sokaklar, evler… Şimdi, bu bölge -demin size gösterdiğim- Camiikebir Mahallesi
eğer boşaltılırsa ve bir başka yere taşınırsa bu sefer burası terk edilen bir
ilçenin yalnızca oturumuyla ilgili, konaklamasıyla ilgili bir mahallesi olarak
kalacak ve üç beş ay sonra veya üç beş yıl sonra bunlar da doğal olarak Maden’i
terk etmek zorunda kalacaklar. Esas mağduriyet burada oturan insanlarla ilgili.

Bizim
önerimiz ne? Bizim önerimiz: Şu anda orada 278 konut ve 232 iş yerinin afet
kapsamından yararlanmasıyla ilgili karar çıktı ama sonuç itibarıyla müracaat
eden, konutta 20 kişi, iş yerinde 15 kişi. Madenliler diyorlar ki: “Kardeşim,
biz göçeceksek ya hepimiz göçeriz ya da hiçbirimiz göçmeyiz, hepimiz burada
ölürüz.” Burada yapılması gereken iki şey var: Maden’in tümünü ya afet bölgesi
ilan edeceğiz ve Maden’in tümünü taşıyacağız… 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen. 
GÜRSEL
EROL (Devamla) – … ya da Maden’in tümünü kentsel dönüşüme tabi tutup oradaki
halkın rızası alınarak bu işe bir çözüm bulunmasıyla ilgili bir yaklaşım
getirmek lazım. Ama her şeyden önemlisi, o hafriyatın mutlaka her koşulda ve
şartta oradan alınması lazım; bununla ilgili sizden talebim ve isteğim. Bu,
siyasi bir talep değildir; buradan, AK PARTİ Grup Başkan Vekili arkadaşlarımdan
da özellikle rica ediyorum, bu, siyasi bir talep değildir. Bu, bir ilçenin yok
edilmesi, yok olması ve o ilçede yaşayan insanların can ve mal güvenliğiyle ilgili
müthiş bir tehdittir. Bugün, Meclis tutanaklarına girsin diye bunu gündeme
getiriyorum ama yarın inşallah acı bir tabloyla karşılaşmadan bu işe el atılır
ve çözülür diye temennide bulunuyorum.
Hepinizi
sevgi ve saygıyla selamlıyorum. (CHP ve İYİ PARTİ sıralarından alkışlar) 
BAŞKAN
– İYİ PARTİ Grubu adına Muhammet Naci Cinisli.
Buyurun.
(İYİ PARTİ sıralarından alkışlar) 
İYİ
PARTİ GRUBU ADINA MUHAMMET NACİ CİNİSLİ (Erzurum) – Sayın Başkan, değerli
milletvekilleri; aziz milletimizi ve sizleri saygıyla selamlıyorum. 
Elâzığ
ili Maden ilçesinin sorunlarını yakinen bilen, Maden ile ilgili henüz
cevaplanmamış 2 soru önergesi vermiş bir milletvekili olarak huzurlarınızda
bulunuyorum. 
Görüştüğümüz
önergeyle, Maden ilçesinde özelleştirilen Bakır İşletmesine ait hafriyatların
neden olduğu doğal olmayan bir heyelanın sonuçlarının araştırılması ve Madenli
vatandaşlarımızın mağduriyetlerinin giderilmesi teklif ediliyor. 
Eylül
2017 tarihli AFAD raporunda, heyelanın Bakır İşletmesinin 2007-2015 yılları
arasında döktüğü hafriyatın zemine uyguladığı yükten kaynaklandığı ifade
edilmiş. Bu nedenle, doğal olmayan heyelana sebep olan hafriyatın kaldırılması
vakit kaybetmeksizin gerçekleştirilmeliydi. Hafriyattan kaynaklı doğal olmayan
heyelanları önleme projeleriyle de alanın rehabilite edilmesi bir an önce
sağlanmalı. Diğer yandan, hafriyat mağduru vatandaşların taleplerine azami özen
gösterilmeli. Örneğin, Eylül 2017 tarihli AFAD raporu sonrası hafriyat
mağdurlarına geçici barınma sağlanmadı, Valilik ve Belediye tarafından taahhüt
edilen kira yardımı da bugüne kadar yapılamadı. Maden ilçesinde yaşayan
vatandaşlarımızın haklarını koruyarak daha fazla mağduriyet yaşamamalarını
sağlamalıyız. 
Ayrıca,
yeni yapılaşma alanları belirlenirken özellikle Bermaz Ovası gibi nitelikli tarım
havzaları imara açılmamalı, bölge ekonomisine can veren tarım alanlarına
kesinlikle dokunulmamalı, günlük, geçici çözümler yerine gelecek kuşaklara
karşı sorumluluk düşüncesiyle hareket edilmeli, binilen dal kesilmemelidir.
Bununla birlikte doğal olmayan heyelandan kaynaklı, Maden ilçesi sınırları
içerisinde kalarak riskli alan içerisinde bulunan ve korunması gerekli kültür
varlıkları olarak tescillenen tarihî yapıların da korunmasına dikkat etmeliyiz.
Sayın
milletvekilleri, Maden’deki tarihî Camii Kebir’in 2010 yılında korunması
gerekli kültür varlığı olarak tescil edilmesinden dört sene sonra restorasyon
çalışmalarında uygulanacak projelerin uygun bulunduğu kararı açıklanmıştı.
Günümüze kadar ise Camii Kebir’e bitişik parsellerin kamulaştırılması tamamlanamadığından
dolayı restorasyon çalışmalarına başlanamadığı farklı zamanlarda ifade edilerek
çalışmalara aradan geçen beş yıla rağmen hâlâ, bir türlü başlanılamadı. Son kez
restorasyon çalışmasının yapılmayışı için ise hafriyattan kaynaklı doğal olmayan
heyelan sonucu 19 Haziran 2019 tarihli 1150 sayılı Cumhurbaşkanlığı Kararı’yla
afet riskli alan ilanı gerekçe gösterildi. Tekrar sormak istiyorum: Camii Kebir
ve minaresinin restorasyonunun yapılmasına engel olan sebep hafriyattan
kaynaklı doğal olmayan heyelan ise bu konuda ilgili kurum yöneticileri hakkında
görevi ihmal ya da görevi kötüye kullanma suçlarından yürütülen bir soruşturma
var mıdır? 
Sözlerimin
sonunda Çevre ve Şehircilik Bakanı Sayın Murat Kurum’un geçtiğimiz aylarda
gerçekleştirdiği Elâzığ ziyaretinde Maden’e gitmemesinin bölgede büyük bir
tepkiyle karşılandığını belirtir, Genel Kurulumuzu saygıyla selamlarım. (İYİ
PARTİ sıralarından alkışlar) 
BAŞKAN
– Milliyetçi Hareket Partisi Grubu adına Sayın Esin Kara.
Buyurun.
(MHP sıralarından alkışlar)
MHP
GRUBU ADINA ESİN KARA (Konya) – Sayın Başkan, değerli milletvekilleri; Genel
Kurulumuzu saygıyla selamlarım. 
Maden
ilçesi Elâzığ’a 80 kilometre uzaklıkta, Diyarbakır yolu üzerinde bulunmaktadır.
Mihrap dağlarının eteğinde kurulmuş, yamaç bir vadinin eteğindedir. 1927
yılında ise ilçe Elâzığ iline bağlanmıştır. Engebeli bir bölgededir, adını da
geliri olan madencilikten, madenden almaktadır. İlçe halkı maden işletmesinin
faaliyetlerinden, galeriler açılması ve dinamitle patlatılmasından dolayı yıllar
içerisinde her zaman heyelan tehlikesiyle karşı karşıya kalmıştır. Toprak
kaymasının nedeni 1 Eylül 2017 tarihinde Elâzığ ili AFAD Müdürlüğü tarafından
yapılan çalışmada Bakır İşletmesinin 2007-2015 yılları arasında döktüğü pasanın
zemine uyguladığı yük olarak açıklanmıştır, 2014-2015 yıllarında atık sahası
yerine Camiikebir Mahallesi’nin üst kısmında bulunan düzlük alana
boşaltılmasından dolayı heyelan riski tetiklenmiş ve hızlanmıştır. Bu uygulama
zeminin üst yapısında doğal olmayan ekstra bir basınç oluşturmuş ve bu basınç
zeminin yapısında kaymalara neden olmuştur, yaklaşık 15-20 metre derinliklerde
kırılmalar gözlenmiştir; bu da toprak kayması riskini günümüzde daha da
güçlendirmiştir.
Cumhurbaşkanlığımızın
19/6/2019 tarihli Resmî Gazete’de yayımlanan kararı uyarınca, Camiikebir
Mahallesi bölgesi afet alanı ilan edilmiştir, 278 konut, 232 iş yeri riskli
olarak görülmüş ve tahliye kararı alınmıştır. 
Durum
bu olmasına rağmen, bugün Milliyetçi Hareket Partili Maden Belediye Başkanımızı
aradım ve son gelişmeler hakkında kendisinden bilgi istedim. Almış olduğum
bilgiyi de sizlerle paylaşmak istiyorum. Pazartesi gününden itibaren Çevre ve
Şehircilik İl Müdürlüğü ekiplerinin kira yardımı çalışmalarına başlayacağını,
Maden ilçesinden Elâzığ’a taşınan 48 aileye totalde, toplamda 242 bin TL kira
yardımında, taşınma yardımında bulunulduğunu, TOKİ’nin bugün itibarıyla hak
sahiplerinin tespiti ve yer tespiti çalışmalarını yaptığını, yeni yerleşim
yerinin Belediye tarafından tespit edilerek bildirildiğini, Belediye tarafından
gösterilen yere hem imar hem de altyapı çalışmalarının TOKİ tarafından ihale
edilmiş olan firma tarafından on gün içerisinde tamamlanarak teslim edileceğini
bildirmiştir. Yıkılan köprünün trafiğe daha önceden kapatılmış olduğunu
bildirmiştir. 
Belediye
Başkanımız heyelanın önlenmesi için Bakanlığımızın gerekli çalışmaları bir an
önce yapmasını istemiştir. Bizler Milliyetçi Hareket Partisi olarak Belediye
Başkanımızın yanındayız ve onunla Maden bölgemizdeki bu tehlikeyi yakinen takip
etmekteyiz.
Hepinizi
saygıyla selamlıyorum. (MHP sıralarından alkışlar) 
BAŞKAN
– Halkların Demokratik Partisi Grubu adına Sayın Murat Çepni konuşacak.
Buyurun.
(HDP sıralarından alkışlar) 
HDP
GRUBU ADINA MURAT ÇEPNİ (İzmir) – Teşekkürler Başkan. 
Genel
Kurul ve değerli halkımız; 2019 senesinde Cumhurbaşkanı Kararıyla Maden’in
Camiikebir Mahallesi afet bölgesi ilan edildi. Oysa, 2016 senesinde ise Fırat
Üniversitesi afetin, afet riskini yaratan temel unsurun oradaki Eti Bakır maden
şirketi olduğunu ortaya koydu; Eti Maden şirketinin maden çıkartma esnasında
işte dinamit patlatması ve açığa çıkan pasaların gelişigüzel bölgede çevreye
bırakılmasından oluşan bir riskin altını çizmişti. Şimdi dolayısıyla biz,
burada Camiikebir bölgesinin afet bölgesi ilan edilmesinden ziyade, şunun
tartışmasını yapmamız gerekir: Şimdi, sorunun temel kaynağı maden şirketiyken
ve bu maden şirketinin doğrudan yarattığı riskler iken burada afet bölgesinin
ilan edilip oradan insanların yaşam alanlarından çıkıp gitmesini, göç etmesini
tartışmak kuşkusuz esas meseleden uzaklaşmak anlamına gelir. Dolayısıyla halkın
ve ilgili çevrelerin temel talebi şudur: “Şirket gitmelidir, biz burada
kalmalıyız.”dır. Dolayısıyla esas olarak bizim üstünde durduğumuz nokta şudur:
Şimdi
AKP Hükûmeti söz konusu olduğunda ve enerji yatırımları söz konusu olduğunda
Maden ilçemizde yaşanan şeylere benzer bir dizi olay yaşanıyor. Örneğin,
İzmir’in Karaburun ilçesine bağlı Yaylaköy’de yirmi sene önce verilen afet
riski raporuna bağlı olarak bugün orada 50 tane türbin kuruluyor ve köyün hemen
üzerinde türbinler kurulurken köylüye “Buradan gidin.” deniyor. Yine, işte İda
Dağı’nda Alamos Gold’un ruhsatı uzatılmadı, büyük direnişler sonrasında fakat
hemen akabinde 29 yeni ruhsat verildi. Munzur vadisi buna benzer. Yine
Manisa’nın Salihli ilçesinin Hacıbektaşlı köyünde, köyün hemen 50 metre
üzerinde kurulan JES projesi aynı zamanda halkın oradan göç etmesine neden
oluyor. Yani söz konusu Hükûmet olduğunda en istikrarlı olduğu şey doğanın
talanı politikası. 3-5 tane doğrudan saraya bağlı enerji şirketinin kârı için
bütün doğanın katledilmesiyle karşı karşıyayız. 
Biz
şunu söylüyoruz: Doğanın katledildiği, insanların yaşam alanlarını terk etmek
zorunda bırakıldığı, ormanların katledildiği hiçbir politika millî politika
olamaz; hiçbir politika insanlar ve ülkenin lehine gerçekleşemez. Tek kazanan
saray ve onun şirketleridir. Dolayısıyla, Maden ilçemizde de yaşanan şey budur,
orada şirket gitmelidir, onun tahribatları devletin gerekli müdahaleleriyle
giderilmelidir, halkın yerinden yurdundan edilmesi engellenmelidir. 
Teşekkür
ederim. (HDP sıralarından alkışlar)
BAŞKAN
- Adalet ve Kalkınma Partisi Grubu adına Sayın Sermin Balık konuşacak. 
Buyurun.
(AK PARTİ sıralarından alkışlar)
AK
PARTİ GRUBU ADINA SERMİN BALIK (Elâzığ) - Sayın Başkan, değerli
milletvekilleri; Gazi Meclisimizi, aziz milletimizi saygıyla selamlıyorum. 
Değerli
milletvekilleri, Maden, Elâzığ’ımızın kadim bir tarihe ve geçmişe sahip güzide
ilçelerinden biri. Fakat bilindiği üzere bir heyelan tehlikesiyle de karşı
karşıyayız, bu bir gerçek. Bu risk ortaya çıktıktan hemen sonra Valiliğimiz,
milletvekillerimiz, ilgili kurum müdürlerimizle birlikte çalışmalarımızı yaptık
ve çalışmalarımızın sonucunda da ilçemiz, 1150 sayılı Cumhurbaşkanlığı
Kararı’yla, 6306 sayılı Afet Riski Altındaki Alanların Dönüştürülmesi Hakkında
Kanun’un 2’nci maddesi gereğince de riskli alan ilan edildi. 
Camiikebir
Mahallesi’nde meydana gelen heyelan riski sonucu İl Afet ve Acil Durum
Müdürlüğü tarafından kamu binalarının büyük bir kısmı tahliye edildi. Burada
278 tane konut, 232 tane iş yeri, toplamda 510 binanın tahliye edilmesi
gerekmektedir. Afete maruz kalan bölgedeki vatandaşlarımız için Maden
Kaymakamlığımızın hesabına 1 milyon 350 bin lira aktarılmıştır. Bu doğrultuda,
bölgedeki vatandaşlara gerekli tahliyeleri yapmaları için tebligatlarda
bulunulmuş olup oradaki evler için 7 bin lira, iş yerleri için de 3.500 lira
taşıma için destek verilmiştir. Şu ana kadar da 47 vatandaşımızın talepleri
doğrultusunda taşıma yardımı yapılmış, önümüzdeki haftadan itibaren de TOKİ
tarafından kira yardımıyla ilgili çalışmalar yapılacaktır. Geçtiğimiz
haftalarda Çevre ve Şehircilik Bakanımız Sayın Murat Kurum’un Elâzığ’a ziyareti
sırasında da ilgili tüm kurum müdürleri, belediye başkanı, milletvekilleri, hep
birlikte bir toplantı yaparak bu sorunu enine boyuna çözümleriyle ele alarak
gerekli istişareler yapılmıştır, adımlar atılmıştır. Bunun üzerine de Maden
ilçesinde TOKİ ve Yapı İşleri Genel Müdürlüğümüz tarafından konut yapımı için
yer seçimi çalışmaları yapıldı. Bu alanlarda, Maden’de ikamet eden
vatandaşlarımızın takdirine sunulduktan sonra halkımızın vereceği nihai kararla
birlikte ivedilikle gerekli çalışmalar yapılacak ve orada bir dönüşüme
gidilecektir. TOKİ tarafından yapılacak binalar maliyetine, iki yıl ödemesiz,
yirmi yıl vadeyle hak sahiplerine teslim edilecek, bu süreçte de otuz altı aya
varan kira yardımı TOKİ tarafından yapılacaktır.
Unutulmaması
gereken en önemli hayati gerçeklik şudur ki: Burada bir riskle karşı
karşıyayız. Bizim buradaki önceliğimiz, vatandaşlarımızın ve hemşehrilerimizin
can ve mal kaybına uğramadan buradaki alanı bir an önce tasfiye etmektir. 
Muhalefet
milletvekillerinin hassasiyetlerine biz de katılıyoruz, elbette ki birlikte
çalışmalarımız da oldu. Orada büyük bir risk olduğu bir gerçektir ancak Madenli
hemşehrilerimiz müsterih olsunlar ki Hükûmet olarak elimizdeki bütün imkânları
kullanarak bir an önce sorunları çözmek için çalışmakta ve hemşehrilerimize
daha iyi bir yaşam standardı sağlamaya gayret etmekteyiz. 
Yüce
Meclisimizi saygılarımla selamlıyorum. (AK PARTİ sıralarından alkışlar) 
BAŞKAN
- Teşekkür ederim. 
Sayın
Erol, buyurun.
IV.- AÇIKLAMALAR (Devam)
59.- Elâzığ Milletvekili Gürsel Erol’un, Maden ilçesinin afet bölgesi
ilan edilerek bütün olarak değerlendirilmesi gerektiğine ilişkin açıklaması
GÜRSEL
EROL (Elâzığ) – Sayın Başkanım, ben özellikle AK PARTİ milletvekilimiz ve
Milliyetçi Hareket Partisi milletvekilimizin bilgilendirmelerine teşekkür
ediyorum. Yapılan işleri tarif ettiler ama ben yapılan işlerin yapılmadığını iddia
etmiyorum, yapılan işlerin sorunun çözümüyle ilgili yetersizliğini iddia
ediyorum ve olabilecek risklerle ilgili Meclisi bilgilendiriyorum. Burada,
önümüzdeki süreçte büyük risklerle karşı karşıya kalabiliriz. Yani sorun,
oradaki konut sahiplerine, hak sahiplerine kira yardımı, taşıma yardımı vermek
değil. Şu anda bu hafriyatın olduğu bölgenin hemen yanında ilçenin giriş
merkezi var. Orada eski, tarihî bir köprü var ve dün itibarıyla bu köprü
yerdeki, zemindeki oynamadan ve basınçtan dolayı yıkıldı. Yani bu hafriyat
mutlaka buradan kaldırılmalı. 
Bu
1150 sayılı Cumhurbaşkanı Kararı da yalnızca Maden’in bir bölgesi için çıktı.
Maden’in tümü için afet bölgesi ilan edilmeli ve Maden bir bütün olarak
değerlendirilmeli, yoksa yapılan işlerle ilgili, önlemlerle ilgili,
girişimlerle ilgili, bir eksiklik tespitiyle ilgili benim bir yorumum yok. 
Teşekkür
ederim.
BAŞKAN
– Teşekkür ederim.
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi Gündemi’nin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
Elâzığ’ın Maden ilçesinin heyelan riskli alanlarının tespiti ve çözüm
yollarının belirlenmesi amacıyla verilmiş olan (10/1475) esas numaralı Meclis
Araştırması Önergesi’nin ön görüşmelerinin, Genel Kurulun 31 Ekim 2019 Perşembe
günkü birleşiminde yapılmasına ilişkin önerisi (Devam)
BAŞKAN
– Evet, Cumhuriyet Halk Partisi Grubu önerisini oylarınıza sunuyorum: Kabul
edenler… Etmeyenler… Kabul edilmemiştir.
SERMİN
BALIK (Elâzığ) – Sayın Başkan…
BAŞKAN
– Sayın Balık, buyurun.
IV.- AÇIKLAMALAR (Devam)
60.- Elâzığ Milletvekili Sermin Balık’ın, Madenli hemşehrilerinin talep
ve istekleri doğrultusunda hareket edileceğine ilişkin açıklaması
SERMİN
BALIK (Elâzığ) – Sayın Başkanım, o bölgede yaptıklarımızı elbette ki söyledik
ancak şu da bir gerçekliktir ki orası boşaltılmadan, bölge boşaltılmadan önce
pasaya dokunmak, pasayı oradan tahliye etmeye çalışmak çok büyük risk
oluşturacaktır çünkü orada hâlâ konutlar ve iş yerleri vardır. Dolayısıyla bunu
defaatle söyledik. Bizim birinci önceliğimiz, orada can kaybına neden olmadan,
can kaybını önlemek için bir an önce oranın boşaltılmasıdır ve bundan sonraki
süreçte yer tespitiyle ilgili de bizim önceliğimiz Madenli hemşehrilerimizin
talepleri ve istekleridir.
(Mikrofon
otomatik cihaz tarafından kapatıldı) 
BAŞKAN
– Evet… 
SERMİN
BALIK (Elâzığ) – Dolayısıyla bu süreçten sonra da Madenli hemşehrilerimiz hangi
bölgede isterlerse yeni konutlar orada yapılacaktır. 
BAŞKAN
– Teşekkür ediyorum.
Değerli
arkadaşlar, birleşime 17.00’ye kadar ara veriyorum.
Kapanma Saati: 16.39
İKİNCİ OTURUM
Açılma Saati: 17.03
BAŞKAN: Başkan Vekili Süreyya Sadi BİLGİÇ
KÂTİP ÜYELER: Barış KARADENİZ (Sinop), Şeyhmus DİNÇEL (Mardin), 
-----0-----
BAŞKAN
– Türkiye Büyük Millet Meclisinin 12’nci Birleşiminin İkinci Oturumunu
açıyorum.
Alınan
karar gereğince, gündemin “Kanun Teklifleri ile Komisyonlardan Genel Diğer
İşler” kısmına geçiyoruz. 
1’inci
sırada yer alan, Edirne Milletvekili Fatma Aksal ve Kayseri Milletvekili İsmail
Emrah Karayel ile 40 Milletvekilinin Su Ürünleri Kanununda Değişiklik
Yapılmasına Dair Kanun Teklifi ve Tarım, Orman ve Köyişleri Komisyonu
Raporu’nun görüşmelerine kaldığımız yerden devam edeceğiz. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (X)
BAŞKAN
- Komisyon? Yerinde. 
Dünkü
birleşimde, İç Tüzük'ün 91'inci maddesine göre temel kanun olarak görüşülen 106
sıra sayılı Kanun Teklifi'nin maddelerine geçilmesi kabul edilmişti.
Şimdi
birinci bölümün görüşmelerine başlıyoruz.
Birinci
bölüm 1 ila 10’uncu maddeleri kapsamaktadır.
Gruplar
adına ilk söz, İYİ PARTİ Grubu adına Sayın Ayhan Altıntaş’a aittir. 
Buyurun.
(İYİ PARTİ sıralarından alkışlar)
İYİ
PARTİ GRUBU ADINA AYHAN ALTINTAŞ (Ankara) – Sayın Başkan, değerli
milletvekilleri; öncelikle cumhuriyetimizin 96’ncı yılını kutluyorum. 
Su
Ürünleri Kanununda Değişiklik Yapılmasına Dair Kanun Teklifi’nin birinci bölümü
üzerinde İYİ PARTİ Grubu adına söz almış bulunuyorum. Hepinizi saygıyla
selamlıyorum. 
Bu
teklifi genel olarak olumlu bulsak da sektörün sorunlarından bazılarının göz
ardı edildiğini belirtmekte fayda var. Bu durumun belki de en temel sebebi, AK
PARTİ’nin kanun tekliflerinin istişare edilmeden, muhalefetle görüşülmeden ve
komisyonlarda detaylı tartışılmadan yapılma alışkanlığıdır. Öncelikle,
sorunların tespiti, çözüm önerileri, maliyetleri, önceliklendirilmesi gibi
çalışmalar yapılıp ardından yasa teklifi hazırlanmalıdır diye düşünüyorum. Yani
“Bir veya birkaç yıl içinde bu yasa teklifi neleri düzeltecek, nelerde başarılı
olacağız, başarı kriterlerimiz nelerdir?” gibi sorulara somut yanıtlar
verebilmemiz lazım. Haksızlık etmeyeyim, bu açılardan bakacak olursak, bu yasa
teklifi Meclisimize gelen teklifler arasında en iyilerden ama yine de
balıkçılığı destekleyecek, balıkçıların refahını artıracak bir düzenleme
maalesef yok. 
Yine
teklifte balıkçıların borçlarıyla ilgili de bir çalışma yok. Balıkçıların
refahını artırmadan sadece cezalarla gidebileceğimiz mesafe sınırlı. Kaldı ki
teklifte bahsedilen düzenlemeler Türkiye’de balıkçılığı geliştirmek için
yeterli değildir. Türkiye coğrafi konumu itibarıyla zengin su ürünleri
potansiyeline sahip bir ülke. 8.333 kilometrelik bir kıyı şeridimize ek olarak
su ürünleri üretiminde kullanabileceğimiz 170 bin kilometrekare doğal ve 3.442
kilometrekare baraj gölüne sahibiz fakat ne yazık ki bu nimetlerden yeterince
faydalanamıyoruz. 
Kıyı
uzunluğunda dünyanın 20’nci ülkesi olmamıza rağmen balıkçılığın gayrisafi yurt
içi hasılamıza sağladığı katkı yalnızca binde 4. Su ürünleri için, balıkçılık
sektörü için eğer ciddi adımlar atmak istiyorsanız balıkçılık sektöründe
istihdamı ve balıkçılık sektörünün ekonomik alanda etkisini artırmanız gerekir.
Balıkçılık sektöründe Yunanistan’ın gerisinde olmamız bize gösteriyor ki esas
problem kaynakla değil, kaynak yönetimiyledir. 2016’da dünyada su ürünleri
üretimi yılda 170 milyon ton, bizim payımız 590 bin ton yani binde 4 bile
değil. 
Değerli
milletvekilleri, bilmeyen birine ülkemizin su ürünleri potansiyelini anlatsanız
herkes bol bol su ürünleri tükettiğimizi düşünür; anlatmasanız da Türkiye’yi
haritada gösterebilecek birisinin çok farklı düşünmeyeceğine eminiz. Gelin
görün ki Avrupa’da yaşayan insanlar, bizim vatandaşımızın tükettiğinden 3
kattan daha fazla balık tüketebiliyor. Bizde yılda kişi başı ortalama 8 kilogram
balık tüketilirken Avrupa’da 26 kilogram tüketiliyor. 
Balıklarımız
bitiyor. 2002 yılında 22 bin ton olan lüfer üretimimiz 2017 yılında 2 bin tona
inmiş yani on birde 1’i. Yine, 2002’de 373 bin ton olan hamsi üretimimiz
2017’de 160 bin tona inmiş. Medyada izlediğimiz kadarıyla, bu sene durum daha
da vahim. 
Vatandaşımızın
cebine giren parayla balık hesabı yapmak, maalesef, çay-simit hesabı yapmak
kadar kolay değil. İstanbul’da yaşayıp deniz görmeyen belki milyonlar vardır;
bu da o hesap işte, üç tarafı denizlerle çevrili bir ülkede balığın tadını
bilmeyen insanlar var.
Hazır
fırsatını bulmuşken tarım konusunda da sorunları dile getirmek istiyorum. Tüm
yurttaşlarımızı en çok ilgilendirmesi gereken konulardan birisidir bu fakat
ülkemizde, maalesef, tarım gözlerden uzak. Yetkililer tarımı ve hayvancılığı
geliştirmek için pek de çaba sarf etmiyor. Mesela bu yüzden Tarım Bakanı pek
tanınmıyor. PİAR’ın anketiyle konuşuyorum: Sayın Bekir Pakdemirli’yi ülkede
tanıyanların oranı yüzde 4,3 idi. Bayağı düşük bir oran. Gerçi bu, İzmir’deki
orman yangınlarından önceydi, o dönemde yaptığı açıklamalarla daha da artmış
olabilir. 
Değerli
iktidar milletvekilleri, gençler köylerden kente kaçıyor. Sayın Bakan gençlere
“Köyde kalarak AVM’den kazanacağınızdan daha fazlasını kazanırsınız.” diye bir
tavsiyede bulundu ama gerçekler maalesef öyle değil. Çiftçiler bunalımda, borç
içinde çoğu. 
Yakın
zamanda Uşak’ta gencecik bir çiftçi, bir baba intihar etti. Bir iki yerel
gazete hariç hiçbir yerde geçmemiş. Mustafa Oskay’dı adı. Yerel basına yansıyan
habere göre, borcu yüzünden intihar etmişti. Yine habere göre, borcu 50 bin
liraydı; 50 bin lira. Bu borcun 66 bin katı, eski bir bakanımıza göre devletin
çerez parası bile değildi.
Yine,
Yozgat Yerköy'de bir şeker pancarı üreticisi çiftçimiz Ali İhsan Yılmaz
borçları yüzünden hapis yatıyor. Hapishaneden bize yazıyor “Ben hapisteyken
ürünlerim tarlada kaldı, onları kim toplayacak?” diye soruyor. Yani hapiste
olduğundan çok ürününün tarlada kalmasını düşünüyor. İşte böyle, üretimden yana
çiftçilerimiz mağdur edilmiş durumda. Öte yandan konu makam arabaları olunca
“çerez parası” diye küçümsenen meblağ vatandaşın canından değerli oluyor. 
Yandaşa
bol keseden destek saçarken vatandaşa gelince cebinizde akrep var. En son
açıkladığınız tarım destekleri de çiftçiyi memnun etmedi. Çiftçiler daha fazla
batmadan bu işlerden kurtulma peşinde. Tarımın içinde bulunduğu durumun en
temel özeti şu: Çiftçi borç içinde. Bir an önce bu borçları yapılandıracak
düzenlemeleri yapalım; sulama sistemlerini kuralım, kurduralım; belediyelerde
tarımı geliştirecek projelere destek verelim; üretimi teşvik edelim;
çiftçilerin en başta gelen sorunu olan yüksek girdi maliyetlerine çözüm
bulalım; tohum, gübre, ilaç, mazot, yem ham maddelerindeki aşırı fiyat
artışlarını dengeleyelim.
Son
bir yılda gübrenin fiyatı yüzde 113, mazotun fiyatı yüzde 33, DAP gübresinin
yüzde 103, yemin yüzde 55 artarken, buğdayın alım fiyatı yüzde 11, pancarın
yüzde 12, çay yaprağının yüzde 16 artmıştır. 2006 yılında çıkarılan Tarım
Kanunu’nda zorunlu hâle getirilmiş gayrisafi yurt içi hasılanın yüzde 1’i olan
asgari çiftçi destekleme hedefine hiçbir zaman ulaşılamamıştır. 
Köylere
yeniden “köy” diyelim, köylünün suyuna el koyup şehirli gibi
ücretlendirmeyelim. Büyükşehirlerde köy kalmadı, hepsi mahalle oldu; köy
kültürünü de yok ettiniz. Kültüre böyle mi sahip çıkılır? Maalesef yıllardır
tarım, tarımdan anladığını iddia etse de anlamayanların elinde. Bu Bakanlığa
2002’den son döneme kadar 7 bakan atanmış. Kendi alanlarında çok başarılı
olabilirler, kabul fakat demek ki ülkede tarımı düzeltecek kadar yetenekli
değiller. 2002 yılında tarım sektörünün gayrisafi yurt içi harcamaya katkısı
yüzde 10 iken günümüzde bu rakam yüzde 5,5’e kadar düşmüştür.
Mesela
zeytin ağaçları konusunda gelecek düşünülmeden hareket ediliyor. En son Aydın
Milletvekilimiz Aydın Adnan Sezgin’in gündeme getirdiği, jeotermal enerji
santrali yapımı için Aydın Kuyucak’ta zeytin ağaçlarının kesilmesi vardı. Aydın
Sezgin JES’lerin verimli tarım arazilerine ne kadar zarar verdiğini anlatmıştı.
Santraller yapılırken sanırım muhalefet hariç kimse “Ne zararı olur?” diye
düşünmüyor. Herhâlde iktidar hazinedeki açığı kapatmak, firmalar da yalnızca
para kazanmak derdinde. Yarın bu ülkede nasıl yaşayacağımızı sorgulayan yok. 
Hâlbuki
Türkiye zeytin ve zeytinyağı üretimi konusunda da ihracat konusunda da dünyada
en başta gelen ülkelerdendir. Dünyada zeytin üretiminin yaklaşık yüzde 9’u
Türkiye’den sağlanmaktadır. Bu da yaklaşık 1 milyon 300 bin tona denk
gelmektedir. Zeytinyağı konusunda ise 3’üncü sırada yer alıp 430 bin ton üreten
Yunanistan’ın ardından 190 bin tonla geliyoruz. 
Tüm
olumsuzluklar birbirini tetikliyor. Üretim düşünce tüketici mağdur oluyor.
Destek bulamayıp maddi zorluklardan dolayı üretim yapamayan çiftçi şehirlere
göç ediyor. Şehirlere göç edenler işsiz kalıyor. 
Ülkede
nasıl ki olumsuzluklar birbirini etkiliyorsa olumlu adımlar da etkileyecektir.
Tarıma destek olmanız belki de diğer sorunlarımızdan bazılarına da çözüm
olabilir. Umarım kısa zamanda gerçekçi ve çiftçi odaklı çözümler bulursunuz ya
da istişare etme yoluna girersiniz, birlikte buluruz. 
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Milliyetçi Hareket Partisi Grubu adına Sayın Lütfi Kaşıkçı, buyurun. (MHP
sıralarından alkışlar)
MHP
GRUBU ADINA LÜTFİ KAŞIKÇI (Hatay) - Sayın Başkan, değerli milletvekilleri; 106
sıra sayılı Su Ürünleri Kanununda Değişiklik Yapılmasına Dair Yasa Teklifi’nin
birinci bölümü üzerinde Milliyetçi Hareket Partisi Grubu adına söz almış
bulunmaktayım. Yüce heyetinizi saygıyla selamlıyorum.
Değerli
milletvekilleri, Türk milletinin kimliği ve karakterine en uygun yönetim biçimi
olan cumhuriyetimizin 96’ncı yıl dönümünü kutlar, bu hikâyenin oluşmasında
emeği geçen kahramanlarımıza, başta Gazi Mustafa Kemal Atatürk ve silah
arkadaşlarına minnet ve şükranlarımı sunuyorum. İlelebet vatanımız olacak bu
aziz topraklar için can veren İstiklal Harbi şehitlerimizden Kıbrıs Barış
Harekâtı şehitlerine, terörle mücadele şehitlerimizden Fırat Kalkanı Harekâtı
şehitlerimize, Zeytin Dalı Harekâtı şehitlerimizden Barış Pınarı Harekâtı
şehitlerimize kadar ebediyete intikal etmiş olan tüm şehitlerimize birbiri
arasında bir farklılık gözetmeksizin rahmet, minnet ve şükranlarımı sunuyorum.
Gazilerimize de Cenab-ı Allah’tan acil şifalar diliyorum.
Kıymetli
milletvekilleri, kanun teklifiyle ilgili Komisyon tutanaklarına şöyle bir
bakarken bu kanunun hem geç kalmışlığından dolayı hem de öneminden dolayı çok
güzel bir ifade okudum. İfadenin sahibi Ege Üniversitesi Su Ürünleri Fakültesi
Dekanı Profesör Doktor Uğur Sunlu. Uğur Sunlu Hocamız kendisinin fikirleri ve
görüşleri alınmak üzere Komisyona davet edildiği zaman yasayla ilgili, yasanın
önemiyle ilgili ve geç kalmışlığıyla ilgili güzel bir ifadede bulunuyor, Uğur
Hocam aynen şunu söylüyor: “Türkiye'nin en yaşlı su ürünleri mühendislerinden
bir tanesiyim. Biz herhâlde 1380 sayılı Kanun’la emekli olacağımızı
düşünüyorduk ama Allah bize bugünleri de gösterdi.” Aslında Uğur Hocamın bu
ifadeleri bu kanunun ne kadar kıymetli ve değerli ama biraz da geç kalınmış
olduğunu gösteriyor.
Değerli
milletvekilleri, su ürünleri vatandaşlarımız için değerli bir gıda kaynağı
olmasının yanında 82 ülkeye ihracı yapılan ve 950 milyon dolarlık girdi elde
edilen önemli bir ihraç kalemidir. Biyolojik zenginlik bakımından çok nadide
ülkelerden biri olan ülkemiz, aynı zamanda 4 denize sahip olmakla da büyük bir
avantaja sahiptir. 
Denizlerimiz
hem ekolojik hem de biyolojik özellikleri bakımından birbirinden farklı
özelliklere sahiptir. Denizlerimizin yanında, 200’ün üzerinde göl
mevcudiyetimiz de bulunmaktadır. Sahip olduğumuz tüm tatlı ve tuzlu su
kaynaklarımız aynı zamanda su ürünleri varlığıyla da değerli konumdadır. 
Su
ürünleri, bugün itibarıyla yaklaşık 250 bin insana iş alanı açan ve oluşturduğu
katma değerle ülkemize artı bir değer katan önemli bir sektördür. Bu sektör,
gelişimini bugünlere 1971 yılında çıkarılan 1380 sayılı Su Ürünleri Kanunu’yla
taşımıştır. Ancak bu kanunun aradan geçen onca yıl, gelişen teknolojik
imkânlar, bilimsel, çevresel, ekonomik ve sosyal hususlar ile sektörün
ihtiyaçları da göz önüne alınarak günümüz koşullarına uyumlu hâle getirilmesi
ihtiyacı ortaya çıkmıştır. Unutulmamalıdır ki doğal kaynaklar sonsuz değildir,
koruma ve kullanma dengesi mutlaka sağlanmalıdır. Bu
ihtiyaçlar göz önünde bulundurularak hazırlanan kanun teklifiyle su ürünlerinin
sürdürülebilir yönetimi ve balıkçılık kaynaklarımızın korunmasına ilişkin
ihtiyaç duyulan hususlarla ilgili düzenlemeler yapılmaktadır. 
Değerli
milletvekilleri, görüşülmekte olan bu kanun teklifiyle başlıca yasa dışı su
ürünleri avcılığı ve kural dışı su ürünleri yetiştiriciliği faaliyetlerinde
caydırıcılığın sağlanması, su alanı ve suyun kiralanmasında yetkili kurumların
belirlenmesi, doğal türlerin korunmasına, istilacı ve yabancı türlerin kaynaklarımızda
yayılmasının önlenmesine yönelik balıklandırma faaliyetlerinin kurallara
bağlanması, avcılık ve yetiştiricilikte verilen izin ve ruhsatların günün
şartlarına göre düzenlenmesinin sağlanması, balıkçı gemilerimizin başta ülke
kara sularına ve uluslararası sulara avcılık amaçlı gidişlerinin kurala
bağlanması, su ürünlerinin kaçak yollardan yurt dışına çıkarılması ve canlı
olarak yurt içine sokulmasının engellenmesi, su yapılarının bulunduğu alanlarda
biyoçeşitliliğin korunması amacıyla bazı değişiklikler yapılması
öngörülmektedir. 
Kanun
teklifi hazırlanırken konusunda uzman bürokratlardan, bilim insanlarından ve
STK’lerden görüş alınmış ve nihayetinde bugünkü seviyeye getirilmiştir. Elbette
hazırlanan bu yasa teklifinin eksikleri olacaktır. Ortaya çıkabilecek bu
eksiklerin gözlemlenerek iyileştirilmesi hususunda gerekli çalışmaların da
süreç içerisinde yapılacağını ummaktayız. 
Değerli
milletvekilleri, Milliyetçi Hareket Partisi açısından sürece olumlu katkı
sağlayacağını düşündüğümüz bazı hususları siz değerli milletvekillerimizle
paylaşmak isterim. Türkiye’de kişi başına yıllık su ürünleri tüketim miktarı
yıllardır 5-6 kilogram arasında seyretmektedir. Hâl böyle olunca üretimimizin
büyük bir kısmını ihraç etmek zorunda kalıyoruz. Bu da yaklaşık yüzde 75-80
civarında. Aynı kalite ve büyüklükteki balıklarımız ihraç edilen ülkelerde 7
euro seviyesinde satılırken AB ülkesi mallar 16-17 euro seviyesinde
satılmaktadır. Firmalarımız çoğu zaman zararına ürünlerini elden çıkarmak
zorunda kalmaktadır. “Siz üretin, nasıl olsa balığınızı iç piyasada
satamıyorsunuz, bu nedenle fiyatı biz belirleriz.” diye ülkemizi zor duruma
düşüren bir dış piyasa anlayışı bulunmaktadır. Bu nedenle iç piyasada kişi başı
yıllık balık tüketim miktarımızı muhakkak artırmamız gerekmektedir.
Buna
ek olarak “Omega 3 yağ asitleri zengini” diye yapılan reklamlarla yurt dışından
getirilen Norveç balığına yaklaşık 100 TL para ödüyoruz. Vatandaş bu balığı
sahip olduğu pembe rengi dolayısıyla doğadan avlanmış sanmaktadır. Hâlbuki
internet arama motorlarında “somon, scale, colour” anahtar kelimeleriyle tarama
yapıldığında renk skalasıyla ilgili görsellere de ulaşılabilecektir. Ülkelerin
müşteri profiline göre yemlere istenilen pembe rengi elde edebilmek için
karoten maddeler ilave edilebilmektedir. Bu, balıkların sağlıksız koşullarda
üretildiği manasına gelmemekte ancak paramızın yapılan reklamlar dolayısıyla
yurt dışına gitmesine sebep olmaktadır. Hâlbuki yerli ve millî deniz balığımız
da aynı oranda omega 3 yağ asitleri içermektedir. Bu nedenle, ithal balıklar
üzerindeki verginin artırılarak yerli ve millî su ürünlerimizin tüketiminin
artırılması gerekmektedir. 
Yine
bir diğer husus ise, ülkemiz gökkuşağı alabalığı üretiminde Avrupa 1’incisi
olmasına rağmen Norveç’ten gökkuşağı alabalığı getiriliyor. Bunun da önüne
geçilmelidir. 
Sonuç
olarak üretimi artırarak aynı zamanda yerli ve millî balığımızın iç piyasada
tüketim miktarının artırılması yoluna da gidilmelidir. Aksi takdirde su
ürünleri yetiştiriciliği yapan firmalarımızı zor günler beklemektedir. 
Son
olarak, kanunla ilgili aynı zamanda seçim bölgemle ilintili olacağını da
düşündüğüm birkaç hususu dile getirmek istiyorum. Su ürünleri yetiştiriciliği
noktasında ilimizde, malumunuzdur, İskenderun Körfezi var ve bunun yanında aynı
zamanda birçok tatlı su kaynağımız da var. Deniz balığı yetiştiriciliği
noktasında -bunu ben demiyorum, İskenderun’da bulunan Su Ürünleri
Fakültesindeki bilim adamları ve Mustafa Kemal Üniversitesinde bulunan Ziraat
Fakültesindeki bilim insanları ifade ediyor- İskenderun Körfezi’nde
yetiştirilen balığın Türkiye'nin diğer denizlerinde yetiştirilen balıklarla
kıyaslandığı zaman daha iyi olduğu ifadesi yine bilim insanlarımızın yaptığı
çalışmalar sonucunda ortaya koydukları bir bulgu. 
İskenderun
Körfezi balık çiftçiliğinde böylesine elverişli bir noktada iken ruhsat almak
için bakanlığa başvuru yapıp ruhsat alamayan çok sayıda vatandaşımızın olduğunu
biliyoruz. Tabii, biz “denizde su ürünleri yetiştiriciliği” dediğimiz zaman
özellikle çevre örgütlerinin üzerimize geleceğini de biliyoruz ancak çevre
örgütlerine de şunu ifade etmek istiyorum: Deniz ürünleri bizim
zenginliğimizdir. Sonuç olarak denizlerimizde gerek çupra gerek levrek gerekse
diğer türleri bizlerin üretmesi lazım. Bu konuda çevre derneklerine de şunu
ifade etmek istiyorum: Eskiden kıyıya çok yakın alanlarda bu çiftliklere
müsaade ediliyordu ancak yapılan yeni çalışmalarla birlikte artık kıyıya çok
uzak ve aynı zamanda derinlik olarak da öncekilere nazaran daha derin
kısımlarda bu çiftliklerin kurulmasına müsaade ediliyor. Dolayısıyla, burada
hiç kimsenin korkmasına gerek yok. 
Bir
diğer husus da, Hatay su kaynakları noktasında Türkiye'nin diğer vilayetlerine
göre daha zengin ancak bu su kaynaklarımızı tam olarak kullandığımızı ifade
edemem. Özellikle Erzin ilçemizde böyle gürül gürül akan ancak hiçbir şekilde
faydalanamadığımız bir Başlamış Çayı’mız var. Başlamış Çayı’mız, üzülerek
söylüyorum, bütün debisini Akdeniz’e boşaltıyor.
(Mikrofon
otomatik cihaz tarafından kapatıldı)
LÜTFİ
KAŞIKÇI (Devamla) – Başkanım, son, bitiriyorum.
BAŞKAN
– Toparlayın sözlerinizi lütfen.
LÜTFİ
KAŞIKÇI (Devamla) – İşte, tam bu noktada Başlamış Çayı’nın üzerinde kurulacak
bir göletin Erzin’deki narenciyeyle uğraşan çiftçimize büyük bir rahatlık
getireceğini düşünüyorum. İnanınız, bu deremiz Avrupa’nın herhangi bir
ülkesinde olsa… Bu derenin üzerine kurulacak gölet sadece tarımsal sulama
amaçlı bir gölet olmaz, aynı zamanda burada içme suyu da tedarik edilir. Hatta
ve hatta bu gölete bir enerji tribünü kurularak buradan enerji de üretilebilir.
O yüzden Erzinli hemşehrilerimiz bu Başlamış Çayı üzerine kurulacak olan göleti
dört gözle bekliyor. Bu gölette aynı zamanda su ürünleri yetiştiriciliği
yapacağımızı da buradan ifade etmek istiyorum.
Son
olarak, Dörtyol ilçemizde -su ürünleriyle de ilgili olduğu için- çevresel bir
problemimiz var. Buradan Hatay Büyükşehir Belediye Başkanını ve yetkilileri de
göreve davet ediyorum. Dörtyol Yeniyurt’ta bir kanalizasyon Akdeniz’e
boşalıyor. Yetkililere bunu defalarca ifade ettik ama bir türlü önlem alamadılar.
Ben,
Gazi Meclisi saygıyla selamlıyorum. (MHP sıralarından alkışlar)
BAŞKAN
– Teşekkür ederim.
Sayın
Özkoç, bir söz talebiniz var galiba, buyurun.
IV.- AÇIKLAMALAR (Devam)
61.- Sakarya Milletvekili Engin Özkoç’un, RTÜK üyesi Faruk Bildirici’nin
üyeliğinin RTÜK Başkanı Ebubekir Şahin’in isteği ve talebi doğrultusunda
düşürüldüğüne ve Türkiye Büyük Millet Meclisinin iradesinin üstündeki bir
iradeyi kabul etmediklerine ilişkin açıklaması
ENGİN
ÖZKOÇ (Sakarya) – Sayın Başkan, çok teşekkür ediyorum.
Sayın
Başkan, size olan tüm saygımla ifade ediyorum ki Cumhuriyet Halk Partisi Grup
Başkanlığı olarak biz iktidar partisinin grup başkanlarıyla ve Türkiye Büyük
Millet Meclisinde grubu bulunan tüm siyasi partilerin grup başkanlarıyla
Meclisimizin alması gereken kararlarda, Türkiye Cumhuriyeti’yle ilgili
gerçekten öncelikli olan her konuda birlik ve beraberlik içerisinde hareket
etmemiz için üzerimize düşen her türlü görevi yerine getiriyoruz. Bazen,
Başkanlığınızda, bizi kendi odanıza davet ederek, bu ülkeyle ilgili önemli olan
sorunlarda bilgilendirip bunların öncelikle görüşülmesi ve bu konuda
siyasetüstü bir tavır takınmamızı istiyorsunuz, bunu büyük bir memnuniyetle
yerine getiriyoruz. Bu şunu ifade ediyor: Türkiye Büyük Millet Meclisinin
iradesi her şeyin üstündedir ve milletin iradesidir. Sizin de bildiğiniz gibi,
RTÜK gibi konularda Türkiye Büyük Millet Meclisi herhangi bir etki olmadan,
siyasi bir baskı olmadan, tarafsızlık ilkesi içerisinde hareket etsin diye
grubu bulunan siyasi partilerden AKP 4 üye, CHP 2 üye, MHP 2 üye, HDP 1 üye
vererek bir üst kurul oluşturuyor RTÜK’te, böylece bir tarafsızlık ilkesi
oluşuyor. Hatta muhalefet partileri daha fazla burada fakat Türkiye Büyük
Millet Meclisinin aldığı bir karar, centilmenlik anlayışımız ve hepimizin oy verdiği
bu üyelerden bu göreve gelen arkadaşlarımızdan Cumhuriyet Halk Partili Faruk
Bildirici’nin üyeliği bugün RTÜK Başkanı Ebubekir Şahin’in isteği ve talebi
doğrultusunda düşürüldü.
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ÖZKOÇ (Sakarya) – Sayın Başkan, düşürülme nedeni çok açık ve nettir, Meclisin
ve kamuoyunun bilgisine sunuyorum, özellikle de sizin bilginize sunuyorum
önemli olduğu için. 
Ebubekir
Şahin RTÜK üyesi olarak 15 bin liraya yakın maaş alıyor, TÜRKSAT’taki Yönetim
Kurulu üyeliğinden 15 bin lira alıyor, etti 30 bin lira. Basın İlan Kurumundan
5,300 lira huzur hakkı alıyor, etti 35 bin lira. 35-40 bin liranın üstünde maaş
alan bir bürokrat konumunda şu anda. Türkiye Büyük Millet Meclisindeki hiçbir
milletvekilinin almadığı maaşı almasına rağmen, Cumhuriyet Halk Partisi Lideri
Kemal Kılıçdaroğlu kendisiyle ilgili “TÜRKSAT ve Basın İlan Kurumuyla ilgili
Yönetim Kurulu üyeliğiniz RTÜK’teki Başkanlığınızla çelişmektedir, tarafsızlık
ilkesini bozar her iki tarafta aldığınız karar. Eğer aldığınız bu maaşlar
yetmiyorsa başka bir yönetim kurulu üyeliğini tercih edin, TÜRKSAT ve Basın
İlan Kurumundan çıkın.” dediği için ve bu bilgi Faruk Bildirici tarafından
kendisine verildiği için, bugün, cumhuriyet tarihinde ilk defa, Türkiye Büyük
Millet Meclisinin aldığı bir kararın üstünde bir yönetim kurulu kararıyla bu
arkadaşımızın görevine son verilmiştir. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ÖZKOÇ (Sakarya) – Elbette ki Danıştaya müracaat edeceğiz ancak, Sayın Başkan,
siyasi partilerin centilmenlik anlaşmalarını bozmaması gerekir çünkü bu bir
temayül oluşturuyor ve Türkiye Büyük Millet Meclisinin işleyişini belirliyor.
Çok üzülerek ifade ediyorum ki şu andan itibaren Türkiye Büyük Millet Meclisinde,
Cumhuriyet Halk Partisi Grubu olarak bu tür centilmenlik anlaşmalarının hiçbir
tanesine biz de uymayacağız. 
Türkiye
Büyük Millet Meclisinin iradesinin üstündeki bir iradeyi kesinlikle kabul
etmiyoruz ve bu konuda, şu andan itibaren muhalefet hakkımızı sonuna kadar
kullanacağımızı ifade ediyor, bana söz verdiğiniz için çok teşekkür ediyor,
saygılar sunuyorum. (CHP sıralarından alkışlar)
BAŞKAN
– Teşekkür ediyorum. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Halkların Demokratik Partisi Grubu adına Sayın Meral Danış Beştaş. (HDP
sıralarından alkışlar)
HDP
GRUBU ADINA MERAL DANIŞ BEŞTAŞ (Siirt) – Sayın Başkan, değerli milletvekilleri;
Su Ürünleri Kanununda Değişiklik Yapılmasına Dair Kanun Teklifi’nin birinci
bölümü üzerine söz almış bulunmaktayım. 
Doğrusu,
geneli üzerine Komisyon üyemiz ayrıntılı olarak muhalefetimizi ifade etti,
ayrıca muhalefet şerhimiz de dosyada mevcut, onlara katılıyorum ve şunu
belirtmek istiyorum: Gerçekten, şu an, günümüzde ekolojik krizin özellikle
denizlerin ekosistemi üzerindeki yok edici etkisi hızla yayılıyor ve çok
tehlikeli, çok vahim bir noktaya doğru ilerliyoruz. Denizler ve okyanuslar,
özellikle plastik atıklar sebebiyle ciddi bir şekilde yine hızla kirleniyor ve
suyun kirlenmesi, insanın, doğanın, hepimizin birlikte kirlenmesi anlamına
geliyor ve bunun paralelinde deniz canlıları da tükeniyor tabii ki. 
Bu
alanda, maalesef, burada bile, yine tek adam, tek insan rejiminin etkisi açıkça
ortaya çıktı. Su ürünleriyle ilgili verilecek kararlarda bütün yetkiler
kooperatiflerden alınarak Tarım Bakanlığına devrediliyor. Bunu da kabul
edilemez bulduğumuzu ifade etmek istiyorum. 
Evet,
değerli milletvekilleri, geçen hafta, Halkların Demokratik Partisi Grubu
olarak, kayyum atamalarına, kayyum darbesine her gün yenisinin eklendiği bir
ortamda, uyarı amaçlı, Genel Kurul çalışmalarına katılmama kararını yetkili
kurullarımız aldı ve biz gittik. Tabii, izledik Genel Kurulu, milletvekiliyiz.
Gerçekten gıyabımızda böyle güçlü beddua seansları yapılmış burada. Gülümsedim
izleyince ben kendi adıma. Allah’tan epeyce şey niyaz edilmiş bizimle ilgili.
Ben de bütün Türkiye’nin huzurunda “Allah’tan istediğiniz her şeyin bin katını
size versin.” diyorum, gerçekten yürekten istiyorum ve bunu hiç etik
bulmadığımızı da ifade etmek istiyorum. 
Evet,
değerli milletvekilleri, gerçekten ne yaşıyoruz Türkiye olarak, bunu
söyleyeyim. Geçen haftayı geçtik ama şu anda bütün dünya Türkiye’yi konuşuyor.
Neden? Çünkü biz konuşamıyoruz çünkü Türkiye Büyük Millet Meclisi konuşamıyor.
Biz konuşamıyoruz ama Kürt meselesi, Türkiye’nin Suriye’ye saldırı savaşı,
Suriye’de ÖSO çetesinin yaşattığı insanlık dışı suçlar, savaş suçları, bütün
dünya parlamentolarının gündeminde. 
Biz
ne diyoruz? Mecliste konuşalım. Bizim Mecliste konuşamayacağımız hiçbir şey
yok, çözemeyeceğimiz hiçbir şey yok diyoruz, “Hayır.” diyorsunuz ama Trump ve
Putin’le konuşuyorsunuz. Burada HDP Meclis Grubuyla konuşmadığınız meseleleri
gidip altı saat, yedi saat Cumhurbaşkanı müzakere ediyor, tartışıyor ve
kararları canlı yayınlarda yayınlanıyor. “Gelin şu Kürt meselesini çözelim;
diyalogla, müzakereyle çözelim. Burada bir deneyim yaşadık.” diyoruz, “Hayır.”
diyorsunuz ama şimdi Kürt meselesi Türkiye’nin değil, dünyanın sorunu. Artık
dünya Kürt meselesini konuşuyor. Şu anda bizim uluslararası seyahatlerimizde,
Amerika’dan Avrupa’nın herhangi bir ülkesine kadar, gittiğimiz her yerde,
Türkiye'nin Kürtlere yönelik yaklaşımı, karşıtlığı ve düşmanca tutumları
görüşülüyor. “Meclis savaş tezkeresini reddetsin.” dedik. Burada konuşmalar
yaptık “Bu Meclis savaş kararı değil barış kararı alsın, bizler barış için
buraya gelelim.” dedik. “Hayır.” dediniz ama şu anda Fransa’dan ABD’ye, ABD’den
Uzak Doğu ülkelerine kadar neredeyse her yerde milyonlarca insan bu savaş kararına
ve Kürtlere yönelik bu düşmanlık politikasına karşı çıkıyor. Burada çözemedik
dünyada tartışılmaya devam ediyor. 
CEMAL
ENGİNYURT (Ordu) – Dünyanın öyle bir derdi yok.
MERAL
DANIŞ BEŞTAŞ (Devamla) – Dün… Dün… Dün önerge verdik değerli arkadaşlar “Şu
IŞİD meselesini gelin, araştıralım.” dedik. Bakın, IŞİD’le ilgili bütün dünya…
CEMAL
ENGİNYURT (Ordu) – Türk’ün düşmanı her yerde düşmandır. Alayına gider. 
MERAL
DANIŞ BEŞTAŞ (Devamla) – Lütfen, kürsüden konuşursunuz. 
CEMAL
ENGİNYURT (Ordu) – Tamam da… 
MERAL
DANIŞ BEŞTAŞ (Devamla) – Lütfen sözlerime müdahale etmeyin. 
CEMAL
ENGİNYURT (Ordu) – Ne demek bütün dünya bize düşman?
MERAL
DANIŞ BEŞTAŞ (Devamla) – Sözlerimi dinleyin, sonra yanıt verirsiniz.
CEMAL
ENGİNYURT (Ordu) – Dünya bize düşmanmış. Mutlu musun dünyanın bize düşman
olmasından?
MAHMUT
TOĞRUL (Gaziantep) – Başkanım, lütfen müdahale edin.
MERAL
DANIŞ BEŞTAŞ (Devamla) – Dedik ki: “Gelin, şu IŞİD meselesini konuşalım.”
“Hayır.” dediniz, dün “hayır” oyları verdiniz. Şu anda bütün dünya Türkiye'nin
IŞİD’le ilişkisi nedir, hangi boyutlardadır, Bağdadi’ye ne oldu -ona geleceğim-
bunları tartışıyor. Bütün dünya basını, New York Times’tan Financial Times’a
bütün uluslararası basın “Türkiye IŞİD’i koruyor.” diye sayfa sayfa, bütün
manşetlerinde bunları atıyor. 
Şimdi
biz burada, ilk gün “Bu IŞİD’i koruma kollama meselesine düşmeyin. Türkiye bunu
hak etmiyor. Türkiye'nin yurttaşları kendi arasında barış yapabilir. Başka
güçler kullanmayın.” dedik. Ama IŞİD’in lideri burnumuzun dibinde vuruluyor, 5
kilometre mesafede ve bütün dünya “Bağdadi’nin orada ne işi vardı?” diyor. 2018
yılından bu yana Türkiye'nin gözlem noktaları var orada ve üstelik böyle bir
evde falan değil ha, bir sarayda vuruluyor. Lütfen görüntüleri izleyin. Tabii
buradaki asıl mesele şu: Türkiye orada olduğunu biliyorsa da büyük bir mesele,
bilmiyorsa da büyük bir mesele. Yani buna cevabı biz Türkiye Büyük Millet
Meclisinde tartışamıyoruz. Neden? Çünkü hemen cevaplar veriliyor.
Şimdi
diğeri, ya ABD’nin İncirlik Üssü var yanı başımızda. Bağdadi nerede vurulmuş? 5
kilometre yanı başımızda. “İncirlik Üssü’nü niye kullanmıyor?” diye soruyor
dünya. Neden Erbil’e kadar gitti Bağdadi’yi vurmak için timler? Ve bu sorulan
soruya ilişkin Trump diyor ki: “Türkiye karşı çıksaydı vururduk.” Bütün
dünyanın gözü önünde ABD, Türkiye'nin karşı çıkma ihtimalini ve “Vuracağız.”
demesini… Neden diyor? Çünkü burada konuşamıyoruz, konuşuyoruz ama bize farklı
bir muamele, sanki bu ülkenin düşmanıymışız muamelesi yapılıyor. Hâlbuki düşman
olan, bu ülkeyi bu hâle getirenlerdir. 
FAHRİ
ÇAKIR (Düzce) – Ne alakası var!
MERAL
DANIŞ BEŞTAŞ (Devamla) – Bölücü olan, bu ülkeyi bütün dünyanın gözü önünde Kürt
düşmanı yapan, Türkiye'nin düşmanı olan, ÖSO’ya savaş suçu işletenlerdir.
Türkiye
yurttaşlarına söylüyorum: Bu savaş sizin yararınıza değil, bu savaş sizin
savaşınız değil; bu, yönetimin, iktidarın, kendi iktidarını devam ettirmek için
yürüttüğü bir savaştır. 
CEMAL
BEKLE (İzmir) – Telaşlanmayın!
MERAL
DANIŞ BEŞTAŞ (Devamla) – Şimdi, biz dedik ki: “Kuzeydoğu Suriye’den Türkiye’ye
–ya sınırlar düz, dağ bile yok- bir saldırı yok.” Dün Erdoğan da bunu
doğruladı, “Taciz var.” dedi; taciz nedir bilmiyorum. Şimdi bütün dünya diyor
ki: “Ya, saldırı yok. Niye oraya girdiniz?” 
Şimdi,
değerli arkadaşlar, lütfen, burası çok önemli; ÖSO çetesinin kadınları nasıl
kaçırdığını bütün dünya izliyor.
METİN
YAVUZ (Aydın) – Çete değil, ordu ordu, Özgür Suriye Ordusu. 
MERAL
DANIŞ BEŞTAŞ (Devamla) – ÖSO çetesinin nasıl işkence, taciz ve tecavüze
karıştığını görüyor ama burada “ÖSO, Kuvayımilliye’dir. ÖSO, millî orduyla omuz
omuzadır.” deniliyor. 
METİN
YAVUZ (Aydın) – Aynen, öyle. 
HABİBE
ÖÇAL (Kahramanmaraş) – YPG unsurlarının lafı bu. 
MERAL
DANIŞ BEŞTAŞ (Devamla) – Uluslararası Ceza Mahkemesi Eski Başsavcısı savaş
suçundan Türkiye'nin yargılanması gerektiğini söylüyor. Gelin, yol yakınken bu
ÖSO çetesinden ilişkinizi koparın. İşte, bu itirazlardır bizi ÖSO çetesiyle yan
yana gösteren, Türkiye’yi savaş suçuyla andıran ve dünyanın her yerinde bunu
söyleyen. (AK PARTİ sıralarından gürültüler) 
Evet,
değerli arkadaşlar, şimdi, dünya Türkiye’nin…
FAHRİ
ÇAKIR (Düzce) – PKK’yı söyle.
BAŞKAN
– Arkadaşlar, müsaade edin lütfen.
MERAL
DANIŞ BEŞTAŞ (Devamla) – Evet, lütfen…
BAŞKAN
– Arkadaşlar, müsaade edin, Sayın Grup Başkan Vekili cevap verecek.
MERAL
DANIŞ BEŞTAŞ (Devamla) – Dünya, Türkiye’nin tanımadığı Kürt gerçeğini her gün
daha çok tanıyor, biliyor musunuz?
METİN
YAVUZ (Aydın) – Hadi oradan!
MERAL
DANIŞ BEŞTAŞ (Devamla) – Sizin burada “terörist” demenizle kimse terörist
olmuyor. Türkiye’de de AKP’li olmayan herkesi terörist ilan ettiniz, gerçekten
öyle bir şey yok.
METİN
YAVUZ (Aydın) – Ne alakası var? 
MERAL
DANIŞ BEŞTAŞ (Devamla) – Ama siz düştükçe daha çok saldırmaya devam
ediyorsunuz. Kürtçe yapılan yazışmalar Türkiye’de yasak ama Twitter, sosyal medya
ağı, dünyanın en geniş sosyal medya ağı Kürtçeyi resmî dil olarak kabul etti.
Siz hâlâ Kürtçeye tahammülsüzlüğünüzü göstermeye devam mı edeceksiniz? 
METİN
YAVUZ (Aydın) – Sen nerede yaşıyorsun? Nereden bakıyorsun olaylara?
MERAL
DANIŞ BEŞTAŞ (Devamla) – Bu ülkenin bir dili… 
Evet, “AB’ye uyum olsun.” dedik, her gün savunduk bunu. Siz “Hayır, AB’ye kafa
tutuyoruz, Ankara kriteri belirleriz.” dediniz. Almanya’da bir anketi
söyleyeceğim sadece.
METİN
YAVUZ (Aydın) – Almanya’dan bize ne?
MERAL
DANIŞ BEŞTAŞ (Devamla) – Ankette yüzde 58 diyor ki: “Türkiye’nin NATO üyeliği
düşürülsün.” Dün yayımlandı. “Ekonomik yaptırım.” diyenler yüzde 61, işte bu
tutumdur buna sebep olan. 
Emniyet
Genel Müdürlüğü dün sosyal medya operasyonlarını açıkladı. “1.297 hesap tespit edilmiş,
452 gözaltı, 78 tutuklama var.” diyor. Türkiye’nin içinde konuşmayı
yasaklıyorsunuz da Putin’i, Trump’ı, Macron’u, diğer ülkeleri nasıl
engelleyeceksiniz? 
METİN
YAVUZ (Aydın) – Ne yasaklaması var? Konuşuyorsun orada işte, konuşuyorsun.
MERAL
DANIŞ BEŞTAŞ (Devamla) – Uluslararası bir hâle geldi, bunu sizin çözümsüzlük
politikalarınız…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Beştaş.
SEMİHA
EKİNCİ (Sivas) – Egemenlik kayıtsız şartsız milletindir!
MERAL
DANIŞ BEŞTAŞ (Devamla) – Evet, gerçekten ne desek boş ama şunu söyleyeyim:
Gerçekten bu politikalarla yüzleşilmezse çok daha kötü günlere gidebiliriz,
bizim endişemiz budur. 
Halka
söylüyorum, Dünya Sefalet Endeksi’nde -Cato Enstitüsü tarafından Steve Hanke’nin
verileri kullanılarak yapıldı- 95 ülke arasında Türkiye 5’inci sırada ya.
Kimden sonra biliyor musunuz? Arjantin, İran, Brezilya ve Türkiye. İşte halkın
gündemi bu değil. Sefalette derinleşen, yoksullukta gitgide büyüyen bir Türkiye
ve uluslararası parlamentolarda her gün kararlar almak durumuyla muhatap olan
bir Türkiye’yi sizler yarattınız, bizler çıkarmaya çalışıyoruz.
Sağ
olun. (HDP sıralarından alkışlar) 
CAHİT
ÖZKAN (Denizli) – Sayın Başkan...
BAŞKAN
– Sayın Özkan, buyurun.
CAHİT
ÖZKAN (Denizli) – Sayın Başkanım, biraz önce hatip kürsüden grubumuza doğrudan
sataşmıştır “IŞİD’i korumayın dedik.” ifadeleriyle ve “Kürtlere yönelik
düşmanca tavırlarınız var.” diyerek. 
BAŞKAN
– Buyurun Sayın Özkan. (AK PARTİ sıralarından alkışlar) 
VII.- SATAŞMALARA İLİŞKİN KONUŞMALAR
1.- Denizli Milletvekili Cahit Özkan’ın, Siirt Milletvekili Meral Danış
Beştaş’ın 106 sıra sayılı Kanun Teklifi’nin birinci bölümü üzerinde HDP Grubu
adına yaptığı konuşması sırasında Adalet ve Kalkınma Partisine sataşması
nedeniyle konuşması
CAHİT
ÖZKAN (Denizli) – Tabii, biz bu kürsüye gelip sürekli, bölgemizde ve ülkemizde
oynanan oyunlara işaret ediyoruz. Sözde, Kürtleri koruyoruz bahanesiyle
coğrafyamızda IŞİD belasını başımıza saranların, PKK, PYD, YPG belasını
başımıza saranların tek bir derdi vardır, onların derdi sadece ve sadece
Deyrizor’daki petrol kuyularını korumaktır. Bakınız, tekrar ifade ediyorum: ABD
Senatosu ne karar alırsa alsın, Avrupa Parlamentosu ne derse desin, Fransa
Parlamentosu ne derse desin, biz sadece aziz milletimize bakarız. (AK PARTİ
sıralarından alkışlar) Bakınız, bilmeniz gereken tek bir şey var, o da bu
coğrafyada yüz yılı aşkın süreden beri ekilen fitne ve ihanet tohumlarının
kökünü kazımaktır.
Bakın,
vaktim belki yetmeyecek ama İsmet İnönü’nün bir hatırasını anlatayım
-anılarının birinci cildinin 35’inci sayfası- diyor ki: “Bulgaristan’la sınır
muarazaları yaşıyorduk ve bu muarazaları sonlandırmak için iki ülkeden birer
heyet tertip ettik ve bu heyetler çalışmaya başladı. Muhatap ülkenin mevkidaşım
olan bir siyasetçisi –daha sonra siyasete giriyor- diyor ki: ‘Türkiye bizi
yalnız bıraktı –Bulgar makamları diyor- bizler Habsburglar ile Petersburgların
arasında sürekli şamar yedik ve Türkler bizi bırakmasaydı müreffeh bir ülke
olarak beraber yaşamaya devam ederdik.’” Ve İsmet İnönü çok güzel bir ifadede
bulunuyor -bakın bugün de Erdal İnönü’nün vefatının yıl dönümü, mekânı cennet
olsun- diyor ki İsmet İnönü muhatabına: “Bakınız, sizin tek bir siyasi gıdanız
vardı, o da sadece Türk düşmanlığıydı, işte kurtuldunuz, başınıza da bunlar
geldi.” 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Özkan. 
CAHİT
ÖZKAN (Devamla) - Muhatap diyor ki: “Bakınız, siz bizim ufak tefek
hırçınlıklarımıza fırsat vermeden tutup oturtacaktınız, içimizdeki hainlere
fırsat vermeyecektiniz. Biz bilemeyebilirdik, içimizdeki hainler ne Bulgarları
düşündü ne Türkleri düşündü, onların bir kısmı Petersburgcu, bir kısmı da
Habsburgcuydu.” Biz, sadece milletimiz ne der ona bakıyoruz, terörle, terör
yandaşlarıyla, onlara silah gönderenlerle, onlara destek olmak için
parlamentolarından karar alanlarla mücadelemize sonuna kadar 82 milyondan
aldığımız destekle devam edeceğiz. 
Genel
Kurulu saygıyla selamlıyorum. (AK PARTİ sıralarından alkışlar) 
SERPİL
KEMALBAY PEKGÖZEGÜ (İzmir) – Cizre’ye baktığınız gibi mi? Cizre’dekiler millet
değil mi? Diyarbakır millet değil mi? Mardin millet değil mi? 
KEMAL
PEKÖZ (Adana) – Silahı gönderdiniz…
CAHİT
ÖZKAN (Denizli) – Hadi oradan. 
MERAL
DANIŞ BEŞTAŞ (Siirt) – Sayın Başkan…
BAŞKAN
– Sayın Beştaş, bir sataşma söz konusu değil. 
MERAL
DANIŞ BEŞTAŞ (Siirt) – Açıkça fitne ve fesat tohumları ektiğimizi iddia etti. 
BAŞKAN
– Öyle demedi efendim. 
MERAL
DANIŞ BEŞTAŞ (Siirt) – Dedi efendim. 
EBRÜ
GÜNAY (Mardin) – Dedi, dedi. 
BAŞKAN
– Sizin partinizi hedef alarak söylemedi. 
MERAL
DANIŞ BEŞTAŞ (Siirt) – Hayır, Sayın Başkan, direkt söyledi yani mesnetsiz,
aracısız. 
BAŞKAN
– Yani HDP’yi mi kastetti, buna mı alındınız? 
MERAL
DANIŞ BEŞTAŞ (Siirt) – Tabii ki, tabii ki. Kimi kastetti? 
BAŞKAN
– Yani HDP’nin adını mı verdi? 
MERAL
DANIŞ BEŞTAŞ (Siirt) – Açık bir sataşma var sonuçta. 
BAŞKAN
– Bir alınganlık içerisindesiniz. HDP demedi. 
MERAL
DANIŞ BEŞTAŞ (Siirt) – Hayır, hiç öyle bir alınganlığım yok. 
BAŞKAN
– Buyurun. 
2.- Siirt Milletvekili Meral Danış Beştaş’ın, Denizli Milletvekili Cahit
Özkan’ın sataşma nedeniyle yaptığı konuşması sırasında Halkların Demokratik
Partisine sataşması nedeniyle konuşması
MERAL
DANIŞ BEŞTAŞ (Siirt) – Evet, Sayın Başkan, bizim gerçekten tek derdimiz var: Bu
ülkede 82 milyon yurttaşın aynı haklarla, aynı özgürlüklerle, eşit şartlarda
bir arada yaşamasıdır. Kürt’ü de, Türk’ü de, Laz’ı da, Alevi’si de, Sünni’si
de, kadını da, erkeği de bu topraklarda özgürce yaşasın diyoruz. 
Cizre
bu milletin iradesi değil mi, millet değil mi? Diyarbakır millet iradesinin bir
parçası değil mi? Orhan Doğan bu Parlamentoda görev yapmış bir milletvekili
değil mi, adını yasakladınız. Ceylan Önkol, 10 yaşında öldürülen bir çocuk,
parktan ismini sildiren siz değil misiniz, iktidar değil mi? Biz, burada
Kürtler ile Türklerin -özellikle altını çizerek söylüyorum- konuşarak
çözemeyeceği hiçbir şey yoktur diyoruz. Bizim kimseye burada düşmanlık
savunduğumuz falan yok. Ben konuşmamda özellikle dedim ki: “Bizimle
konuşamıyorsunuz -Kürtlerle yani temsilcileriyle- siz gidip Trump’la
konuşuyorsunuz.” (AK PARTİ sıralarından gürültüler)
HASAN
ÇİLEZ (Amasya) – Paylaşıma bakar mısın!
MEHMET
CİHAT SEZAL (Kahramanmaraş) – Bizim Kürtlerle sorunumuz yok. 
MERAL
DANIŞ BEŞTAŞ (Devamla) – Yani Putin’le konuşuyorsunuz. 
MEHMET
CİHAT SEZAL (Kahramanmaraş) – Bizim Kürtlerle sorunumuz yok! 
MERAL
DANIŞ BEŞTAŞ (Devamla) – Bağırarak bir şey çözemezsiniz.
HASAN
ÇİLEZ (Amasya) – Hayır, hayır, bağırmıyoruz. 
MERAL
DANIŞ BEŞTAŞ (Devamla) – Yani bağırarak, böyle sataşarak emin olun sadece işi
daha da vahim hâle getiriyorsunuz. 
HASAN
ÇİLEZ (Amasya) – Bakın, bir Kürt köyünün muhtarının paylaşımı. 
MERAL
DANIŞ BEŞTAŞ (Devamla) – Bakın, şu anda, mesele, Türkiye dünyada tarihinin en
büyük…
HASAN
ÇİLEZ (Amasya) – Bunları Kürt olarak kabul etmiyor musunuz?
MERAL
DANIŞ BEŞTAŞ (Devamla) – Lütfen buradan konuşun. 
HASAN
ÇİLEZ (Amasya) – Bu kadar olmaz ya!
MERAL
DANIŞ BEŞTAŞ (Devamla) – Bakın, gerçekten gelin burada konuşun.
HASAN
ÇİLEZ (Amasya) – Ama diyorsunuz da, düşmanlık filan yok. 
BAŞKAN
– Arkadaşlar, müsaade eder misiniz lütfen. 
Devam
edin siz Sayın Beştaş.
MERAL
DANIŞ BEŞTAŞ (Devamla) – Nasıl edeyim Başkanım yani?
BAŞKAN
– Siz devam edin. 
Arkadaşlar
müsaade edin. 
MAHMUT
TOĞRUL (Gaziantep) – Böyle olmaz! 
BAŞKAN
- Sayın Toğrul… 
Değerli
arkadaşlar… 
HASAN
ÇİLEZ (Amasya) – Bakın, burada paylaşımını okuyun!
BAŞKAN
– Sayın Çilez, lütfen…
HASAN
ÇİLEZ (Amasya) – Paylaşımına bak ya! Allah Allah ya! 
MERAL
DANIŞ BEŞTAŞ (Devamla) – Türkiye, tarihinin en büyük yalnızlığını yaşıyor ve bu
meseleyi biz içeride konuşarak çözebiliriz diyorum. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen. 
MERAL
DANIŞ BEŞTAŞ (Devamla) – Buna bile itiraz ediyorsunuz. 
Demirtaş’ı
tutukluyorsunuz, Yüksekdağ’ı tutukluyorsunuz, HDP’ye gece gündüz saldırıda
bulunuyorsunuz, terörist ilan ediyorsunuz ama asıl terörizmin ne olduğunu biz
de biliyoruz, siz de biliyorsunuz, IŞİD’le kol kola, omuz omuza kimlerin
yürüdüğünü biz de biliyoruz, dünya da biliyor. 
Size
diyorum ki: Bakın, SETA Vakfının konuşmacısı Mustafa Sejari çıkıp “Yaşasın Bin
Ladin! Yaşasın Bağdadi!” diye tweet atıyor ve bu, AKP’nin yan kuruluşu SETA’nın
panelistiydi. Bu da size yeter yani. (HDP sıralarından alkışlar) 
CAHİT
ÖZKAN (Denizli) – Sayın Başkan… 
BAŞKAN
– Sayın Özkan, müsaade ederseniz öncelikle Sayın Akçay’ın söz talebi var. 
Sayın
Akçay, buyurun. 
IV.- AÇIKLAMALAR (Devam)
62.- Manisa Milletvekili Erkan Akçay’ın, DAEŞ terör saldırılarına en
fazla maruz kalan ve en etkili mücadeleyi yapan ülkenin Türkiye olduğuna
ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
O
IŞİD, DEAŞ, DAEŞ her ne ad altında olursa olsun, bu insanlık düşmanı, aşağılık
terör örgütünün kimler tarafından kurulup yönlendirildiğini…
SERPİL
KEMALBAY PEKGÖZEGÜ (İzmir) - Hepiniz oradaydınız.
ERKAN
AKÇAY (Manisa) - …kısa bir süre önce bizzat ABD Başkanı Trump, bu örgütün,
DEAŞ’ın Obama ve Hillary Clinton tarafından kurulup yönlendirildiğini ve
bölgenin başına bela edildiğini söyleyen resmî ağızlar var. Türkiye DEAŞ…
SERPİL
KEMALBAY PEKGÖZEGÜ (İzmir) – “Tweet”i de burada.
ERKAN
AKÇAY (Manisa) – Ya, laf atıp durma, dinle!
SERPİL
KEMALBAY PEKGÖZEGÜ (İzmir) - Saygılı ol.
ERKAN
AKÇAY (Manisa) - Önce sen saygılı olacaksın!
Türkiye,
en fazla DEAŞ terör saldırılarına maruz kalan bir ülke ve en fazla…
(Mikrofon
otomatik cihaz tarafından kapatıldı)
BAŞKAN
– Devam edin.
ERKAN
AKÇAY (Manisa) - En fazla, en ciddi ve en etkili mücadeleyi yapan ülke de
Türkiye’dir; bu bir hakikattir, bütün ülkeler tarafından da bu kabul
edilmektedir. Öyle işte bütün dünya… Türkiye’nin IŞİD’le, Bağdadi’yle alakası
filan yok böyle bir durum. Hiçbir zaman en küçük bir iddiada dahi, ne Amerika
Birleşik Devletleri kanadından ne Rusya kanadından veya bir başka ülke
kanadından bu tür bir iddia ve ima dahi söz konusu değildir. Bunu söyleyenler…
Kimler söylüyor bunu? “Sırtımızı PKK’ya, YPG’ye dayadık.” diyenler ve dünyada
bunların destekçisi olan birtakım kesimler söylüyor. Durum budur.
Teşekkür
ederim. (MHP ve AK PARTİ sıralarından alkışlar)
BAŞKAN
– Sayın Beştaş da zaten “Dünya söylüyor.” demedi yani Amerika’daki birtakım
gazetelerin isimlerini verdi. 
Sayın
Özkan, buyurun…
SERPİL
KEMALBAY PEKGÖZEGÜ (İzmir) - Saygılı olacaksın!
ERKAN
AKÇAY (Manisa) - Sen saygılı olacaksın! Deminden beri laf atıyorsun.
SERPİL
KEMALBAY PEKGÖZEGÜ (İzmir) – Saygılı olacaksın!
ERKAN
AKÇAY (Manisa) – Saygısızlık yapıyorsun! Mahmut Bey, uyar arkadaşını.
SERPİL
KEMALBAY PEKGÖZEGÜ (İzmir) – Siz saygısızlık yapıyorsunuz!
BAŞKAN
– Değerli milletvekilleri… Sayın Grup Başkan Vekilleri, değerli
milletvekilleri… 
Sayın
Özkan, buyurun.
CAHİT
ÖZKAN (Denizli) – Sayın Başkan, kayıtlara geçmesi için sadece bir hususu ifade
etmek istiyorum. 
Bakın,
DEAŞ’ı, Trump’ın ağzından çıkan ifadeyle, Obama PYD-YPG terör örgütüne
meşruiyet zemini oluşturmak için kurdu. Biz “Beka mücadelesi ve istiklal
mücadelesi.” dedik. Barış Pınarı Operasyonu’yla YPG’nin kökünü kazımak için
girdiğimizde YPG ve PYD’den ilk tehdit ne oldu? “DEAŞ militanlarını salarız.”
tehdidi oldu. Bakınız…
SERPİL
KEMALBAY PEKGÖZEGÜ (İzmir) - 40 bini sizden gitti, buradan gitti. 
CAHİT
ÖZKAN (Denizli) – Cevap vermenize gerek yok çünkü herhâlde terör örgütünün
burada muhatabı yoktur, olmaması gerektiğine inanıyoruz. 
KEMAL
PEKÖZ (Adana) - MİT tırları kime gidiyordu, onu bir söyler misiniz?
CAHİT
ÖZKAN (Denizli) – Biz, PYD’yle, YPG’yle ilgili konuşunca niye ses sizden
çıkıyor ki? 
KEMAL
PEKÖZ (Adana) - MİT tırları nereye gidiyordu, onu söyleyin, MİT tırları?
MERAL
DANIŞ BEŞTAŞ (Siirt) – Biz IŞİD’le ilgili konuşunca siz niye susuyorsunuz? 
CAHİT
ÖZKAN (Denizli) – Bakınız, şu anda orada terör örgütüne silah gönderenler… 
KEMAL
PEKÖZ (Adana) - MİT tırları nereye gidiyordu, onu söyleyin?
CAHİT
ÖZKAN (Denizli) – …sözde kendilerinin kurduğu DEAŞ’la mücadele ediliyor
bahanesiyle…
(Mikrofon
otomatik cihaz tarafından kapatıldı) 
BAŞKAN
– Buyurun.
KEMAL
PEKÖZ (Adana) - Cahit Bey, MİT tırları nereye gidiyordu, onu söyleyin?
CAHİT
ÖZKAN (Denizli) – …10 bin tır silah gönderenlerin asla bir Kürt meselesi yok.
Keldanileri, Nasturileri, Süryanileri, Türkmenleri, efendim, Ezidileri
düşündüğü yok; onlar Deyrizor’daki petrol kuyularını düşünüyorlar. Yarın o
bölgede Kürtlerin, Arapların ve Türkmenlerin, Keldanilerin, Nasturilerin,
Süryanilerin hakkı olan yer altı ve yer üstü kaynaklarını Amerika’ya sömürerek
götürmeye başladıklarında açlık ve yokluk sadece bölge insanına kalacak,
yapmayın. Asırlar boyunca coğrafyamızı parçalayarak diktikleri fitne ve ihanet
tohumlarının bedelini bölge halkları yaşadı ancak o kaynakları kullananlar
müreffeh bir şekilde bugün emperyalist emellerine devam ediyorlar. Biz
istiklalimize sahip çıkarken bölge halklarının ekonomik kaynaklarını da sadece
bölge halklarının kullanması gerektiğine inanıyor, bunun mücadelesini
veriyoruz.
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederim. 
MAHMUT
TOĞRUL (Gaziantep) – “Emperyalistler” diyorsunuz da Amerika’yla, Rusya’yla kim
görüşüyor?
MERAL
DANIŞ BEŞTAŞ (Siirt) – Sayın Başkan…
BAŞKAN
- Burada bir sataşma yok artık. 
MERAL
DANIŞ BEŞTAŞ (Siirt) – Sataşma değil, grup adına söz alıyorum, Fatma Hanım’ın
yerine. 
BAŞKAN
– Yani, bunun sonu yok Sayın Beştaş. 
MERAL
DANIŞ BEŞTAŞ (Siirt) – Sayın Başkan...
BAŞKAN
– Bakın, az sonra…
MERAL
DANIŞ BEŞTAŞ (Siirt) – Şu anda Fatma Hanım’ın yerine bakıyorum zaten. Ben
yerimden bir…
BAŞKAN
– Tamam, doğru, bakıyorsunuz ama bunun sonu yok diyorum ben de size.
MERAL
DANIŞ BEŞTAŞ (Siirt) – Ama tamam da sıra bize gelince mi sonu yok? 
BAŞKAN
– Yani, sıra size gelince değil ki. Bırakalım o zaman, su ürünleri, balıkçılar
beklesin; karşılıklı bunun üzerinde tartışalım.
MERAL
DANIŞ BEŞTAŞ (Siirt) – Yani, tamam da o zaman bize yönelik bu kadar…
BAŞKAN
– Arkadaşlar Komisyonda boşuna oturmasın orada. 
MERAL
DANIŞ BEŞTAŞ (Siirt) – Sayın Başkan, yerimden… Kayıtlara geçmesi için
söylüyorum. 
BAŞKAN
- Buyurun en son, hemen, bir dakika içerisinde toparlayın, buyurun.
MERAL
DANIŞ BEŞTAŞ (Siirt) – Gerçekten bu Parlamentoda, bu Mecliste -3’üncü dönemdir
buradayım- her söze müdahale eden bir birleşime tanıklık ediyoruz. Benim
konuşmamda, eğer dinleselerdi, aslında bu itirazların olmayacağını söyleyeyim.
Ben ne dedim? Dedim ki: Bağdadi bir sarayda öldürüldü 5 kilometre ötede, bütün
dünya bunu konuşuyor ama biz konuşamıyoruz. Bize, her gün “Terörle aranıza
mesafe koyun.” diyenlerin mesafesi 5 kilometredir, ortaya çıktı.
Teşekkür
ediyorum. (HDP sıralarından alkışlar)
BAŞKAN
– Siz Türkiye Cumhuriyeti devletini terörle yan yana koyuyorsunuz, böyle bir
şey olur mu?
MERAL
DANIŞ BEŞTAŞ (Siirt) – Hayır, yönetim, yönetim.
BAŞKAN
– Yani böyle bir şey… 
MAHMUT
TOĞRUL (Gaziantep) – AKP iktidarından bahsediyoruz Sayın Başkan. 
BAŞKAN
– Bu ifadenin kabul edilebilir tarafı yoktur Sayın Beştaş, kabul edilebilir
tarafı yoktur.
MERAL
DANIŞ BEŞTAŞ (Siirt) – Ben AKP iktidarını söylüyorum, Türkiye’yle bir ilgisi
yok.
HABİBE
ÖÇAL (Kahramanmaraş) – Tamamen kabul edilemez, böyle bir şey kabul edilemez.
ZÜLFÜ
DEMİRBAĞ (Elâzığ) – DEAŞ’lıları hapishaneden bıraktınız.
BAŞKAN
– Sayın Akçay, buyurun. 
63.- Manisa Milletvekili Erkan Akçay’ın, Siirt Milletvekili Meral Danış
Beştaş’ın yerinden sarf ettiği bazı ifadelerine ilişkin açıklaması
ERKAN
AKÇAY (Manisa) – Sayın Başkan, şimdi, konuşmacı “Biz bunu konuşamıyoruz.” deyip
deyip konuşuyor. 
SERPİL
KEMALBAY PEKGÖZEGÜ (İzmir) – Gerçekleri örtbas etmeyin.
MERAL
DANIŞ BEŞTAŞ (Siirt) – Ben iktidarı söylüyorum, iktidarı; çok net.
ERKAN
AKÇAY (Manisa) – Daha dün HDP’nin bu konuda grup önerisi vardı, herkes de
konuştu. Yani konuşamama diye bir durum yok, biz de görüşlerimizi ifade ettik.
Bu “IŞİD” denen terör örgütü de “YPG/PKK” denen terör örgütü de artık açık
seçik, aşikâr bir şekilde Amerika Birleşik Devletleri’nin bölgemizdeki emperyal
emelleri için kullandığı bir enstrümandır. Bu arkadaşlar da bunların
savunucularıdır; bu kadar basit. (MHP ve AK PARTİ sıralarından alkışlar)
BAŞKAN
– Evet, teşekkür ediyorum. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Cumhuriyet Halk Partisi Grubu adına Sayın Ayhan Barut. 
Buyurun.
(CHP sıralarından alkışlar)
CHP
GRUBU ADINA AYHAN BARUT (Adana) – Sayın Başkan, değerli milletvekilleri;
görüşülmekte olan Su Ürünleri Kanununda Değişiklik Yapılmasına Dair Kanun
Teklifi üzerinde Cumhuriyet Halk Partisi Grubu adına söz almış bulunuyorum.
Hepinizi sevgi ve saygıyla selamlıyorum. 
Sonda
söyleyeceğimi başta söylemek istiyorum çünkü bu kanun teklifi Tarım, Orman ve
Köyişleri Komisyonuna geldiğinde de aynı düşüncemi orada da belirtmiştim. Tek
adam rejimiyle ortaya çıkan kibirlilik tüm organlara sirayet etmiş olmalı ki bu
kanun teklifi, yine her zaman tüm kanunlarda olduğu gibi “Ben bilirim, yaptım
oldu.” mantığıyla hazırlandı ve hazırlanmaya çalışılıyor, hâlen de bu kanun
üzerindeki görüşmeler sürüyor. Su Ürünleri Kanunu’nda yapılmak istenen
değişiklik sektör paydaşlarına, birliklere, kooperatiflere, akademik çevrelere,
meslek örgütlerine danışılmadan, ortak akıl aranmadan hazırlanmıştır. Bunu
şiddetle reddediyor ve bu kendini beğenmiş tavrı da kınıyorum. 
Komisyonda
Su Ürünleri Kanun Teklifi üzerine oldukça uzun görüşmeler gerçekleştirildi,
uzun değerlendirmeler yapıldı, bazı zamanlar gerginlikler yaşandı. Özellikle de
bu kanun teklifiyle ilgili odalardan, üniversitelerden, derneklerden aldığımız
görüşler doğrultusunda önergeler hazırlamıştık. Peki, bizim amacımız neydi? Her
şeyin daha iyisini, daha uygununu yapmak, ortak akıl etrafında buluşmak ve
hayata geçirmek. Ancak takınılan bu üstenci tavır yüzünden önerilerimizin bir
tanesi dışında hiçbirinin dikkate alınmadığını şu dakikaya kadar görüyoruz. 
Değerli
milletvekilleri, en ufak bir eleştiriye dahi tahammül göstermeyenler yapıcı
önerilerimizi, akla, mantığa ve bilime uygun çözüm önerilerimizi dikkate
almıyor, sayısal çoğunluklarına güvenerek yasal düzenlemeyi bu hâliyle Meclise
getirmeye çalışıyorlar. 
Sayın
Başkan, değerli milletvekilleri; Komisyonda üzerinde konuştuğumuz kanun teklifi
görüşmeleri sürerken orada söz alan Deniz Ürünleri Avcıları Üreticileri Merkez
Birliği Yönetim Kurulu Başkanı Ali Güney isimli bir vatandaşımız şöyle
haykırdı: “Balık avcılarını bu kadar sıkmanın, bu kadar ezmenin anlamı nedir,
onu anlayamıyoruz bir türlü.” Konuşmasının devamında ise “Bizim bir tek hatamız
var: Biz AK PARTİ’yi destekledik tüm balıkçılar olarak, bütün mitinglerine
gemilerimizle gittik ama bedelini çok ağır ödüyoruz, hâlen de ödetiyorlar.”
diye isyan etti. Bunu niye anlattım? Ne durumda olduğunuzu görmeniz açısından
anlattım. Gelin, yol yakınken ortak akılda buluşalım, herkese cevap verebilen
kanun değişikliğini sağlayalım. 
Ülkemizde
Su Ürünleri Kanunu’yla ilgili taslak ilk defa 1950 yılında hazırlanmış, yirmi
bir yıl Meclisin raflarında bekletildikten sonra 1971 yılında bu kanun
çıkartılmış. Elbette ki 1971 yılında çıkarılan kanunun eksiklikleri çok,
güncellikten uzak ve değiştirilmeye muhtaçtır ve bu, bir ihtiyaç hâline
gelmiştir. Sektörümüzün tüm paydaşları tarafından mevcut kanunun yıllar içerisinde
yetersiz kaldığı dile getirilmiştir ve herkesin değişimi desteklediğini
görüyoruz ve biliyoruz. Sizin herkesin değişim istemesini fırsat bilip
yangından mal kaçırır gibi bu teklifi alanında uzman, akademik kesime, meslek
örgütlerine ve sektörlerine danışmadan, sormadan alelacele getirmeniz buradaki
en büyük yanlışların başındadır. 
Sayın
Başkan, söz konusu yasa değişikliği teklifinde öngörülen ruhsat tezkerelerinin
veya izinlerin verilmesinde bir sürenin belirlenmemesi eksikliktir. 
Yine
teklifte, kiralamada yöntem ve teknik şartların süreleri, yıllık bedelleri
Tarım ve Orman Bakanlığı tarafından belirleniyor, yine Bakanlık eliyle kiraya
veriliyor; bu, doğru değildir. Burada kiralamalar Kamu İhale Kanunu esaslarına
göre yapılmalıdır, aksi durumda her kiralamanın altında şaibe aranacaktır. 
Teklifte
asla kabul edemeyeceğimiz bir düzenleme ise fahri su ürünleri görevlisi
görevlendirilme isteğidir. Ülkemizde binlerce hem alanında uzman eğitimli su
bilimleri mühendisleri, su ürünleri mühendisleri, balıkçılık teknoloji
mühendisleri işsiz dururken biz birilerini fahri olarak bu alanda
görevlendiremeyiz; bu düzenleme kesinlikle tekliften çıkarılmalıdır. Bu
Meclisin sağduyusuna inanıyoruz, bu kanun teklifini hazırlayanların da
sağduyusuna inanıyoruz; bunun görüşmeler sonunda buradan çıkarılacağını, bu
tekliften çıkarılacağını düşünüyoruz. Zaten iktidarınız dönemi boyunca hiçbir
meslek grubuna, liyakate de önem vermediğinizi biliyoruz ve bugüne kadar
tarımsal alanda eğitim almış meslek gruplarına -ziraat mühendislerinden gıda
mühendislerine, veteriner hekimlerden su ürünleri mühendislerine, diğer
tekniker ve teknisyenlere kadar- önceki Tarım Bakanı tarafından söz verilmiş
olan 10.551 kadro sözünü tutmadınız; sizin, bu sözünüzü gençlerimiz tutmanızı
beklemektedir. Binlerce, on binlerce mühendis arkadaşımız kendisine söz
verilen, otuz aydır atama yapılmayan bu atamaları beklemektedir. Burada sanırım
SMS ve mesaj yoluyla taleplerini iletmedikleri milletvekilimiz kalmamıştır. Bu
genç meslektaşlarımız atamaları için kesin bir tarihin verilmesini istiyorlar.
Buradan Sayın Bakan veya AKP’li bir yetkilinin ne zaman bu atamaları
yapacaklarını söylemelerini dikkatle ve merakla bekliyorlar ve bitsin artık bu
dram diyoruz. (CHP sıralarından alkışlar) 
Şimdi,
bu teklifin içerisinde genel olarak ne su ürünleri kooperatifleri ne de su
ürünleri meslek grupları, hiçbirisi yok. Burada kıyıya çıkış noktasından
denetimlere ve pazarlama noktalarına kadar meslek örgütlerinin, alanında
yetkili su bilimleri mühendisleri ve su ürünleri mühendisleri, balıkçılık
teknolojisi mühendislerinin yer alması sağlanmalıdır. 
2000’li
yılların başında yoğunlaşan kültür balığı üretimi yıllar itibarıyla artış
gösterirken deniz avcılığındaki üretimimiz ise milyon tonlardan 300 bin tonlara
kadar gerilemiştir değerli milletvekilleri. Bundan sonraki süreci de kimse
tahmin edememektedir. Ne yazık ki bu tablo balıkçılık açısından vahimdir. Bir
de buna biyoçeşitlilikten bahseden AKP milletvekillerinin konuşmasını eklersek
denizlerimizdeki balık avcılığının tamamen bitirileceği ve kültür balıkçılığının
daha çok artacağı günleri hep birlikte yaşayacağız. Burada ne AKP’li milletvekillerinin
biyoçeşitliliği öven açıklamalarını kabul edebiliriz ne de deniz avcılığıyla
birlikte böylesine büyük bir sektöre darbe vurulmasına müsaade ederiz. 
Denizlerdeki
bütün balıklar ekosistemin bir parçasıdır, sürdürülebilirliğin olmazsa
olmazıdır ve hepsi bir dengeyle yaşamı devam ettiren zincirin bir halkası
gibidir. Eğer siz denizden bir balık türünü aşırı şekilde avlayıp kısa sürede
çekerseniz, bu oluşum bütün türleri etkiler ve özellikle ne yazık ki son yirmi
yıldır bu durumun etkilerini de fazlasıyla izliyoruz. Bu ülkenin halkı dönem
boyu denizlerimizdeki balık stoklarından faydalanmalı ve gelecek nesillere de
yetecek denizi bırakmalıyız. Bu denizler Avrupalıların balık yeme lüksüne
peşkeş çekilmemelidir. Bu balıklar bizim gelecek nesillerimize de lazımdır. 
1380
sayılı Su Ürünleri Kanunu’nun güncellenmesi konusunda aslında gerekli
konulardan biri de denetleme mekanizmasıdır ve ülkemizde bu konunun zaafları
yıllardan beri sürmektedir ve sürecektir de. Türkiye balıkçılığı bugün kullanım
açısından tarımda kullanılan alan kadar büyük bir sektördür ve bir genel
müdürlük, ona bağlı daire başkanlıklarıyla yönetilmeye çalışılmaktadır fakat
yönetilememektedir. Her konuda zaaflar kendini gösteriyor ve fazlasıyla da
göstermektedir.
Sizlere
Sayın Genel Başkanımızın uzun zamandır ifade ettiği bir tespitini de
hatırlatmak istiyorum: “Ülkemiz yönetilemiyor, savruluyor.” İşte, tarımsal
alanda da yönetilemiyor, savruluyoruz.
Değerli
milletvekilleri, büyüklük anlamında balıkçı filosu sayılarına baktığımızda 16
bin ruhsatlı kıyı balıkçısı, 1.200 ruhsatlı endüstriyel balıkçı ve sayıları
tahmin edilemeyen belki on binleri bulan ruhsatsız tekneyle devasa bir sektör
-bugün denizlerdeki balık stoklarının çok aşırı bir şekilde üzerinde- olup
müthiş bir av baskısı oluşturmaktadır. Bu baskı stoklarda büyük çöküntü
yaratmakta ve kendini yenileyememektedir, türler yok olmaktadır. Sadece 1380
sayılı Kanun’u güncellemek yetmez, bununla eşleşmiş 4/1 No.lu Avlanma
Tebliği’nin de her dört yılda bir bu sirkülerin de günümüz koşullarına uygun
hâle getirilmesi gerekir. 
Başta
söylediğim gibi, dile getirdiğimiz talepler ve sunduğumuz öneriler ülkemizin,
sektörümüzün yararınadır.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Barut.
AYHAN
BARUT (Devamla) – Muhalefet söylüyor diye yapıcı eleştiriler ve önerilerden
kaçmayın. Bu ülkenin her alanda birliğe ve ortak akla, birlikte üretmeye
ihtiyacı var.
Değerli
milletvekilleri, madde 9’un değiştirilmek istenen 34’üncü maddesinde şöyle bir
ibare var, dikkatinizi çekmek isterim: “Bakanlık laboratuvarında veya kamu
kuruluşlarında görevli veteriner hekim, Hükümet, belediye veya sağlık merkezi
tabiplerinden birine muayene ettirilir.” Burası doğru olmakla birlikte, buraya “Dünya
Hayvan Sağlığı Örgütü ve Avrupa Birliği Direktifi’ne göre, su bilimleri
mühendisleri, balıkçılık teknolojisi mühendisleri yetkilidir.” ibaresinin de
buraya ilave edilmesi gerekir diyorum. 
Hepinize
teşekkür ediyorum. (CHP ve İYİ PARTİ sıralarından alkışlar) 
BAŞKAN
– Şahıslar adına ilk söz Sayın Mehmet Ruştu Tiryaki’nin. 
Buyurun.
(HDP sıralarından alkışlar) 
MEHMET
RUŞTU TİRYAKİ (Batman) – Sayın Başkan, değerli milletvekilleri; Su Ürünleri
Yasası’nda Değişiklik Yapılmasına Dair 106 sıra sayılı Yasa Teklifi’nin birinci
bölümü üzerine şahsım adına söz almış bulunuyorum. Hepinizi saygıyla
selamlıyorum. 
Öncelikle
şunu belirtmek isterim: Su Ürünleri Yasası’nın değiştirilmesi gerektiğine kuşku
yok, kırk sekiz yıllık bir yasadan söz ediyoruz. Kırk sekiz yılda çok şey
değişti, bütün kıyılarımız ve göllerimiz balık çiftliklerinin istilası altında;
denizlerimizi koruyamıyoruz. Kirletmeye ve canlı popülasyonunu azaltmaya, hatta
yok etmeye devam ediyoruz. Birkaç hatip de söyledi, Karadeniz’de avlanan balık
türü 26’dan 6’ya düştü. Dolayısıyla, yasanın bütüncül olarak ele alınması ve bu
konuda yeni bir düzenleme yapılmasına ihtiyaç olduğu konusunda hiçbir kuşku
yok.
19
maddelik yasa teklifinin yürürlük ve yürütmeye dair 2 maddesi dışında kalan 17
maddesinin 15’inde genel bir mutabakat sağlanması mümkün. Fakat bunlardan
2’sine ilişkin bir itirazımız, rezervimiz var, ben onların ne olduğunu kısaca
söyleyeceğim. 
Şimdi,
şunu da söylemekte yarar var: Bu yasanın önemli bir kısmı, hiç kuşku yok,
palyatif de olsa bazı sorunları çözecektir, teklif sahiplerinin bu konuda
hakkını yememek gerekir. Ancak yasa bu hâliyle bütün olarak
değerlendirildiğinde denizlerimizi de sularımızı da korumaktan çok uzak.
Birinci
bölümünde 2’nci ve 8’inci maddeye dair temel itirazlarımız var. Bunlardan ilki
baraj, dalyan, voli yerleri, göller, nehirler ve nehir ağızlarındaki av yerleri
ile deniz ve iç sularda belirlenmiş yerlerdeki su ürünleriyle ilgili üretim
hakkı ve üretim izinlerinin kooperatiflerden alınarak il özel idareleri ile
Tarım ve Orman Bakanlığına verilmesi yani 2’nci maddesi. Bir diğeri de Su
Ürünleri Yasası’na aykırı hareketleri denetleme yetkisinin kooperatifler ve
uzmanlar yerine, kolluk, muhtar ve ihtiyar heyetine verilmesi yani 8’inci
madde. Komisyonun ve teklif sahiplerinin bu konudaki itirazları ciddiye
alacağını umuyor, gerekli değişiklikleri yapmasını bekliyoruz.
Bunun
dışında değinmek istediğim iki tane konu var, ilki şu: Dün, yerel yönetimlerde
yaşanan sorunlar üzerine gündem dışı söz aldım ve seçme ve seçilme hakkının
Anayasa'nın 127’nci maddesine aykırı olarak iktidar tarafından gasbedildiğini
söyledim. Atanmışların seçilmişler üzerindeki vesayet yetkisini kaldırma
iddiasında olan AK PARTİ’nin bugün bu iddiasından vazgeçtiğini, atanmış
İçişleri Bakanının her gün seçilmiş bir belediye başkanımızı veya meclis
üyelerimizi görevden uzaklaştırdığını, yerine de atanmış vali ve kaymakamları
görevlendirdiğini, bu zihniyetin de bir tür 28 Şubat zihniyeti olduğunu
söyledim. AK PARTİ Grup Başkan Vekili benim konuşmam üzerine şöyle bir şey
söyledi, sataşmadan söz istedi, dedi ki… Ben güya şöyle bir şey söylemişim,
“Sizin kurumuş siyasi görüşünüz…” gibi bir laf etmişim “Adalet ve Kalkınma
Partisinin kurumuş siyasi görüşü” demişim. Ben böyle bir ifade kullanmadım ama
her neyse. Asıl mesele şu: Şimdi, çıkıp bunun üzerine başka bir şey söyledi
benim konuşmamdan bağımsız olarak “Türkiye'de Kürt sorunu diye bir sorun
yoktur.” dedi ve benim anlattığımdan tamamen bağımsız şeyler söyledi sırf
konuşma hakkı almak için olsa gerek, yeterince konuşma hakkı olduğu hâlde. 
Şimdi,
biz çıkıp eğitimin sorunlarını anlatıyoruz, diyoruz ki: “Türkiye'de 8’inci
sınıfa gelmiş her 6 öğrenciden 1’isi dört işlemi bilmiyor.” Bir milletvekili
çıkıp bize cevap veriyor, diyor ki: “Siz önce terörü kınayın.” Çıkıp başka bir
konuda konuşuyoruz, diyoruz ki: “OECD ülkelerinde uygulanan ve öğrencilerin
yeterliliklerini ölçen PISA sınavına göre neredeyse her alanda son sıradayız.”
Bir tane milletvekili çıkıp buna cevap vermek yerine, diyor ki: “Siz terör
örgütünün uzantısısınız.” Şimdi, biz bir başka konuda, bu kayyum
görevlendirmesi konusunda eleştirilerimizi sunuyoruz, diyoruz ki: “Bu kayyum
siyaseti yanlıştır, gayrimeşrudur, Anayasa'ya aykırıdır, seçme ve seçilme
hakkının gasbı anlamına geliyor.” Bir iktidar milletvekili veya grup başkan
vekili buna cevap olarak çıkıp diyor ki: “Siz önce terörle aranıza mesafe
koyun.” Ne kadar mesafe koyalım? 5 kilometre yeterli mi, sizin Bağdadi’yle
aranıza koyduğunuz 5 kilometre kadar? Bu mudur? Böyle bir siyaset anlayışı
olabilir mi? Böyle bir siyaset anlayışı olamaz.
Bir
kez daha söylüyorum: Bu büyük bir yanlış. Çıkın, deyin ki: “Sizin
söyledikleriniz yanlıştır. Eğitime dair söyledikleriniz yanlış. Kayyum
siyasetine dair söyledikleriniz yanlış.” Çıkın, bunları söyleyin. Ama bunları
söylemek yerine çok ucuz bir siyaset yapıyorsunuz, yok “Terör uzantısısınız.”
yok “Terörle aranıza mesafe koyun.” yok “Terör örgütü demiyorsunuz.” falan.
Bunların hiçbiri doğru değil.
Şöyle
cevap verin: ”PISA verilerine göre çok iyiyiz.” deyin, rakamları açıklayın.
(Mikrofon
otomatik cihaz tarafından kapatıldı)
MEHMET
RUŞTU TİRYAKİ (Devamla) – Bitiriyorum Sayın Başkan.
BAŞKAN
– Tamamlayın sözlerinizi.
MEHMET
RUŞTU TİRYAKİ (Devamla) – “Dünyanın en iyi 100 üniversitesi arasında şu kadar
üniversitemiz var.” deyin, bizi yalanlayın. Çıkın, deyin ki: “Üniversite sınav
sonuçlarının hepsini değerlendirdik, her alanda çok iyiyiz.” Böyle cevap verin.
“Kayyum görevlendirilmeleri hukuka uygundur.” deyin ama bunların hiçbirini söylemiyorsunuz,
sadece suçlayıcı ve konudan bağımsız, söylediklerimize yanıt vermeyen içerikte
bambaşka şeyler söylüyorsunuz. Yapabildiğiniz tek şey var, o da bizi suçlamak.
Zamanım
yok ama bu ”terör” kavramını baştan sona tartışmamız gerekiyor, gerçekten. Bu büyük
bir sorun. Bu terör meselesini kullanmak sadece Türkiye’ye ait bir şey değil,
dünyanın bir sürü yerinde herkes muhaliflerini susturmak için terör kavramını
kullanıyor zaten ama bu kavram muğlaklaşıyor.
Sadece
bir örnek vereceğim, günün ilerleyen saatlerinde bunu tamamlayacağım. Bir
milletvekili dün bunu biraz abarttı, ne dedi, biliyor musunuz? “Çevre
teröristleri.” dedi. Yani artık çivisi çıkmış bir durumda. Bu terör meselesini,
terör kavramı meselesini baştan sona tartışmamız gerekir.
Bir
daha söylüyorum: Günün ilerleyen saatlerinde buna dair birkaç şeyi
söyleyeceğim.
Hepinizi
saygıyla selamlıyorum. (HDP sıralarından alkışlar)
BAŞKAN
– Şahsı adına ikinci söz Sayın İsmail Emrah Karayel’in.
Buyurun.
(AK PARTİ sıralarından alkışlar)
İSMAİL
EMRAH KARAYEL (Kayseri) – Sayın Başkan, değerli milletvekilleri; Su Ürünleri
Kanununda Değişiklik Yapılmasına Dair Kanun Teklifi’nin birinci bölümü hakkında
şahsım adına söz almış bulunuyorum.
Bir
yılı aşkın bir sürelik çalışmanın eseri olan, konunun tüm paydaşlarıyla bir
araya gelinerek hazırlanan ve birçok açıdan yeni düzenlemeler içeren bu kanun
teklifiyle, 1971 yılında yürürlüğe giren 1380 sayılı Su Ürünleri Kanunu’nun
gelişen teknolojik imkânlar, bilimsel, çevresel, ekonomik ve sosyal hususlar
ile sektörün ihtiyaçları da göz önünde bulundurularak günümüz koşullarına
uyumlu hâle getirilmesi amaçlanmaktadır. 
Teklifte,
su ürünlerinin sürdürülebilir üretimi ve balıkçılık kaynaklarımızın korunmasına
ilişkin ihtiyaç duyulan hususlar yer almaktadır. Sektör paydaşları, akademi
camiası, ilgili sivil toplum kuruluşları ve kurallara uyan gerçek balıkçılar bu
teklifin bir an önce yasalaşmasını beklemektedir. 
Su
Ürünleri Kanununda Değişiklik Yapılmasına Dair Kanun Teklifi, yürürlük ve
yürütme maddeleri dâhil 19 maddeden oluşmaktadır. Bu kanun teklifiyle, başlıca,
Su Ürünleri Kanunu ile Kabahatler Kanunu’nun uyumlaştırılması ve güncellenen
idari yaptırımlar ile başta balık olmak üzere yasa dışı su ürünleri avcılığının
önlenmesi ve kural dışı su ürünleri yetiştiriciliği faaliyetlerinde
caydırıcılığın sağlanması amaçlanmaktadır. Ayrıca balıkçı gemilerinin
ruhsatlarına yeni düzenleme imkânı getirilmektedir. Yeni düzenlemeyle, kaçak,
ruhsatsız teknelerle, gırgır, trol, algarna gibi vasıtalarla avcılık yapanlara,
deniz patlıcanı ve midye gibi canlıları yasal olmayan yollarla avlayanlara
caydırıcı idari para cezaları getirilmekte, ayrıca, gemiler dâhil tüm av
araçlarına ve yakaladıkları ürünlere el konularak tekneler ve av araçlarının
imha edilmesi hükme bağlanmaktadır. 
Ruhsat
sahibi teknelerle, gırgır ve trol gibi avcılık faaliyetlerinin yapılması
durumunda bölgeler, zamanlar, mevsimler, yerler, istihsal vasıtalarının
taşıması gereken şartlar, cinsler ve büyüklükler gibi kurallara aykırı olarak
yapılması durumunda, aykırılığın ilk defa işlenmesi hâlinde ruhsatlar bir ay,
ikinci defa işlenmesi hâlinde üç ay süreyle geri alınması, iki yıl içerisinde
üçüncü defa işlenmesi hâlinde ruhsatların iptal edilmesi düzenlenmektedir. 
Su
alanı ve suyun kiralanmasında ilgili kurumların yetkileri belirlenmekte,
yetiştiricilik çiftliklerinin kurulacağı bölgelerin Çevre ve Şehircilik
Bakanlığı ile Kültür ve Turizm Bakanlığının birlikte çalışmasıyla belirlenmesi
düzenlenmektedir. 
Gelecek
nesillere daha çok balık bırakmak amacıyla, başta Marmara Denizi, İstanbul ve
Çanakkale Boğazları ve Karadeniz’de gırgır, trol gibi ağ kullanılarak yapılan
ışıklı avcılık yasaklanmaktadır. Bu yöntemi buralarda uygulayan balıkçılara
caydırıcı idari para cezası getirilmekte ve yakalanan ürünlere el konulması
düzenlenmektedir. 
Akarsular
üzerinde su yapılarının bulunduğu alanlarda biyoçeşitliliğin sürdürülmesine
imkân sağlanması amacıyla baraj, regülatör ve HES’lerde su canlılarının göç
etmesine, üremesine imkân sağlayacak su yapılarının üniversitelerin görüşü
alınarak yaptırılması düzenlenmektedir. Aynı şekilde akarsuları kirletenlere
veya su canlılarının yaşaması için gerekli olan can suyunu bırakmayanlara ciddi
yaptırımlar getirilmektedir. 
Su
kaynaklarımızdaki doğal türlerin istilacı ve yabancı türlerin yayılmasının
önlenmesi amacıyla, su kaynaklarımızın korunması amacıyla balıklandırma
faaliyetleri kurala bağlanmaktadır. Doğal göllerimize, akarsularımıza hatta
denizlerimize pirana, Amerikan veya Avrupa levreği gibi yabancı tür canlıları
izinsiz bırakanlara idari para cezası uygulaması düzenlenmektedir. 
Bu
düzenlemeyle aslında farkındalığın artırılması ve caydırıcılık amaçlanmaktadır.
Yeni bir maddeyle su ürünleri, avcılık ve yetiştiricilik faaliyetlerini uzaktan
algılama sistemleri ve teknolojik imkânlarla denetlenmesi, izlenmesi ve kayıt
altına alınması sağlanmaktadır. Böylece balık avcılığı faaliyetleri ve
çiftliklerde yetiştiricilik faaliyetleri teknolojik imkânlarla kurumlarca anlık
olarak takip edilebilecektir. Kurallara aykırı hareket edenlere elektronik
olarak para cezası uygulanabilecektir. 
Yeni
bir düzenlemeyle ülkemize ait doğal kaynaklarımızdaki canlıların korunması
amacıyla su ürünlerinin kaçak yollardan yurt dışına çıkarılması ve canlı olarak
yurt içine sokulmasının engellenmesi hükme bağlanmaktadır. Özellikle ülkemizde
tüketimi az olan deniz patlıcanı ve akivades gibi midye türleri hatta sülük
gibi ülkemize ait yerli türlerimizi kaçak yollarla yurt dışına kaçıranlara
ciddi idari para cezası getirilmektedir. Ayrıca bu amaçla kullanılan nakil ve
av araçlarına el konulması düzenlenmekte ve aykırılığın tekrarı hâlinde bir
yıldan üç yıla kadar hapis cezası getirilmektedir.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen.
İSMAİL
EMRAH KARAYEL (Devamla) – Dinamitle, zehirli kimyasal maddelerle veya
elektrikle balık avcılığı yapanlara uygulanan para cezası artırılmaktadır.
Kanun
teklifiyle, başta alnının teriyle ekmeğini denizden çıkaran gerçek balıkçının
haklarını, denizlerimizi, göllerimizi, akarsularımızı ve buralarda yaşayan
canlıları koruyacak düzenlemeler yapılmaktadır.
Kanunumuzun
hayırlara vesile olmasını diliyor, Gazi Meclisimizi ve siz değerli
milletvekillerini saygıyla selamlıyorum. (AK PARTİ sıralarından alkışlar) 
BAŞKAN
– Sayın Tanal, söz talebiniz var galiba, buyurun.
MAHMUT
TANAL (İstanbul) – Teşekkür ederim Sayın Başkan.
Şimdi,
bu kanunla ilgili sorum var. 11’inci maddede “Bu Kanundaki ve bu Kanuna göre
çıkarılan yönetmeliklerdeki yasak, sınırlama ve yükümlülüklere aykırı hareket
edenlere verilecek cezalar aşağıda gösterilmiştir.” ibaresi var. Bu, mademki
yönetmelikle biz bu yasak ve sınırlamaları getirmişsek buradaki idari para
cezaları yine yönetmelikle yapılabilir, kanun tekniği açısından aykırıdır. 
Aynı
şekilde, yine burada 12’nci madde var. 12’nci maddede de on beş günlük süre
var. Hukukun genel ilkelerine aykırılık altmış gün olması gerekir iken hak
sınırlaması açısından on beş günlük itiraz süresi çok azdır, yetersizdir.
“Efendim, itiraz edilebilir.” Zaten itiraz anayasal bir haktır Sayın Başkanım,
Anayasa’nın 36’ncı maddesinde... Yani burada belirtilen “edilebilir” şeklinde,
itiraz yapabilir...
(Mikrofon
otomatik cihaz tarafından kapatıldı) 
BAŞKAN
– Tamamlayın sözünüzü.
MAHMUT
TANAL (İstanbul) – Teşekkür ederim Değerli Başkanım.
Yani
burada “İdarî yaptırımlara karşı tebliğ tarihinden itibaren onbeş gün
içerisinde yetkili idare mahkemesinde dava açılabilir.” Zaten bu, Anayasa’mızın
emredici olan hükmü. Bu cümlelerin bir daha burada tekrar edilmesi kanun yapma
tekniğine aykırı ancak itiraz ettiğim husus şu: Yani trafik cezalarındaki yedi
günlük itiraz gibi bu itirazlar, on beş günlük itiraz süresinin verilmesi hak
kaybı açısından doğru değil, bunu altmış gün olarak düzeltmekte yarar var. On
beş gün seçmenizin mantığı nedir, bunu öğrenmek istiyorum.
Teşekkür
ediyorum.
Saygılarımı
sunarım Başkanım.
BAŞKAN
– Sayın Kaboğlu...
IV.- AÇIKLAMALAR (Devam)
64.- İstanbul Milletvekili İbrahim Özden Kaboğlu’nun, Boğaziçi Kanunu
ile bazı kanunlarda değişiklik yapılmasını öngören kanun teklifi taslağının
Çevre ve Şehircilik Bakanlığı tarafından hazırlanmasının yeni bir yasal
düzenleme olduğuna ve teklifin kabul edilmesi hâlinde İstanbul Boğaz
yönetiminin yetkilerinin Bakanlığa ve Cumhurbaşkanlığına bağlanacağına ilişkin
açıklaması
İBRAHİM
ÖZDEN KABOĞLU (İstanbul) – Teşekkür ederim Sayın Başkan.
Şu
anda elime ulaşan bir metne göre, Boğaziçi Kanunu ve Bazı Kanunlarda Değişiklik
Yapılmasına Dair Kanun Teklifi taslağı ilgili Bakanlık tarafından hazırlanmış
bulunuyor. Eğer bu Türkiye Büyük Millet Meclisine gelirse, teklife dönüşürse ve
kabul edilirse o zaman Batı yakasında da bir kayyum ataması yapılacak demektir.
Doğu’da yapılan kayyum atamalarından sonra İstanbul Boğazı yönetiminin bütün
yetkileri merkeze, Bakanlığa ve Cumhurbaşkanlığına bağlanacak. Dolayısıyla
İstanbul yerel yönetimi dışlanacak demektir. Burada Meclisimiz önemli bir
sınavla karşı karşıya. “Bugüne kadar getirilen yasa önerileri hep tarafımızca
hazırlanıyor.” deniyordu ama şimdi bu metin açıkça gösteriyor ki Bakanlık
tarafından hazırlanmış ve Meclise intikal edecek. Aslında, bu yeni bir yasal
düzenlemedir bir tekliften çok. 
BAŞKAN
– Başkanlığımıza intikal eden bir şey yok. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Evet, değerli arkadaşlar, konuşmalar tamamlanmıştır birinci bölüm üzerinde. 
MAHMUT
TANAL (İstanbul) – Başkanım, sorular sorduk, özür dilerim. 
BAŞKAN
– Komisyona söz vereceğim sorularınızla ilgili. 
Birinci
bölüm üzerindeki görüşmeler tamamlanmıştır. 
Şimdi,
birinci bölümde yer alan maddeleri varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
Ama
öncelikle Sayın Tanal’ın bir iki sorusu vardı, Komisyon Başkanına söz
vereceğim, onları bir cevaplarsanız. 
Buyurun.

TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Teşekkür ederim. 
Sayın
Başkan, saygıdeğer milletvekilleri; öncelikle Sayın Tanal’ın dün sormuş olduğu
bir soru vardı, diyor ki: “Neden yürürlük zamanı birinci ayın 1’i 2020?” Şu
sebepten: Bu istihsal alanlarının kiralanma süreleri yıl sonunda doluyor yani
yeni yılın başlangıcıyla yeni kiralama süreçleri başlıyor. Bu da bununla uyumlu
olsun diye birinci ayın 1’i olarak yürürlükte olmasıyla alakalı kanunda var. 
Bir
de “İtiraz süresi neden on beş gün?” Tabii, bu, hukuki bir süreç. Bir hafta,
bir ay, altmış gün ama on beş gün de bu sürelerin içerisinde kabul edilebilecek
bir süre. Yani sürecin daha fazla uzamaması için… 
MAHMUT
TANAL (İstanbul) – Yani kriter ne Başkanım, ölçüt neyi alıyorsunuz? İdari
Yargılama Usulü Kanunu’nda altmış gün. Yani bu süre ne kadar uzunsa…
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Ama bu, bir haftadan
başlayıp altmış güne kadar alınabilecek süreçler, on beş günü… 
MAHMUT
TANAL (İstanbul) – Trafik cezaları gibi cezalar öyle Sayın Başkanım. Yani
denizde olur, vatandaş kara yollarına uğrayamayabilir, avukatına ulaşamayabilir
yani fırtına olabilir. 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Bir de yine dün
sorulan soruların içerisinde vardı “Bu göletler tarif içerisinde yer almıyor.”
diye. İç sular içerisinde bunların tamamı yer alıyor yani göletler de bu
kavramlar içerisindedir. 
Aynı
zamanda, Orhan Sarıbal dün yine geneli üzerinde konuşurken “2 ayrı kanun
teklifi daha vardı, neden birleştirilerek görüşülmedi?” demişti. Biz Komisyon
çalışmaları sırasında bu teamüle ve kurala uyduk, iki diğer kanun tekliflerini
de okuduk ve birleştirilmesiyle alakalı Komisyonun görüşünü aldık ve Komisyon
bunun birleştirilmemesiyle alakalı karar verdiği için mevcut kanun teklifi
üzerinden yürüttük. 
Daha
fazla sorular geldiğinde devam edeceğiz.
BAŞKAN
– Teşekkür ederim. 
1’inci
madde üzerinde 3 önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 1’inci maddesinin ikinci fıkrasının
aşağıdaki şekilde değiştirilmesini arz ve teklif ederiz.
"Ruhsat
tezkerelerinin veya izinlerin verilmesine, yenilenmesine, süresine, iptaline ve
ruhsat kod numarasının gemiye yazılışına, türlerin avlanma miktarlarına, bölgesel
avcılığa ve av araçlarına göre verilecek izinlere, amatör amaçlı avcılık
faaliyetlerinde türlere, yerlere veya yöntemlere göre belirlenen esaslar
dahilinde getirilecek sınırlamalar veya ruhsata tabi olacaklar ile yerli ve
yabancı uyruklu kişilerce yapılacak amatör avcılığa ve bu maddenin
uygulanmasına ilişkin usul ve esaslar Tarım ve Orman Bakanlığınca çıkarılan
yönetmelikle belirlenir.” 
 Nimetullah
Erdoğmuş Hüda Kaya Rıdvan Turan
 Şanlıurfa İstanbul Mersin
 Mensur
Işık Sıdık Taş Murat Sarısaç
 Muş
 Siirt  Van
 Mehmet
Ruştu Tiryaki Tayip Temel
 Batman
 Van 
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz efendim.

BAŞKAN
– Önerge üzerinde söz isteyen Sayın Nimetullah Erdoğmuş.
Buyurun
lütfen. (HDP sıralarından alkışlar)
NİMETULLAH
ERDOĞMUŞ (Şanlıurfa) – Sayın Başkan, saygıdeğer milletvekilleri; hepinizi
saygıyla selamlayarak sözlerime başlamak istiyorum.
Aslında
görüşülmekte olan metnin muhtevasıyla beraber anlama ve yorumlama kapasitesinin
ve etkisinin aslında genel anlamda her metin için de büyük bir önemi haizdir.
Hangi metin olursa olsun -ister bir kanun metni olsun ister kutsal bir metin
olsun- her şeyden önce o metnin amacı o metni oluşturan koşullar, o metni
tabiri caizse meydana getiren akıl, bütün bunların anlama ve yorumlama
kabiliyeti ve o konuda ortaya koydukları hedefler çok önemlidir. 
Bilvesile
ben izninizle metnin muhtevasıyla ilgili şahsen kani oldum, tatmin oldum ama
genel anlamda eksikliklerle beraber, birtakım, metnin amacına ne kadar hizmet
edeceği yönde, iktidarla ilgili, muktedirin genel anlamda karakteriyle ilgili
dinî metinlerden örnek vererek sizlerle düşüncelerimi paylaşmak istiyorum.
Yıl
657, yine Fırat’ın doğusu ve orada bir savaş var, bu savaşın adı Sıffin Savaşı.
Beni Ümeyye Emeviler bir hanedan iktidarının inşasının arifesindeler,
eşiğindeler. Bütün hazırlıklar yapılmış ve savaşa kadar bu iş taşınmış. Savaşın
seyri değişince oradaki iktidar mensupları, muktedirler savaşçıların
mızraklarına, kılıçlarına Kur'an sayfalarını geçirerek ilk defa, İslam
tarihinde bir kutsal kitap olarak inandığımız Kur'an-ı Kerim’in suistimal
edildiğine, istiğlal edildiğine, istismar edildiğine tarih bize bu şekilde
tanıklık etmektedir. Bu niçin yapıldı? Bu, inşa edilmek istenen iktidara hizmet
edilmek için yapıldı. Bakınız, bu yapılırken orada bulunan zevatın çoğu
sahabiydi, Hazreti Peygamber’in arkadaşlarıydı; buna rağmen, iktidarın
karakterindeki yozlaştırma özelliği, tehdidi, tehlikesi onları bile Kur'an
sayfalarını mızrakların başına geçirecek kadar tehlikeli bir noktaya sürükledi.

Bugüne
geliyorum. Bakınız, Saddam Hüseyin Enfâl suresini yine kendi iktidarının ömrünü
uzatmak için öylesine kullandı ki sanki Kur'an-ı Kerim’deki bu surenin nüzul
sebebi, gayesi, anlama ve yorumlama biçimi ters yüz edilmiş oldu. Hâlbuki Enfâl
suresinin girişindeki konu neydi? Yeni bir savaş olmuştu, bu savaşın adı Bedir
Savaşı’ydı, orada daha önceki savaşlarda, savaştan fazla kalanlarla ilgili
birtakım uygulamalar olduğu için -ki “enfâl”in kelime anlamı da fazlalık
demektir- onunla ilgili bir tartışma başladığı için ahlaki olarak oradaki
müminler uyarıldı ve “Bu fazlalıklarla ilgilenmeyin.” denildi. Hemen bugünkü
iktidara da geliyorum.
(Mikrofon
otomatik cihaz tarafından kapatıldı) 
NİMETULLAH
ERDOĞMUŞ (Devamla) – Sürem bitti ama bir dakika istirham ediyorum.
BAŞKAN
– Sözlerinizi tamamlayın Sayın Erdoğmuş.
NİMETULLAH
ERDOĞMUŞ (Devamla) – Çok teşekkür ediyorum.
Bakınız,
siz, Fetih suresini getirdiniz, bir savaşın, bir operasyonun, bir askerî
müdahalenin emrine soktunuz. Fetih suresinin nüzul sebebi neydi, nasıl indi,
mesajı neydi? Çok net bir şekilde bütün ulemanın ittifak ettiği hatta bugün
Diyanet İşleri Başkanlığının bizzat hazırladığı Kur’an meali ve tefsirinde bile
açıkça dile getirilen şuydu: Bir çözümsüzlük vardı, savaş kapıdaydı, Fetih
suresiyle o çözümsüzlük barışla sonuçlandı ve barış fetih olarak tavsif edildi.

Son
bir şey: Kur’an’ın hangi ayet ve suresinde fetih geçiyorsa ondan sonra da
istiğfar geçiyor, mağfiret dileme geçiyor, tövbe etmek geçiyor. Fetihle meydan
okumak Kur’an’ın bu ruhuna da aykırıdır diyorum. 
Bu
vesileyle her kanunun, her maddenin, ister beşerî metin olsun ister ilahi metin
olsun, onun eğer yorumlanması iktidar tarafından yapılıyorsa onun iktidarın
emrine girme riski ve tehlikesi vardır diyorum. 
Hepinizi
saygıyla selamlıyorum. (HDP sıralarından alkışlar) 
CAHİT
ÖZKAN (Denizli) – Sayın Başkan…
MUHAMMED
LEVENT BÜLBÜL (Sakarya) – Sayın Başkan… 
BAŞKAN
– Sayın Özkan, buyurun.
CAHİT
ÖZKAN (Denizli) – Sayın Başkanım, kürsüden hatip Kur’an-ı Kerim’i ve inancımızı
istismar etmek suretiyle maalesef, Barış Pınarı Operasyonu’nun din tarafından
yasaklandığını ifade eder tarzda grubumuzu töhmet altında bırakmıştır. 
Bakınız,
kayıtlara geçmesi için söylüyorum, Kur’an’dan bahsedildiği için… (Hatip
tarafından Bakara suresinin 11’inci ayetinin okunması) “Onlara ‘Yeryüzünde
bozgunculuk yapmayınız.’ denildiğinde, onlar ‘Hayır hayır, biz sadece ıslah
edicileriz.’ derler.” Bakınız; ifsada, nifaka, teröre, insanlığa karşı
düşmanlığa karşı mücadelemize ilelebet Allah için, insanlık için, milletimiz
için, bölgesel ve küresel barış için devam edeceğiz. 
Teşekkür
ediyorum. (AK PARTİ sıralarından alkışlar)
MEHMET
RUŞTU TİRYAKİ (Batman) – Kur’an’da terör kavramı var mı?
FATMA
KURTULAN (Mersin) – Sayın Başkan…
MEHMET
RUŞTU TİRYAKİ (Batman) – Terör vardı yani!
KEMAL
BÜLBÜL (Antalya) – Muaviye var mı?
BAŞKAN
– Buyurun Levent Bey.
IV.- AÇIKLAMALAR (Devam)
65.- Sakarya Milletvekili Muhammed Levent Bülbül’ün, Şanlıurfa
Milletvekili Nimetullah Erdoğmuş’un 106 sıra sayılı Kanun Teklifi’nin 1’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MUHAMMED
LEVENT BÜLBÜL (Sakarya) – Sayın Başkan, hatibin Kur’an-ı Kerim üzerinden
örnekler vermesinin veyahut da bu noktada birtakım atıflarda bulunmasının
herhangi bir etkisinin olacağını düşünmek zavallılıktır. Zira, bu coğrafyada
Türk milletine, Türk devletine, Osmanlı’ya karşı birtakım hasmane girişimler
olurken İngiliz’in altınıyla, silahıyla birileri lejyoner olarak kullanıldığı
zamanlarda bundan yüz yıl önce, Lawrence da Kur’an ayetlerinden örnekler
vererek, birtakım kıssalardan destek alarak o bölgedeki cahil olan veyahut da
bir vesileyle İslam’ın sancaktarlığını yapan Türk milletinden intikam almaya
çalışan hainlerle beraber oldular ve bu sayede çemberlerini genişlettiler fakat
doğru tektir. (MHP ve AK PARTİ sıralarından alkışlar).
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMED
LEVENT BÜLBÜL (Sakarya) – Şimdi, Sıffin Savaşı’ndaki hangi tarafı kime
benzetmeye çalışıyorsunuz siz? Hazreti Ali hangi tarafta, Muaviye hangi
tarafta? Siz kimsiniz? Kur’an-ı Kerim’i mızraklarının ucuna takmaya çalışan
veyahut da bunu âcizlikle niteleyenler olarak sizler hangi taraftasınız? Ben
size söyleyelim sizin hangi tarafta olduğunuzu: Siz, paçanız sıkıştığı zaman,
erkek olduğunuz hâlde fistan giyip gizlenmeye çalışıp Türk ordusunun önünden
kaçmaya çalışan hainlerle berabersiniz siz! (MHP sıralarından alkışlar)
Kendinizi şerefli duruma getirmeye çalışmayın. Allahsızlar!
MERAL
DANIŞ BEŞTAŞ (Siirt) – Düzeysizlik diz boyu, cevap bile vermeye gerek yok.
MUHAMMED
LEVENT BÜLBÜL (Sakarya) – Densiz sizsiniz. Hainsiniz!
MENSUR
IŞIK (Muş) – Saygısızlık yapma ya! Ne hainliği!
MERAL
DANIŞ BEŞTAŞ (Siirt) – Sizin düzeyinize düşmeyeceğiz ya!
FATMA
KURTULAN (Mersin) – Sayın Başkan…
BAŞKAN
– Sayın Kurtulan…
66.- Mersin Milletvekili Fatma Kurtulan’ın, Sakarya Milletvekili
Muhammed Levent Bülbül’ün yaptığı açıklamasındaki bazı ifadelerine ilişkin
açıklaması
FATMA
KURTULAN (Mersin) – Sayın Başkan… 
“Hain
sizsiniz” ben başka şeyler söyleyecektim ama… Hain sizsiniz…
MUHAMMED
LEVENT BÜLBÜL (Sakarya) – Ne söylerseniz söyleyin!
FATMA
KURTULAN (Mersin) – Öyle bağırmayın! Bağırmayın! HDP’ye diz çöktüremezsiniz,
bunu bir kere anlayın, MHP Grubu.
MUHAMMED
LEVENT BÜLBÜL (Sakarya) – Size MHP değil, Türk milleti diz çöktürecek!
Göreceksiniz bunu. (MHP sıralarından alkışlar) 
FATMA
KURTULAN (Mersin) – Kabadayılık yaparak HDP…
MUHAMMED
LEVENT BÜLBÜL (Sakarya) – Türk devleti diz çöktürecek size, göreceksiniz.
METİN
NURULLAH SAZAK (Eskişehir) – Sizi CHP de kurtaramaz.
FATMA
KURTULAN (Mersin) – Türk devletini katmayın. MHP, Cumhur İttifakı HDP’ye diz
çöktüremeyecek. HDP tüm Türkiye'nin mücadele bileşkesidir.
MUHAMMED
LEVENT BÜLBÜL (Sakarya) – Halep oradaysa arşın burada!
MERAL
DANIŞ BEŞTAŞ (Siirt) – Siz gidiyorsunuz, gidiyorsunuz.
FATMA
KURTULAN (Mersin) – HDP’ye diz çöktüremeyeceksiniz, hiç boşuna masanıza
vurmayın, yerinizde bağırmayın! Bağırmayın! HDP diz çökmeyecek, dimdik ayakta
olacak. Doğru yola gelene kadar; bu ülkede demokrasi, barış, adalet tesis
edilene kadar HDP doğrulardan vazgeçmeyecek.
(Mikrofon
otomatik cihaz tarafından kapatıldı)
FATMA
KURTULAN (Mersin) – Öyle, masalara vurmayın.
ALİ
ÖZKAYA (Afyonkarahisar) – Teröristle aranıza mesafe koyacaksınız.
MERAL
DANIŞ BEŞTAŞ (Siirt) – Teröristin kim olduğu görüldü, bütün dünya gördü hem de.
METİN
NURULLAH SAZAK (Eskişehir) – Dünya sizinle, dünya sizinle.
BAŞKAN
– Buyurun.
FATMA
KURTULAN (Mersin) – Sayın Başkan, değerli arkadaşlar; ben dinin, Kur’an’ın istismar
edilmesine dair…
(HDP
ve MHP sıraları arasında karşılıklı laf atmalar)
BAŞKAN
– Arkadaşlar, lütfen, Sayın Grup Başkan Vekili konuşuyor.
Sayın
Kurtulan, devam edin lütfen.
Buyurun.
FATMA
KURTULAN (Mersin) – Sayın Başkan, ömrünü dinimizin kutsallarının doğru idrakine
adamış bir hatibimizin, bir arkadaşımızın Kur’an’ın istismar edildiğine dair
beyanlarına “zavallılık” ve “hainlik…”
(Mikrofon
otomatik cihaz tarafından kapatıldı) 
BAŞKAN
– Sistemi açar mısınız? 
FATMA
KURTULAN (Mersin) - Sizden bir beklentimiz var: HDP’ye böyle “hain” demek, her
yerinden kalkanın kolay kullanacağı bir ifade olmamalı. Hainlikle itham
edilecekse birileri, herkes bir aynaya baksın, kimlerle iş tuttuğunu görsünler.
Ülkemizin
bu hâle gelmesinde, Orta Doğu’nun bataklığa sürüklenmesinde, birçok yönüyle şu
an kimi emperyalist ülkelerin parmağına Türkiye’yi dolamasında kendilerinin
payı vardır. Eğer “hainlik” denilecekse bunu masaya, buraya yatırmamız, bunun
açık açık tartışılması lazım. Onun için burada bir tutum belirlenmesi beklentimiz
var. Böyle kolay olmamalı Sayın Başkan bu laf, bu söz. Öyle her yerinden
kalkan, HDP’ye bağırıp çağırıp “hain” diyerek kirliliklerin arkasına
gizlenemez, bunu örtbas edemez, bu yapılmamalı. Buradan bunun takibi… Yani
şimdi bir tutum istiyoruz Sayın Başkan, bununla çok karşılaşıyoruz ve grubumuz
adına sataşmadan dolayı da hatibimize bir söz verilmesini talep ediyoruz. 
(Mikrofon
otomatik cihaz tarafından kapatıldı) 
BAŞKAN
– Sistemi açar mısınız? 
EYÜP
ÖZSOY (İstanbul) – Oylama yapalım “Hain mi değil mi?” diye.
BAŞKAN
– Arkadaşlar, müsaade edin lütfen. 
FATMA
KURTULAN (Mersin) – Bir sabredin, bir sabredin, çatlamayın, patlamayın!
BAŞKAN
– Sayın Kurtulan…
FATMA
KURTULAN (Mersin) – Yanlış yoldasınız, bunu idrak edin.
İSMAİL
TAMER (Kayseri) – Sen doğru yolda mısın? 
FATMA
KURTULAN (Mersin) – Bir dinleyin, oraya çıkın, konuşun; biz de sizi dinleyelim.
İSMAİL
TAMER (Kayseri) – PKK’ya destek vererek doğru yola mı çıkacaksın? 
FATMA
KURTULAN (Mersin) – Burası öyle herkesin yerinden bağırdığı gibi değil, burada…
(Mikrofon
otomatik cihaz tarafından kapatıldı) 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Evet, değerli arkadaşlar, önergeyi oylarınıza sunuyorum: Kabul edenler…
MERAL
DANIŞ BEŞTAŞ (Siirt) – Hayır, hayır, olmaz! 
MAHMUT
TOĞRUL (Gaziantep) – Hayır, sataşmadan söz talebi var. 
BAŞKAN
- Etmeyenler…
MAHMUT
TOĞRUL (Gaziantep) – Söz talebi var Sayın Başkan. 
BAŞKAN
- Kabul edilmemiştir. 
Birleşime
on beş dakika ara veriyorum ve grup başkan vekillerini arkaya davet ediyorum. 
Kapanma Saati: 18.42
ÜÇÜNCÜ OTURUM
Açılma Saati: 19.08
BAŞKAN: Başkan Vekili Süreyya Sadi BİLGİÇ
KÂTİP ÜYELER: Barış KARADENİZ (Sinop), Emine Sare AYDIN YILMAZ
(İstanbul) 
-----0-----
BAŞKAN
– Türkiye Büyük Millet Meclisinin 12’nci Birleşiminin Üçüncü Oturumunu
açıyorum.
106
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi Bilgiç’in,
milletimizin, halkımızın temsilcisi olan Meclis çatısı altındaki her
milletvekilinin topluma örnek olması gerektiğine, eleştirilerde bulunulurken
üsluba ve sözün sınırlarına riayet edilmesini rica ettiğine ilişkin konuşması
BAŞKAN
– Değerli milletvekilleri, burada bulunan bütün milletvekillerimizin tamamı
milletimizin, halkımızın temsilcileri ve bizim de yüce Meclis olarak bütün
topluma örnek olmamız gerekiyor. Bu manada, bütün milletvekillerimizin tabii ki
eleştirileri olacak; işe, davranışa, siyasete yönelik her türlü sert eleştiri
yapılacak ancak bütün bu eleştiriler yapılırken ben bütün
milletvekillerimizden, arkadaşlarımızdan üsluba ve o sözün sınırlarına riayet
ederek hareket etmelerini hassaten rica ediyorum. Bilhassa Grup Başkan
Vekillerimizden -kendileri ve tüm milletvekili arkadaşlarımıza da- grupları
konusunda; görüşmelerimizin daha sağlıklı, üslup açısından bütün millete örnek
olacak şekilde geçmesi konusunda bizlere destek vermeleri hususunda ricacı
oluyorum.
Hepinizi
saygıyla selamlıyorum.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– 1’inci madde üzerindeki önerge işlemlerine devam ediyoruz.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 1’inci maddesiyle değiştirilmesi
öngörülen 1380 sayılı Su Ürünleri Kanunu’nun 3’üncü maddesinin ikinci
fıkrasında yer alan “türlerin avlanma miktarlarına, bölgesel avcılığa,”
ifadesinden sonra “…, zamana, ...” ibaresinin eklenmesini arz ve teklif ederiz.
 Orhan
Sarıbal İlhami Özcan Aygun Ayhan Barut
 Bursa Tekirdağ Adana
 Bekir
Başevirgen Cengiz Gökçel Okan Gaytancıoğlu
 Manisa Mersin Edirne
 Ömer
Fethi Gürer Servet Ünsal
 Niğde Ankara
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılamıyoruz Sayın
Başkan.
BAŞKAN
– Komisyonun katılmadığı önerge üzerinde Sayın Bekir Başevirgen konuşacaktır.
Buyurun.
(CHP sıralarından alkışlar) 
BEKİR
BAŞEVİRGEN (Manisa) – Sayın Başkan, değerli milletvekilleri; Su Ürünleri
Kanununda Değişiklik Yapılmasına Dair Kanun Teklifi’nin 1’inci maddesi üzerinde
söz almış bulunuyorum. Genel Kurulu saygıyla selamlıyorum.
Kırk
sekiz yıl önce yürürlüğe giren bu kanunun günümüz şartlarına uyum sağlaması
adına değiştirilmesini doğru buluyoruz. Ancak bunu yaparken sektördeki
sorunları da dikkate alarak çözüm önerileri geliştirmeliyiz.
Üzerine
söz aldığım teklifin 1’inci maddesi, su ürünleri ruhsat tezkereleri ve
izinlerini düzenlemekte. Kanunun mevcut hâli nedeniyle işletmeler gemi ve
teknelerini ruhsatlandıramadıkları için ÖTV’siz yakıt almaları konusunda
sıkıntılar yaşamaktaydı. Sektörün artan maliyetleri içerisinde en büyük gider
kalemini oluşturan yakıt ve enerji tüketimi konusunda yapılacak söz konusu
değişiklik olumlu sonuçlar doğuracaktır. Ancak ilk kez ruhsat alacakların belli
bir süre su bilimleri mühendisleri, su ürünleri mühendisleri veya balıkçılık
teknolojisi mühendisleri tarafından eğitim almaları sağlanmalı ve sonra
yapılacak sınav sonucunda sertifikaları verilmelidir.
Yine,
bu madde kapsamında yapılan değişikliklerle ülkemiz için ilk defa balık
türlerine yönelik avcılık kotası getirilmektedir. Ancak burada dikkat edilmesi
gereken en önemli husus kotanın nasıl belirleneceğidir. Avcılık kotalarının
belirlenmesinde üniversiteler ve araştırma enstitülerinin yer alacağı bir
komisyon oluşturulmalı ve kotanın oluşturulmasında bilimsel ölçütlerden
faydalanılmalıdır. Ayrıca, yine bu konuyla ilgili olarak, stokların yıllık
olarak izlenmesi gerekmektedir.
Sayın
milletvekilleri, köklü bir düzenleme yapılması gereken asıl mesele sadece
görüştüğümüz bu kanun teklifi değil ülkenin genel tarım politikalarıdır. AKP
Hükûmetlerinin uyguladığı politikalarla on yedi yılda ülke tarımı maalesef
çöktü. İktidar ülkede üretimi teşvik etmek yerine ithalat yapmayı tercih etti.
Parayı kendi çiftçisinin yerine ithalat yaptığı ülkelere kazandırdı. Türkiye bu
yılın ilk sekiz aylık döneminde toplam 5 milyon 457 bin ton buğday ithal etti.
İthal ettiğimiz buğdaya 1 milyar 296 milyon dolar ödedik. Mısırdaysa ilk sekiz
ayda 2 milyon 800 bin ton ithalat gerçekleşti. İthal ettiğimiz mısıra da 557
milyon dolar ödedik. Pamukta da durum farklı değil. 2019 yılının ilk sekiz
ayında, Çin’in 2,6 milyar dolarlık pamuk ithalatının arkasından, maalesef, 1,1
milyar dolarla 2’nci sırada yer alıyoruz. 
Sorun
sadece buğday, mısır, pamuk, ayçiçeğinde değil, bütün tarımsal ürünlerde sorun
var, üzümde de aynı zeytinde de aynı. Sizlere soruyorum değerli
milletvekilleri: Ülkemizin bu güzelim topraklarında bu ürünler yetişmiyor mu?
Niye biz bu ürünleri ithal etmek zorunda kalıyoruz? Tarımda durum gerçekten
içler acısı. 
Tarım
sektörü bu kadar sıkıntıdayken hayvancılıkta da durum farklı değil. Kırmızı
ette ithalat rekoru kırmaya devam ediyoruz. 2018 yılında 55 bin ton kırmızı et
ithalatı için 260 milyon dolar ödedik. 1 milyon 460 bin büyükbaş, 426 bin
küçükbaş olmak üzere 1 milyon 886 bin canlı hayvan ithalatı yapıldı. Sadece et
ve canlı hayvan ithalatına 2018’de ödenen döviz 2 milyar doların üzerinde.
Yazık değil mi değerli milletvekilleri? Dört bir köşesi yemyeşil olan,
hayvancılığın her çeşidine müsait olan ülkemizde et ihtiyacı ithalatla
karşılanıyor. Sırf bu durum bile ülke tarımının doğru yönetilmediğinin en
önemli ispatlarından biridir. Bu kadar parayı ithalatı rant kapısı olarak gören
ve bundan nemalanmaya çalışan bir sektörün oyuncuları yerine çiftçiye destek
olarak vermek doğru değil mi? Bugün, halkımızın pahalı gıda tüketmesinin en
önemli nedeni, çiftçiyi üretim için desteklemek yerine daha ucuz diye ithalatı
seçen AKP hükûmetlerinin yanlış tarım politikalarıdır. 
Değerli
milletvekilleri, bu yanlış politikalar vatandaşı tanzim kuyruğuna sokarken
çiftçiyi de üretimden uzaklaştırdı. AKP’nin iktidara geldiği 2002 yılında 26,5
milyon hektar olan tarım alanlarımız 2018 yılında 23,2 milyon hektara düştü. Tarım
alanlarındaki daralmayla birlikte çiftçi sayısı da her yıl düşmeye devam etti.
Çiftçi Kayıt Sistemi’nden 2002 yılından 2018 yılına kadar 700 binin üzerinde
çiftçi ayrıldı. Çiftçi üretmeye çalıştıkça emeği karşılıksız kaldı ve daha çok
borç batığına saplandı. Yetersiz tarımsal destek karşısında özel bankalardan
kredi çekmeye zorlandı. Ürettiği para etmediği için kredisini ödeyemeyen
çiftçiler bu kez icra takiplerine takıldı ve tarlasını kaybetme tehlikesiyle
karşı karşıya kaldı. Yeri geldi, elektrik borcunu ödeyebilmek için traktörünü
sattı. Çiftçinin bugün bankalara olan borcu 116 milyar lira. Tarım Kredi
Kooperatiflerine, mazot, gübre, tohum bayilerine olan borçları da eklendiğinde
çiftçinin borcu 160 milyar TL’yi aşıyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen. 
BEKİR
BAŞEVİRGEN (Devamla) – Çiftçiye Tarım Kanunu’nun 21’inci maddesine göre 269
milyar ödenmesi gerekirken bu süre zarfında sadece 118 milyar ödeme yapıldı.
Çiftçinin devletten 150 milyar TL alacağı var.
Ülke
tarımı bütün bu kısır döngü içerisinde bir çıkış yolu ararken bu yola ışık
tutacak kesim olan ziraat mühendisleri, gıda mühendisleri, su ürünleri ve orman
mühendisleri ile veteriner hekimler hep görmezden gelindi. 
Sayın
Bakan, bu sözlerim özellikle size: Biz sormaktan bıkmadık, siz de bu konuyu
kurumlar arasında dolaştırıp kulak ardı etmekten bıkmadınız. Şubat 2017’de sözü
verilen 10.551 kişilik atama yılan hikâyesine döndü. Konuyu defalarca dile
getirmemize rağmen bir sonuç alamadık. Atamalarla ilgili, gözleriniz kör,
kulaklarınız sağır oldu. Tarım Bakanlığını artık bu konuda bir an önce harekete
geçmeye ve bu mağduriyete bir son vermeye davet ediyorum. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin 1’inci
maddesinin birinci fıkrasında yer alan “değiştirilmiştir” ibaresinin “yeniden
düzenlenmiştir” ibaresiyle değiştirilmesini arz ve teklif ederiz. 
 Dursun Müsavat Dervişoğlu Mehmet Metanet
Çulhaoğlu Zeki Hakan Sıdalı
 İzmir Adana Mersin
 Aydın
Adnan Sezgin Hasan Subaşı Aylin Cesur Tuba Vural Çokal
 Aydın Antalya Isparta Antalya
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkan. 
BAŞKAN
– Önerge üzerinde söz isteyen Sayın Tuba Vural Çokal, buyurun. (İYİ PARTİ
sıralarından alkışlar) 
TUBA
VURAL ÇOKAL (Antalya) – Sayın Başkan, değerli milletvekilleri; Genel Kurulu
saygıyla selamlıyorum. 
Üç
tarafı denizlerle çevrili olan, dünyanın en önemli denizlerinde kıyısı bulunan
ülkemizin su ürünlerini koruma ve çeşitlendirme iddiasında olan ve çok geç
kalınmış bir kanun teklifi için burada bulunuyoruz. 
Konu
gerçekten çok önemli; ekonomiyi, iç ve dış ticareti, çevreyi, gündelik yaşamı
ilgilendiriyor.
Gerçek
bir deniz ülkesi olan Türkiye’de su ürünleri konusundaki geri kalmışlığımız
herkesin malumuyken, toplumun her kesiminden görüşler alarak sorunları
gerçekten giderecek bir kanun teklifi hazırlanması gerekmiyor muydu? Ama
iktidarımız bunu yapmak yerine, teklifin alt komisyona gitmesine bile rıza
göstermemiş, kendi istekleri doğrultusunda bir kanun teklifini önümüze
getirmiştir. Kanun teklifini incelediğimizde, son dönemde Meclise getirilen her
konuda olduğu gibi burada da mesele, para cezasının artırılmasına
odaklanılıyor. Hâlbuki bu teklifte, su ürünlerinde markalaşmanın, dünyaya
açılmanın, yeni yatırımların önünü açacak konulara değinmeliydik.
Bakınız,
İstanbul’un simgelerinden biri Eminönü’nün balık ekmeği. Aranızda yemeyen
yoktur. Peki, o balığın ne olduğunu biliyor muyuz? Yediğimiz balık ekmeğin
arasındaki balık bile ithal uskumru. Marketlerde ithal balıklar var. Balık
sezonunda bile sofralara balık gelmiyor. Balıkçı ise sorunlarla boğuşuyor.
Balıkçılarımız dedelerinden kalan teknelerle ava çıkıyor, yenisini alacak
durumları yok. Teklif bunlara çözüm arıyor mu? Tabii ki hayır. 
Burada
üzerinde durulması gereken bir diğer sorun, dünyanın en büyük kıyı uzunluğuna
sahip ülkelerden birinde su ürünlerinin ülke ekonomisine katkısının yalnızca
yüzde 0,4 olmasıdır. Su ürünlerinin ülke ekonomimize katkısı yüzde yarım bile değil.
Kırk sekiz yıl sonra yapılan bir düzenlemede su ürünlerinin ekonomimize
yapacağı katkının artırılmasına daha fazla odaklanılmalıydı, sektörün sorunları
konuşulmalı, yeni yatırım teşvikleri planlanmalıydı. 
Biz
ekonomimizi güçlendirmez, yatırım alanlarını çeşitlendirmez, tarımda, su
ürünlerinde, yer altı zenginliklerimizde gerekli adımları atmazsak, binlerce
kilometre ötede yaşayan bir kişi her aklına estiğinde bizi tehdit etmeye devam
eder. Ama konu yine dönüyor dolaşıyor, her şeyin en doğrusunu bilen
iktidarımızın kendi bildiğini okumasına geliyor. 
Arkadaşlar,
bu yaklaşım anlayışı, her şeyden önce, içinde bulunduğumuz Türkiye Büyük Millet
Meclisinin ve daha dün 96’ncı yılını kutladığımız cumhuriyetin mantığına ve
ruhuna aykırıdır. Cumhuriyet “Ben yaptım oldu.” rejimi değildir. Kırk sekiz yıl
sonra hazırlanan bir teklifin muhalefete, konunun muhataplarına, sektör
temsilcilerine sorulmadan Meclise getirilmesi kabul edilemez. Atatürk’ü yok
sayarak hutbe okutan Diyanetle, Atatürk’ü yok sayarak cumhuriyeti kutlayan
valilerle ülke yöneten sizlerin bizleri yok sayması gayet doğaldır. (İYİ PARTİ
ve CHP sıralarından alkışlar) 
Son
birkaç yıldır hukuku göreceli hâle getirdiniz. Mesela, Sayın Cumhurbaşkanımıza
ilişkin en küçük bir yorum savcılar tarafından mercek altına alınırken
Atatürk’e ve daha dün kutlamasını yaptığımız cumhuriyete sövenlere dokunan yok.
(İYİ PARTİ ve CHP sıralarından alkışlar) Halkı kin ve nefrete teşvik pahasına
Atatürk ve cumhuriyete ısrarla söverek halkı kutuplaştırma yoluna giden Fatih Tezcan
için kılını kıpırdatan, işlem başlatan yok. Bu sözde yazarın Atatürk ve
cumhuriyete sövmekten başka bir işi ve amacı da olmadığı aşikâr. Bu adamı
hukuktan kim koruyor, bilmek istiyoruz.
Aynı
zamanda, Türkiye Cumhuriyeti’nde bir şehrin valisi siyasal bir partinin il
başkanı değildir; hele ki Atatürk’ün torunlarının şehrini, Antalya’yı
yönetiyorsa Atatürk’le husumeti olması düşünülemez bile. Atatürk’süz ve
Türk’süz bir cumhuriyet kutlanamaz. Atatürk’e tahammül edemeyenler bize
tahammül etmek zorunda kalacaktır. Yaşadıklarımız hâkimiyetin niçin kayıtsız ve
şartsız millette olması gerektiğini hepimize öğretti. 
Evet,
cumhuriyetimiz gerçekten zor günler geçiriyor. Artık, tek adam rejimi
tarafından yönetiliyoruz. Bağımsızlığımızın, cumhuriyetimizin sembolü olan
Türkiye Büyük Millet Meclisi bile yetkisizleştirildi, kanunların yerini
kararnameler aldı. Kabine yerine kabile devleti kuruldu. Bakanlar milletin
vekilleri arasından değil akrabalar arasından seçildi. Tüm bunlar bize bir an
önce cumhuriyete en uygun sistem olan parlamenter sisteme dönmemiz gerektiğini
gösteriyor. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen.
TUBA
VURAL ÇOKAL (Devamla) - Atatürk’ün Gençliğe Hitabesi’nde söylediği gibi,
birinci vazifen, Türk istiklâlini, Türk cumhuriyetini, ilelebet muhafaza ve
müdafaa etmektir ve kimsenin şüphesi olmasın ki bizler bunu müdafaa etmeye
devam edeceğiz, bizler cumhuriyeti aynı coşku ve gururla kutlayacağız.
Cumhuriyetimizin
96’ncı yılında Büyük Önder Mustafa Kemal Atatürk’ü ve bu toprakları vatan
yapmak için canlarını feda eden aziz şehitlerimizi ve gazilerimizi şükran ve
rahmetle anıyorum, Cumhuriyet Bayramı’nız kutlu olsun deyip Genel Kurulu
saygıyla selamlıyorum. 
Teşekkürler.
(İYİ PARTİ ve CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
1’inci
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
CAHİT
ÖZKAN (Denizli) – Sayın Başkan...
BAŞKAN
– Buyurun Sayın Özkan. 
IV.- AÇIKLAMALAR (Devam)
67.- Denizli Milletvekili Cahit Özkan’ın, bu ülkede hiç kimsenin
Atatürk’e ve silah arkadaşlarına tahkir ve tezyif edemeyeceğine, hakarette
bulunamayacağına ilişkin açıklaması
CAHİT
ÖZKAN (Denizli) – Sayın hatip konuşmasında Gazi Mustafa Kemal Atatürk ve millî
değerlerimiz üzerinden, AK PARTİ’nin bu değerleri yok saydığına ilişkin
ifadeler kullandı, bunları asla kabul etmediğimizi ifade ederim. Her şeyden
önce, bir haddini bilmez, bir kendini bilmez Gazi Mustafa Kemal Atatürk’e bir
saldırıda bulunursa bugün mevzuatımızda yer alan 5816 sayılı Yasa çerçevesinde
savcıların resen harekete geçerek gerekli soruşturmaları yapmaları ve
iddianamelerini hazırlamaları hukukumuzun ve mevzuatımızın emridir. Bu
düzenlemeye baktığımız zaman, bu düzenleme, yine, Menderes’le beraber yürürlüğe
girmiştir ve o günden bugüne de millî ve manevi değerlerimizle ilgili, Gazi
Mustafa Kemal Atatürk’ün şahsıyla ilgili her türlü hakaret elbette cezai
takibata konu ediliyor. 
(Mikrofon
otomatik cihaz tarafından kapatıldı) 
BAŞKAN
– Buyurun. 
CAHİT
ÖZKAN (Denizli) – Tabii, bu hususta soruşturmanın başlatıldığını da yargının
bir görevi olduğundan bahisle biz de istihbar ettik. Elbette bütün sorumlular
takip edilecek ve cezalandırılacaktır. Böylesi, bugün Türkiye Büyük Millet
Meclisinin kuruluşu, 100’üncü yılını kutladığımız kurtuluş mücadelesiyle
beraber, Sivas, Amasya, Erzurum kongreleriyle devam etmiş ve netice itibarıyla
Kurtuluş Savaşı’mızın doğrudan yönetildiği bir makamdayız, millî iradenin
tecelligâhındayız. Atatürk’ü ve diğer bütün silah arkadaşlarını bu ülkede hiç
kimse tahkir, tezyif edemez, hakarette bulunamaz. 
(Mikrofon
otomatik cihaz tarafından kapatıldı) 
BAŞKAN
– Buyurun. 
CAHİT
ÖZKAN (Denizli) - O noktada, sadece AK PARTİ açısından değil, Mecliste grubu
bulunan tüm siyasi partiler açısından böylesi meczupların hakaretlerinin
ilişkilendirilmesini kabul etmediğimizi ifade etmek istiyorum. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederim. 
Değerli
arkadaşlar, birleşime on dakika ara veriyorum. 
Kapanma Saati: 19.26
DÖRDÜNCÜ OTURUM
Açılma Saati: 19.41
BAŞKAN: Başkan Vekili Süreyya Sadi BİLGİÇ
KÂTİP ÜYELER: Barış KARADENİZ (Sinop), Emine Sare AYDIN YILMAZ
(İstanbul) 
-----0-----
BAŞKAN
– Türkiye Büyük Millet Meclisinin 12’inci Birleşiminin Dördüncü Oturumunu
açıyorum.
106
sıra sayılı Kanun Teklifi’nin görüşmelerine devam ediyoruz. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Komisyon yerinde. 
2’nci
madde üzerinde 4 önerge vardır, önergeleri aykırılık derecelerine göre işleme
alacağım. 
İlk
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 2’nci maddesinin kanun teklifi metninden
çıkarılmasını arz ve teklif ederiz. 
 Mensur
Işık Kemal Peköz Erdal Aydemir
 Muş Adana Bingöl
 Murat
Sarısaç Tayip Temel Meral Danış Beştaş
 Van Van Siirt
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılamıyoruz Sayın
Başkanım. 
BAŞKAN
– Önerge üzerinde söz talebi var.
Sayın
Meral Danış Beştaş, buyurun. (HDP sıralarından alkışlar)
MERAL
DANIŞ BEŞTAŞ (Siirt) – Sayın Başkan, değerli milletvekilleri; konuşmama
başlamadan önce, biz kadınlara yönelik sözleri öncelikle kınadığımı ifade etmek
istiyorum. Türkiye tarihinde de dünya tarihinde de “fistanlı” ve “etekli”
dediğiniz kadınlar, cinsiyet olarak aşağıladığınız kadınlar destan
yazmışlardır. Bu, her şeyden önce kendi tarihinize de dünya tarihine de bir
ihanettir. Ayrıca, şunu da söylemek istiyorum: Gerçekten bu Mecliste -daha önce
de söylemiştim- erkekler gibi, erkek milletvekili arkadaşlar gibi, kadınlar
olarak biz de varız. “Erkek olun.” “Adam olun.” gibi böyle eril bir dil,
kadınları aşağılayan, dışlayan, ötekileştiren dil topluma şu şekilde dönüyor:
Kadın cinayetleri, kadına yönelik tecavüzler, kadına yönelik şiddet ve her
türlü yöntemle kadınlar buradan nasibini alıyor. Türkiye, Meclisi izliyor ve
Türkiye’de kadınlar “fistanlı” ve “etekli” diye aşağılanıyor. Bunu çok sert bir
şekilde, bütün kadınlar adına kınadığımı ve bunu söyleyenlerin kadınların eline
su dökemeyeceğini de ifade etmek istiyorum. (HDP sıralarından alkışlar) 
Değerli
milletvekilleri, şöyle söyleyeyim: Kayyum meselesini arkadaşlarım da anlattı,
ben işin bir de hani bu “suç” dediğiniz bölümü var ya, “soruşturma” dediğiniz,
“Bunlar suç işlediler.” dediğiniz bölüm var ya, 3 tane dava dosyası inceledim,
onları söyleyeyim. Tabii ki ortada bir suç yok, tabii ki yok. Nasıl yok? Rojda
Nazlıer, Kocaköy Belediye Eş Başkanı. Ben bizzat baro başkanından ve
avukatlardan sordum ve dosyayı inceledim, hakkında delil yok. Sulh ceza
mahkemesi 4’üncü katta, savcılık 1’inci katta. Savcılık tutuklamaya sevk etti,
hemen dava dosyası 4’üncü kata gönderildi ve gizli tanık ifadesi tespit etti
sulh ceza hâkimi. Bir saat ara verdiler ve sonra hakkında gizli tanık beyanı
var diye tutuklama kararı verdiler. İşte “suç” dediğiniz mesele bu. Tabii,
gizli tanık var mı yok mu, onu da bilmiyorum, bence yok. 
Yine,
Selçuk Mızraklı, Keziban Yılmaz hakkında... Selçuk Mızraklı tek başına 500 bin
oy almış Büyükşehir Belediye Eş Başkanı. Bir itirafçı tanık bulmuşlar, itirafçı
tanık daha önce, üç yıl önce tutuklanmış. Savcılık sorgu, kolluk ifadesinde
Selçuk Mızraklı adı yok. 31 Marta on bir gün kala, 20 Martta küçücük bir ifade
alıyorlar, diyorlar ki: “Selçuk Mızraklı işte şu hastayı ameliyat etti.” O da
sağlık şeyine aykırıymış. Sonra bu da yetmiyor, itirafçı tabii ki ödülünü
almış, 5 Eylülde tahliye edilmiş ve seçimden sonra bu hazırlığı yaptığını görmüş
olduk. Keziban Yılmaz hakkında aynı itirafçı tanık diyor ki: “Taş atan
çocukları avukat olarak kurtarmaya çalışıyordu.” Avukatlık yapıyor, avukatlık,
fiili suç olarak dosyaya dercedilmiş.
Yine
başka bir mesele, Semire Nergiz. Kendisi de avukat, benim üyesi olduğum baroda
arkadaşım aynı zamanda. Nusaybin Belediye Başkanı, siyasete ilk kez aday olarak
girdi. Kendisine yönelik -diğerleri gibi hiçbir şey yok- 3 tane gizli tanık var
diye hakkında tutuklama kararı verdiler. Bütün bunlar neyi gösteriyor? Kesinlikle
ortada bir düşman ceza hukuku var. Düşman ceza hukukunu aşan, bu doktrini yazan
kişiye de aynı zamanda büyük bir haksızlık çünkü onu da aşmışlar artık. Ne
yapıyorlar? Kayyum atıyorlar. Bütün hırsızlık, yolsuzluk orada. Bu da yetmiyor,
bir de Kayseri’ye, Elâzığ’a sevk ediyorlar. 
Şimdi,
kayyum uygulamalarını bütün Türkiye’ye söylüyorum, kayyumlar ne yaptı?
Hırsızlık yaptı, yolsuzluk yaptı. Cizre Belediyesine üç gün önce kayyum atandı
-yüzde 77 oyla belediye başkanlarımız seçildi- Cizre gibi bir ilçede kayyum 220
milyon borç bıraktı. Kayyum şatafatla, lüks içinde, belediyeyi karakola
çevirerek orayı yönettiğini iddia ediyor. Bu kayyum atamanın mantığı tam da
belediyeleri istediği gibi kullanmaktır. 
Şimdi
-zamanım keşke olsaydı- bir de şunu söylüyorum: “Düşman ceza hukuku” dediniz.
Selçuk Mızraklı Kayseri’ye götürüldü, Keziban Yılmaz Kayseri’ye götürüldü,
Kayseri Cezaevine, Rojda Nazlıer Kayseri’ye götürüldü, Semire Nergiz Elâzığ’a
götürüldü sevk adı altında. Diyarbakır’da büyük bir cezaevi kampüsü var. Diyarbakır’da
her fırsatta Bakanlık yetkilileri “Biz kampüsler yapıyoruz.” diye övünüyor. 
(Mikrofon
otomatik cihaz tarafından kapatıldı)
BAŞKAN
– Sayın Beştaş, sözlerinizi tamamlayınız. 
MERAL
DANIŞ BEŞTAŞ (Devamla) – Ama tutukladıkları, rehin aldıkları belediye
başkanlarını eziyet için, rahat etmemeleri için dört duvar arasında bile, başka
cezaevlerine gönderiyorlar. Bu ne demek biliyor musunuz? Selçuk Mızraklı
Diyarbakır’da olsa avukatlar gidecek, ailesi her hafta gidebilecek, diğer
arkadaşlar için de böyle; gitsin oraya, aile gidemesin, Kayseri’de can
güvenliği tehlikesi yaşasın, her hafta özgürce gidemesin, avukat gidemesin,
orada daha da fazla ezelim mantığıdır bu. Bunun adına faşizm yetmiyor.
Kötülükte sınır tanınmıyor gerçekten. Şu anda hukuk devleti diye iddia edilen
bir sistemde bunlar yapılıyor. Demirtaş’ın ne işi var Edirne’de? Figen
Yüksekdağ’ın ne işi var Kandıra’da, Selma Irmak’ın, Çağlar Demirel’in ne işi
var Kandıra’da, Diyarbakır’da hapishane mi yok, mahkeme mi yok? İşte bu iktidar
gerçekten kötülük üzerine kurulu. Faşizmi de öyle bir mertebeye getirdiler ki
hukuk devletinden polis devletine zaten geçmiş durumdayız.
Bu
vesileyle hapishanede rehin tutulan Selçuk Mızraklı, Keziban Yılmaz, Semire
Nergiz, Rojda Nazlıer’e de sevgi ve selamlarımı gönderiyorum. (HDP sıralarından
alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin 2’nci
maddesinin üçüncü fıkrasının aşağıdaki şekilde değiştirilmesini arz ve teklif
ederiz.
"Deniz
ve iç sularda veya bu yerlerden su alınarak karada su ürünleri yetiştiricilik
bölgeleri belirlenirken Çevre ve Şehircilik Bakanlığı ile Kültür ve Turizm
Bakanlığının uygun görüşü alınır; ilgili bakanlıkların altmış gün içerisinde
cevap vermesi zorunludur.”
 Dursun
Müsavat Dervişoğlu Mehmet Metanet Çulhaoğlu Zeki Hakan Sıdalı
 İzmir Adana Mersin
 Aylin
Cesur Hasan Subaşı
 Isparta Antalya
BAŞKAN
- Önerge üzerinde söz talebi var ama öncelikle Komisyona sorayım.
Komisyon
önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz efendim.
BAŞKAN
– Komisyonun katılmadığı önerge üzerinde söz talebi Sayın Zeki Hakan Sıdalı…
Buyurun.
(İYİ PARTİ sıralarından alkışlar) 
ZEKİ
HAKAN SIDALI (Mersin) – Sayın Başkan, değerli milletvekilleri; cumhuriyet
“Egemenlik kayıtsız şartsız milletindir.” ifadesinin vücut bulmuş hâlidir.
Zorlu bir mücadelenin meyvesi olan cumhuriyetimizin ilelebet payidar kalması
için durmadan çalışacağız. Bu vesileyle cumhuriyetimizin kurucusu Gazi Mustafa
Kemal Atatürk başta olmak üzere tüm kahramanlarımızı rahmetle anıyorum.
Cumhuriyetimizin 96’ncı yıl dönümü kutlu olsun.
Sayın
milletvekilleri, dünyada hızla gelişen teknoloji, baş gösteren çevresel
olumsuzluklar, sosyal ve ekonomik değişimler kırk sekiz yıl önce çıkarılmış bu
kanunda elbette ki bir revizyonu zorunlu kılıyordu. Bu şartlarda bile, kanun
teklifinin gündeme geldiği günden beri ulaşan şikâyetlerden anlıyoruz ki sizden
olmayanın, bu işe ömrünü vermiş olsa bile, kesinlikle söz hakkı olmuyor; değil
kanuna ekleme yapmak, bir harfin üstündeki şapkayı bile ekleyemiyor; yorum
yapamıyor, hatta yapmak isteyenler engelleniyor. 
2’nci
maddeyle ilgili hem Komisyon gündeminde hem de kamuoyunda büyük bir tartışma
var. 30 bin balıkçıyı bünyesinde barındıran bir kooperatifin başkanı bu maddeye
isyan ediyor, “Balıkçı barınakları bizimdir, yetiştirici ve üreticilere
açılmamalıdır.” diyor. 
Buradan
sormak istiyorum: Avlanma sahalarının art bölgesi olan alanlar yetiştirici ve
üreticilere açılırsa ve balıkçılık yok olursa ne yapacağız? Ülkemizde üretim
yapılabilecek onlarca alan varken neden balıkçıların barınaklarına göz
dikiliyor? 
Bu
madde, yüksek meblağlı kiralama işlemlerinde küçük ölçekli yatırımcılardan
oluşan kooperatifleri dezavantajlı duruma düşürmekte; sermaye sahiplerinin
işlemi kontrol ettiği ve rantçı bir zemine imkân sağladığı kanısı ne yazık ki
tüm toplumda oluşmakta. Altyapı çalışmaları ve çevre düzenlemeleri
vatandaşlarımızın vergileriyle tamamlanmış, çoğu da şehir içinde kalan balıkçı
barınaklarını balıkçılardan alıp ticari rant için birilerine tahsis etme
zihniyetinizi kabul edemiyoruz. Birileri lüks yatlarını bağlasın, birileri fahiş
gelirler elde etsin diye deniz emekçilerinin dar gelirleriyle ve yok olmaya yüz
tutmuş meslekleriyle oynamaya hakkınız yok. Balıkçıların emeği, yeri, geleceği
ticari menfaatlere peşkeş çekilmesin; bunun hesabını veremezsiniz. 
Konuyla
ilgili açıklama yapan tüccar bürokrat zihniyeti bir yer için “Birisi orayı
buluyor, proje yapıyor ve oraya talip oluyor. Buraya ihale açmak onun emeğini
çalmak olur.” diyor. Hem “Öncelik kooperatiflerin.” diyoruz hem de “Projeyi
çizene veririz.” diyorsunuz, bu tezattır. İhale Kanunu devreden çıkarılarak su
ürünlerinin emektarı kooperatifler denize mi dökülüyor? Meşhur 5 müteahhit
zihniyetiniz karayı bitirdi de şimdi denize mi iniyor? İhale kanunlarında
yaptığınız yüzlerce değişiklikle hızınızı alamayıp artık İhale Kanunu zorunluluğunu
ilgili kanun maddelerinden kaldırmaya başladınız. Hukuk engel oluyorsa
değiştir, değiştirmekle uğraşmak istemiyorsan maddeden kaldır. Bundan sonraki
adımınız ne olacak merak ediyorum.
Sayın
milletvekilleri, yine bu maddede de olan bir diğer konu, Çevre ve Şehircilik,
Kültür ve Turizm Bakanlıklarının su ürünleri yetiştiricilik bölgelerinin
belirlenmesinde görüş bildirmesi konusu. Teklifinizde diyorsunuz ki: “İlgili
bakanlıklar altmış günde herhangi bir görüş bildirmezse olumlu sayılır.” Neden
olumlu görüş sayılıyor? Veya şöyle sorayım: Bu 2 bakanlık kendilerini doğrudan
ilgilendiren böyle bir konuda neden koca iki ay boyunca görüş bildirme
zahmetinde bulunmuyor? Elbette ki yatırımcımızı zor durumda bırakmak istemeyiz,
ekonomi böyle kötü bir durumdayken yatırım yapma cesareti gösteren kişileri
tebrik bile ederiz. Ancak kültürel ve çevresel hazinelerimizin de tahrip
olmasının karşısında durmamız gerekiyor. Bu yüzden yapmamız gereken işlem,
ilgili bakanlıklara verilen sürede cevap verme zorunluluğu getirmek “İki ay
içinde cevap verirse verir; vermezse olumlu sayarız.” demek değil. Cevap
vermeyeceklerse orada ne işleri var? Bürokrasinin yavaş işlemesinin cezasını
doğaya ve çevreye çektirmek gibi bir lüksümüz yok. Biz bu ülkenin canlı ve
cansız tüm varlıklarını korumak için buradayız. 
Yüce
Meclisinizi saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi'nin 2’nci maddesiyle değiştirilmesi
öngörülen 1380 sayılı Su Ürünleri Kanunu’nun 4’üncü maddesinin birinci
fıkrasında yer alan “Tarım ve Orman Bakanlığınca kiraya verilebilir."
ibaresinin “ilgili bakanlıkların, su ürünü üretim ve pazarlaması ile iştigal
eden kooperatif, kooperatif birlikleri ve köy birliklerinin görüşü alınarak
Tarım ve Orman Bakanlığınca tespit edilecek esaslar dahilinde, 2886 sayılı
Devlet ihale Kanunu hükümlerince Tarım ve Orman Bakanlığınca kiraya
verilebilir." şeklinde değiştirilmesini arz ve teklif ederiz.
 Ayhan Barut Okan
Gaytancıoğlu Cengiz Gökçel
 Adana Edirne Mersin
 Orhan Sarıbal Servet
Ünsal Bekir Başevirgen
 Bursa Ankara Manisa
 Ömer Fethi Gürer İlhami Özcan
Aygun Barış Karadeniz
 Niğde Tekirdağ Sinop
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde söz talebi var.
Sayın
Cengiz Gökçel, buyurun. (CHP sıralarından alkışlar)
CENGİZ
GÖKÇEL (Mersin) – Sayın Başkan, değerli milletvekilleri; 1380 sayılı Su
Ürünleri Kanunu’nu görüşüyoruz. Kanunun eksiklerinin ve hatalarının mutlaka
giderilmesi gerektiğini düşünüyorum. Öncelikle hem üretim aşamasında hem de
balıkların karaya çıkarılış noktalarında yeterli sayıda uzman personel istihdam
etmemiz gerekiyor. Sayıları 15 bini bulan su bilimleri mühendisi, su ürünleri
mühendisi ve balıkçılık teknolojisi mühendisleri arkadaşlarımız
balıkçılığımızın gelişmesine mutlaka katkı sunacaklardır. 
İkinci
olarak: Sularımızı ve su ürünlerimizi zarardan korumak için bazı ek tedbirler
alınmalıdır. İç suların üzerine yapılacak sulama faaliyetleri ve enerji
çalışmaları, su ürünleri üzerindeki yarar ve zarar değerlendirmeleri bilimsel
araştırmalara göre yapılmalıdır.
Üçüncüsü:
Irmak nehir ve gölet gibi su kaynakları jandarma görev bölgesine girdiğinden
12’nci maddede jandarmanın da yetkili olması gerekir. Ayrıca,
gerçekleştirilecek denetimlerde mutlaka uzman mühendisler yer almalıdır. 
Son
olarak: Su ürünlerindeki devamı sağlamak ve gelecek nesillere aktarmak için
zararlı yöntemlerle su ürünleri avlanması yasaklanmalıdır. 
Değerli
arkadaşlar, hem denizlerimiz hem de iç sularımız çok kıymetlidir. Onları
gelecek nesillere aktarmak için üç tarafı denizle çevrili ülkemizde
denizlerimize, kıyılarımıza ve su kaynaklarımıza ayrıca özen göstermemiz
gerekir. Ancak ne yazık ki son yıllarda sularımızın daha da kirlendiğini ve
kıyılarımızın hızla ranta açıldığını görüyoruz. 
Kurum
oluruyla üretim alanları, kamu malları kiraya verilmemelidir. Bunun bir usulü
var, Devlet İhale Yasası işletilir. Kamu yararına göre alanlar kiraya verilir.
Burada hem devletin hem de vatandaşların yararı gözetilir. Aksi hâlde karşımıza
yandaşlara peşkeş çekilen, şehirlerimizi ve kıyılarımızı talana açan bir rant
düzeni çıkar ortaya. Bunun en net örneklerinden biri Mersin’de yaşanıyor.
1990’ların başından beri yat limanı olması istenen ve 2000’li yılların başında
1/5.000 ölçekli nazım imar planı ve 1/1.000 ölçekli uygulama imar planıyla bir
yat limanı oluşturulmasına imkân tanındı. Planlara işlenen yapılaşma oranı,
Kıyı Kanunu ve ilgili yönetmeliğe uygun olarak yüzde 5’le sınırlı tutuldu çünkü
dünyanın her yerinde olduğu gibi Mersin’de de marinanın, yatla gelen
turistlerin ihtiyaçlarını giderecekleri, teknelerine bakım onarım yapacakları,
konaklayabilecekleri alanları karşılaması bekleniyordu. Fakat Mersin Marina
yıllarca yatırımcısını bekledi. Sonra 2010 senesinde bir yatırımcı Mersin Yat
Limanı AŞ olarak yap-işlet-devret modeliyle bu işe talip oldu. Yapılaşma oranı
yüzde 5’ti, kat yüksekliği 4,5 metre, asma kat olması hâlinde 5,5 metreyle
sınırlıydı. Fakat 2013 yılında dönemin Bayındırlık ve İskân Bakanlığı
tarafından 1/1.000 ölçekli uygulama imar planı, plan notunda -nedendir
bilinmez- durduk yere küçük bir değişiklik yapıldı. O küçük değişiklikle çok
büyük rant elde edildiğini ben biliyorum. Yani alışıksınız ya maç devam ederken
kural değiştirmeye, işi alan size ne kadar yakın ki Bakanlık bunu yapmak
zorunda hissetti kendisini. Emsal, Bakanlık tarafından üst planlara aykırı
olarak bir anda 2 katına çıkarıldı ve yüzde 10 oldu. Dikkatinizi şuna çekmek
isterim: Marina 2010’da ihale edildi ama emsal şirket ihaleyi aldıktan sonra
2013’te 2 katına çıkarıldı.
Hani
siz şehirlere ihanet etmeye alışkınsınız ya, Mersin’e de ihanet ettiniz. Bakın,
1/5.000 ölçekli Nazım İmar Planı yapılaşma oranı yüzde 5 derken, 1/1.000’lik
planla verildi bu rant. İmarın (i)’sinden anlayan burada yandaşa nasıl peşkeş
çekildiğini çok iyi bilir. 1/5.000’lik plana uyması gereken 1.000’lik plan
böyle değiştirilir. 
(Mikrofon
otomatik cihaz tarafından kapatıldı) 
CENGİZ
GÖKÇEL (Devamla) – Başkanım, tamamlayabilir miyim? 
BAŞKAN
– Son cümlelerinizi alayım. 
Buyurun.

CENGİZ
GÖKÇEL (Devamla) – Hani yat limanı diyorduk ya, burası AVM’ye dönüştürülerek
zengin edildi yandaş. Buradan gelen ranttan devlet para kazandı, bunu da
Mersin’deki yatırımlara harcayayım dedi, havalimanı inşa etti, Kazanlı turizm
bölgesi faaliyete girdi, Pamukluk Barajı tamamlandı, Mersin-Antalya yolu
açıldı, Mersin-Taşucu Otobanı bitirildi de bizim mi haberimiz yok. Tank Palet
Fabrikasını Katarlılara, başka bir devletin ordusuna peşkeş çeken Mersin
Marina’yı yandaşa hayli hayli peşkeş çeker. Sizden de bu beklenir. Sizin devlet
yönetmek gibi bir derdiniz yok. 
RECEP
ÖZEL (Isparta) – Biz yönetiyoruz devleti, sen mi yönetiyorsun?
CENGİZ
GÖKÇEL (Devamla) – Sizin derdiniz devletin malını yandaşa peşkeş çekmek,
yandaşları zengin etmek. (CHP sıralarından alkışlar)
RECEP
ÖZEL (Isparta) – Haydi oradan!
CENGİZ
GÖKÇEL (Devamla) – İşte, görüyoruz. 
RECEP
ÖZEL (Isparta) – Nerede görüyorsun? 
CENGİZ
GÖKÇEL (Devamla) – Görüyoruz, Mersin’de görüyoruz.
RECEP
ÖZEL (Isparta) – Yanlış görüyorsun. 
CENGİZ
GÖKÇEL (Devamla) – Yüzde 5’lik inşaat hakkını Bayındırlık Bakanlığı üst ölçekli
planlara uymayarak yüzde 10’a çıkarttı, yüzde 10’dan rant elde etti yandaşınız.

RECEP
ÖZEL (Isparta) – Nereden rant elde etti? 
CENGİZ
GÖKÇEL (Devamla) – Buyurun, örnek orada, bana sormayın.
(Mikrofon
otomatik cihaz tarafından kapatıldı) 
CENGİZ
GÖKÇEL (Devamla) – Bunu üstünüze alının, biz böyle bir hata yaptık, bunu nasıl
düzeltiriz, onun açıklamasını yapın. 
Hepinize
saygılar sunuyorum. (CHP sıralarından alkışlar) 
BAŞKAN
– Evet, Sayın Gökçel, teşekkür ediyorum. 
Önergeyi
oylarınıza sunuyorum: Kabul edenler… Etmeyenler… Kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin çerçeve 2’nci maddesiyle değiştirilen
1380 sayılı Kanun’un 4’üncü maddesinin birinci fıkrasında yer alan “genel
bütçeye” ibaresinin “yatırım izleme ve koordinasyon başkanlıklarına” şeklinde
değiştirilmesini arz ve teklif ederiz. 
 Cahit
Özkan Mehmet Doğan Kubat  İsmail Emrah Karayel
 Denizli İstanbul Kayseri
 Akif
Çağatay Kılıç Ahmet Sorgun
 İstanbul Konya
HAYDAR
AKAR (Kocaeli) – İstanbul’u başarıyla teslim ettin Recep! Recep’im, İstanbul'da
iyi başarılıydın! Şimdi oradan laf at.
RECEP
ÖZEL (Isparta) – Ne diyorsun sen? 
BAYRAM
ÖZÇELİK (Burdur) – Sesin duyulmuyor, öne gel. 
BAŞKAN
– Sayın Akar…
HAYDAR
AKAR (Kocaeli) – Buyurun. 
BAŞKAN
– Söz talebi yapıyorsunuz, söz veriyoruz, yoksunuz ama geliyorsunuz, oradan
bağırıyorsunuz; lütfen, rica ediyorum yani. 
HAYDAR
AKAR (Kocaeli) – Sizden talep etmedim. Recep’le konuşuyorum Başkanım. 
BAŞKAN
- Yok, daha önce talep edip gitmişsiniz, sabahı söylüyorum ben. 
Komisyon
önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Uygun görüşle takdire
bırakıyoruz Sayın Başkanım.
BAŞKAN
– Peki. 
MEHMET
DOĞAN KUBAT (İstanbul) – Gerekçe…
BAŞKAN
– Gerekçeyi okutuyorum:
Gerekçe:
Önergeyle
il özel idarelerinin bulunmadığı yerlerde su ürünleri istihsal hakkının kira
gelirlerinin yatırım izleme ve koordinasyon başkanlıklarına ait olması
düzenlenmektedir. 
BAŞKAN
– Komisyonun takdire bıraktığı önergeyi oylarınıza sunuyorum: Kabul edenler...
Etmeyenler... Kabul edilmiştir.
Kabul
edilen önerge doğrultusunda maddeyi oylarınıza sunuyorum: Kabul edenler...
Etmeyenler… Kabul edilmiştir. 
Değerli
arkadaşlar, birleşime 20.20’ye kadar ara veriyorum. 
Kapanma Saati: 20.04
BEŞİNCİ OTURUM
Açılma Saati: 20.33
BAŞKAN: Başkan Vekili Süreyya Sadi BİLGİÇ
KÂTİP ÜYELER: Barış KARADENİZ (Sinop), Emine Sare AYDIN YILMAZ
(İstanbul) 
----- 0 -----
BAŞKAN
– Türkiye Büyük Millet Meclisinin 12’nci Birleşiminin Beşinci Oturumunu
açıyorum.
106
sıra sayılı Kanun Teklifi’nin görüşmelerine devam ediyoruz.
Komisyon
yerinde. 
3’üncü
madde üzerinde 3 adet önerge vardır, önergeleri aykırılık sırasına göre işleme
alacağım.
Okutuyorum:

Türkiye Büyük Millet Meclisi
Başkanlığına
Görüşülmekte
olan 106 sıra sayılı Kanun Teklifi'nin 3’üncü maddesiyle değiştirilmesi
öngörülen 1380 Sayılı Su Ürünleri Kanunu’nun 17’nci maddesine aşağıdaki
fıkranın eklenmesini arz ve teklif ederiz.
 Orhan
Sarıbal Cengiz Gökçel Ayhan Barut
 Bursa Mersin Adana
 Bekir
Başevirgen Mustafa Adıgüzel Okan Gaytancıoğlu
 Manisa Ordu Edirne
 Servet
Ünsal İlhami Özcan Aygun Ömer Fethi Gürer
 Ankara Tekirdağ
 Niğde
“Tarım
ve Orman Bakanlığı bu alanlardan elde edeceği gelirleri yeni balıkçı
barınaklarının inşasına ve/veya balıkçı barınaklarının alt yapı ve/veya üst
yapı ihtiyaçlarına harcamak için kullanır.”
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU SÖZCÜSÜ FATMA AKSAL (Edirne) – Katılmıyoruz
Başkanım.
BAŞKAN
– Komisyonun katılmadığı önerge üzerinde söz talebi var.
Sayın
Adıgüzel, buyurun. (CHP sıralarından alkışlar) 
MUSTAFA
ADIGÜZEL (Ordu) – Sayın Başkan, sayın milletvekilleri; 3’üncü maddede getirilen
değişiklik teklifiyle balıkçı barınaklarını kiralama hakkı Tarım ve Orman
Bakanlığına devredilmiş ancak buradan elde edilen gelirin nerede ve nasıl
kullanılacağına dair bir ibare yok. Ayrıca, bu teklifle kooperatif ve köy
birliklerine tanınan hak ve yetkiler sınırlandırılmış görünüyor.
Bu
Su Ürünleri Kanunu’na her şeyi yazmışsınız ancak bir şeyi unutmuşsunuz, Su
Ürünleri Kanunu’nda su ürünleri mühendisi yok; şaka gibi. Yani burada kimler
var? Polis var, bekçi var, jandarma var, muhtar var, aza var, hatta fahri
görevli var, doktora, veterinere kadar var ama Su Ürünleri Kanunu’nda su
ürünleri mühendisi yok, su bilimleri mühendisi yok, balıkçılık teknolojisi
mühendisi yok. Hâlbuki bunların dört yıllık fakültesi var, oradan her türlü
akademik eğitimi alıyorlar; bunları yetiştiriyorsunuz, diploma veriyorsunuz ama
bunları Su Ürünleri Kanunu’nda ve ilgili yerlerde kullanmayacaksanız nerede
kullanacaksınız, bunları neden yetiştirip neden diploma veriyorsunuz? Gerçi,
sizin Hükûmet sisteminizde kimse asli işini zaten yapmıyor. Şehir Tiyatrolarına
güreş hakemi, TÜBİTAK’a hayvanat bahçesi müdürü, Demiryolları Genel Müdürlüğüne
de böyle mezbaha görevlisi atayan bir liyakat anlayışından, hacamatla sağlık
tedavisi yapan bilimsel bir anlayıştan başka da bir şey beklenmez zaten.
Arkadaşlar,
ne zaman buraya iktidar tarafından bir kanun teklifi gelse onlar kendine yontmaya,
“Nereden tırtıklarım?”a bakıyor, biz de halk için, doğa için ve çevre için bunu
korumaya çalışan bir durumla karşı karşıya kalıyoruz; her yerde böyle.
Size
bir resim göstereceğim. Burası Ordu ili Kabadüz ilçesi Gönderiç Dağı’nın
zirvesinde Pazarsuyu’nun doğduğu Kırkgöze bölgesi. Kabadüz Belediyesi ve Ordu
Büyükşehir Belediyesi burayı, dereyi boydan boya bu şekilde kapatarak dereyi
tamamen kapatmış durumdalar. Böyle bir teknik dünyanın neresinde görülmüş,
belli değil. Peki, sonuç ne? Sonuç, bakın, buradaki gibi. Bu doğal hayatı
katlettiniz, bu balıkları öldürdünüz. Bakın, gördüğünüz üzere, bu şekilde.
Şimdi,
bu insanlığa sığmaz, bu Müslümanlığa sığmaz, bu vatanseverliğe de sığmaz.
Bakın, Kur’an’dan örnekler verildi, ben de okuyayım bir ayet, Secde suresinin
27’nci ayeti: “Görmüyorlar mı, biz suyu çorak toprağa veriyoruz, onunla ekin
çıkarıyoruz ki ondan kendileri ve hayvanları da yesin diye.”
Bakın,
Müslümanlığa sığmaz. Vatanseverliğe sığar mı? Öyle sadece profil resmini bayrak
yapıp, Osmanlı tuğrası yapıp vatansever olunmuyor. Doğayı korumak, sevmek de
bir vatanseverlik değil mi? Vatan bazen bir dağ, bir dere, bazen bir kuş, bir
balık değil mi? İşte, vatan neresi? İşte, vatan burası değerli kardeşlerim.
(CHP sıralarından alkışlar) Vatan neresi? Vatan, Kaz Dağları; vatan, Cerattepe;
vatan, Fatsa’da Kirazbeli değerli kardeşlerim. Vatan başka neresi? Vatan,
Süleyman Şah Türbesi’nin olduğu mekân. (CHP sıralarından alkışlar) Ne yaptınız?
Aldınız atamızın kemiklerini oradan kaçırdınız, sınırın bir kenarına getirdiniz,
gömdünüz ama bir şeyi unuttunuz, o toprak Türk toprağıydı, orayı gittiniz,
teröristlere teslim ettiniz. Orası sınıra 37 kilometre, sizin kurmayı
planladığınız güvenli bölge 30-35 kilometreydi. Ta, oraya tecavüz olduğu zaman
o harekâtı yapsaydınız size kim ne diyebilirdi? Bu basiretsiz, öngörüsüz
yönetim anlayışınızın ülkeyi getirdiği yer burası. Bu Süleyman Şah operasyonu
nedir, biliyor musunuz? “Şam’da cuma namazı” diye çıktığınız yolculuğun,
sınırın bir kenarında kaza namazıyla sonuçlanmasıdır Süleyman Şah operasyonu.
Vatan
başka neresi? Vatan, Tank Palet Fabrikası, üç kuruşa peşkeş çektiniz. Vatan
başka neresi? Vatan, devletin en mahrem sırlarını FETÖ’ye ve ABD’ye açtığınız
kozmik oda değerli arkadaşlarım. 
Suriye’yle
masaya oturmuyorsunuz ama bölgede ABD-İsrail çıkarlarını gözetmek için kurulan
BOP eş başkanlığı koltuğuna oturuyorsunuz. Ankara’da ABD yetkilileriyle
oturuyorsunuz, teröristleri muhatap almadığınızı söylüyorsunuz; oysa,
Hiroşima’dan Vietnam’a, Irak’tan Suriye’ye milyonlarca insanı ve çocuğu
katleden bir ülkenin, hem de FETÖ’nün hamisi, YPG/PYD’nin sözcüsü bir ülkenin
Başkan Yardımcısını masanın eş başkanı olarak muhatap alıyorsunuz. 
Başka
bir ülkeden bu ülkenin Cumhurbaşkanına yapılan bir hakareti tüm Türkiye’ye
yapılmış, kendimize yapılmış sayarız. ABD Temsilciler Meclisi Türkiye aleyhine
karar üstüne karar alırken siz hâlâ daha Twitter manyağı bir Johny’nin küstah
mektubuna cevap vermediniz. Tarih şahittir, bu ve bunun gibi bir sürü konuda
biz cevabımızı verdik. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen. 
MUSTAFA
ADIGÜZEL (Devamla) – Siz de korkmadan cevap verin, biraz yürekli olun, o
mektubu aynı şiddetle sahibine iade edin ya da o makamları bu işe yüreği
yetenlere bırakın da gereğini biz yapalım. 
Yüce
Meclisi saygıyla selamlıyorum. (CHP sıralarından alkışlar) 
CAHİT
ÖZKAN (Denizli) – Sayın Başkanım… 
BAŞKAN
– Buyurun.
CAHİT
ÖZKAN (Denizli) – Hatibin doğrudan grubumuzu hedef alan, sataşma içeren
konuşması sebebiyle sataşmadan söz istiyorum.
BAŞKAN
– Buyurun.
VII.- SATAŞMALARA İLİŞKİN KONUŞMALAR (Devam)
3.- Denizli Milletvekili Cahit Özkan’ın, Ordu Milletvekili Mustafa
Adıgüzel’in 106 sıra sayılı Kanun Teklifi’nin 3’üncü maddesiyle ilgili önerge
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
CAHİT
ÖZKAN (Denizli) – Sayın Başkan, değerli milletvekilleri; tabii ki tarihî gerçek
ortaya çıksın diye bu sözü almamız gerekiyordu. Belki de gecenin bu saatinde
suhuletle ve uhuletle bu geceyi de tamamlayalım derken “Buna da ne gerek var?”
diye düşünebilirsiniz.
Gerçekten
Trump’ın yazdığı mektupla ilgili kaygınız varsa, bu hususta onurunuz varsa,
onurdan bahsediyorsak öncelikle şuna bakmamız lazım: Acaba Avrupa’da bütün
Avrupa’yı gezerek “Aman ha, Türkiye'ye gitmeyin, Türkiye tehlikeli, turizm
açısından tehlike arz ediyor.” deniyorsa, “PYD terör örgütü müdür değil midir
bilmiyoruz.” deniyorsa acaba bu, ülkemizin itibarı açısından ne anlam ifade
ediyor?
Gerçekten
onurdan bahsediyorsak, bakınız, yıl 1964 ve yine bugün ikinci kez ifade
ediyoruz, Johnson’ın dönemin Başbakanı İnönü’ye mektubu var ve 1974’te
gerçekleştirilen, on yıl önce tamamlanması gereken Kıbrıs Barış Harekâtı o
dönemde Türk devletinin gündeminde. Johnson’ın daha sonra 1966’da bir buçuk yıl
sonra ortaya çıkan o mektubu gösteriyor ki 1964 tarihinde tehditle, Amerika’nın
baskılarıyla ertelenen bir Kıbrıs Barış Harekâtı var ve o maalesef AKEL
Partisinin Kıbrıs’ta vatandaşlarımıza karşı soykırım girişimiyle neticelenmiş…
Binlerce vatandaşımızı kaybettik.
İşte,
diyoruz ki Trump’ın yazdığı mektubu eğer onurumuza ve Türkiye Cumhuriyeti
devletine karşı bir başkaldırı, bir meydan okuma olarak görüyorsanız, ona cevap
istiyorsanız cevabı Barış Pınarı Harekâtı’yla yaptık. 
Ha,
geçmişte, 1964’te gerçekleştirilen Johnson’ın mektubuna karşı da biz arzu
ederdik ki o dönemde…
(Mikrofon
otomatik cihaz tarafından kapatıldı)
CAHİT
ÖZKAN (Devamla) - …Kıbrıs Barış Harekâtı’nın şartları vardı, o Barış Harekâtı…
AHMET
KAYA (Trabzon) – Tarihi de bilmiyorsunuz ya! 
BAŞKAN
– Sayın Başkan, müsaade eder misiniz. 
Buyurun.

CAHİT
ÖZKAN (Devamla) – 1964’te Johnson’ın tehdit içeren o mektubuna boyun eğmeden
Kıbrıs Barış Harekâtı’nı gerçekleştirmesi gerekirdi. (CHP sıralarından
gürültüler)
ÖMER
FETHİ GÜRER (Niğde) – Ya, o mektubun cevabı verildi zaten. 
CAHİT
ÖZKAN (Devamla) – En güzel cevap da budur. 
ÖMER
FETHİ GÜRER (Niğde) – O mektuba verilen cevabı dünya öğrendi, dünya! 
CAHİT
ÖZKAN (Devamla) – İşte, biz Trump’ın mektubuna gereken cevabı Mehmetçik’imizle,
milletten aldığımız destekle Barış Pınarı Harekâtı’yla gerçekleştirdik. Bu da
bütün dünyanın gözünün önünde, her şeye rağmen millî iradeyle gerçekleştirildi.
(CHP sıralarından gürültüler) 
FİKRET
ŞAHİN (Balıkesir) – Mektup nerede, mektup? 
CAHİT
ÖZKAN (Devamla) – Teşekkür ediyor, Genel Kurulu saygıyla selamlıyorum. (AK
PARTİ sıralarından alkışlar) 
HAYDAR
AKAR (Kocaeli) – Sayın Başkan… 
BAŞKAN
– Buyurun Sayın Akar. 
HAYDAR
AKAR (Kocaeli) – AKP Grup Başkan Vekilinin konuşmasının tümünde bize yapılan
bir hakaret var. 
BAŞKAN
– Ne dedi? 
HAYDAR
AKAR (Kocaeli) – Hem “onurunuz varsa” gibi bir ifade kullandı… 
BAŞKAN
– Buyurunuz. 
4.- Kocaeli Milletvekili Haydar Akar’ın, Denizli Milletvekili Cahit
Özkan’ın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
HAYDAR
AKAR (Kocaeli) – Sayın Başkan, değerli milletvekilleri; belki de onurdan
bahsedecek en son kişiler sizlersiniz, bunu bir ifade edeyim öncelikle. (CHP
sıralarından alkışlar) 
Bu
sıralarda oturmak ve bugün Türkiye Cumhuriyeti’nin yönetimine talip olmak,
Cumhuriyet Halk Partisinin geçmişte vermiş olduğu mücadele ve Cumhuriyet Halk
Partisinde siyaset yapan insanların verdiği mücadele sonucudur. Bunu hepinizin
bilmesi gerekiyor. Yani altmış yıl öncesine gidip Johnson’ın mektubundan
bahsedeceğinize şu fotoğraflara bakmanızı öneririm. Sizin zamanınızda Türk
Bayrağı’nın 8 Haziran 2014’te Diyarbakır 2. Hava Kuvvetleri Komutanlığında
indirilişi; yine, Süleyman Şah Türbesi’nin kaçırılışı. Eğer onurdan,
onursuzluktan bahsedecek birileri varsa bunlardan biz bahsetmeliyiz ama bu dil
doğru bir dil değil. Hepimiz tarihimize sahip çıkacağız, tarihin gerçeklerini
doğru anlatacağız. Püsküllüden öğrendiğiniz tarihle gelip bu kürsülerde
Türkiye'nin geçmişini karalamayacaksınız. (CHP sıralarından alkışlar) 
Bakın,
bu da Kıbrıs’tan bir görüntü. Tarihini de vereyim: 14 Ağustos 1996’da Türk
Bayrağı’nı indirmeye çalışan bir vatandaşı Türk askerleri indiriyorlar ve
müsaade etmiyorlar ama sizin döneminizde indirilmedi. Birçok örnek verebiliriz.
Türk askerlerinin kafasına çuval geçirilmesini örnek verebiliriz. Şimdi bunları
yaşayan bir Hükûmetin elemanı olarak, bir partinin elemanı olarak kalkıp bu
kürsüden Cumhuriyet Halk Partisinin geçmişine hakaret etmek, Türkiye'nin
geçmişine hakaret etmek sizlere yakışmıyor. Bu dil doğru bir değil, bu üslubu
değiştirmeniz gerekiyor. 
Çok
örnek verebiliriz. Yani icraatlarınız döneminde özellikle Süleyman Şah
Türbesi’nin kaçırılışındaki o kahramanlık hikâyesini, gece üçlerde, beşlerde
naklen yayınlarla “sen yaptın, ben yaptım” olayını gündeme getirebiliriz,
kimlerin kalkıp da kahramanlık hikâyeleri yazdığını gündeme getirebiliriz. Yine
Rus uçağı düşürüldüğünde paylaşılamayan kahramanlığı dile getirebiliriz. Bu
değil doğru olan, bu değil. Hep beraber, Türkiye'nin gelecekte daha büyük bir
devlet olması ve Türkiye üzerinde emelleri olan insanlara, ülkelere karşı
birlikte, tarihimizi de kabullenerek, tarihimizle birlikte, geçmişimizle
birlikte karşı koymak durumundayız.
(Mikrofon
otomatik cihaz tarafından kapatıldı) 
BAŞKAN
– Buyurun.
HAYDAR
AKAR (Devamla) – Evet, Trump’ın mektubu gerçekten içler acısı bir durum, tarihin
sayfalarına geçecek. Yirmi yıl sonra bizim çocuklarımız, torunlarımız arşivlere
baktığında, Türkiye'nin resmî arşivlerine baktığında Trump’ın mektubunu
görecekler ama ona verilen bir cevaptan bahsetmek mümkün olmayacak. 
Evet
“Barış Pınarı Harekâtı’yla gereken cevabı verdik.” diyorsunuz. Türkiye saatiyle
16.00’da Barış Pınarı Harekâtı başladı ama Amerika’da henüz insanlar uyuyordu
başladığında; cevap da verilmiş sayılmaz. Bunu aldatarak, millî duyguları böyle
tavan yaptırarak, birilerini itham ederek bu işlerden kurtulamazsınız. Eğer
Türkiye’ye karşı bir başkaldırı varsa, Türkiye’ye karşı bir mücadele
veriliyorsa biz de birlik ve beraberlik içinde bu mücadeleyi vereceğiz. O gün
Kurtuluş Savaşı yapanları, o günkü konjonktürde yazılanları bugün karşımıza
koyamazsınız. Niye söylüyorum? Çünkü biz Beşparmak Dağları’nda ne kadar
milliyetçi olduğumuzu o dağlara yazdık, herkes de bunu biliyor, tüm Türkiye
biliyor. 
Teşekkür
ediyorum. (CHP sıralarından alkışlar) 
CAHİT
ÖZKAN (Denizli) – Sayın Başkan… 
BAŞKAN
– Sayın Özkan, sizi dinliyorum. 
CAHİT
ÖZKAN (Denizli) – Efendim, defaatle sataşmada bulundu ancak kayıtlara geçmesi
açısından buradan ifade etmek istiyorum.
BAŞKAN
– Tamam, buyurun yerinizden.
CAHİT
ÖZKAN (Denizli) – Bakınız, tarihî bir vesika. Tarih özellikle bu vesikaların
tartışılmasını gerektiriyor ki geleceğimize çok daha net bakabilelim. Diyoruz
ki: 5 Haziran 1964’te bir mektup var. 
HAYDAR
AKAR (Kocaeli) – Bugünü konuşalım, bugünü.
CAHİT
ÖZKAN (Denizli) – Denilen şu: “Kıbrıs’a girmeyeceksin.” Ancak o zaman bu
mektuba karşı “Hayır, ben milletimden aldığım yetkiyle ülkemi, vatandaşlarımı
korumak için giriyorum.” denilmesi beklenirken maalesef on yıl oradaki
vatandaşlarımız, soydaşlarımız zulümle karşı karşıya kaldı. Diyoruz ki, aynı
mektup yazıldı. Ne zaman? 9 Ekimde. Biz ne yaptık? Sen benim istiklalimle
ilgili karar veremezsin, bu ülkenin güvenliğini, bekasını biz koruruz dedik ve
Barış Pınarı Harekâtı’yla gereken cevabı verdik. İşte, diyorum ki, aynen o Arif
Nihat Asya’nın şiirinde olduğu gibi, Süleyman Şah Türbesi nerede olması
gerekiyorsa oraya... 
(Mikrofon
otomatik cihaz tarafından kapatıldı) 
CAHİT
ÖZKAN (Denizli) - “Tarihim, şerefim, şiirim, her şeyim,
Yer
yüzünde yer beğen!
Nereye
dikilmek istersen,
Söyle,
seni oraya dikeyim!”
FİKRET
ŞAHİN (Balıkesir) - Bu ne ya, buna cevap ver. 
CAHİT
ÖZKAN (Denizli) – Süleyman Şah Türbesi nerede olması gerekiyorsa, Barış Pınarı
Harekâtı’yla her şeye rağmen, gerçekleştirdiğimiz bu harekâtla oraya dikeriz. 
Teşekkür
ediyorum.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Evet, önergeyi oylarınıza sunuyorum: Kabul edenler... Etmeyenler... Kabul
edilmemiştir. 
ENGİN
ÖZKOÇ (Sakarya) – Sayın Başkan, kayıtlara geçmesi için müsaade ederseniz…
BAŞKAN
– Buyurun Sayın Özkoç.
ENGİN
ÖZKOÇ (Sakarya) – Sayın Başkan, Türkiye Büyük Millet Meclisi müsamere yeri
değildir, şiirler okuyarak burada devletimizin itibarını kurtaramayız. Türkiye
Büyük Millet Meclisi diplomasinin yürütüldüğü yerin nihai karar alındığı
mecradır. Biz kendilerine sorduk, cevap istedik. Hiçbir şekilde diplomatik
teamüllere uymayan ve hakaret dolu ifadeler içeren bu mektup, bu üslup kabul
edilemez, niye iade etmediniz dedik, cevap yok. Okuduğunuzda bu ifadeleri nasıl
hazmettiniz, neden ve hangi korku, endişe ve ruh hâliyle bu mektubu kabul
ettiniz dedik, cevap yok. Hakaretler içeren mektubu anında iade etmediğiniz
gibi kamuoyundan neden gizlediniz dedik, cevap yok.
(Mikrofon
otomatik cihaz tarafından kapatıldı) 
BAŞKAN
– Buyurun.
ENGİN
ÖZKOÇ (Sakarya) – Bu mektubu Amerikalılar kamuoyuna duyurmasaydı çöp kutusundan
çıkartacak mıydınız dedik, cevap yok. Hakaretler içeren mektubun üstünü artık
örtmeyeceğinize göre, milletin onurunu nasıl kurtaracak ve bu yakışıksız üsluba
Türkiye ve ABD arşivlerine girecek şekilde nasıl cevap vereceksiniz dedik,
cevap yok. Türkiye Cumhuriyeti’nin şan ve şerefini korumak için Türkiye
Cumhuriyeti Cumhurbaşkanının anayasal görevinin olduğunu bildiğiniz hâlde 82
milyonun huzurunda ettiğiniz yemini hatırlıyor musunuz dedik, cevap yok.
Ettiğiniz yeminin bahsi geçen namus ve şeref kavramları sizin için neyi ifade
ediyor dedik, cevap yok. (CHP sıralarından alkışlar)
ALİ
ÖZKAYA (Afyonkarahisar) – Barış Pınarı, Barış Pınarı...
ENGİN
ÖZKOÇ (Sakarya) - Türkiye Cumhuriyeti kendi sınırlarıyla ilgili müdahalede
bulunduğu Barış Pınarı Harekâtı’nı önüne koyarak buradaki itibarsızlıktan
kurtulamaz.
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ÖZKOÇ (Sakarya) – Ne zaman kurtulur, Sayın Başkan? Cumhurbaşkanı ben Amerika
Birleşik Devletleri Başkanının Ortadoğu Eş Başkanlığından istifa ettim dediği
zaman, o zaman kurtulur. (CHP sıralarından alkışlar) 
CAHİT
ÖZKAN (Denizli) – Başkanım...
BAŞKAN
– Sayın Özkan, siz de buyurun.
IV.- AÇIKLAMALAR (Devam)
68.- Denizli Milletvekili Cahit Özkan’ın, Sakarya Milletvekili Engin
Özkoç’un yerinden sarf ettiği bazı ifadelerine ilişkin açıklaması
CAHİT
ÖZKAN (Denizli) – Yıl 1963, bakın, İsmet İnönü diyor ki... [CHP sıralarından
“bravo” sesleri, alkışlar; HDP sıralarından alkışlar (!)] “Bir dünya kurulur,
Türkiye de o dünyada yerini alır.” diyor, çok güzel, takdir ediyoruz, tebrik
ediyoruz. Bakın burada bir sataşma yok. İsmet İnönü’nün söylediği söz, aziz
milletimiz adına bütün dünyaya bir haykırıştır.
MUSTAFA
ADIGÜZEL (Ordu) - 1919’da da var, onu da söyle, 1974’te de var.
CAHİT
ÖZKAN (Denizli) – Burası güzel ancak 5 Haziran 1964, bu tarihte Johnson dönemin
başbakanına mektup yazıyor, zehir zemberek, 5 sayfa ve maalesef bu mektup bir
buçuk yıl gizleniyor. Diyoruz ki: O sözün arkasında duracaksınız ve gereken
harekâtı Kıbrıs’ta gerçekleştireceksiniz. 
Cumhuriyet
Halk Partisi Genel Merkezi taşınırken belki unutmuşlardır, ben bu mektubu
Cumhuriyet Halk Partisi Genel Merkezine göndereceğim, sordukları soruyu bu
mektubu okuduktan sonra tekrar cevaplandırmalarını istiyorum. 
HAYDAR
AKAR (Kocaeli) – Bugüne gel Başkan, bugüne gel. 
ENGİN
ÖZKOÇ (Sakarya) – Sayın Başkan, sadece kayıtlara geçsin diye söylüyorum: Sayın
Cumhurbaşkanı elbette ki büyükşehir belediye başkanı olabilir, Başbakan
olabilir, hatta Cumhurbaşkanı olabilir ama Kurtuluş Savaşı’nın en önemli
liderlerinden biri olan İsmet Paşa’nın hiçbir şekilde yerini dolduracak bir
kişi asla olamaz, tırnağı olamaz, inan ki. (CHP sıralarından alkışlar, AK PARTİ
sıralarından gürültüler)
HAYDAR
AKAR (Kocaeli) – Tırnağı olamaz. 
ALİ
ÖZKAYA (Afyonkarahisar) – Geç onu, geç! Yanlış kıyas!
CAHİT
ÖZKAN (Denizli) – Efendim, kayıtlara geçmesi için söylüyorum: Bahsettiğim
açıklamayla ilgili itiraz yoktur, sadece “İnönü’nün dokunulmazlığı vardır.”
diyor. Bu itiraz kabilinden diyeceğim bir husus yoktur çünkü bizim
söylediklerimize karşı herhangi bir itirazlarının olmadığını gördük. 
ENGİN
ÖZKOÇ (Sakarya) – Cumhurbaşkanı için söylediğim sözleri kabul ettiği için AKP
Grup Başkan Vekiline teşekkür ediyorum. (CHP sıralarından alkışlar) 
CAHİT
ÖZKAN (Denizli) – Cumhurbaşkanımızla ilgili, ilgili makamlara gelebileceğini
söyledi. Cumhurbaşkanımız, Barış Pınarı Harekâtı’nda Trump’a en güzel cevabın verildiğini
ifade etti. Biz de “Johnson’ın mektubuna karşı, niçin 1964’te, Kıbrıs Barış
Harekâtı’ndan on yıl önce gerekli cevap verilmedi?” dedik, burada
dokunulmazlıktan bahsetti. Bu hususta diyeceğimiz yok. (AK PARTİ ve CHP
sıraları arasında karşılıklı laf atmalar, gürültüler)
MAHMUT
TANAL (İstanbul) – Grup Başkan Vekili kendi grubunun önünde konuşsun; bizim
grubun önünde niye konuşuyor. Böyle şey mi olur!
HAYDAR
AKAR (Kocaeli) – Johnson’ın mektubu falan kurtarmaz ya.
BAŞKAN
– Değerli Grup Başkan Vekilleri, değerli milletvekilleri…
CAHİT
ÖZKAN (Denizli) – “Dokunulmazlığı var.” dedi, eyvallah.
HAYDAR
AKAR (Kocaeli) – Evet. 
BAŞKAN
– Efendim, aranızda sohbet edecekseniz ben o zaman birleşime ara vereyim. Böyle
bir usul yok. 
HAYDAR
AKAR (Kocaeli) – Ver.
BAŞKAN
– Yani böyle bir şey yok. 
CAHİT
ÖZKAN (Denizli) – Grup Başkan Vekiliniz…
BAŞKAN
- Sayın Özkan, bir şey söylemeye çalışıyoruz ama bizi dinlemiyorsunuz. 
CAHİT
ÖZKAN (Denizli) – Hayır efendim, Haydar Akar’a bakmıyorum, Haydar Akar burada. 
BAŞKAN
- Haydar Akar’la hâlâ orada bir tartışma içerisindesiniz.
CAHİT
ÖZKAN (Denizli) – Başkanım, lütfen, Haydar Akar burada, oraya bakmıyorum. 
BAŞKAN
– Değerli milletvekilleri, değerli Grup Başkan Vekilleri, ara ara İç Tüzük’ü
bize hatırlatıyorsunuz, teşekkür ediyorum ama benim de size İç Tüzük’ü
hatırlatmam lazım. Burada söz istemenin de belli bir usulü ve şablonunun olması
lazım ve bunların da hepsi İç Tüzük’te belirli. Buna uygun olmayan söz
taleplerinin hiçbirini bundan sonra karşılamayacağım.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 3’üncü maddesiyle 1380 sayılı Kanun’un
17’nci maddesine eklenen fıkranın aşağıdaki şekilde değiştirilmesini arz ve
teklif ederiz. 
“Balıkçı
barınaklarının işletilmesine, denetlenmesine ve bu maddenin uygulanmasına
ilişkin diğer usul ve esaslar Ulaştırma ve Altyapı Bakanlığı ve Çevre ve
Şehircilik Bakanlığının uygun görüşü alındıktan sonra Tarım ve Orman
Bakanlığınca çıkarılan yönetmelikle belirlenir. 
 Mensur
Işık Kemal Peköz Ebrü Günay
 Muş Adana Mardin
 Murat
Sarısaç Tayip Temel Mehmet Ruştu Tiryaki
 Van Van Batman
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz
Başkanım. 
BAŞKAN
– Önerge üzerinde söz isteyen Ebrü Günay Hanım.
Buyurunuz
Sayın Vekilim. (HDP sıralarından alkışlar)
EBRÜ
GÜNAY (Mardin) – Sayın Başkan, değerli milletvekilleri; Parlamentonun asli
görevlerinden bir tanesi Anayasa’nın güvence altına aldığı hakları korumak ve
bunları kollamaktır. Ama maalesef, biz bu konuyla alakalı birçok konuyu
konuşamıyoruz, birçok konuyu tartışamıyoruz, özellikle Anayasa’nın güvence
altına aldığı hakların ihlalini ve gasbını konuşamıyoruz. Bunlardan bir tanesi,
izinsiz gösteri ve yürüyüş hakkının valiler tarafından önce izne bağlanması;
artık yetmedi, valiler hızlarını alamadılar, süresiz bir şekilde, sürekli
yasaklanan bir hakka dönüştü. Ama biz bunu konuşamıyoruz çünkü atanmış bir vali
yasa üzerinde çok rahat karar alabiliyor. 
Bir
diğeri ise seçme ve seçilme hakkının gasbedilmesi. Seçme ve seçilme hakkını en
çok bizim tartışmamız, en çok bizim korumamız gerekiyor ama maalesef biz
tartışamıyoruz. Yeni dönemin seçme ve seçilme hakkının gasbının ismi “kayyum.”
Ben bugün size kayyumlardan bahsedeceğim. Önceki dönem yürürlüğe konulan kayyum
rejimi 31 Mart yerel seçimlerinden sonra bir politik tavra dönüştü ve alenen
yürütülmeye başlandı. Biliyorsunuz, seçimlerden sonra ilk hukuksuzluğu,
seçilmişlerimizin adaylıklarını bizzat kabul eden YSK yaptı ve seçilmişlerin
KHK’li adaylar oldukları gerekçesiyle 6 belediye eş başkanımızın mazbatalarını
gasbetti ve gasbedilen 6 belediye ise seçimde ikinci olan AK PARTİ’li adaylara
verildi. 19 Ağustos tarihinde Mardin, Van ve Diyarbakır olmak üzere 3
büyükşehir belediyemiz gasbedildi ve milletvekili olan bizlerin dahi
belediyelere girişlerimiz engellendi. Şu an geldiğimiz noktada toplamda 13
belediyemiz gasbedilmiş durumda ve seçme seçilme hakkı engellendi. Bakın daha
iki gün önce, 29 Ekimde yani cumhuriyetin yıl dönümünde, yüzde 77 oyla seçilen
Cizre Belediyesine kayyum atandı. O gün gördüğümüz fotoğraf, Cizre’de halkın
seçme ve seçilme hakkının olmadığı rejim biçiminin, yönetiminin fotoğrafıydı.
Kayyum atama rejimi, yüzyıllardır sürdürülen Kürt halkını inkâr politikasının
devamı niteliğinde, seçme iradesine hakarettir. Buradan şunu sormak istiyorum:
Egemenlik kayıtsız şartsız milletin midir yoksa egemenlik kayıtsız şartsız
iktidarın mıdır? Artık bu sorunun cevabını vermenin zamanının geldiğini
düşünüyorum.
Değerli
milletvekilleri, belediyelerin kayyumlar eliyle nasıl borç batağına
batırıldığını hep birlikte gördük. Kayyumlar sadece iki yılda Diyarbakır,
Mardin ve Van Büyükşehir Belediyelerinde 3,5 milyar borç bıraktılar. Küçük bir
belediye olan Hakkâri Belediyesi 286 milyon borçla bırakıldı. Açıkçası
kayyumlar belediyeleri bir ganimet gibi görüp talan ettiler, belediyelerin
sahip olduğu taşınmazları başka kamu kurumlarına bedelsiz olarak hibe ettiler.
Yol ve meydanlar dahi kamu kurumlarına devredildi, belediye binası bile hibe
edilmişti. Cizre Kaymakamlığınızın aklına gelen bütün ihtiyaçlarını belediye
bütçesinden karşıladılar. 
Ben
Cizre Belediyesinden bazı örnekler vermek istiyorum kayyumun 31 Marttan önce
yaptıklarına dair. Belediye hizmet binası kaymakamlığa devredildi. Cumhuriyet
Meydanı, Emniyet Müdürlüğüne devredilmiş. Tabii, şunu merak ediyorum: Bir
kentin meydanı Emniyet Müdürlüğüne niye teslim edilir, niye devredilir?
Herhâlde TOMA’ları park edecek yer bulamayınca meydanı devretmeye karar vermiş
kayyum. Yine, ilçe mezbaha bölgesi Millî Eğitim Müdürlüğüne devredilmiş. Tabii,
bunlar saymakla bitmez, zamanımız yok. Daha önemlisi, 31 Mart seçimleri öncesi
son üç aylık bazı harcama kalemlerini söyleyeceğim yani gerçekten durup
düşünmek gerekiyor. Cizre Kaymakamlık makamına 1 adet fotoğraf makinesi, 1 adet
tepe flaşı, 32 gigabaytlık hafıza, 1 adet flaş lensi ve 1 adet çantanın tedarik
edilmesi. Kaymakamlık binasına jeneratör ve kalorifer yakıtı için 1.500
litrelik motorin ve 10 ton kalorifer yakıtı tahsis ediliyor. Düşünün, borçlarla
bıraktığınız belediyelere patlayan su kanalizasyonu yapmak için maalesef ki
belediyelerimiz benzin bulamazken bir kaymakamlığa nedense benzin ve motorin
tahsisi yapılıyor. 
Şimdi,
Nusaybin’e bir kayyum atandı ve belediye eş başkanlarımız tutuklandı. Belediye
eş başkanlarımıza sorulan soru şu: Belediye bünyesinde neden kriz masası
oluşturdunuz? Ya, el insaf, el insaf yani insanın akıl sağlığıyla dalga
geçilecek bir soru. Bir kente arka arkaya iki gün havan topu düşüyor, 13 insan
yaşamını yitiriyor, insanlar canhıraş bir kenti terk etmeye çalışıyor, mülki
amir oluşturduğu kriz masasına belediyeyi dâhil etmiyor.
(Mikrofon
otomatik cihaz tarafından kapatıldı) 
BAŞKAN
– Sayın Günay, sözlerinizi tamamlayın lütfen. 
EBRÜ
GÜNAY (Devamla) – Toparlıyorum.
Belediye
kendi imkânlarıyla bir kriz masası oluşturuyor ama bu kriz masası kriminalize
edilerek belediye eş başkanlarının tutuklama gerekçesi yapılıyor, insaf ve
yetmiyor kriz masamız basılıyor, belediye meclis üyelerimiz darbedilerek,
burunları ve çeneleri kırılarak gözaltına alınıyor. Hizmet etmek ne zamandan
beri kriminalize oldu? Hizmet etmek ne zamandan beri suç unsuru oldu? Sizler
istediğiniz kadar söyleyin, istediğinizi söyleyebilirsiniz ama bizler kayyum
politikalarını asla kabul etmeyeceğiz. Bu halka hizmet için ayrılmış bütün
ödenekleri bu halka hizmet için kullanmaya devam edeceğiz. 
Tabii,
şunu da söylemek istiyorum, eklemek istediğim bir şey daha var: Kayyumla ilgili
bütün önergelerimiz reddedildi, hiçbiri araştırılmadı. En önemlisi, şunu merak
ediyorum: Bu paralar nereye gitti hiç düşündünüz mü? Çünkü ortada bir hizmet
yok. Diyarbakır’da bir hizmet yok, Mardin’de bir hizmet yok, Hakkâri’de bir hizmet
yok. İki yılda çalınan bu para nereye gitti, kimi zenginleştirdi, hangi yandaşı
zenginleştirdi? Bu soruların cevaplarının verilmesi gerektiğini düşünüyorum. 
Teşekkürler.
(HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan “Su Ürünleri Kanununda Değişiklik Yapılmasına Dair Kanun Teklifi”nin
3’üncü maddesinin birinci fıkrasında yer alan “eklenmiştir” ibaresinin “ilave
edilmiştir” ibaresi ile değiştirilmesini arz ve teklif ederim. 
 Dursun
Müsavat Dervişoğlu Mehmet Metanet Çulhaoğlu
 İzmir Adana
 Zeki
Hakan Sıdalı Hasan Subaşı Ayhan Erel
 Mersin Antalya Aksaray
 Hüseyin
Örs Tuba Vural Çokal Bedri Yaşar
 Trabzon Antalya
 Samsun
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Komisyonun katılmadığı önerge üzerinde Sayın Bedri Yaşar konuşacaktır.
Buyurun.
(İYİ PARTİ sıralarından alkışlar)
BEDRİ
YAŞAR (Samsun) – Sayın Başkan, değerli milletvekilleri; yüce heyetinizi
saygıyla selamlıyorum. 
Sözlerime
başlamadan önce, biraz önce Parlamentoda yapılan bu tür konuşmaları doğru
bulmadığımızı ifade ederek sözlerime başlıyorum. 1963’te de 1964’te de 1974
Barış Harekâtı’nda da bugünkü Barış Pınarı Harekâtı’nda da yüce Türk milleti ve
onun temsilcisi bu Parlamento her zaman ordusunun yanında yer almıştır. Bunu
burada tartışarak sulandırmanın hiçbir manası yok. (İYİ PARTİ sıralarından
alkışlar) 
Sayın
Başkan, aynı şekilde Süleyman Şah Türbesi’ni siz götürüp ne zaman yerine iade
eder, oraya Türk Bayrağını diktiğiniz gün siz burada o şiiri okursunuz, söz,
biz de sizi ayakta alkışlarız. (İYİ PARTİ sıralarından alkışlar) 
Sayın
Başkanım, bilindiği üzere ülkemizde balıkçılık üretimi denildiğinde ilk akla
gelen şehirlerin başında Samsun gelmektedir. Hem balık avcılığı hem de balık
yetiştiriciliği konusunda ilk sıralarda yer almaktadır. İlimizde denizlerde
477, iç sularda 122 olmak üzere toplam 599 balıkçı gemisiyle avcılık
yapılmaktadır. Samsun’da 2018 yılı içinde avcılık yoluyla 33.774 ton ve
yetiştiricilik yoluyla da 40.440 ton su ürünü elde edilmiştir. Ekonomik olarak
avlanabilir balık türü maalesef Karadeniz’de 26’dan 6’ya düşmüştür. Böyle devam
ettiği sürece gelecekte Karadeniz’de de avlayacak balık bulabileceğimizi
zannetmiyorum. 
Balık
yetiştiriciliği konusunda su ve su alanları ile deniz ve iç sulardaki kiralama
yetkisi hazırlanan bu kanun teklifiyle Tarım ve Orman Bakanlığına
verilmektedir. Bu yetkinin Bakanlık yerine 2886 sayılı Devlet İhale Kanunu
kapsamında yapılmasının herkese faydası var. Şunu söyleyeyim, belki siz 2886’yı
zaten kullanmıyorsunuz, onun yerine 21/b diye bir maddeyi daha fazla
kullanıyorsunuz. Yapılan ihalelerin yüzde 60’ını, yüzde 70’ini 21/b’ye göre
yapıyorsunuz. 2886’yı 186 kez değiştirdiniz, biz buna da razıyız ama insiyatif
kullanmak yerine 2886 sayılı Kanun’a göre bu kiralamaları ve ihaleleri
yaparsanız hiç olmazsa bir miktar rekabet oluşur. Bu kiralama işleri Orman
Bakanlığına devredildiği zaman tabii rahatlıkla istediği kişilere verebilir.
Bu
düzenlemeden su ürünleri kooperatifleri birliklerimiz rahatsızlık duymaktadır.
Aynı şekilde Samsun Su Ürünleri Kooperatifi Başkanı diyor ki: “Bir taksi bir yayaya
çarptığı zaman siz taksiyi mi cezalandırıyorsunuz, şoförü mü
cezalandırıyorsunuz? Balıkçılarımız da ‘Eğer bizim teknelerimiz kaçak avcılık
yapıyorsa’, zor şartlar altında aldığımız bu tekneleri orman kanunuyla
gasbediyorsunuz. Bunun yerine kullanan kaptana hangi ceza gerekiyorsa, parasal
ceza mı veriyorsunuz, hapis cezası mı veriyorsunuz, ne istiyorsanız verin ama
zor şartlarda elde ettiğimiz bu ruhsatları iptal etmeyin. diyor.”
Diğer
bir konu, fahri su ürünleri görevlisi uygulamasıdır. Bu uygulama konusu da yine
hem üniversitelerimiz hem de balıkçılarımız tarafından büyük bir tepkiyle
karşılanmaktadır. Böyle bir uygulama başlatılması hâlinde bu uygulamanın
mutlaka su ürünleri mühendisleri, su bilimleri mühendisleri, balık teknoloji
mühendislerine verilmesi gerekmektedir. Bu mühendis arkadaşlarımız bu görevin
yanı sıra, balıkçı gemileri, gırgır tekneleri, sahil güvenlik botlarındaki
görevleri de yürütmelidir. Böylece işi ehline vererek bu meslek için yeni
istihdam kapıları açmış oluruz.
Su
ürünleri konusu kıyıdan tekneye, tekneden kıyıya, tezgâhlara ve sofralara kadar
tamamen bilimsel bir konudur. Bu düzenlemede canlı olmayan su ürünlerinin
kontrolü konusunda veteriner hekim, belediye ve sağlık merkezi tabiplerine
yetki verilmektedir. Bu düzenlemede de yetki tamamen su ürünleriyle alakası
olmayan meslek mensuplarına verilmektedir. Yani düşünebiliyor musunuz, balık
ölümlerini veterinerler araştırıyor. O zaman üniversitelerde bu dört yıllık
bölümleri bu devlet neden açtı? Bu görevi yine su ürünleri fakültesi ve su
bilimleri fakültesinden mezun olan arkadaşlara vermemiz gerekiyor. Bilindiği
üzere, balık hastalıkları konusunda 15 ders, su ürünleri kalitesi ve hijyeni
konusunda…
(Mikrofon
otomatik cihaz tarafından kapatıldı) 
BAŞKAN
– Sayın Yaşar, sözlerinizi tamamlayın lütfen.
BEDRİ
YAŞAR (Devamla) – Toparlıyorum.
…13
ayrı ders görerek bu arkadaşlarımız bu üniversitelerden mezun oluyor. Ama
bunların yerine görevleri belediye hekimleri ve belediye veterinerleri yapıyor.
Bu, en azından mesleğin adabına aykırıdır. 
Bu
konularda yetkili olan arkadaşlarımıza görev verilmeli ve bunların da istihdamı
sağlanmalıdır diyor, yüce heyetinizi saygıyla selamlıyorum. (İYİ PARTİ
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Maddeyi
oylarınıza sunuyorum: Kabul edenler… Etmeyenler… Kabul edilmiştir.
4’üncü
madde üzerinde 3 adet önerge vardır, okutup aykırılık derecelerine göre işleme
alacağım.
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 4’üncü maddesinin aşağıdaki gibi
değiştirilmesini arz ve teklif ederiz.
“MADDE
4- 1380 sayılı Kanunun 18. Maddesinin 1. Fıkrasında yer alan ‘Cumhurbaşkanı’
ifadesi ‘Cumhurbaşkanı yetkilidir’ şeklinde değiştirilmiş ve 2. Fıkrası
yürürlükten kaldırılmıştır.”
 Erol
Katırcıoğlu Kemal Peköz Mensur Işık
 İstanbul Adana Muş
 Murat
Sarısaç Mehmet Ruştu Tiryaki Tayip Temel
 Van Batman Van
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde söz talebi var.
Sayın
Erol Katırcıoğlu, buyurun. (HDP sıralarından alkışlar) 
EROL
KATIRCIOĞLU (İstanbul) – Teşekkür ederim Sayın Başkan.
Sayın
milletvekilleri, hepinizi saygıyla selamlıyorum.
Şimdi,
birkaç konu var, beş dakika içinde nasıl anlatacağımı ben de bilmiyorum ama bir
kere şunu söyleyeyim: Bu yasayı da yani su ürünleriyle ilgili bu yasayı da
bence olması gerektiği gibi tartışmıyoruz gördüğünüz gibi çünkü su ürünlerinden
başka her şeyi konuşuyoruz ve ülkenin çok önemli konularına, fay hatlarına
dokunan konulara girip çıkıyoruz. Fakat bir yandan da “su ürünleri” diye bir
yasa getirildi ve bu yasada esasında, benim anladığım kadarıyla Adalet ve
Kalkınma Partisinin… Daha doğrusu “Adalet ve Kalkınma Partisi” dememek lazım
belki “yürütmenin” demek daha doğru olur çünkü farklı bir ortamdayız. Bu
yasada, yürütmenin yasa yapma konusunda ve Türkiye'ye, Türkiye ekonomisine,
Türk toplumuna bakışıyla ilgili olarak sıkıntılı bir durum olduğunu gösteren
işaretler var.
Ben
bunları şöyle ifade etmeyi tercih ediyorum: Bu Hükûmet, esas itibarıyla serbest
piyasaya bağlı olduğunu defalarca ifade etmiş olan bir hükûmet. Dolayısıyla da
bazı alanlarda yasalar hazırlarken daha çok serbest rekabetin artması veya
ticarileşmenin belki artması biçiminde konular gündeme getiriyor fakat öte
yandan da serbest rekabet konusundaki bu tavrına uygun olmayan bir biçimde de
iradi yani bir anlamda Hükûmet kararlarıyla ekonomiye yön vermeye çalışıyor.
Şimdi,
esas itibarıyla baktığımızda, benim anladığım kadarıyla yasadan, su ürünleri
piyasası diye düşünürseniz veya alanı olarak düşünürseniz, bu yasa, bir tür
ticarileşme ve bir anlamda serbest piyasanın bir formunun buraya girmesi
biçiminde bir çerçeveye sahip. Fakat aynı zamanda okuyoruz ki ve muhalefet
şerhlerinden de görülüyor ki bu yasa hazırlanırken çok fazla kimseye de
sorulmamış. Arkadaşlar, çok fazla kişiye sorulmadan yasa yapılmaması lazım.
Dolayısıyla da bu kanun da bence, tıpkı geçen gün basına düştüğü gibi… Boğaz
yönetimiyle ilgili olarak yeni bir kanunun, yeni bir teklifin, en azından
içerik itibarıyla Cumhurbaşkanlığına bağlı bir biçimde, bir yeni yönetim yani
İstanbul Belediyesinin elinden alınarak yeni bir yönetim çerçevesi içine
sokulmaya çalışıldığını görüyoruz.
Arkadaşlar,
bunlar, benim anladığım kadarıyla, ne yaptığını bilmeyen, biraz el yordamıyla,
biraz etrafındaki çıkar gruplarının etkileriyle alınmış kararlar. Dolayısıyla
da ben bu kanunun ima ettiği sonuçların Türkiye’nin çevresine de, su ürünleri
piyasasına da olumsuz etki edeceğini düşünüyorum. 
İki
dakikam var, aslında bir başka konuya da geçmek istiyorum.
Arkadaşlar,
burada Türkiye’de bir zamandan beri uygulanan bir kutuplaşma siyasetinin
sonucunda siyasi ortamın, siyasi dilin zehirlendiği bir süreç yaşanıyor ve nitekim
bugün de -başka günlerde de oluyor- öyle konuşmalar oldu ki bu mekânda
Halkların Demokratik Partisi işaret edilerek “hainlik” biçiminde suçlamalar
yöneltildi, kullanıldı.
Şimdi,
arkadaşlar, bunların hakikaten bir anlamı yok, emin olun bir anlamı yok. Çünkü
biz buradayız ve biz de sizin kadar bu ülkeyi seviyoruz. Bir kere, burada,
temelde anlaşmamız lazım. Yani şunu söyleyemezsiniz… Böyle bir tartı da yok
zaten, kimin bu ülkeyi daha çok sevdiğini nasıl anlayacaksınız? Böyle bir şey
yok. Mesela, biz inanıyoruz ki, son yapılan operasyon ülkenin geleceğiyle
ilgili olumsuz etkiler üretecektir çünkü “Kürtler” denilen insanlar bizim
halkımızın bir parçasıdır ve Suriye’de yaşayan insanlar da o halkın
akrabalarıdır. Dolayısıyla da biz Türkiye’nin genel çıkarlarına uygun olduğunu
düşünüyoruz ki Türkiye Kürtlere sahip çıkarak Kürtlerle birlikte var olabilir
diye düşünüyoruz ve buna inanıyoruz. Biz buna inanıyoruz, siz de başka bir şeye
inanıyor olabilirsiniz ama lütfen bu konuda konuşurken özellikle dilimize çok dikkat
etmemiz gerektiğini düşünüyorum. Çünkü gerçekten de…
HABİBE
ÖÇAL (Kahramanmaraş) – Sayın Vekil, sadece Kürtler yok orada.
EROL
KATIRCIOĞLU (Devamla) – Hanımefendi, ne diyorsunuz?
HABİBE
ÖÇAL (Kahramanmaraş) – Sadece Kürtler yok; Araplar da var, Türkler de var.
MENSUR
IŞIK (Muş) – Hatibi dinle!
BAŞKAN
– Arkadaşlar…
EROL
KATIRCIOĞLU (Devamla) – Evet, ne var bunda?
BAŞKAN
– Sayın Katırcıoğlu, siz tamamlayın.
EROL
KATIRCIOĞLU (Devamla) – Hayır, ne var bunda, anlamadım yani.
CAHİT
ÖZKAN (Denizli) – Sakin, sakin. 
EROL
KATIRCIOĞLU (Devamla) – Sakin, evet.
Sayın
Başkanım, bir dakikamı kullanacağım.
(Mikrofon
otomatik cihaz tarafından kapatıldı)
BAŞKAN
– Sistemi açalım arkadaşlar.
EROL
KATIRCIOĞLU (Devamla) – Arkadaşlar, tekrar edeyim: Bu dille, bu yaklaşımla su
ürünlerini konuşurken bile ortaya çıkan bu çatlamayı çözemeyiz. Onun için, bu
ülkede mademki 80 küsur milyon insan bizi seçmiş, buraya göndermiş; dolayısıyla
da bu zeminde, bu mekânda, bu Mecliste uygun bir dille sorunlarımızı
konuşabilmemiz lazımdır. Bunun aksine, birbirimize küfrederek, birbirimize
gerilim yaratarak, emin olun, hiçbir sonuç alamayız, hiçbir zaman da
alınamamıştır zaten. Onun için, sakin olun. En azından bizim de sizin kadar iyi
niyetli, sizin kadar vatansever olduğumuzu düşünmenizi rica ediyorum ve Kürt
sorunu başta olmak üzere, Türkiye’de ezilen ve kendini ifade edemeyen, sesleri
duyulmayan insanların sesleri olmaya çalışan Halkların Demokratik Partisini
biraz olsun anlamaya çalışın. 
Teşekkür
ediyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 4’üncü maddesiyle değiştirilmesi
öngörülen 1380 sayılı Su Ürünleri Kanunu’nun 18’inci maddesinin (1)’inci
fıkrasında yer alan “Cumhurbaşkanı yetkilidir.” ibaresinin “Türkiye Büyük
Millet Meclisi yetkilidir.” şeklinde değiştirilmesini arz ve teklif ederiz. 
 Barış
Karadeniz Orhan Sarıbal İlhami Özcan Aygun
 Sinop Bursa Tekirdağ
 Okan
Gaytancıoğlu Ayhan Barut Bekir Başevirgen
 Edirne Adana Manisa
 Servet
Ünsal Ömer Fethi Gürer
 Ankara 
Niğde
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım. 
BAŞKAN
– Komisyonun katılmadığı önerge üzerinde söz talebi var. 
Sayın
Ömer Fethi Gürer, buyurun. (CHP sıralarından alkışlar) 
ÖMER
FETHİ GÜRER (Niğde) – Sayın Başkan, değerli milletvekilleri; Su Ürünleri
Kanununda Değişiklik Yapılmasına Dair Kanun Teklifi, ucube Anayasa
değişikliğiyle Türkiye Büyük Millet Meclisini hangi duruma getirdiğimizin somut
bir göstergesi çünkü burada konuyu yürütecek bakan yok. Bakan yok ama kanun
teklifini veren milletvekili arkadaşlarımıza baktım, 42 milletvekili imza
atmış, bu arkadaşlardan 28’i deniz kıyısından milletvekili değil. 
ALİ
ÖZKAYA (Afyonkarahisar) – Sen niye konuşuyorsun?
ÖMER
FETHİ GÜRER (Devamla) – Yozgat’ın, Kayseri’nin, Mardin’in, Ağrı’nın,
Şanlıurfa’nın, Batman’ın, Nevşehir’in milletvekilleri Su Ürünleri Kanunu’yla
ilgili teklif veriyor.
SÜLEYMAN
KARAMAN (Erzincan) – Sen niye konuşuyorsun?
ALİ
ÖZKAYA (Afyonkarahisar) – Sen niye konuşuyorsun?
ÖMER
FETHİ GÜRER (Devamla) – Bu kanunun gerçek sahibi bakan. Bakan vermiş ellerine
kanun teklifini getirmişler buraya.
Şimdi,
ben niye konuşuyorum, söyleyeyim.
ALİ
ÖZKAYA (Afyonkarahisar) – Niğde’ye niye…
ÖMER
FETHİ GÜRER (Devamla) – Tarım Kanunu çıkarmışsınız 2006 yılında, Tarım
Kanunu’nu okuduğunuz zaman tarımla ilgili sorunlara yaklaşım gösteren bir
kanun. Ama burada 21’inci maddede diyorsunuz ki: “Millî gelirin yüzde 1’ini
çiftçiye vereceğiz.” Kanun 2006 yılında çıkmış, bugüne kadar çiftçiye hiçbir
zaman yüzde 1’i vermemişsiniz, yüzde 0,5’te kalmışsınız.
Dünyada
tarımın geliştiği ülkelerde millî gelirin en az yüzde 1,4’ü çiftçiye veriliyor.
Cumhuriyet Halk Partisi iktidarında sözümüz söz, çiftçiye biz yüzde 2’sini
vereceğiz. (CHP sıralarından alkışlar) 
ALİ
ÖZKAYA (Afyonkarahisar) – Olmayacak bir şey. Altmış senedir olmadı.
ÖMER
FETHİ GÜRER (Devamla) – Değerli arkadaşlar, desteklemeler var, desteklemeler.
Desteklemeyi ne zaman vermen lazım? Ya ürünü ekerken ya da hasadını yaparken.
Siz ne zaman veriyorsunuz? 2018’in desteklemesini 2019’da veriyorsunuz, bir de
“Müjde!” diyorsunuz, bu nasıl müjde? (CHP sıralarından alkışlar)
Bakınız,
size ben bir şey söyleyeyim arkadaşlar, yapacaksanız tavsiyem şu: Cumhuriyet
Halk Partisi olarak biz kanun teklifleri getiriyoruz, ne yazık ki Meclise
inmiyor, bunlar komisyonlarda görüşülmüyor. Şu anda Tarım Kredi Kooperatifleri
var, 2018’in ilk altı ayına kadar borcu bulunan ortak sayısı 11.911 kişi, icra
takibi yapılan ortak sayısı 7.531 kişi, ertelenen hesap borcu bulunan ortak
sayısı 14.287 kişi.
Değerli
arkadaşlar, soruyorum, “Tarım Kredi Kooperatiflerine neden yüksek faizle Ziraat
Bankası kredi kullandırıyor?” diyorum, Hazine ve Maliye Bakanının verdiği yanıt
aynen şöyle: “Tarım Kredi Kooperatifleri tarımsal üretici ya da çiftçi
olmadığından Türkiye Cumhuriyeti Ziraat Bankası Anonim Şirketi tarafından düşük
faizli tarımsal kredi kullandırılacak kişiler arasında bulunmamaktadır.” Yani
Tarım Kredi Kooperatifleri, Bakanlar Kurulunun “ Çiftçiye yüzde 8’i aşamaz.”
dediği faizi kaynak kullanım bedeliyle yüzde 24 olarak alıyor. Çiftçilere kredi
sağlayan bir kuruluşu da çiftçi kuruluşu saymıyorsunuz, tarımdaki sorunların
içinden çıkılmaz hâle gelinmesinin nedeni bu. Olayı doğru algılarsanız,
çiftçinin yanında, besicinin yanında olursanız, Türkiye'yi ithalata muhtaç hâle
getirmezsiniz. Şu anda ülkemizde üretilen ürünler ya değer bulmuyor çiftçide
çürüyor ya da tüketiciye pahalı ürün olarak gidiyor; bu da tarımda planlı bir
politikanızın olmamasından kaynaklanıyor. 
Su
ürünleriyle ilgili getirdiğiniz düzenleme ilgili birimlerle birlikte
değerlendirildiğinde belki bazı beklentilere yanıt verebilir. En azından bir
torba yasa olarak gelmedi, bu da iyi bir şey. Bir de torba yasayı değişik
milletvekilleri imza atıp Meclise getiriyorlardı. Bu bağlamda bir ilerlemeniz
var ama benim size tavsiyem, eğer bu ülkede tarımı sahiplenmezseniz, çiftçiyi, besiciyi
desteklemezseniz, ülkemin geleceğine en büyük zararı vermiş olursunuz. (CHP
sıralarından alkışlar)
Bu
bağlamda, üreticinin ürettiği mal değer bulmalı. Geçen söyledim, patatesin
üretim maliyeti 90 kuruş, şu anda 50 kuruşa tüccar almıyor. Geçen yıl patates
pahalandığı için ithal ürün almak zorunda kaldınız. 
Bu
anlamda çözüm üretmesi gereken iktidardır. Cumhuriyet Halk Partisi olarak
çiftçiye, besiciye verilecek her destekte yanınızda olacağız. 
Yüce
Meclisi saygıyla selamlıyor, teşekkür ediyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin 4’üncü
maddesinde yer alan “değiştirilmiş” ibaresinin “yeniden düzenlenmiş” ibaresiyle
değiştirilmesini arz ve teklif ederiz. 
 Dursun
Müsavat Dervişoğlu Hasan Subaşı Hüseyin Örs
 İzmir Antalya Trabzon
 Tuba
Vural Çokal Hayrettin Nuhoğlu Mehmet Metanet Çulhaoğlu
 Antalya İstanbul Adana
 Zeki
Hakan Sıdalı
 Mersin

BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım. 
BAŞKAN
– Önerge üzerinde Sayın Hayrettin Nuhoğlu konuşacaktır. 
Buyurun.
(İYİ PARTİ sıralarından alkışlar) 
HAYRETTİN
NUHOĞLU (İstanbul) – Sayın Başkan, değerli milletvekilleri; sözlerime başlarken
selamlarımı sunuyorum. Görüşülmekte olan Su Ürünleri Kanununda Değişiklik
Yapılmasına Dair Kanun Teklifi üzerine konuşacağım. 
Su
Ürünleri Kanunu’nda kırk sekiz yıl sonra değişiklik yapılması gereken bir husus
olmakla beraber, getirilen değişiklikler bu hâliyle çözüm olamayacak, yakın
gelecekte yeniden değişiklik ihtiyacı doğacaktır. 
Değerli
milletvekilleri, canlıların en temel ihtiyaç kaynaklarından birisi ve doğal
kaynakların en önemlisi olan su aynı zamanda yaşamın ana kaynağıdır. Günlük
ihtiyaçların yanı sıra tarım, sanayi, ulaşım gibi alanlarda da sudan ve onun
meydana getirdiği imkânlardan istifade edilmektedir. Artan nüfusa rağmen su
kaynaklarının aynı kalması suyu 21’inci yüzyılın en stratejik maddelerinden
biri hâline getirmiştir. 
Anadolu
ve Orta Doğu, bilinen ilk tarihten itibaren insanlara sağladığı su kaynağı ve
su ulaşım yollarıyla temel yerleşim ve uygarlık alanlarından birisi olmuştur.
Bilinen en eski uygarlıklar ilk kez Fırat ve Dicle kıyılarında kurulmuştur. 
Su
demek hayat demektir. Su demek uygarlık demektir. Bir ülkenin su zengini
sayılabilmesi için kişi başına düşen yıllık su miktarı en az 5 bin metreküp
olmalıdır. Kişi başına düşen yıllık 1.430 metreküplük kullanılabilir su
miktarıyla Türkiye su fukarası bir ülkedir. Bir kıyaslama imkânı olsun diye
bazı rakamlar vermek istiyorum: Irak 2.020 metreküp, Batı Avrupa ülkeleri
ortalaması 5 bin metreküp, dünya ortalaması 7.600 metreküptür. Türkiye’de
yıllık kullanılabilir su arzı bugünkü büyüklükte kalırken nüfus artışı aynı
hızla devam ederse 2030 yılında Türkiye’de kişi başına düşen kullanılabilir su
miktarı yılda bin metreküpe düşecek ve Türkiye'nin pek çok bölgesinde orta ve
yüksek seviyelerde su sıkıntısı yaşanacaktır. 
Başta
Ergene ve Sakarya Nehirlerimiz olmak üzere akarsularımızın büyük çoğunluğu
kullanılamayacak derecede kirletilmiş durumdadır. Su havzalarımızın sanayi ve
kentsel yerleşim bölgeleri hâline getirilmesi ve tarımda kullanılan çok
miktarda kimyasalın bu sulara karışması su kalitesinin düşmesine yol açmıştır.
Büyük Menderes, Gediz ve Kızılırmak gibi su havzalarımız kuraklık tehdidi
altında olup göllerimizden bazıları da kurumaktadır. En büyük tatlı su gölü
olan Beyşehir Gölü küçülüyor, Tuz Gölü küçülüyor, Bafa ve Van Göllerinin su
seviyeleri düştü, Eşmekaya ve Ereğli Sazlıkları kurudu, Akşehir Gölü havzası
çölleşmeyle karşı karşıya, Meke ve Sultansazlığı yok oldu. Ülkemizin yer altı
suyu potansiyeli yeteri kadar araştırılmadan ve izleme sistemi kurulmadan
tüketime devam ediliyor. Aşırı tüketim sonucu bazı yer altı suyu havzalarında
da seviye hızla düşmektedir. Türkiye’de 90 bin civarında su kuyusu vardır ve
bunlardan sadece yarısı ruhsatlıdır. 
Değerli
milletvekilleri, ülkemizin güneydoğusunda uzun zamandır devam eden terörün asıl
sebeplerinden biri su meselesidir. Bazen basında ve sosyal medyada yayınlanan
bölge haritalarında görülen uydu terör devleti Dicle ve Fırat’ın açılım havzalarında
gösterilmektedir. Orta Doğu’da su stratejilerini yöneten ülkelerin ileri
karakolu İsrail’dir. İsrail, bölgede yürüttüğü saldırganlıkla sistematik olarak
su kaynaklarını ele geçirmiş ve bu kaynakların yüzde 80’ini denetlemektedir.
Şimdi sıra güneyimizdeki akarsuları ve havzalarını denetlemeye gelmiştir. Bu
planı gerçekleştirmek için de öncelikle bir uydu devlet kurma hedefleri apaçık
anlaşılmaktadır.
Değerli
milletvekilleri, bu kadar önemli olan suyla ilgili yapılması gereken ilk iş,
ihtiyaçlara tam olarak cevap verecek güncellenmenin yapılması olmalıydı.
Bununla birlikte, yönetmeliklerin de uyumlu hâle getirilmesi ve konuyla ilgili
tarafların planlamaya dâhil edilmesi sağlanmalıydı. 
Yer
altı ve yer üstü kaynaklarının korunması ve çok amaçlı kullanılmasında millî
güvenlik ve sosyal ihtiyaçlar gözetilerek hareket edilmesi şarttır. Bunun için
esas olan kurumsal yapıdaki eksikliklerin de giderilmesi gereklidir. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen.
HAYRETTİN
NUHOĞLU (Devamla) – İçme suyu, kullanma suyu, doğal yaşamı sürdürme suyu,
hayvan sulama suyu, tarımsal sulama suyu, endüstri suyu, su ürünleri enerji
temini ve ulaşım amaçlı bütün suların tespiti, gözetimi, denetimi, korunması,
zararların önlenmesi, atık suların toplanması, arıtılması ve yeniden
kullanılmasına yönelik politikaların başarılı olabilmesi için çalışmaların tek
elden yürütülmesi sağlanmalıdır. Bunun için ne gerekiyorsa hep beraber
yapmalıyız; biz varız, hazırız. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
Maddeyi
oylarınıza sunuyorum: Kabul edenler... Etmeyenler... Kabul edilmiştir. 
5’inci
madde üzerinde 3 adet önerge vardır, önergeleri aykırılık derecesine göre
işleme alacağım.
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 5’inci maddesinin kanun teklifi
metninden çıkarılmasını arz ve teklif ederiz. 
 Kemal
Bülbül Kemal Peköz Tayip Temel
 Antalya
 Adana Van
 Mehmet
Ruştu Tiryaki Murat Sarısaç Mensur Işık
 Batman Van Muş
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım. 
BAŞKAN
– Önerge üzerinde söz talebi var.
Sayın
Kemal Bülbül, buyurun. (HDP sıralarından alkışlar)
KEMAL
BÜLBÜL (Antalya) – Sayın Başkan, değerli Genel Kurul; saygıyla selamlıyorum.
Şimdi
su ürünleriyle ilgili konu görüşülüyor, ortada su yok, su kalmamış. Irmak
kirlendi, derya bulandı, göl kurudu ama buna rağmen su ürünleri tartışılıyor.
Öncelikle suyun varlığı, suyun temizliği, yaşamın kaynağı olan suyun kendisinin
nasıl korunacağı ve kurtarılacağı tartışılması gerekirken, oradan atlayıp su
ürünleri tartışılıyor. Bu da olaya ne kadar gayriciddi yaklaşıldığının bir
göstergesidir. 
Sayın
milletvekilleri, bir konuyu özellikle gündeme getirmek istiyorum. Suyun
kirletilmesinde, suyun yok edilmesinde sistematik olarak yapılan bir politika
var ve bu politika bağlamında sistematik gidiyor, gidiyor Alevi köylerine
dayanıyor. Bakın birkaç tane örnek vereyim size, Sivas Kangal Bakırtepe, Manisa
Hacıbektaşlı köyü,
Malatya Dedeyazı köyü, Antalya Abdal Musa dergâhında işletilen mermer ocağı,
Tokat merkeze bağlı Karakaya köyünde yapılan HES ve yine yapılan bir HES’le
Adıyaman merkeze bağlı Çatalağaç, Doğanlı, Gökçay, Bağlıca, Ağaçkonak köyleri
suyun altında kalacaklar. 
Değerli
arkadaşlar, değerli milletvekilleri; bunun dışında sistematik olarak Alevi
toplumuna yönelik hak ihlalleri başka şekilde de devam ediyor. Bakınız, Adıyaman
Gölbaşı ilçesi Belören Çok Programlı Anadolu Lisesinin Müdürü Alevi öğrencileri
zorla namaz kılmaya zorluyor, zorla camiye götürmek istiyor. Ailelerin ve
öğrencilerin itiraz etmesine rağmen bunu bilinçli olarak yapıyor. Bugün
görüştüm, Adıyaman’daki tüm Alevi kurumlar, KESK’e bağlı kurumlar ortaklaşa bir
suç duyurusunda bulanacaklar ve buna karşı ortak tavır geliştirecekler. 
Yine,
Kars’ın Sarıkamış ilçesine bağlı Aşağısallıpınarköyüne Sarıkamış Kaymakamı
tarafından zorla cami yapılıyor. Muhtar gidiyor, kamu hizmeti istiyor, Kaymakam
diyor ki: “Köyünüze cami yapılmasını kabul ederseniz size kamu hizmeti yaparız,
yoksa yapmayız.” ve şu anda, cami yapılıyor. Alevi köyüne cemevi yapılmıyor,
cami yapılıyor. Bu, asimilasyon ve inkârın bir ürünüdür.
Hapishanelerde
bulunan, tutuklu olan Aleviler tutuklular yasa gereği dedeyle, pirle görüşmek
istiyorlar ve bu engelleniyor. Bakın, en son ne olmuş: Pir Sultan Abdal Kültür
Derneği Sarıyer Şube Yöneticisi Songül Çimen arkadaşımız Silivri’de tutuklu
bulunan oğlunu ziyarete gidiyor. Ziyarete gittiği zaman gizli tanık ifadesi
nedeniyle gözaltına alınıyor ve gözaltında ne soruluyor bakın: “Cemevine
gidiyor musun?” Behey Muaviye soylu yezit, cemevine gidiyoruz, evet. 
Buradan
Alevi toplumuna çağrı yapıyorum: Erenler, canlar, yarenler, yoldaşlar;
cemevlerine gidin, cem olun; pirlerinize, dedelerinize, hakka hakikate, yola
erkâna sahip çıkın. Türkiye'nin buna ihtiyacı var. Türkiye'nin barışını,
adaletini, eşitliğini, özgürlüğünü sağlayacak temel kurucu unsurlardan bir
tanesi biziz. Bizden himmeti, bizden adaleti, bizden kerameti öğrenenler bugün
bize bu yasakları ve bu inkârı koyarak bizim varlığımızı yok etmeye
çalışıyorlar. O nedenle, Alevi toplumu, tarihine, kültürüne, yurduna,
toprağına, ağacına, çiçeğine, börtü böceğine, doğasına, varlığına sahip
çıkmalıdır. Burada, ikide birde “çevre, çevre” diyerek içinde var olduğumuz
doğayı sadece bir çevreciliğe indirgemek yanlış bir tutumdur, egemen bir
tutumdur. Doğanın korunmaya ihtiyacı yoktur, doğaya teslim olun; doğa hakkın,
hakikatin balkıyan nurudur; balkıyan nura teslim olursanız insanlığınızı,
adaleti, kerameti öğrenmiş olursunuz. 
Şimdi,
değerli milletvekilleri, bu ırkçı, inkârcı, asimilasyoncu tutum devam ettiği
sürece ve sistematik olarak Alevi köylerine zorla cami yapılma politikası
sürdürüldüğü, cemevleri yasaklandığı…
SÜLEYMAN
KARAMAN (Erzincan) – Neresi?
KEMAL
BÜLBÜL (Devamla) – Örneğini verdim, neresi olduğunu; Kars’ın Sarıkamış köyü.
Aşağısallıpınar köyü, örneğini verdim. Başka çok örnekleri var. 
İMRAN
KILIÇ (Kahramanmaraş) – Laikliğe aykırı bir konuşma yapıyorsun, laikliğe aykırı
senin yaptığın konuşma. 
KEMAL
BÜLBÜL (Devamla) – Laikliği bilmezsiniz siz. Ben, size laikliği de hakkaniyeti
de adaleti de öğretirim. 
İMRAN
KILIÇ (Kahramanmaraş) – Burada mezhep ayrımı yapıyorsun, laikliğe aykırı bir
konuşma yapıyorsun.
KEMAL
BÜLBÜL (Devamla) – Sakin olun, siz laikliği ne bilirsiniz? Size göre, laiklik,
Muaviye soylu hizmetlere inanmaktır. Siz laiklikten ne anlarsınız?
(Mikrofon
otomatik cihaz tarafından kapatıldı) 
İMRAN
KILIÇ (Kahramanmaraş) – Laikliğe davet ediyorum seni, konuşman laikliğe aykırı.

ERKAN
AKÇAY (Manisa) – “Muaviye soylu” diyor, hakaret ediyor Sayın Başkan. Sözlerini
geri alsın Sayın Başkan. 
KEMAL
BÜLBÜL (Devamla) – Tamamlayayım izninizle. 
BAŞKAN
– Sözlerinizi tamamlayın.
KEMAL
BÜLBÜL (Devamla) – Bunlar laikliği, devletin şekillendirmiş olduğu Sünniliğe
inanmak olarak adlandırdıkları, Türkiye’de Hristiyanları, Alevi inancını,
farklı inançları yasakladıkları için laikliği böyle telakki ediyorlar. Laiklik,
tüm inançların eşit, özgür olduğu, herkesin kendi inancını eşit ve özgür bir
şekilde yaşayabildiği toplumsal bir ortamdır. Şu ana kadar Türkiye laik
değildi, sahte bir laiklik var. Bundan sonra Türkiye'nin laik, demokratik
olabilmesi için mücadeleyi yükseltmek gerekiyor.
Ben
bir kere daha, erenlere, canlara, yârenlere, yoldaşlara hakka, hakkaniyete,
özgürlüğe, adalete, barışa sahip çıkmalarını… “Kızılırmak gibi bendinden
boşan/Hama’dan, Mardin’den Sivas’a döşen/Düldül eyerlendi, Zülfikar kuşan/Ali’m
ne yatarsın, günlerin geldi.”
Eyvallah.
(HDP ve CHP sıralarından alkışlar)
BAŞKAN
– Komisyonun bir söz talebi var.
Buyurun.
IV.- AÇIKLAMALAR (Devam)
69.- Tarım, Orman ve Köyişleri Komisyonu Başkanı Yunus Kılıç’ın, Antalya
Milletvekili Kemal Bülbül’ün 106 sıra sayılı Kanun Teklifi’nin 5’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Sayın Başkanım, Sayın
Kemal Bülbül Bey’in “Kars Sarıkamış Sallıpınar köyünde zorla cami
yaptırılıyor.” ifadeleriyle alakalı, bildiğim bir mevzuyla alakalı açıklama
yapmak istiyorum.
BAŞKAN
– Ben de kanunla ilgili bilgi vereceğinizi zannetmiştim.
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Ama bir suçlama var;
neticede, Kars Milletvekili olarak da şu anda ben buradayım, Ahmet Bey olsa
belki o cevap verecekti ama baktım, o yok.
BAŞKAN
– Peki, buyurun. 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Sallıpınar köyü,
doğru, Alevi köyü ve muhtarın bize defalarca gelerek “Anamın vasiyetidir, bu
köyde bir cami olmasını istiyor.” (HDP sıralarından gürültüler)
MAHMUT
TOĞRUL (Gaziantep) – Yapmayın, böyle savunulur mu ya! Bunu böyle savunmayın.
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Arkadaşlar,
konuştunuz, açıklamayı dinleyin; lütfen, konuştunuz, suçlama yaptınız,
açıklamayı dinleyin. 
Aynı
zamanda, Selim’in Alevi Laloğlu köyüne cemevi yaptıran kişi benim. Bakın, biz
bu kadar iyi bir yaklaşım sergilerken sizin bu suçlamayı yapmanız çok yanlış
oldu burada, cevabı var, onu da dinlemek zorundasınız. Muhtar defalarca bizzat
bize gelerek “Bakın, burası Alevi köyüdür. Bizim gençlerimiz başka yerlere
gittiklerinde ‘Sizin köyünüzde cami var mı yok mu?’ sorularına cevap vermekte
sıkıntı duyduklarını söylüyorlar ve bu köye lütfen küçük ölçekli bir cami
yapılmasına katkı verin.” dedi defalarca. Muhtarı arayıp sorabiliriz. Biz, bu
köy aynı zamanda Sarıkamış ilçesine bağlı olmakla beraber, betonunu Selim
Belediyesi attı, Sarıkamış Belediyesi buna katkı yaptı, aynı zamanda
Sarıkamış’ın camilerinde bir hafta toplanan parayla da yine o köyün camisinin
yapılmasına katkıda bulunduk. 
MAHMUT
TOĞRUL (Gaziantep) – Asimilasyondur bu, asimilasyon tam da budur! 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Kendi talepleri
üzerine yapılmıştır. 
Genel
Kurula bu bilgiyi vermek istedim. 
BAŞKAN
– Sayın Başkan, teşekkür ediyorum. 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
- Önergeyi oylarınıza sunuyorum…
KEMAL
BÜLBÜL (Antalya) – Sayın Başkan…
BAŞKAN
- Kabul edenler… Etmeyenler… Kabul edilmemiştir. 
KEMAL
BÜLBÜL (Antalya) – Sayın Başkan… Sayın Başkan… 
BAŞKAN
– Efendim Sayın Bülbül? 
KEMAL
BÜLBÜL (Antalya) – Duyulmuyor da onun için, ne yapayım? Bülbül sesimi de
duymuyorsanız artık… 
BAŞKAN
– Buyurun Sayın Bülbül. 
Hayır,
nedir, talebiniz nedir? 
KEMAL
BÜLBÜL (Antalya) – Benim konuşmama karşı yaptığı açıklama nedeniyle… 
BAŞKAN
– Efendim, Komisyon olarak söz aldı ve yani muhtarın istediğini söyledi. 
KEMAL
BÜLBÜL (Antalya) – Tamam, muhtarla ben de görüştüm. 
BAŞKAN
- Şimdi diyeceksiniz ki: “Muhtar istememiştir.” Sayın Başkan “Muhtar
istemiştir.” diyecek yani…
KEMAL
BÜLBÜL (Antalya) – Efendim? 
FATMA
KURTULAN (Mersin) – Sataşma oldu Sayın Başkan, sataşma oldu. 
BAŞKAN
– Sayın Kurtulan, ama hakaret yok, suçlama yok yani neye dayanarak söz vereyim?

KEMAL
BÜLBÜL (Antalya) – Beni suçlama yapmakla suçluyor, ben suçlamada bulunmadım.
BAŞKAN
- Sataşma yok, hiçbir şey yok.
KEMAL
BÜLBÜL (Antalya) – Sataşma var. 
BAŞKAN
– Nerede var? 
KEMAL
BÜLBÜL (Antalya) – Suçlama. 
BAŞKAN
- Efendim, siz suçladınız.
KEMAL
BÜLBÜL (Antalya) – Ben suçlamadım. 
BAŞKAN
- O da “Hayır, öyle değil, muhtar istedi.” dedi. Ne var bunda? 
KEMAL
BÜLBÜL (Antalya) – Ben suçlamadım, ben hakikati söyledim. 
ALİ
ÖZKAYA (Afyonkarahisar) – Seninki hakikat, onunki başka bir şey! 
BAŞKAN
– Teşekkür ediyorum. 
KEMAL
BÜLBÜL (Antalya) – Sayın Başkan, lütfen… 
BAŞKAN
- 2’nci önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi'nin 5’nci maddesiyle değiştirilmesi
öngörülen 1380 sayılı Su Ürünleri Kanunu’nun 22’nci maddesinin ikinci
fıkrasının aşağıdaki şekilde değiştirilmesini arz ve teklif ederiz.
"Akarsular
üzerinde kurulmuş veya kurulacak olan baraj ve regülatör gibi su yapılarında su
ürünlerinin geçmesine mahsus balık geçidi yapılması ve işler durumda
bulundurulması zorunludur. Ancak yüksekliği 20 metreden daha fazla olan su
yapılarında masrafları müteşebbisçe karşılanmak üzere Tarım ve Orman
Bakanlığının yetkilendirdiği kuruluşlarca veya su ürünleri konusunda eğitim
veren fakülteler veya su ürünleri araştırma enstitüleri veya bilirkişiler
tarafından Bilimsel Araştırma ve İnceleme Raporu hazırlanır. Bilimsel Araştırma
ve İnceleme Raporu ile su yapılarının kurulacağı akarsuda yaşayan canlı
türleri, beslenme, üreme ve göç hareketleri tespit edilir ve raporlanır. Mevcut
veya planlanan baraj veya regülatör yapılarında hazırlanan rapora göre
uygulanacak eylem planı belirlenir. Hazırlanan rapor kapsamında belirlenen
yöntemin uygun bulunması ve uygulanmaya başlamasının ardından Tarım ve Orman
Bakanlığı tarafından belirlenecek periyotlarla müteşebbisten sahada
raporlarının tekrarlanması istenerek akarsuda zamana bağlı değişim tespit
edilir. Mevcut veya planlanan balık geçidinin işlevsiz olmasının anlaşılması
durumunda balık geçidi dışında farklı göç yapıları, balık asansörü gibi
tedbirler alınabilir. 
Bu
madde kapsamındaki balık geçidi, balık asansörü ve diğer yapılara ilişkin
projenin onayı, kontrolü ve kabulü inşa tekniği açısından Devlet Su İşleri
Genel Müdürlüğü tarafından yapılır veya yaptırılır.” 
 Barış
Karadeniz  İlhami Özcan Aygun Bekir Başevirgen
 Sinop Tekirdağ Manisa
 Orhan
Sarıbal  Okan Gaytancıoğlu Ayhan Barut
 Bursa Edirne Adana
 Ömer
Fethi Gürer Servet Ünsal Cengiz Gökçel
 Niğde Ankara Mersin
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Evet, Sayın Karadeniz, buyurun lütfen. (CHP sıralarından alkışlar)
BARIŞ
KARADENİZ (Sinop) – Sayın Başkan, Sayın Divan, çok değerli milletvekilleri;
öncelikle Genel Kurulu saygıyla selamlıyorum.
1971
yılında yürürlüğe giren, aradan kırk sekiz yıl geçen ama kırk sekiz yıl içinde
mevcut şartlara, teknolojik yeniliklere, sosyal ve sektörün mesleki
yeniliklerine cevap vermeyen bir kanun değişikliğinin şu anda Meclis gündeminde
olmasını gayet olumlu ve mantıklı karşılıyoruz. Bu arada, bu kanun teklifinde
emeği geçen öncelikle Su Ürünleri Genel Müdürlüğümüze ve ekibine teşekkür etmek
istiyorum. Bizim Komisyon üyelerimize ve diğer komisyon üyelerine, İsmail Bey’e
teşekkür ediyorum ama burada teşekkürü ederken de şunu belirtmeden
geçemeyeceğim: Geçen çarşamba günü, yanılmıyorsam, AK PARTİ Grubunda AK PARTİ
Genel Başkanı Sayın Cumhurbaşkanının bir konuşması oldu “Mecliste
bulunun." diye. Türkiye’nin geleceğinde çok önemli noktalarda olacak Su
Ürünleri Kanunu’nda burada Tarım Komisyonunun olmamasını, Tarım Komisyonunda
kanunu oylarken bu muhalefetin yapıcı olmasına rağmen, her şeyi reddeden Tarım
Komisyonunun burada olmamasını Sayın Başkana sormak istiyorum: Komisyonu
çağırmadınız mı buraya? Keşke çağırsaydınız da burada da aynı şeyleri
söyleselerdi. (CHP sıralarından alkışlar) 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Komisyon üyelerimiz
buradalar.
BARIŞ
KARADENİZ (Devamla) – Sayın Başkan, Genel Başkan demişti ya “Park,
bahçelerde...” Acaba nerede bilemiyorum. 
Bu
arada da teşekkürümüzü etmiş olduk.
Geçmişten
bugüne balıkçılık sektörüyle uğraşan her tür alanında olan bir ilin
milletvekiliyim. Yaklaşık otuz yıldır Su Ürünleri Fakültesi Sinop’a hizmet
etmekte ve Sinop’a çok büyük katkılarının olduğunu buradan söylemek isterim.
Böyle katkıları olan fakültelerin değerli öğrencilerinin okulu bitirdikten
sonra su ürünleri mühendisi olması ve sonunda işsiz kalması içimi acıtıyor
açıkçası. Türkiye’nin geleceği tarım ve su ürünleri politikalarına bağlı. Bu
politikalar içinde Su Ürünleri Kanunu burada konuşulurken Su Ürünleri
Kanunu’nda kanunun gerçek sahiplerinin, su ürünleri mühendislerinin adının
anılmaması neye hizmet ben anlamış değilim.
Daha
önce konuşmuştuk, 5996 sayılı Veteriner Hizmetleri, Bitki Sağlığı, Gıda ve Yem
Kanunu’nda 83 sefer “veteriner” ismi geçmiş. Sayın Komisyon Başkanımız da
veteriner kökenli; acaba diyorum, bu çatışmalar, kurumlar arası çatışmalar
burada su ürünleri mühendislerinin adını geçirmesini engelliyor mu? Onu sormak
istiyorum. Kanunun gerçek sahipleri maalesef kanunda yer almıyor, yetki sahibi
değiller. Bunun bir an önce değiştirilmesini, Meclisimiz tarafından su ürünleri
mühendislerimize yetki kanunu çıkarılmasını buradan öneriyorum.
Burada
su ürünlerinin en önemli şeyi koruma, kontrol ve denetim. Kanunda koruma,
kontrol ve denetimin öncelikle alınmaması bu kanunun işlevselliğini yitirir,
denetim çok önemli Su Ürünleri Kanunu’nda. 
Şimdi,
bugün burada -Sayın Cahit Başkanım da dâhil- Su Ürünleri Kanunu’nu konuşuyoruz,
hiç daha Su Ürünleri Kanunu’yla ilgili konuşan yok. Türkiye’nin en önemli
kanunlarından birini konuşuyoruz, burada çok daha farklı şeyler konuşuluyor.
Sinop’ta bir çok vatandaş bekliyor. Türkiye’nin her yerinde Su Ürünleri
Kanunu’yla ilgili herkes televizyon başında ama biz burada Su Ürünleri
Kanunu’nu maalesef konuşmaktan imtina ediyoruz. 
HALİL
ETYEMEZ (Konya) – Konuş sen, konuş. 
BARIŞ
KARADENİZ (Devamla) – Konuşuyoruz, konuşuyoruz. Evet, siz de konuşun. Keşke
grubunuz burada tam olsaydı da o Komisyonda reddettikleri şeyleri burada
dinleseydi, maalesef, böyle oluyor işte. 
Evet,
Sinop’ta balıkçılardan Oktay reisle bugün konuştum, diyor ki: “Dünyada
gırgırların, büyük balıkçıların av sahası 50 metre. Türkiye’de 24 metreydi, biz
daha ileri atılmasını beklerken yönetmelikle 18 metreye çekildi.” Biz
balıkçılığı zaten yok ediyoruz. 18 metreyi 24 metreye bari kanunlaştırsak, bu,
geleceğe yatırımdır. Balıkçılık bir sevda işidir, sabır işidir, emek işidir. 
(Mikrofon
otomatik cihaz tarafından kapatıldı) 
BAŞKAN
– Sayın Karadeniz, sözlerinizi toparlayın lütfen. 
BARIŞ
KARADENİZ (Devamla) - Orada emek veren, bu sektörde var olan kişilere saygı
duymamız lazım. Bu emek çok kıymetlidir, en yüce değerdir. Herkes bekliyor.
İnşallah, önümüzdeki dönemlerde, süreçlerde Su Ürünleri Kanunu’nu çok daha
ciddi bir şekilde ele alıp… Kırk sekiz yıldır aynı kanunla yönetilen su
ürünlerini bir nebze de olsa değiştirdik. Keşke bu kanunda su ürünlerinin
gerçek sahibi olan su ürünleri mühendislerine de gerekli saygıyı
gösterebilseydik, hepsi bekliyor. 
Öncelikle,
tekrar, bu kanunu gündeme getiren arkadaşlara, Komisyon üyelerimize, başta
canla başla mücadele eden, bir kelimesine bile muhalefet etmeden, destek olmak
amaçlı konuşan Cumhuriyet Halk Partisi Komisyon üyelerine ve diğer partilerin
Komisyon üyelerine tekrar teşekkür ederek konuşmamı bitirmek istiyorum.
Teşekkür ederim, sağ olun var olun. (CHP, AK PARTİ ve İYİ PARTİ sıralarından
alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin 5’inci
maddesinin birinci fıkrasında yer alan “değiştirilmiştir” ibaresinin “yeniden
düzenlenmiştir” ibaresiyle değiştirilmesini arz ve teklif ederiz.
 Aylin Cesur Hasan
Subaşı Hüseyin Örs
 Isparta Antalya Trabzon
 Mehmet Metanet Çulhaoğlu Dursun Müsavat
Dervişoğlu Zeki Hakan Sıdalı
 Adana İzmir Mersin
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde söz talebi var.
Sayın
Örs, buyurun. (İYİ PARTİ sıralarından alkışlar) 
HÜSEYİN
ÖRS (Trabzon) – Sayın Başkan, değerli milletvekilleri; Su Ürünleri Kanununda
Değişiklik Yapılmasına Dair Kanun Teklifi’nin 5’inci maddesi üzerinde konuşmak
üzere İYİ PARTİ Grubu adına söz aldım. Hepinizi en derin saygılarımla
selamlıyorum.
Değerli
milletvekilleri, ne yazık ki, üç tarafı denizlerle çevrili ülkemizde su
ürünleri üretiminin her yıl bir önceki yıla göre azaldığını görmekteyiz.
Türkiye’de su ürünleri üretiminde avcılık yoluyla elde edilen ürün miktarı her
geçen yıl azalmakta iken, yetiştiricilik yoluyla elde edilen ürün miktarı ise
artmaktadır. 
Konuyla
ilgili bazı sayısal verileri sizlerle paylaşmak isterim: Deniz ve iç
sularımızda 2000 yılında avlanan balık miktarı 503.345 ton iken, 2007 yılında
bu rakam 632.450 tona ulaşmış, ancak son yıllarda giderek azalan bir eğilimle
2018 yılında 314.094 tona düşmüştür. 2018 yılı av sezonunda ülkemiz
denizlerinde 96.452 ton hamsi, 18.854 ton sardalya, 20.678 ton istavrit, 30.920
ton palamut, 5.767 ton lüfer ve 20.057 ton çaça balığı avlanmıştır. 
Değerli
milletvekilleri, ülkemiz balıkçılığını olumsuz olarak etkileyen birçok faktör
vardır, dün ve bugün de bunları burada çok dile getirdik. Bunlardan biri de
gemi balast sularıyla taşınan ve küresel ısınma nedeniyle denizlerimize göç
eden yabancı türlerdir. Her ne kadar bu türlerden bazıları ekonomik olarak
avlanabilse de bunların birçoğu ülkemizi çevreleyen denizlerde önemli ekolojik
problemlere sebep olmaktadır. Bu istilacı türler, uygun koşullar altında hızla
çoğalırlar ve denizlerde besin ağını ve ekosistem işlevselliğini değiştirerek
yerli türlerin biyoçeşitliliğini ve biyokütlesini azaltırlar. İstilacı türler,
özellikle 1980’lerin sonunda, 1990’ların başlarında Karadeniz’in “biota” ve ekosistemini
doğrudan etkileyerek hamsi stoklarında önemli düzeyde azalmaya neden
olmuşlardır. 
Balıkçılığımızı
olumsuz etkileyen diğer bir sorun da üç tarafı denizlerle çevrili ülkemizin
yaklaşık 8.333 kilometrelik kıyı alanlarının, kıyı yapıları ve deniz dolguları
nedeniyle önemli oranda tahrip olmasıdır. Kıyılar iki farklı ekosistemin yani
deniz ve karanın kesişim alanları olduğundan ekolojik açıdan çok değerli
alanlardır. Konuyla ilgili en üst düzeydeki karar vericilerin temel hedefi, bu
hassas “ekoton”ların sürdürülebilirliği olmalıdır. Bu da ancak tüm paydaş ve
kurumların hemfikir olacağı bir kıyı alanları yönetim planıyla gerçekleşebilir.

Değerli
milletvekilleri, ülkemiz kıyısal deniz ekosistemlerinin bugün için karşı
karşıya kaldığı başlıca sorunlar, aşırı ve sürdürülebilir olmayan avcılık,
yoğun, plansız ve aşırı kentleşme, başta plastik atıklar olmak üzere, deniz
çöpleri, su kirliliği kaynaklı su kalitesinde bozulmalar, kıyıların görsel
peyzaj kalitesindeki bozulmalar, kıyıların alan kazanmak amacıyla doldurulması,
iklim değişimi ve küresel ısınmaya bağlı yaşanan ve yaşanması muhtemel sorunlar
olarak sıralanabilir. Küresel ısınmaya bağlı bugün yaşanan ve gelecekte
yaşanması muhtemel sorunlar ise deniz su seviyesi yükselmesi, sel ve taşkın
sıklığında artışlar ve yabancı türlerin ekosisteme girmesi ve benzerleridir. 
Yukarıda
saydığım nedenlerden ötürü gün geçtikçe kıyıların ekosistem kalitesi tahrip
olmakta, bu da ileride telafisi güç ve pahalı olan fiilî durumların ortaya
çıkmasına neden olmaktadır. Bu nedenle, tüm bu sorunların çözümü iyi bir
planlama yaklaşımıyla gerçekleşebilir; bu da ancak karar vericilerin
duyarlılığı ve inisiyatifiyle gerçekleşecek bir durumdur diyorum, yüce Meclisi
saygılarımla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Maddeyi
oylarınıza sunuyorum: Kabul edenler… Etmeyenler… Kabul edilmiştir. 
6’ncı
madde üzerinde 3 adet önerge vardır, okutup aykırılık derecesine göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 6’ncı maddesiyle 1380 sayılı Kanun’un
25’inci maddesine eklenen fıkranın ilk cümlesinin aşağıdaki gibi
değiştirilmesini arz ve teklif ederiz. 
“Kaynakların
korunması amacıyla, su ürünlerinin yurt dışına çıkarılması ile canlı olarak
yurt içine sokulması izne tabidir.”
 Mensur
Işık Kemal Peköz Serpil Kemalbay Pekgözegü
 Muş Adana İzmir
 Murat
Sarısaç Tayip Temel Mehmet Ruştu Tiryaki
 Van Van Batman

BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım. 
BAŞKAN
– Komisyonun katılmadığı önerge üzerinde söz talebi Sayın Serpil Kemalbay
Pekgözegü’ye ait.
Buyurun.
(HDP sıralarından alkışlar)
SERPİL
KEMALBAY PEKGÖZEGÜ (İzmir) – Değerli arkadaşlar, kırk sekiz yıldır bu kanunun
yapılması bekleniyor, evet, büyük bir özlem var. Fakat ne yazık ki yapılan bu
kanunun, yapılmakta olan bu kanunun halkın ihtiyaçlarına karşılık gelen bir
yapısı olduğunu söyleyemeyiz. Kanun teklifleri buraya geliyor ve parmak
sayısına göre, parmak demokrasisine göre geçip gidiyor. Şimdi de bunu tekrar
yaşıyoruz. Oysa Türkiye'nin sorunlarının bütünsel olarak ele alınması
gerekiyor. Bu tek adam rejiminde, tek adam sisteminde, Parlamentonun bu kadar
etkisizleştirildiği, karikatürize edildiği bir yerde, durmadan bu salonda
hamasi nutukların atıldığı, âdeta geyik muhabbetinin yapıldığı, sonuç
alınmayan, sonuç alınmayacak şeylerin, konuşmaların, tartışmaların yapıldığı
bir ortamda ne yazık ki su ürünleri alanında da etkili bir dönüşüm yapabilmemiz
mümkün değil.
Bir
kere, bu kanun teklifini hazırlarken demokratik kitle örgütlerinin, ekoloji
örgütlerinin, yerel halkın, STK'lerin, sendikaların düşüncelerine
başvurulmamıştır. Aslında “Bu kanun teklifi niye getirildi?” diye baktığımızda,
içinde bulunduğumuz dönemde en çok karşılaştığımız şey, her şeyin
ticarileştirilmesi ve sermayeye aktarılacak kaynaklar için doğanın talan
edilmesi süreciyle karşı karşıyayız. Burada da aslında bunu kolaylaştıracak bir
sistem getirilmeye çalışılıyor. Oysa halkın ciddi sorunları var, özellikle
denizlerin kirletilmesi, yer altı sularının, kaynaklarının tüketilmesi ve
göllerin, derelerin âdeta borularla ticarileştirilmesi, ticarete aktarılması,
bir avuç zengin yaratılması için bütün bunların peşkeş çekilmesiyle karşı
karşıyayken yapıcı bir yasadan da bahsedemeyiz. 
Öte
taraftan, ekosistem çok ciddi hasarlar alıyor, geri dönülmez bir şekilde doğa
talan ediliyor ve gelecek kuşaklara âdeta kirli denizler, kirli göller,
nehirler bırakıyoruz. Dolayısıyla, bu talan ekonomisiyle denizleri, nehirleri,
gölleri fethetme anlayışıyla karşı karşıyayız. Oysa, bizim denizleri,
nehirleri, yer altı sularımızı koruyacağımız, gelecek kuşaklara da tertemiz
devredeceğimiz bir sistem oluşturmamız lazım. Bu konuda kabahatleriniz çok,
arşa kadar çıktı, dolayısıyla bu yapılacak yasa da bu sürece hizmet edecek. 
Aslına
bakarsak kanunlara da uymadığınız ortada. Özellikle ekolojiyi tahrip etme
konusunda gerçekten sınır tanımıyorsunuz. Zaten her konuda öyle, Anayasa’yı da
hiçe sayan bir yönetim anlayışınız var. Anayasa, yasalar, kanunlar o kadar
çiğneniyor ki âdeta valilerin, kaymakamların paspas ettiği; valilerin,
kaymakamların sözlerinin Anayasa, yasa hâline getirildiği bir dönemden geçiyoruz.

Bir
şey dediğimiz zaman, bu konuları tartıştığımız zaman sizin elinizde çok
kullanışlı bir şal var, bu da terör şalı, bu terör şalıyla her şeyi örterek
sorunların üstesinden gelmeye çalışıyorsunuz. Terör şalıyla, aslında halkın
ihtiyaçlarını, taleplerini örtbas etmek için ve toplumsal muhalefet yapan,
halkçı bir anayasayı, yasayı savunan ve denizlerin, doğanın korunmasını, su
emekçilerinin haklarını koruyan ve savunanları da örtbas etmeye çalışıyorsunuz.
Bu aslında sizin artık alışkanlık hâline getirdiğiniz bir durum. Oysa görüyoruz
ki Türkiye şu anda büyük bir savaş ekonomisi içerisinde; çatışma, işgal
girişimi Türkiye'nin bütün gündemlerinin üstünü örtüyor. Geçim derdi, açlık,
yoksulluk nedeniyle bankaların ve tefecilerin eline düşen insanların, geçinemiyorum
diye kendini ataşe veren insanların sesinin duyulmadığını biz görüyoruz.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen. 
SERPİL
KEMALBAY PEKGÖZEGÜ (Devamla) – Bunların sesinin tamamen işte bu terör şalıyla
örtülmeye çalışıldığı dönemi görüyoruz. İnsanlar böbreklerini satacak hâle
gelmişler fakat çığlıkları duyulmuyor.
Öte
yandan şunu da söylemeden edemeyeceğim burada: Demokrasiyi, yasaları o kadar
çiğnediniz ki, halkın iradesini o kadar gasbettiniz ki her gün buna tanıklık
ediyoruz. Cizre’ye cumhuriyetin 96’ncı yıl dönümünde kayyum atama
fütursuzluğunu da göstermeniz utanç vericidir ve aslında sizin halkın
ihtiyaçları karşısında, halkın talepleri karşısında nerede durduğunuzu da açık
bir şekilde göstermektedir. Cizre’ye kayyum atıyorsunuz, öte taraftan İstanbul
Boğaziçi’nde Sülün Osman’ı kıskandıracak formülasyonunuzla oradaki halkın
iradesini de gasbediyorsunuz. 
(Mikrofon
otomatik cihaz tarafından kapatıldı) 
SERPİL
KEMALBAY PEKGÖZEGÜ (Devamla) – Dolayısıyla bizim aslında barış içinde,
demokratik, sosyal bir ülkeye ihtiyacımız var ve siz her gün bu talepleri yok
ediyorsunuz diyorum, teşekkür ediyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 6’ncı maddesiyle eklenmesi öngörülen
1380 sayılı Su Ürünleri Kanunu’nun 25’inci maddesinin üçüncü fıkrasında yer
alan “sokulması izne tabidir” ibaresinin “sokulması Tarım ve Orman Bakanlığının
iznine tabidir” şeklinde değiştirilmesini arz ve teklif ederiz. 
 Orhan
Sarıbal İlhami Özcan Aygun Ayhan Barut 
 Bursa Tekirdağ Adana
 Okan
Gaytancıoğlu Hüseyin Yıldız  Servet Ünsal
 Edirne Aydın Ankara
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde söz talebi var.
Sayın
Hüseyin Yıldız, buyurun. (CHP sıralarından alkışlar)
HÜSEYİN
YILDIZ (Aydın) – Sayın Başkan, değerli milletvekilleri; hepinizi saygıyla
selamlıyorum.
Bugün
Su Ürünleri Kanunu’nu görüşüyoruz, kırk sekiz yıl sonra yeniden çıkarılıyor.
Ama AKP’nin her çıkardığı kanunun muhakkak bir nedeni vardır. Bu Su Ürünleri
Kanunu’na bir bakıyorum, bizim Ege’de, Akdeniz’de, Karadeniz’de balıkçı
barınakları var, bunları bir şekilde özelleştirerek yat limanlarına yani
holdinglere verecek. Binlerce insan geçimini oradan sağlıyor küçük teknelerle.
Ege’ye, Karadeniz’e, Akdeniz’e gittiğinizde görürsünüz, küçücük teknelerle
geçimini sağlayan binlerce aile var. Maalesef bu kanunla da ilk hedefleri,
barınakları holdinglere, yandaşlara satmaktır.
Değerli
arkadaşlar, Tarım ve Orman Bakanı… Şöyle bir şey düşünüyorum: Ya bu suyu, yer
altı kaynaklarını, yer üstü zenginliklerini… Su kirliliğini en fazla kim
yapıyor? Yine bu iktidar yapıyor. Aydın’da jeotermal elektrik santraline izin
veren bu iktidar. Şu an Aydın’ın yer altı ve yer üstü kaynaklarının hepsi
kirleniyor. Peki, ben Tarım ve Orman Bakanına soruyorum: Hangi önlemi aldınız
da onları denetliyorsunuz? Sizin tek amacınız, yandaş firmalara, Aydın’da 5
tane firmaya gelir sağlamak için, rant sağlamak için, 1 milyon 200 bin
nüfusluk, geçimini yüzde 80 tarımla sağlayan bir ili yok etmektir.
Değerli
arkadaşlar, bundan beş, altı ay önce de yine su ürünleri kooperatifleriyle
ilgili bir kanun gelmişti. Su ürünleri kooperatiflerinin seçilen başkanlarını
aldınız, kayyum olarak desem, memurları atadınız. Şimdi, eskiden Aydın
bölgesinde… Şu an Koçarlı’da su ürünleri kooperatifinin başkanı sizin şu anki
Koçarlı Belediye Başkanınız. Kendisine sorabilirsiniz, eskiden çiftçiler kendi
yönetimini seçtiğinde, parası olmadığında kendi kendine idare ediyordu Başkan
ama şu an, atadığınız memur altı dedi mi çıkıp gidiyor, gece on birde boru
patlıyor, ortada kimse yok. Bu sene Aydın Koçarlı, Aydın Merkez, Söke Merkez
gerçekten bu konuda çok zorluklar çekti. 
Değerli
arkadaşlar, aynı zamanda, şu an, Aydın, Urfa, Çukurova, Adana’nın yüzde 70’i
geçim kaynağını pamuktan sağlıyor. Arkadaşlar, 2018 pamuk maliyeti 3,46, satış
fiyatı 5,2’ydi, Tarım ve Orman Bakanlığı 80 kuruş prim vermişti. Bu yıla
gelelim, 2019’da pamuğun maliyeti 4,41, satış fiyatı şu an 3,7; bir yıl geçmiş
yine Tarım Bakanı 80 kuruş verdi, ne zaman ödeyeceği de belli değil. 
Değerli
arkadaşlar, ben şunu düşünüyorum: Tarım Bakanının yaptığı bir şey var, eskiden
tabii, yurt dışındaki gıda sektörünün danışmanlığını yapıyordu, kendisini hâlen
Türkiye Cumhuriyeti’nin bakanı değil, o firmanın danışmanı olarak görüyor (CHP
sıralarından alkışlar) Çünkü ne hikmetse, ne zaman pamuk toplansa hemen
kapıları açıyor. Yunanistan’dan biz şu an pamuk ithal ediyoruz arkadaşlar. 
Bazı
arkadaşlarla konuşuyoruz, diyorlar ki: “Ya, dünya pamuk borsası var, ona göre
fiyat belirliyoruz.” Eyvallah, kabul ediyoruz. Peki, hiç baktınız mı dünya
pamuk borsasındaki mazotun fiyatına, gübrenin fiyatına? Neden onları baz
almıyorsunuz? Avrupa ülkelerinin kullandığı gübre fiyatıyla, mazot fiyatıyla
Türk çiftçisinin kullandığı gübre, tohum ve mazot fiyatı aynı mı? Oraya
geldiğiniz zaman uygulamıyorsunuz. 
Değerli
arkadaşlar, şimdi, zeytin topluyoruz. Önemli bir konuya değiniyorum.
Biliyorsunuz biz, İspanya, İtalya, Yunanistan’la zeytinde yarışıyoruz. Kaliteli
zeytinyağı üretiyoruz Türkiye’de arkadaşlar. Gerçekten çiftçilerimize buradan
teşekkür ediyoruz. 
Şu
an, zeytinyağı 14 lira. İki hafta önce Tarım Kooperatiflerinin altında bir
şirket kuruluyor. Sayın Başkanım, sizin aracılığınızla soru sormak istiyorum
Tarım Bakanına: Bu şirket, şu an, Suriye’de…
BAŞKAN
– Sözlü soru sistemi kalktı Sayın Yıldız, yazılı soru sistemi var biliyorsunuz
artık. 
HÜSEYİN
YILDIZ (Devamla) – Sizin aracılığınızla bildirmek istiyorum…
(Mikrofon
otomatik cihaz tarafından kapatıldı) 
HÜSEYİN
YILDIZ (Devamla) – Bir dakika daha rica edeyim. 
BAŞKAN
– Tabii, tabii… Sözlerinizi tamamlayın lütfen. 
HÜSEYİN
YILDIZ (Devamla) – Suriye’de, bu şirket -nakliye dâhil olmak üzere- çok kötü
bir zeytinyağı getiriyor, maliyeti 9 lira arkadaşlar. Sonra o zeytinyağı buraya
geliyor, burada bizim zeytinyağlarıyla karıştırılıyor, Türk amblemi
yapıştırılıyor, yurt dışına ihracat yapıyoruz ve bu gönderdiğimiz yağın yüzde
50’si geri geliyor.
Sayın
Bakana soruyorum: Bir: Yıllardan beri uğraşıyoruz, marka yaratalım
zeytinyağında diyoruz, yarattık da. Neden başkasının zeytinyağını, iyi olmayan
bir zeytinyağını getirip bizim zeytinyağıyla karıştırıyorsunuz?
İki:
Bu şirket Suriye’deki şirketi aldı, o şirketin IŞİD’in bir kolu olduğunu iddia
ediyorlar. Böyle bir şey var mı, yok mu? Bu IŞİD, burada, 104 vatandaşımızı
öldürdü, şehit etti; 3 polisimizi öldürdü; o yetmemiş gibi Süleyman Şah
Türbesi’ne baskı uyguladılar. 
Biz
dolaylı olarak Tarım Bakanının eliyle IŞİD’in, örgütün finansmanını sağlıyoruz
arkadaşlar. Bir an önce Sayın Bakan bu işe el atmalıdır, bu ithalatı
durdurmalıdır. 
Hepinizi
sevgiyle saygıyla selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin 6’ncı
maddesinin birinci fıkrasında yer alan “eklenmiştir” ibaresinin “ilave
edilmiştir” ibaresiyle değiştirilmesini arz ve teklif ederiz.
 Dursun
Müsavat Dervişoğlu Mehmet Metanet Çulhaoğlu Zeki Hakan Sıdalı
 İzmir Adana Mersin
 Ahmet
Kamil Erozan Hasan Subaşı
 Bursa Antalya
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkan.
BAŞKAN
– Önerge üzerinde söz talebi var.
Sayın
Ahmet Kamil Erozan. (İYİ PARTİ sıralarından alkışlar)
AHMET
KAMİL EROZAN (Bursa) - Sayın Başkan, değerli milletvekilleri; su ürünleri
konusunda bir teklif üzerinde söz almışken balıktan bahsetmemek mümkün değil
ama ben başka türlü bir balıktan bahsedeceğim. 20’nci yüzyılda bir özdeyiş
vardı: “Büyük balık küçük balığı yer.” diye, bu özdeyiş 21’inci yüzyılda
değişti. Şimdi hızlı balık yavaş balığı yiyor. Bunu niye söylüyorum? Türk dış
politikasında olduğu gibi ekonomide de biz “Aheste çek kürekleri mehtap
uyanmasın.” modundayız. Bundan bir müddet evvel damat bey bir laf söyledi, dedi
ki: “Tünelin ucunda ekonomi açısından ışık gözüküyor.” Muhalefetin cevabı şu
oldu: “O ışık acaba karşınızdan gelen trenin ışığı olmasın!” diye. Aynı şey şu
anda dış politikada bizim âdeta üstümüze üstümüze geliyor. 
Sayın
Cumhurbaşkanının YPG’ye sevk edilen silahlar konusunda andığı son rakam 30 bin
tır idi, uçakları saymıyorum. Bu 30 bin tır 5, 3, 5 gelip giderken Sayın
Cumhurbaşkanı ne diyordu diye baktım. Size üç cümle okuyacağım Sayın
Cumhurbaşkanından: “Dostum Trump’ın da dediği gibi Suriye’de DAEŞ’i yenilgiye
uğratacağız.” “Dostum Trump.” İkinci cümle “Dostum Trump ile olan iletişimimizi
birileri kıskanıyor.” Üçüncü cümle, “Dostum Trump’la samimi bir diyaloğumuz
var.” Bu samimi diyaloğun 9 Ekim tarihli bir mektuba vardığını da hepimiz
biliyoruz. Kimseyi rencide etmemek için o mektuba çok değinmek istemiyorum ama
daha vahim bir şeye değinmek istiyorum. O mektup geldi, Beştepe’de duruyor ya
masasında Sayın Cumhurbaşkanının ya da çöp torbasında. Sayın Cumhurbaşkanı
13’ünde gazetecilerin bir sorusuna cevap veriyor. Gazeteciler şunu soruyorlar:
“Bu Trump’ın söylediği tehditleri yani yaptırım tehditlerini ciddiye almak
gerekir mi acaba?” Sayın Cumhurbaşkanı ne diyor biliyor musunuz: “Trump çok
şakacıdır.” diyor. O şakanın bize neye mal olduğunu maalesef 29 Ekimde gördük
hep birlikte. Yürütmenin beceremediğini ordu arazide becerirken bu Genel Kurul
onun cevabını verdi. Ama Sayın Cumhurbaşkanı “şakacı” dedi Trump’a, biraz
öngörülü olması beklenirdi herkesin.
Mesele
bitmedi bizim açıklamamızla, Genel Kurulun yaptığı açıklamayla. Önümüzde başka
badireler var, ben size altı ay evvelden söylüyorum, 24 Nisan 2020’ye ne kadar
hazırdır yürütme, soruyorum, 24 Nisan 2020’ye ne kadar hazırdır?
İki:
O kararın içinde başka maddeler de var, yakında Amerika’da eğitim ders
kitaplarına “sözde soykırım” diye bir ders girecek. Bunu nasıl
engelleyeceksiniz? Amerika’da millî eğitim bakanlığı yok, eğitim bakanlığı
eyaletlerde. Bunu çözmek için 50 küsur eyalette gidip kapı kapı dolaşmanız
lazım. Dolayısıyla bizim vazifemiz sizi uyarmak. 
Yine,
iktidar, büyük bir başarı öyküsü olarak bize Putin’le varılan Soçi
Mutabakatı’ndan bahsetti. Ben, şimdi, ilk önce AKP sıralarına, sonra Milliyetçi
Hareket Partisi sıralarına soruyorum: Türkçe metin ile Rusça metni kontrol edip
karşılaştırdınız mı? 
MUHAMMED
LEVENT BÜLBÜL (Sakarya) – Ne gereği var?
AHMET
KAMİL EROZAN (Devamla) – Karşılaştıran varsa “Ben karşılaştırdım.” desin, elini
kaldırsın lütfen. 
MUHAMMED
LEVENT BÜLBÜL (Sakarya) – Yoklama mı alıyorsunuz?
AHMET
KAMİL EROZAN (Devamla) – Hayır, ben soruyorum. 
MUHAMMED
LEVENT BÜLBÜL (Sakarya) – Yoklama mı alıyorsunuz?
AHMET
KAMİL EROZAN (Devamla) – Şimdi söyleyince ne demek istediğimi anlayacaksınız çünkü
5’inci ve 6’ncı maddelerin Türkçesi ile Rusçası aynı değil, aynı değil
maalesef. Türkçesinde “YPG” yazıyor, Rusçasında ne yazıyor? “KOC” yazıyor “KOC”
yazıyor. KOC ne demek? 
MEHMET
RUŞTU TİRYAKİ (Batman) – Kürt özgürlük hareketi. 
AHMET
KAMİL EROZAN (Devamla) – Kürt kurtuluş güçleri demek. 
İktidar
bunu bu Meclisten de sakladı, madem hiçbiriniz bilmiyorsunuz, bu Meclisten de
sakladı. Siz “Kürt kurtuluş güçleri” diyen bir mutabakata “evet” dediniz. 
MUHAMMED
LEVENT BÜLBÜL (Sakarya) – YPG’nin anlamını da açar mısınız, YPG’yi de açar
mısınız? 
AHMET
KAMİL EROZAN (Devamla) – Halk Savunma Birlikleri. Aynı şey değil. (İYİ PARTİ
sıralarından alkışlar)
MUHAMMED
LEVENT BÜLBÜL (Sakarya) – Terör örgütü olarak mı gitti?
AHMET
KAMİL EROZAN (Devamla) – O, tabii ki terör örgütü. Bizimkinde öyle yazıyor,
Ruslarındakinde öyle yazmıyor. 
MUHAMMED
LEVENT BÜLBÜL (Sakarya) – KOC geçse ne olur? Benim için terör örgütüdür bu. 
AHMET
KAMİL EROZAN (Devamla) – Uluslararası anlaşmalar öyle, iki metin olarak
onaylanıyor. Bunu niçin söylüyorum? Buna en yakın kavram yani Kürt kurtuluş
güçlerine en yakın kavram Filistin Kurtuluş Örgütüdür. Filistin kurtuluş Örgütü
bir terörist örgütü değildir. Ben Ruslardan bahsediyorum, Türkiye’den
bahsetmiyorum. Dolayısıyla YPG, terörist olan YPG bir siyasi evrim geçirmekte
ve karşımıza başka bir kimlikle oturmak üzeredir. 
KEMAL
ÇELİK (Antalya) – Sen nasıl Hariciyecilik yaptın ya? 
AHMET
KAMİL EROZAN (Devamla) – Bu şekilde yaptım ben. 
KEMAL
ÇELİK (Antalya) – Nasıl hariciyecilik yaptın?
AHMET
KAMİL EROZAN (Devamla) - Sizde hiçbir şey bulamadığımız için… Ben şunu iddia
ediyorum daha…
KEMAL
ÇELİK (Antalya) - Siz de Hariciyeyi öğrenemediniz!
YASİN
ÖZTÜRK (Denizli) - Dinle, dinle de Hariciyeyi öğren!
AHMET
KAMİL EROZAN (Devamla) – Şunu da iddia ediyorum…
(Mikrofon
otomatik cihaz tarafından kapatıldı) 
AHMET
KAMİL EROZAN (Devamla) – Şunu da iddia ediyorum…
BAŞKAN
– Sözlerinizi tamamlayın lütfen.
KEMAL
ÇELİK (Antalya) – Sen nasıl Hariciyecilik yaptın ya?
DURSUN
ATAŞ (Kayseri) – Atandı, makama oturamadı. O “Bilmiyor.” dediğin adamlar kapıyı
kırıp oturtturdu seni be!
YASİN
ÖZTÜRK (Denizli) – Dinle de öğren. 
DURSUN
ATAŞ (Kayseri) – Bundan niye rahatsız oluyorsunuz ki? 
AHMET
KAMİL EROZAN (Devamla) – Şunu da iddia ediyorum: Tarihe bakarsanız, Arafat İzak
Rabin’le el sıkışmıştır, Arafat Şimon Peres’le el sıkışmıştır.
DURSUN
ATAŞ (Kayseri) – Makamına oturamadı ya... 
DURSUN
MÜSAVAT DERVİŞOĞLU (İzmir) - Bir yere gidersen çağır, biz kapıyı açarız.
BAŞKAN
– Arkadaşlar, lütfen, sakin olalım. Rica ediyorum, lütfen…
AHMET
KAMİL EROZAN (Devamla) – İzzetbegoviç Tudjman’la el sıkışmıştır, İzzetbegoviç
Miloseviç’le el sıkışmıştır. Şuraya yazıyorum, bu tarafa da yazıyorum: Günün
birinde, çok da uzak olmayan bir tarihte Sayın Cumhurbaşkanının Esad’la el
sıkıştığını görürseniz şaşmayın. “Olmaz olmaz.” demeyin, olmaz olmaz. 
Teşekkür
ediyorum. (İYİ PARTİ sıralarından alkışlar)
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Sayın Bülbül, buyurun. 
IV.- AÇIKLAMALAR (Devam)
70.- Sakarya Milletvekili Muhammed Levent Bülbül’ün, Bursa Milletvekili
Ahmet Kamil Erozan’ın 106 sıra sayılı Kanun Teklifi’nin 6’ncı maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, biz sayın konuşmacının geçmişinde
Hariciye geleneğinden geldiğini, orada Türk devleti adına birtakım görevlerde
bulunduğunu biliyoruz. Şimdi, bizim beklediğimiz şey, burada geçmiş
birikimlerinden de faydalanarak Türkiye’nin geleceğine yönelik olarak birtakım
katkılar sağlamaktır. Biz burada hiçbir parti ayrımı yapmaksızın Türkiye Büyük
Millet Meclisinde, almış olduğumuz ortak kararlardaki gibi, bir iradeyi
pekiştirecek çalışmaları, vizyonu ve bu noktada Türkiye’ye moral verecek ve
aynı zamanda önünü açacak çalışmaları duymak ve görmek istiyoruz. Burada sadece
sayın konuşmacı açısından söylemiyorum; Hariciye kökenli olan, diğer meslek
erbabı olan ve burada milletvekili olan sayın üyelerden de bahsetmek istiyorum.

Şimdi,
Türk devleti iki…
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMED
LEVENT BÜLBÜL (Sakarya) – Hem daha önceki konuşmasında bunun bir anlaşma
olmadığını uluslararası ilişkiler, hukuk bağlamında ifade etmişti kendileri. Bu
bir anlaşma değil mutabakatsa eğer, bu mutabakat içerisinde bunun Rusçasında ne
geçtiğini, Türkçesinde ne geçtiğini kendi içinden çıktığı kurumda bulunanlar,
sayın meslektaşları da çok iyi bilmektedirler; Türk devleti bunu ziyadesiyle,
iyi bir şekilde takip etmektedir. Türkiye’nin şu an hem Amerika’ya hem de
Rusya’ya kendi güneyinde bir terör koridorunun oluşmasını istemediği hususunu
kabul ettirmesi ve burada oluşacak oldubittilere müsaade etmeyeceğini ifade
etmesi ve bunun karşı tarafça kabul edilmesi, adına her ne denirse densin ama
bunun bir terör örgütü olduğu bellidir ve sınırımızın 32 kilometre ötesine
ötelenmesi gerektiği hususu hem Rusya tarafından hem de ABD tarafından kabul
edilmiştir.
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMED
LEVENT BÜLBÜL (Sakarya) – Eğer bunlar meşru birer güç olarak kabul ediliyorsa
ötelenmesi niye kabul edilmiştir? 
Şimdi,
bu noktada kendilerinin bunları çok iyi bildiğini biz biliyoruz. Türkiye’nin şu
an, aynı Birinci Dünya Savaşı sonrasındaki gibi, olmayan birtakım iftiralarla
muhatap olduğunu ve bu iftiralara karşı topyekûn bir şekilde bir cevap
verilmesi gerektiğini ifade ettiğimiz bu süreçlerde, bu zamanlarda kalkıp da
burada “Yahu, geçmişte sizin yaptıklarınız var ya, işte, şunlar, bunlar var
ya…” deyip de bugünü ve geleceği moralman büyük bir karamsarlık içerisine sokmak
doğru bir yaklaşım değildir. Türk devleti, dün olduğu gibi, o Birinci Dünya
Savaşı döneminde olduğu gibi güçsüz değildir, güçlüdür ve kudretlidir. Allah’ın
izniyle bu belaları hep birlikte defetmeye de muktedirdir. 
Teşekkür
ederim. (MHP ve AK PARTİ sıralarından alkışlar)
DURSUN
MÜSAVAT DERVİŞOĞLU (İzmir) – Sayın Başkanım, müsaade ederseniz…
BAŞKAN
– Sayın Dervişoğlu, buyurun.
71.- İzmir Milletvekili Dursun Müsavat Dervişoğlu’nun, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
DURSUN
MÜSAVAT DERVİŞOĞLU (İzmir) – Çok teşekkür ederim.
Sayın
milletvekilimizin konuşmaları içerisinde moral bozmaya yönelik, motivasyon
bozmaya yönelik herhangi bir ifade yoktur. Ayrıca, bu Meclis, Türkiye
Cumhuriyeti devletinin manevi şahsiyetine tecavüze yeltenenlere karşı ortak
kararlar alma kabiliyeti sergilemekten de uzak değildir. Bugün Silahlı
Kuvvetlerimiz, Türkiye Büyük Millet Meclisinin ortaklaşa olarak kabul ettiği
tezkereyle görev alanındadır. İfadeleri arasında geçmişe herhangi bir atıf
yoktur, geleceğe dair bir yol göstericilik vardır. O sebeple hassasiyeti pek
tabiidir ki anlıyorum ama Sayın Milletvekilimiz Kamil Erozan Bey’in
ifadelerinin doğru değerlendirilmesini de buradan rica ediyorum efendim.
Teşekkürler.
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Maddeyi
oylarınıza sunuyorum: Kabul edenler… Etmeyenler… Kabul edilmiştir.
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan.
Konu
neydi Sayın Özkan?
CAHİT
ÖZKAN (Denizli) – Aynı konuda efendim.
BAŞKAN
– Aynı konu derken…
CAHİT
ÖZKAN (Denizli) – Biraz önce hatibin yapmış olduğu konuşmayla ilgili olarak…
MAHMUT
TANAL (İstanbul) – Kanunla ilgisi yok ki Başkanım, kanunla ilgisi yok, teklifle
ilgisi yok Başkanım.
BAŞKAN
– Anlamadım Sayın Tanal.
MAHMUT
TANAL (İstanbul) – Efendim, görüşülen bu kanun teklifiyle ilgisi yok.
CAHİT
ÖZKAN (Denizli) – Efendim, şimdi…
ZÜLFÜ
DEMİRBAĞ (Elâzığ) – Tanal’a soralım, Başkana soracağımıza Tanal’a soralım!
BAŞKAN
– Buyurun Sayın Özkan.
IV.- AÇIKLAMALAR (Devam)
72.- Denizli Milletvekili Cahit Özkan’ın, Barış Pınarı Harekâtı’yla
ortaya konulan kararlılığın milletimizin bekası için ortaya konulmuş bir
kararlılık olduğuna ilişkin açıklaması
CAHİT
ÖZKAN (Denizli) – Sayın Başkan, en başında böyle olsaydı zaten çok da fazla iş
uzamamış olacaktı.
Bakınız,
şu anda Barış Pınarı’yla ilgili ortada Türk devletinin bir kararlılığı ve
iradesi var. Bu kararlılık da milletimizin bekası için ortaya konulmuş bir
kararlılık. “Afrin’e girilmesin.” Girdik, temizlendi. Cerablus, hakeza.
Fırat’ın doğusu adım adım, aşama aşama, 32 kilometre alan hem masada hem de
sahada hamdolsun kazanıldı. Şimdi, bu kazanımları yok sayıp “Efendim iki metin
var, metnin birinde şu diğerinde bu.” demek… Bakınız, Türkiye Cumhuriyeti
devleti… Eğer Türkçe metinde “YPG/PYD” deniyorsa iş bitmiştir, kim ne derse
nasıl yorum yaparsa yapsın çünkü netice itibarıyla biz milletimize güveniyoruz,
devletimize güveniyoruz, Mehmetçik’imize güveniyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun.
CAHİT
ÖZKAN (Denizli) – Son olarak, bakınız, siyaset kurumu bir kumar masası değil.
Burada “Bahse girerim Esed’le görüşülecek, televizyonda, medyada, kürsüde…
Bahse girerim görüşülecek.” Ya ne görüşülecek? Gerekirse masaya oturur
görüşürüz. Tek bir irade var: Milletimiz ne istiyor, devletimizin bekası neyi
gerektiriyor ve terörle mücadelede kararlılığımız hangi noktaya kadar gidecek? Biz
buna bakar, buna göre kararı vakti saati geldiğinde veririz.
Teşekkürler.
(AK PARTİ sıralarından alkışlar) 
VI.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (Devam)
BAŞKAN
– Evet, 7’nci madde üzerinde 3 adet önerge vardır; okutup aykırılık derecesine
göre işleme alacağım. 
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 7’nci maddesinin kanun teklifi metninden
çıkarılmasını arz ve teklif ederiz. 
 Mensur
Işık Kemal Peköz Necdet İpekyüz
 Muş Adana Batman
 Tayip
Temel  Mehmet Ruştu Tiryaki Murat Sarısaç
 Van Batman Van
BAŞKAN
– Komisyon önergeye katılıyor mu? 
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım. 
BAŞKAN
– Önerge üzerinde söz talebi var.
Sayın
Necdet İpekyüz, buyurun. (HDP sıralarından alkışlar)
NECDET
İPEKYÜZ (Batman) – Sayın Başkan, değerli vekiller; bugün de Meclisteki Tarım,
Orman ve Köyişleri Komisyonuna ısmarlama gelen bir yasa teklifini deyim
yerindeyse âdet olsun diye konuşmaktayız. Niçin böyle söylüyorum? Çözüm
üretilmesi gereken onlarca sorun varken, 27’nci Dönemde malum Komisyon sadece 2
kez toplanmış ve alelacele önümüze konuşmak üzere bir teklif getirilmiş. 
İki
gün önce, burada da yazılan “Egemenlik kayıtsız şartsız milletindir.” dediğimiz
cumhuriyet etkinlikleri birçok yerde kutlanırken ve kendi kendini yönetmeden
söz edilirken tekrar Cizre Belediyesine kayyum atandı bu sabah ve birçok kez
birçok ülke için ve Türkiye için seçimler, sandıklar, millet iradesinden söz
edilirken tekrar kayyumlarla karşı karşıya kaldık. Evet, Cizre’me kayyum
atandığında aslında giderek gerek bu Meclisin gerekse milletin egemenliğinden
fersah fersah uzaklaşıyoruz. Birçok arkadaşımız dile getirdi, yedi ay
içerisinde 66 belediyeden 6’sına KHK nedeniyle resmen el konuldu, gasbedildi ve
-bazı kelimeler artık kullanılmaz hâle geliyor- işgal edildi ve ikinci partiden
seçilen insanlara verildi; birçok yasa ve hukuksuz işlemler yoluna kondu. Kalan
60 belediyeden 13’üne son iki ayda kayyum atandı. Sadece 1 milyon 500 bine
yakın nüfusun seçtiği iradeye el konuldu. Arkadaşlar, burada kayyumu söylerken
kayyum konusu öyle bir ilerledi ki sadece eş başkanlara yönelik değil, meclis
üyelerine de kayyum atandı. Nasıl ki bir kayyum geldiği gibi peşinden meclis
üyelerine de sıra geliyor. Kürt halkının toplumsal muhalefetin tepkisi
nedeniyle geliştirdiği bir ortamda, 19 Ağustosta bu kayyum atamalarına devam
edildi ve beraberinde bir savaş ortamına sürüklendik ve bu savaş ortamında
peyderpey kayyumlar atanıyor ve sanılıyor ki bu kayyum atamasına herkes destek
veriyor. Destek verilmiş olsaydı daha önce zaten seçime giren kayyumlar
seçilirdi. Hiç kimse vermiyor, hiç kimse karşılık vermiyor ve toplum öfke
duyuyor, hiç benimsemiyor. Ve bu kazanımlar giderek neye dönüşüyor? AKP Genel
Başkanının veya tüm yöneticilerin “Biz sandıktan çıkarsak meşrudur, biz
sandıktan çıkmıyorsak meşru değildir, ya yetkinizi alırız ya kayyum atarız.”
sürecine dönüşüyor. Bu sandığı sadece kendileri için makul görüyorlar,
kendilerinin destek gördüklerini düşünüyorlar. Ancak biliyoruz ki ve hep
sahadayız, halkın gözünde hiçbir meşru değeri yoktur. Bundan sonra da
gittikleri takdirde, aday oldukları takdirde kazanabilme şansları hiç yoktur
çünkü rüyasında görmeyecek yerlere kayyum şeklinde gitmeye çalışıyorlar. 
Arkadaşlar,
bunun hiçbir meşru tarafı olmadığı gibi, artık siyaset yapılmayacak bir
noktaya, baskı, korku imparatorluğuna dönüştürülmeye çalışılıyor ve bu yapılan
işlemlerin, gasbın, işgalin, operasyonun hepsi hukuksuz bir şekilde kendi
kendine uygulanmaya çalışılıyor. Neden? Çünkü önce bir siyasi karar alınıyor,
bu siyasi karara uygun bir kılıf bulmaya çalışıyorlar. Arkadaşlarımız dile
getirdi, merdivenden yukarıya çıkarken iddianameler değiştiriliyor, birçok
işlem yapılabiliyor. Nedir? Amaç tümüyle kendi iradelerini geliştirmek için,
insanların kendi kendini yönetmesi için geliştirdikleri ortamı engellemek. 
Peki,
bu çıkan şeyleri arkadaşlarımız söyledi, Nusaybin Belediyesi kendi kendine kriz
masası oluşturmaya çalışıyor, karşı çıkılıyor; başka belediyelerimiz
yolsuzlukları ortaya çıkarıyor, karşı çıkılıyor. 
Eş
başkanlık... Arkadaşlar, 15 Temmuz darbesi sonrası 90 küsur belediyeye kayyum
atandı. Atadığınız kayyumlardan hiçbirisinde eş başkanlıktan söz etmediniz,
bugün mü aklınıza geldi? Hesabınıza geldiğinde istediğiniz şeyi yapıyorsunuz.
Partimiz öteden beri eş başkanlığı en olmadık yerlerde savunmuştur, savunmaya
da devam edecektir.
Bir
taraftan da Türkiye’yi bir korku imparatorluğuna dönüştürüp giderek herkesin,
insanların konuşmasını engellemeye çalışıyorlar. Bunu neyle yapıyorlar? Kolluk
güçleriyle yapıyorlar, çeşitli baskılarla yapıyorlar. Hiçbir zaman meşru olan
bir şeyi siz baskıyla, kolluk güçlerinin baskısıyla yerine getiremezsiniz,
hukuka da uyduramazsınız, kendi kendinize hukuk çıkartsanız bile, hukukta olan
bir şey meşru değildir, meşru olmaz ve bunu unutmamanız lazım. 
Bir
diğer konu, Kuzey ve Doğu Suriye’de yaşanan sorunlar. Bununla ilgili yaşanan
süreçlere baktığımızda, Türkiye’deki her şeyi güvenlikçi politikalara endekslemişsiniz,
“güven” diye tanımlıyorsunuz, insanlar oraya gidecek… Güvenlikli bölgeye
güvenmiyorlar. 
(Mikrofon
otomatik cihaz tarafından kapatıldı) 
NECDET
İPEKYÜZ (Devamla) – Başkanım, toparlıyorum. 
BAŞKAN
– Sözlerinizi toparlayın lütfen. 
NECDET
İPEKYÜZ (Devamla) – Güvenmiyorlar çünkü siz güvenden söz ettikçe güvenlikçi
politikalar akla geliyor; siz güvenden söz ettikçe korku, kâbus akla geliyor.
İnsanlar son dönemde yapılan çalışmalarda da gitmeyi düşünmüyorlar çünkü orada
ÖSO gibi bir barbar yapıyla karşı karşıya kalacaklar.
Sevgili
arkadaşlar, bakın, öyle sorunlar dile getiriliyor ki az önce konuşuldu, el ele
tutuşulsa, tokalaşılsa… Yani dünyada artık ölüm olmasın; insanlar konuşsun,
müzakere etsin, diyalog olsun, tokalaşsın. Daha önce buraya da insanlar gidip
geldi, burada da yaşandı ve en güzel günler olarak anılıyor, bunun olması
lazım. Siz içeride Kürtlerle konuşmadığınız sürece, dışarıda konuşmadığınız
sürece, bu iş el ele olmadığı sürece, geleceğin barış inşası çok zor olur,
kutuplaşma çok artar.
Sadece
bir olaya değineceğim. Dün ambulansta birisine işkence yapılıyor ve diyor ki:
“Ahmet, görüntüden çık.” Ya, bu bir insanlık suçudur, bir savaş suçudur, birine
siz bunu yapamazsınız, bunların ileride, bugün olmasa bile, hesabı
sorulacaktır. Gelin hep birlikte barışın inşasını yapalım, barışı
gerçekleştirelim. 
Teşekkür
ediyorum, saygılarımla. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 7’nci maddesinin aşağıdaki şekilde
değiştirilmesini arz ve teklif ederiz. 
Madde
7- “1380 Sayılı Su Ürünleri Kanununun 32’nci maddesi yürürlükten
kaldırılmıştır.” 
 Süleyman
Bülbül Ayhan Barut Okan Gaytancıoğlu
 Aydın
 Adana Edirne
 İlhami
Özcan Aygun Alpay Antmen Neslihan Hancıoğlu
 Tekirdağ Mersin Samsun
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılamıyoruz Sayın
Başkanım.
BAŞKAN
– Önerge üzerinde söz talebi Sayın Süleyman Bülbül’ün.
Buyurun.
(CHP sıralarından alkışlar) 
SÜLEYMAN
BÜLBÜL (Aydın) – Sayın Başkan, değerli milletvekilleri; hepinizi saygıyla
selamlıyorum.
Havamızı,
toprağımızı, suyumuzu koruyacağız; tabii, üreticiyi, çiftçimizi de koruyacağız.
Hepimizin bildiği gibi, 2006 yılında Tarım Kanunu’nun 21’inci maddesi değişti
ve çiftçilere millî gelirin yüzde 1’i oranında tarımsal destek verilmesi
kararlaştırıldı. “Bütçeden ayrılacak kaynak, gayrisafi millî hasılanın yüzde
1’inden az olamaz.” diye hüküm getirildi. Bu kanun maddesi gereği 2020 yılında
çiftçilere ödenmesi gereken destek 48 milyar 700 milyon lira ama 2020 yılında
48 milyar değil, 22 milyar ödenecek yani çiftçinin hakkı olan 26 milyar 700
milyon lira para çiftçiye ödenmeyecek. Nereye ödenecek ya da aktarılacak? Faiz
lobilerine mi aktarılacak? Bu soruyu sormak istiyorum.
Geçmişte
tarım ülkesi olan Türkiye, temel gıda ihtiyaçlarını bile ithal eder konuma
gelmiş durumda. TÜİK verilerine göre, 2018 yılında buğday ithalatı yüzde 32
artmış ve 1975 yılında tarımsal istihdamın toplam istihdama göre oranı yüzde 65
iken bugün ne yazık ki yüzde 7’ye kadar gerilemiştir. Bu büyük sorunda ülkemiz
özellikle son yıllarda tarımsal alanlarını da hızla kaybetmektedir. 2004 yılında
23 milyon 810 bin hektar olan toplam tarım alanımız, 2018 yılında 19 milyon 740
bin hektara geriledi. Aradan geçen on dört yılda 4 milyon 70 bin hektar yani
yüzde 17,11 oranında işlenebilir tarım alanı kaybedildi. Örneğin, 2002 yılında
Türkiye’de 721 bin hektar alanda pamuk ekimi yapılırken, bugün Türkiye’de 550
bin hektarda pamuk ekimi yapılabiliyor yani üçte 1 ekim alanında pamuk ekimi
bırakılıyor. Pamukta çiftçiye, üreticiye destek verilmemiş; Amerika’dan,
Yunanistan’dan pamuk alma yoluna gidilmiş; Türkiye tarımda ve pamukta ne yazık
ki ithalat lobisine teslim edilmiş. Geçen yıl pamuk ithalatına 1 milyar 153
milyon dolar para ödenmiş. Türk çiftçisi fakirleştirilmiş; Yunan çiftçisine,
Amerikan çiftçisine para ödenmiş. Aydın’dan Adana’ya, Urfa’ya kadar pamuk
çiftçisi bankalara, tefecilere teslim edilmiş. 
Arkadaşlar,
bakınız, bir Aydın milletvekili olarak şu noktayı, hususu gündeminize getirmek
istiyorum: Aydın ilinde ipotekli arazi miktarı yüzde 27,69 arkadaşlar. Aydın
ili çiftçisi, köylüsü bankalara ipotek vermede 81 il içinde 1’inci sırada.
Çiftçiden esirgenen, verilmeyen destekleme miktarları, köylümüzün deyişiyle
-biz Aydın’da deriz ya her zaman- elin yabancısına verilmiş durumda. Elin
yabancısı kazanıyor ama biz ne yapıyoruz? Üretici, çiftçi kazanmıyor. 
Pamuk
destekleme primi geçen yıl da olduğu gibi 80 kuruş olarak açıklanmış, Toprak
Mahsulleri Ofisi müdahale alımları yapmamış, pamuk kooperatiflerine düşük
faizle alım kredisi tahsis edilmemiş, çiftçinin Ziraat Bankasına ve tarım kredi
kooperatiflerine olan borçları faizsiz ve beş yıl vadeli olarak ertelenmemiş,
desteklemeler üzerindeki sınırlar kaldırılmamış ve çiftçi tefeciye muhtaç hâle
getirilmiş. 
Pamukta
destekleme kapsamında, dekar başına 500 kilogram üzeri üretilen pamuğa
destekleme verilmemiş; alan bazlı destekleme kapsamında pamuk üreticisine
dekarda 62 lira mazot, 4 lira gübre desteği sağlanacağı belirtilmiştir. Fakat
üreticilerimiz dekarda ortalama 158 liralık mazot, 150 liralık da gübre
kullanmaktadır. Yani dekarda ortalama 308 liralık mazot ve gübre kullanan
çiftçimize 66 lira destek verilmesi akla ziyandır. 
Aydın
ilinde ise yüzde 19,76 oranında işlenebilir tarım alanı -ne yazık ki- işlenemez
hâle gelmiştir. Bunun ilk nedeni, tarım arazilerine açılan jeotermal elektrik
santralleridir. JES’ler; bölgenin havasını, yer altı ve yer üstü sularını,
toprağını kirleten JES’ler; özellikle incir, pamuk, zeytin, kestane gibi
çeşitli tarım ürünlerini olumsuz etkilemiştir.
Değerli
arkadaşlar, bu kanun teklifi kapsamında konuşulması gereken bir başka konu ise
denizlerin ve suların, barajların kirliliği ve buna bağlı balık ölümleridir. Bu
konuda, Aydın Büyük Menderes havzasının kirlenmesi konusunda bu dönem vermiş
olduğumuz araştırma önergemiz ne yazık ki AKP milletvekili arkadaşlar
tarafından reddedildi. Bu çerçevede, yapılan araştırmaya göre, Dünya Doğayı
Koruma Vakfı tarafından…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen.
SÜLEYMAN
BÜLBÜL (Devamla) – …Büyük Menderes Nehri ve kollarında üç yıllık bir su kalitesi
analizi gerçekleştirildi; ölçüm yapılan 42 noktadan 22’sinde su kalitesinin
orta ve düşük düzeyde olduğu belirlendi. 
Değerli
arkadaşlar, Dünya Bankasının yapmış olduğu bir araştırmaya göre de şu anda en
büyük sorunlardan biri, metrekareye düşen su azlığı sorunu. Dünya Doğayı Koruma
Vakfı 2017 raporuna göre, dünyada denize karışan yaklaşık 8 milyon plastik
madde var, Türkiye ise plastik atık sorununda en büyük pay alan 14’üncü ülke. 
Değerli
arkadaşlar, sadece su kaynaklarımızı kirletmekle kalmıyoruz, besin zincirimizde
de önemli bir yerde olan balıklarımız ve diğer su ürünlerimiz de yok olmakta.
Bu nedenle ne yapmamız gerekiyor? Su kaynaklarını korumak için acil tedbirlerin
alınması mutlaka gerekiyor.
Son
olarak şunu söylemek istiyorum arkadaşlar: 15 Temmuzda şehit ve gaziler için
toplanan 309 milyon lira nereye gitti?
Hepinize
saygılarımı sunuyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin 7’nci
maddesinde yer alan “kaldırılmıştır” ibaresinin “çıkarılmıştır” ibaresi ile
değiştirilmesini arz ve teklif ederiz.
 Dursun
Müsavat Dervişoğlu Mehmet Metanet Çulhaoğlu Zeki Hakan Sıdalı
 İzmir Adana Mersin
 Hasan
Subaşı Feridun Bahşi
 Antalya Antalya
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde söz talebi var.
Sayın
Feridun Bahşi, buyurun. (İYİ PARTİ sıralarından alkışlar) 
FERİDUN
BAHŞİ (Antalya) – Sayın Başkan, değerli milletvekilleri; 106 sıra sayılı Kanun
Teklifi’nin 7’nci maddesi üzerinde söz aldım. Hepinizi saygıyla selamlıyorum. 
Konuşmama
başlarken, önce, milletin bu kutsal kürsüsünden en yüksek sesle Atatürk’ün şu
sözünü tekrarlamak istiyorum: “Benim naçiz vücudum bir gün elbet toprak
olacaktır fakat Türkiye Cumhuriyeti ilelebet payidar kalacaktır.” Bu vesileyle cumhuriyetimizin
96’ncı yılını kutluyor, başta Gazi Mustafa Kemal Atatürk ve silah arkadaşları
olmak üzere bu uğurda hayatlarını feda eden tüm şehitlerimize rahmet diliyorum,
ruhları şad olsun. 
Değerli
milletvekilleri, Gıda ve Tarım Örgütü dünyada protein ihtiyacının yüzde 15’inin
sularda yetişen canlılardan sağlandığının altını çiziyor. Balık, genellikle
lüks bir gıda maddesi olarak algılansa da esasen çalışan sınıfların ve dünya
yoksullarının beslenmesindeki en önemli mutfak girdilerinden de birisidir. İnsanlığın
beslenmesinde bu kadar büyük bir yere sahip olan bu kaynaklar ne yazık ki
bitmez tükenmez ilahî bir hazine de değildir. 
Yine,
Gıda ve Tarım Örgütü, Akdeniz havzasında yetişen canlıların 550 türünün aşırı
avlandığını, yüzde 35’inin tükenmek üzere olduğunu ve ancak yüzde 15’inin
güvende olduğunu açıklamaktadır. İşte bu mevcut durum, tüm dünya devletleri ve
kurumlarını kaynakların korunması konusunda önlemler almaya zorlamaktadır. 
Balıkçılık
konusunda sorunlar üç başlık altında toplanmaktadır. Yasa dışı balıkçılık,
kayıt dışı balıkçılık, plansız balıkçılık. 
Değerli
milletvekilleri, bu yasa teklifiyle bazı aksaklıkların giderilmeye
çalışılmasını önemsiyoruz ancak kırk sekiz yıl sonra getirilen bu düzenlemenin
yetersiz olduğunu da kabul etmek gerekir. Kırk sekiz yıl sonra bir yasa teklifi
hazırlanıyor; isterdik ki bu teklifle Türk balıkçılığının önü açılsın, önündeki
tüm engeller kaldırılsın; üç tarafı denizlerle çevrili ülkemizde balıkçılık
gelişmiş ülkeler düzeyinde olsun, balık ithal eden ülkelerden balık ihraç eden
ülkelere geçelim. Ama maalesef bu yasa teklifi de bu konuda ümit vermiyor. Yani
ırmaklarımızdan, göllerimizden ve denizlerimizden yeterince faydalanamıyoruz.
Sorunlar devam ediyor. Nedir bu sorunlar? İç pazarda fiyat dengesizlikleri giderilemiyor,
denizde kafes balıkçılığı sisteminde kira başta olmak üzere ağır yaptırımlar ve
yasal yükümlülükler çok fazla, mevzuat özel sektörün gelişmesinin önündeki en
büyük engel, sektörde soğuk hava depoları yetersiz, ihracata yönelik kültür
balıkçılığı üretimi ve avlanması geliştirilemiyor, sektör modern hal
binalarından yoksun.
Peki,
bu sorunları nasıl aşabiliriz? Öncelikle, yasal altyapıyı sağlam bir zemine
oturtmamız gerekir; sonrasında, sektörel ürünlere yönelik dondurma, tuzlama,
konserve ve paketleme ünitesi içeren çok fazla sayıda ve modern işletme
tesisleri kurulmalıdır, bu konuda devlet desteği de mutlaka sağlanmalıdır.
Kaynakların rasyonel kullanılabilmesi için su ürünleri eğitim merkezleri
kurularak eğitimler yapılmalı ve AR-GE çalışmaları desteklenmelidir.
Balıkçılıkta arz-talep dengesi oluşturulup sürdürebilir balıkçılığın önü
açılmalıdır. Sınırsız ve kuralsız avcılık mutlaka denetim altına alınmalı ve
her geçen gün artan biyolojik yok oluş engellenmelidir. Ticari gemilerde olduğu
gibi balıkçı teknelerine de tanker istasyonlarından kartlı sistemle mazot
verilebilmelidir. Kaliteli yumurta ve yavru üretimi amacıyla uzmanlaşmış
damızlık işletmelerinin kurulması ve mevcut işletmelerin geliştirilmesi teşvik
edilmelidir. Üretim bölgelerinde yol, su ve elektrik gibi altyapı çalışmaları
eksiksiz olarak tamamlanmalıdır. Balık hastalıklarıyla ilgili laboratuvar ve
yetişmiş eleman eksikliği giderilmelidir. Balıkçılıkla ilgili olarak yaşanan
sorunların çözümüne katkı sağlamak için üretici örgütleri güçlendirilmeli ve
desteklenmelidir. Yasa dışı balıkçılık mutlaka önlenmelidir, kayıt dışı
balıkçılıkla mücadele edilmelidir. Plansız balıkçılık konusunda eğitim ve
araştırma yapılarak gerekli tedbirler alınmalıdır. Özellikle yasa dışı ve kayıt
dışı balık avlanmasıyla mücadele edebilmek amacıyla, deniz koruculuğuyla ilgili
mevzuat düzenlemesi yapılıp koruculuk birimi mutlaka oluşturulmalıdır. 
(Mikrofon
otomatik cihaz tarafından kapatıldı) 
BAŞKAN
– Sayın Bahşi, sözlerinizi tamamlayın lütfen. 
FERİDUN
BAHŞİ (Devamla) – Teşekkür ederim efendim. 
Plansız
balıkçılığın önlenmesi bakımından, av sahaları, avlanacak türlerin boy ve
ihtiyaca göre miktarları belirlenmeli, yer ve zaman yasaklarıyla deniz koruma
alanları oluşturulmalı ve bunlar iyi yönetilmelidir. 
Yüce
Türk milletini ve Gazi Meclisimizi saygıyla selamlıyorum. (İYİ PARTİ
sıralarından alkışlar)
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
Maddeyi
oylarınıza sunuyorum: Kabul edenler... Etmeyenler... Kabul edilmiştir. 
8’inci
madde üzerinde 1 adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin çerçeve 8’inci maddesiyle değiştirilen
1380 sayılı Kanun’un 33’üncü maddesinin ikinci fıkrasının madde metninden
çıkarılmasını arz ve teklif ederiz.
 Cahit
Özkan Mehmet Doğan Kubat Engin Özkoç
 Denizli İstanbul Sakarya
 Fatma
Kurtulan Dursun Müsavat Dervişoğlu
 Mersin İzmir
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Uygun görüşle takdire
bırakıyoruz Sayın Başkanım.
MEHMET
DOĞAN KUBAT (İstanbul) – Gerekçe…
BAŞKAN
– Söz talebi yok, gerekçeyi okutuyorum:
Gerekçe:

Önergeyle
fahri su ürünleri görevlisi uygulaması metinden çıkarılmaktadır.
BAŞKAN
– Evet, önergeyi oylarınıza sunuyorum: Kabul edenler... Etmeyenler... Kabul
edilmiştir. 
İbare
madde metninden çıkarılmıştır. 
Maddeyi
oylarınıza sunuyorum: Kabul edenler... Etmeyenler... Kabul edilmiştir. 
9’uncu
madde üzerinde 4 adet önerge vardır, aykırılık derecesine göre işleme alacağım.
Türkiye Büyük Millet Meclisi Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin 9’uncu
maddesiyle değiştirilmekte olan 1380 sayılı Kanun’un 34’üncü maddesinin (a)
fıkrasının birinci bendinde yer alan "veteriner hekim, Hükümet, belediye
veya sağlık merkezi tabiplerinden birine” ibaresinin "Su Bilimleri
Mühendisi, Su Ürünleri Mühendisi ve Balıkçılık Teknolojisi Mühendisi
fakültelerinden mezun kişilere” ibaresiyle ve (d) fıkrasının üçüncü bendinde
yer alan "vali tarafından” ibaresinin "mahkeme tarafından” ibaresiyle
değiştirilmesini arz ve teklif ederiz.
 Dursun
Müsavat Dervişoğlu Mehmet Metanet Çulhaoğlu Ayhan Erel
 İzmir 
Adana Aksaray
 Zeki
Hakan Sıdalı Ayhan Altıntaş Fahrettin Yokuş
 Mersin Ankara Konya
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde söz talebi Sayın Fahrettin Yokuş’un, buyurun. (İYİ PARTİ
sıralarından alkışlar)
FAHRETTİN
YOKUŞ (Konya) – Sayın Başkan, değerli milletvekilleri; hepinizi İYİ PARTİ adına
saygıyla selamlıyorum.
Ülkemizde
her geçen yıl su ürünleri üretimi azalmaktadır. Son on yılda balık üretimi
yüzde 10,6 oranında düşmüştür. Suyun yetersizliği ve su kirliliği nedeniyle göl
ve göletlerin doğal ekosistemleri bozulmakta, buna yanlış avlanma da eklenince
göl ve göletlerimizdeki pek çok canlı türü yok olmaktadır. Yaşayan Gezegen
Endeksi verilerine göre, 1970 yılından bu yana, tatlı su kaynaklarında yaşayan
canlı türlerin yüzde 37’si yok olmuştur. Diğer yandan, Çevre ve Şehircilik
Bakanlığının raporuna göre, Türkiye'nin en büyük sorunu su kirliliğidir.
Buradan hareketle, Konya ilimizin su kirliliğinden bahsetmek isterim.
Konya’nın
tüm köy ve mahallelerinin kanalizasyonları arıtmasız olarak dere, ırmak ve
göllere akıyor. Konya’mızda binin üzerinde köy ve mahalle bulunmaktadır. Çumra,
Kadınhanı, Derebucak ilçelerimizin kanalizasyon arıtma sistemi yoktur; kirli
sular derelere, ırmaklara ve göllere akmaktadır. Beyşehir kanalizasyonunun
arıtmasından verilen su Çiçekler köyü halkının sağlığını tehdit etmektedir.
Konya’daki
su kirliliği insan hayatını tehdit eder hâle gelmiştir. Balıkların bile
yaşamakta zorlandığı göl, gölet ve barajlardaki arıtmasız kanalizasyonlardan
gelen kimyasal sularla sebze ve meyveler sulanmakta, hayvanlar su içmektedir.
Sulama yoluyla topraklara karışan kimyasal atıklar topraklarımızı verimsiz hâle
getirmektedir. Ülkemizin en büyük tatlı su gölü olan Beyşehir Gölü’nün
kenarında yaşayan Beyşehir halkı evlerinde musluklarından su içememektedir.
Başta Beyşehir Gölü olmak üzere Konya ve ülkemizdeki göllerimizin acilen
temizlenmeleri gerekmektedir. Dünyanın önde gelen üniversitelerinden 10 bilim
adamının Akdeniz havzasında yaptığı bir araştırmada, tedbir alınmazsa Beyşehir
Gölü’nün 2040 yılında kuruyacağı ifade edilmektedir.
Değerli
milletvekilleri, Türkiye’nin en büyük tatlı su gölü olan Beyşehir Gölü,
kirlilik ve su kıtlığı nedeniyle yavaş yavaş ölmektedir. Bu gölümüzde bulunan
endemik balıklardan gövce balığı yok olmuştur. 7 endemik balık türü ise yok
olma tehlikesiyle karşı karşıyadır. Türkiye’de son elli yılda 36 göl kurumuş,
14 göl ise kuruma ile yüz yüze kalmıştır. Konya’da ise kuruyan göller; Suğla,
Meke Gölü, Arpaçayırı, Çumra Ovası Gölü, Güvenç Gölü, Hotamış Sazlığı, Samsam
Gölü, Akşehir Gölü, Ereğli Sazlıkları ve Uyuz Gölü’dür. 
Konya
Jeoloji Mühendisleri Odasının tespitine göre Konya kapalı havzasında 135 bin
kuyudan 100 bini kaçaktır. Yıllık 1,5 milyar metreküpten fazla yer altı suyu
maalesef kaçak kullanılmaktadır. Konya Türkiye’nin en az yağış alan illerinden
birisidir. Sulu tarıma dayalı tarım ürünlerinin ekimi nedeniyle yer altı suları
yoğun olarak tüketilmektedir. Konya’da artık yer altı kuyularının derinliği
150-200 metrelere kadar ulaşmaktadır. Bu nedenle, her yıl özellikle Karapınar
ilçemizin sınırları içinde obruk çökmeleri artmakta ve ilçe merkezine
yaklaşmaktadır. Eğer Konya’mızda yer altı su kaynakları bu şekilde hoyratça
tüketilmeye devam edilirse yakın bir gelecekte Konya büyük bir felaketle yüz
yüze kalacaktır. Konya havzasının acilen yeni su kaynaklarına ihtiyacı vardır.
Özellikle, Dicle-Fırat havzasından uluslararası anlaşmaların dışında fazladan
akıtılan 35 milyar metreküp suyun yıllık 8 ila 10 milyar metreküpünün Konya
havzasına getirilmesi gerekmektedir. Tarım kenti olan Konya’nın kurtuluşu bu
suyun teminine bağlıdır. 
Bu
vesileyle hepinize saygılar sunuyor, hayırlı akşamlar diliyorum. (İYİ PARTİ
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Birleşime
beş dakika ara veriyorum. 
Kapanma Saati: 22.51
ALTINCI OTURUM
Açılma Saati: 22.59
BAŞKAN: Başkan Vekili Süreyya Sadi BİLGİÇ
KÂTİP ÜYELER: Barış KARADENİZ (Sinop), Bayram ÖZÇELİK (Burdur)
-----0-----
BAŞKAN
– Türkiye Büyük Millet Meclisinin 12’nci Birleşiminin Altıncı Oturumunu
açıyorum.
106
sıra sayılı Kanun Teklifi’nin görüşmelerine devam ediyoruz. 
Komisyon
yerinde. 
9’uncu
madde üzerinde önerge işleminde kalınmıştı. 
Şimdi
sıradaki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 9’uncu maddesiyle değiştirilen 1380
sayılı Kanun’un 34’üncü maddesinin “d” bendinin aşağıdaki gibi değiştirilmesini
arz ve teklif ederiz.
“d)
Fiili imkânsızlıklar nedeniyle el konularak mülkiyetin kamuya geçirilmesi
mümkün olmayan istihsal vasıtaları ile ürünlerin kaim değerinin mülkiyetinin
kamuya geçirilmesine de karar verilebilir.”
 Kemal
Peköz Mensur Işık Mehmet Ruştu Tiryaki
 Adana Muş Batman
 Tayip
Temel Murat Sarısaç
 Van Van
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılamıyoruz Sayın
Başkanım.
BAŞKAN
– Önerge üzerinde söz talebi var. 
Sayın
Mehmet Ruştu Tiryaki, buyurun. (HDP sıralarından alkışlar)
MEHMET
RUŞTU TİRYAKİ (Batman) – Sayın Başkan, değerli milletvekilleri; 106 sıra sayılı
Su Ürünleri Yasasında Değişiklik Yapılmasına Dair Yasa Teklifi’nin 9’uncu
maddesi üzerine söz aldım. Aslında, daha önce de söyledim, bu “Madde üzerine
söz aldım.” lafı genel geçer bir laf, böyle bir yöntem yok, temel yasa olmadığı
için, işte bir tane önerge veriyoruz ki madde üzerine konuşabilelim veya genel
olarak fikirlerimizi beyan edelim.
Şimdi,
teklifin 9’uncu maddesi şu başlığı taşıyor: “El konulan su ürünleri ve istihsal
vasıtaları.” Keşke daha anlaşılır olması için “istihsal vasıtaları” yerine
“üretim araçları” kavramını kullansak. Emin olun, Meclis çatısı altında bulunan
600 milletvekilinin önemli bir bölümü “istihsal vasıtaları” deyince bunun
“üretim araçları” anlamına gelmediğini çok iyi biliyor. Dolayısıyla böyle
ayrıntılara önem verilmesi gerektiğini düşünüyorum. Yanlış anlaşılmasın, yeni
Türkçe, Osmanlıca tartışması açısından söylemiyorum fakat yasa metinlerinin
anlaşılır olması hepimiz açısından büyük önem taşımaktadır. 
Madde
metninde hekimliğe dair bir eksiklik, bir yanlış düzenleme vardı, sanırım
teklif sahipleri buna ilişkin de bir öneri getirecekler. Dolayısıyla teklifte
bazı meslek gruplarına yer verilmemesi dışında 9’uncu maddede genel bir sorun
yok, umarım bazı sorunları çözecektir. 
Ben,
biraz önceki konuşmamda ifade ettiğim gibi, bir başka konuya değinmek
istiyorum, “terör” ve “terörizm” kavramıyla ilgili. Bu “terör” kavramının olur
olmaz biçimde kullanılması gerçekten büyük bir sorun. Daha önce de söyledim,
bizim ülkemize ait değil bu sorun elbette; devletler ve yönetimler her tür
muhalefeti susturmanın aracı olarak “terör” kavramını kullanıyor. Bu, aynı
zamanda, kavramın muğlaklaştırılması anlamına geliyor. Devlet politikalarına
karşı çıkan herkes “terörist” olarak lanse ediliyor ya da terör örgütü
propagandasıyla suçlanıyor. Örnekse: Bir gün PYD yöneticileriyle görüşüyor bu
devletin en üst düzey yöneticileri, diğer gün PYD’ye, YPG’ye “terör örgütü”
diyor. Bir gün, IŞİD’e karşı savaşan YPG’liler -bakın, çok önemli bir şey- bu
ülkenin devlet hastanelerinde tedavi edildi ve bunların tedavi giderlerinin
tamamı bu ülkenin bütçesinden karşılandı; Ankara’da, Antep’te, Mardin’de
YPG’liler tedavi edildi ve bütün giderleri Hazineden karşılandı. 
DURSUN
MÜSAVAT DERVİŞOĞLU (İzmir) – Doğru.
MEHMET
RUŞTU TİRYAKİ (Devamla) – Fakat şimdi, YPG’yi İngilizce okuyorsunuz “vay-pi-ci”
oluyor ve “terörist” diyorsunuz. 
Şimdi,
biraz önce yine söylemiştim, bu terör meselesi… Bir milletvekili bunu biraz daha
abarttı, ne dedi? “Çevreci teröristler.” Durum şu: Statükoya, Hükûmetin
politikalarına, şovenist, ırkçı ve başka kimlikleri yok sayan otoriter
milliyetçiliğe karşı çıkan herkes “terörist” olarak damgalanabilir. Yani,
terörizm bir fiil, bir eylem üzerinden tartışılmıyor; terörizm düşünceler
üzerinden tartışılıyor. Bunu gerçekten tartışmaya da ihtiyacımız var. Bu
muğlaklık ve bu egemen söylem mahkeme kararlarına da sirayet ediyor; düşüncesi
nedeniyle binlerce kişi “terörist” olarak yargılanıyor ve cezalandırılıyor. 
Şimdi,
bu değişikliği bir örnekle daha iyi anlatmakta yarar var. 1991 tarihli 3713
sayılı Terörle Mücadele Yasası var. Kaç kez değişmiş olabilir; 10 kez, 20 kez,
30 kez, 40 kez? Tam 57 kez değişti Terörle Mücadele Yasası. “Terör” tanımı
yasanın 1’inci maddesinde var; daha, önceki hafta değiştirdik. Ne yaptık
biliyor musunuz? “Haber amaçlı düşünce açıklamaları suç değildir.” diye bir şey
ekledik “terör” tanımına. Şimdi, bu ne demek? Demek ki haber amaçlı düşünce
açıklamalarından insanlar önceki haftaya kadar “terör propagandası” olarak
yargılanmış, bu nedenle cezalandırılmış. Yoksa böyle bir değişikliğe neden
ihtiyaç duyulsun? O yüzden, lütfen, düşüncelerine yanıt veremediğiniz
muhaliflerinize “terör” “terörist” diyerek cevap vermeye çalışmayın; bunun çok
tehlikeli sonuçları var. Siz söyleyince herhangi bir konuda düşüncelerinizi,
mahkemeler diyor ki: “İfade özgürlüğü var.” “Savaş bir halk sağlığı sorunudur.”
diyen hekimlere, barış için imza atan akademisyenlere… “Onların kanında banyo
yapacağız.” diyen mafya çetelerine de savcılar “Düşünceyi ifade özgürlüğü var.”
diyor. Peki, bu düşüncelerle hedef hâline getirilen kişiler ne oluyor?
Siyasetçiler, akademisyenler ve meslek örgütü yöneticileri ise mahkûm ediliyor
terör örgütü propagandası yapmaktan. 
Karl
Marx’ın bir sözü var -çok ünlü bir söz- “Aynılar aynı yere, ayrılar ayrı yere.”
diye. Lütfen, bakın, çok samimi bir şekilde söylüyorum, kimlerle bir arada
olduğunuza dikkat edin.
(Mikrofon
otomatik cihaz tarafından kapatıldı) 
BAŞKAN
– Sayın Tiryaki, sözlerinizi tamamlayın.
MEHMET
RUŞTU TİRYAKİ (Devamla) – Dikkat etmezseniz eğer, aslında öyle olmadığınızı
düşündüğüm ve inandığım, ırkçı, faşist milliyetçiliğin içinde yok olup
gidersiniz.
Son
olarak şunu söyleyeyim: Gerçek yurtseverler, devrimciler, sosyalistler yalnız
bugün değil geçmişte de vatan hainliğiyle suçlanıyordu ve bence buna en iyi
yanıtı büyük şair Nazım Hikmet vermişti. Uzun uzun bu şiiri tekrar buradan
okumayacağım, zamanım yetmiyor fakat şunu söyleyeyim: Türkiye’nin bir başka
ülkenin topraklarına girerek başlattığı ve “işgal” dememizi istemediğiniz
savaşa, harekâta -her neyse- karşı çıkmak ve halklar arasında barışı savunmak
vatan hainliği ise, siz böyle söylemeye devam edin, bizler coğrafyamızda
halkların kardeşliğini ve barışı savunmaya devam edeceğiz diyorum.
Hepinize
saygılar sunuyorum. (HDP sıralarından alkışlar)
SELAMİ
ALTINOK (Erzurum) – Silahla barış olmaz. Silahla barış olmaz. 
MEHMET
RUŞTU TİRYAKİ (Batman) – O zaman dünyada silahı olan hiçbir devlet barış
yapamaz, öyle mi? Ne söylediğinizi bilmiyorsunuz Sayın Genel Müdür.
SELAMİ
ALTINOK (Erzurum) – Barış demekle barış olmuyor.
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan.
CAHİT
ÖZKAN (Denizli) – Kayıtlara geçmesi için ifade ediyorum. 
Hatip
konuşmasında pek çok konuyu bir araya getirip anlatmaya çalıştı. Kendisinin
ifade etmeye gayret ettiğini kendisinin takdirine bırakıyorum ama bu ülkede,
biraz önce bahsettiği o tüm olayların hepsine bir kül hâlinde baktığımızda,
ortada tek bir gerçek var, o da: Ülkemizin istiklalini ve istikbalini korumak,
milletimizin ve devletimizin bu topraklarda bekasını güvence altına almak. Onun
için, bu ülkede, mesela bugün birisi suç işlememiş olabilir, Türkiye
Cumhuriyeti’nin varlığını terör eylemiyle tehdit etmemiş olabilir, tehdit
ettiği andan itibaren, her kim olursa olsun devletimizin ve milletimizin
karşısındadır, Türk hukuk sistemi de ona gerekli mekanizmalarını işleterek
hesabını sorar, Mehmetçik’imiz de sahada, bulundukları illerde gerekli dersi
verir.
Teşekkür
ediyorum.
BAŞKAN
– Evet diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 9’uncu maddesiyle değiştirilmesi öngörülen
1380 sayılı Su Ürünleri Kanunu’nun 34’üncü maddesinin (a) bendinde yer alan
“veteriner hekim, Hükümet, belediye veya sağlık merkezi tabiplerinden”
ibarelerinden sonra gelmek üzere “Su Bilimleri ve Mühendisi, Su Ürünleri
Mühendisi veya Balıkçılık Teknolojisi Mühendisinden” ibarelerinin eklenmesini
arz ve teklif ederiz.
 Ayhan
Barut Okan Gaytancıoğlu Cengiz Gökçel
 Adana Edirne Mersin
 Orhan
Sarıbal Servet Ünsal Bekir Başevirgen
 Bursa Ankara Manisa
 İlhami
Özcan Aygun
 Tekirdağ
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılamıyoruz Sayın
Başkanım.
BAŞKAN
– Önerge üzerinde söz talebi var.
Sayın
Cengiz Gökçel, buyurun. (CHP sıralarından alkışlar)
CENGİZ
GÖKÇEL (Mersin) – Sayın Başkan, değerli milletvekilleri; önceki gün
cumhuriyetimizin 96’ncı yıl dönümüydü. Ulu Önder Mustafa Kemal Atatürk’ün ilk
başkanı olduğu yüce Meclisimizden ulusumuzun Cumhuriyet Bayramı’nı kutluyorum.
Ancak bir üzüntümü de ifade etmek istiyorum. Bayramlar millet olarak birbirimize
kenetlendiğimiz, yan yana durduğumuz zamanlardır. Mersin’de gerçekleşen
programda bir eksiklik vardı. 28 Ekim günü çelenk sunma töreni yapıldığı
söylenerek Cumhuriyet Bayramı’mızda saygı duruşundu bulunulmadı. Gazi Mustafa
Kemal Atatürk ve silah arkadaşları ile tüm şehit ve gazilerimizi onurlandırmak
isteyen Mersinliler olarak töreni buruk bir şaşkınlıkla izledik, oysa ulusal ve
resmî bayramlar hakkında hem kanun hem de yönetmelik açıkça “Türkiye’nin içinde
ve dışında Cumhuriyet Bayramı törenleri yalnızca 29 Ekim günü yapılır.” diyor.
Dolayısıyla törenlerimizi 29 Ekim günü saygı duruşu ve İstiklal Marşı’yla
başlatıp hep birlikte coşkuyla kutlamalıyız. Bu kötü uygulamanın
tekrarlanmamasını umuyor, ulusal ve resmî bayramlarımızın coşkuyla kutlanması için
azami hassasiyet gösterilmesi çağrısında bulunuyorum. 
Değerli
arkadaşlar, Ulu Önderimiz Gazi Mustafa Kemal Atatürk “Cumhuriyet erdemdir.”
demiştir. Erdem oluşu ayrıcalıkları ortadan kaldırmasındandır; kadın-erkek,
genç-yaşlı, zengin-fakir demeden herkesin eşit olduğu bir düzen
yaratmasındandır. Bu yüzden halkın her kesimi Cumhuriyet Bayramlarını coşkuyla
kutlar. Cumhuriyet, Anadolu’nun bir köyünde doğan çocukların en üst makamlara
gelebilmesine imkân tanır. İlhami Aktaş’ı Nevşehir’e Vali yapan da cumhuriyettir,
Cumhuriyet Bayramı’nın karşısına 15 Temmuzu koyan Vasip Şahin’i Ankara Valisi
yapan da cumhuriyettir. Cumhuriyetle inatlaşmayın. Ne derdiniz var
cumhuriyetle? Bizi biz yapan, bir arada tutan cumhuriyettir. Milleti
kutuplaştırmaktan vazgeçin. Buradan Hükûmetin valilerine kendi krallıklarının
değil Türkiye Cumhuriyeti’nin idarecisi olduklarını hatırlatırım. Sizleri o
makamlara getiren cumhuriyettir; cumhuriyet, sizleri o makamdan indirmeyi de
bilir. 
Değerli
arkadaşlar, 1380 sayılı Su Ürünleri Kanunu’nda yapılacak değişiklikleri
konuşuyoruz. Kanun sektörde ortaya çıkan ihtiyaçlar doğrultusunda, yaşanan
sorun ve sıkıntıları çözecek bir anlayışla değiştirilmelidir. Kanunun hazırlık
aşamasında su ürünleri fakülteleri, kooperatifler, üretici birlikleri gibi
sektörün paydaşlarından da görüş alınmış olması gerekirdi fakat Komisyonda
gördük ki bu teklif de bir merkezden hazırlanmış ve Parlamentoya getirilmiştir.
Parmak kaldır, indir yoluyla Meclisi işlevsizleştiren bir yöntem izleniyor,
bunu kınıyoruz.
Değerli
arkadaşlar, teklifin 9’uncu maddesiyle değiştirilmesi öngörülen Su Ürünleri
Kanunu’nun 34’üncü maddesinde, el koyma işlemi sırasında, gerektiğinde su
ürünlerinin muayene ettirileceği meslekler şöyle sıralanıyor: Veteriner hekim,
Hükûmet, belediye veya sağlık merkezi tabipleri. Arkadaşlar, biz hangi yasayı
konuşuyoruz? Su Ürünleri Yasası’nı konuşuyoruz. Sayıları 15 bini bulan su, su
ürünleri, balıkçılık teknolojisi mühendislerinin adı bile geçmiyor. Bu yüzden
önergemizde, tabiplere ek olarak “Bakanlık laboratuvarlarında veya kamu
kuruluşlarında görevli su bilimleri ve mühendisi, su ürünleri mühendisi veya
balıkçılık teknolojisi mühendisinden birine muayene ettirilir.” şeklinde
düzenlenmesi istiyoruz. Bakın, bu insanlar sadece söz konusu olan su ürünleri kalitesi
veya hijyeniyle ilgili olarak 10’dan fazla, su ürünleri hastalıklarıyla ilgili
12-13 adet ders alıyorlar. Bakın, Greenpeace Akdeniz’in raporuna göre
denizlerimizde incelenen balıkların yüzde 44’ünde ve midye dolmaların yüzde
91’inde mikroplastik bulundu yani 2 balıktan 1’inde plastik yiyoruz. Mahmut
Ağabey, belki Mecliste yediğin balıkta da plastik vardır. 
(Mikrofon
otomatik cihaz tarafından kapatıldı) 
BAŞKAN
– Sözlerinizi toparlayın lütfen.
CENGİZ
GÖKÇEL (Devamla) - El konulan su ürünlerinin insan tüketiminde veya sanayide
kullanılması konusunda, yetişmiş 15 bin mühendisimizden faydalanmalıyız.
Önergemizin kabulünü yüce Meclisimizin takdirine sunuyoruz.
Hepinizi
saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 106 sıra sayılı Kanun Teklifi’nin çerçeve 9’uncu maddesiyle değiştirilen
1380 sayılı Kanun’un 34’üncü maddesinin birinci fıkrasının (a) bendinin ikinci
paragrafının aşağıdaki şekilde değiştirilmesini arz ve teklif ederiz. 
"Tüketiminde
veya kullanılmasında sakınca görülmeyenler, Tarım ve Orman Bakanlığı tarafından
açık artırma suretiyle satılır.”
 Cahit
Özkan Mehmet Doğan Kubat Recep Özel
 Denizli 
İstanbul Isparta
 Hacı
Bayram Türkoğlu  Oğuzhan Kaya  Semiha Ekinci 
 Hatay Çorum Sivas
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Olumlu görüşle
takdire bırakıyoruz Sayın Başkanım.
BAŞKAN
– Önerge üzerinde söz talebi yok.
Gerekçeyi
okutuyorum:
Gerekçe:

Önergeyle
tüketiminde veya kullanılmasında sakınca görülmeyen ürünlerin satışının sadece
Tarım ve Orman Bakanlığı tarafından yapılması amaçlanmaktadır.
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmiştir. 
Kabul
edilen önerge doğrultusunda 9’uncu maddeyi oylarınıza sunuyorum: Kabul
edenler... Etmeyenler... Kabul edilmiştir. 
10’uncu
madde üzerinde 3 adet önerge vardır, aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 10’uncu maddesinin aşağıdaki gibi
değiştirilmesini arz ve teklif ederiz. 
MADDE
10- "a) Su ürünleri satılarak bedeli genel bütçeye gelir kaydedilmek
amacıyla Hazine veznesine yatırılır.”
 Mensur
Işık Kemal Peköz Hüda Kaya
 Muş 
Adana İstanbul
 Murat
Sarısaç Tayip Temel Mehmet Ruştu Tiryaki
 Van Van Batman
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde Sayın Kemal Peköz’ün söz talebi var.
Buyurun.
(HDP sıralarından alkışlar) 
KEMAL
PEKÖZ (Adana) – Sayın Başkan, değerli milletvekilleri; 106 sıra sayılı Kanun
Teklifi’nin 10’uncu maddesi üzerinde grubum adına söz almış bulunuyorum.
Hepinizi saygıyla selamlıyorum. 
Sayın
milletvekilleri, 71-76 yılları arasında balıkçı barınağı inşaatlarında görev
yapmış bir arkadaşınızım. İki sene önce “Acaba ne oldu?” diye -kırk üç sene sonra-
balıkçı barınaklarını ziyaret ettiğimde, 71-76 yıllarında her neyse orada
yaşananlar, aynı şeylerin yaşanmaya devam edildiğini gördüm. Bir kısmına bir
restoran ilave edilmiş ya da bir çardak altına balık pişiren birileri ilave
edilmiş, ne bir soğuk hava deposu söz konusu ne orada çalışanların banyo
vesaire benzeri ihtiyaçlarını görebilecekleri yer söz konusu ne de ulaşımla
ilgili herhangi bir gelişme var.
Kırk
dokuz sene sonra bir kanunun değişikliğini yapmaya çalışıyoruz ancak burada da
paydaşlarla herhangi bir görüşme olmamış. Esas olarak da 554 adet kooperatifin
düşünceleri alınmadığı için de istenen düzeyde bir şey yapmayacaktır ama “Hiç
yoktan köse iyidir.” diye bir söz var, bu da bir şeydir. Ama yakın bir zamanda,
en azından bir torba yasanın içerisine, daha uygun, paydaşlarla da görüşerek,
balıkçı barınaklarının bazı çevrelere peşkeş çekilmesinin önüne geçecek şekilde
bir düzenlemenin yeniden yapılmasının doğru olacağını ifade etmek istiyorum. 
Şimdi,
her zaman fırsat bulamadığımız için bazı konuları da dile getirmek istiyorum.
Her ne kadar farklı görüşlerin dile getirilmesine karşı çıkılıyorsa da İnsan
Hakları Derneği Adana şubesi, Kürkçüler Cezaevi’nde, gelen şikâyetler üzerine
bir inceleme yapıyor. İnceleme sonunda… Cezaevinde -isimleri de burada var-
dinlenen kişiler kendilerinin farklı anlayıştaki, farklı siyasi görüşteki
insanlarla aynı yerlerde görüştürüldüğünü, aynı koğuşlarda bulundurulmaya
çalıştırıldığını ve bunun 12 Eylül darbesi döneminde yaşanan şeye benzediğini
ifade ediyorlar. O zaman denirdi, yani yaşı müsait olanlar hatırlar, “karıştır
barıştır” diye. Bu durumun son derece sıkıntılı olduğu, görüşmeler sırasında
ailelerin sorun yaşadığı ve zaman zaman tehditlerle karşı karşıya kaldıkları,
buna maruz kalmamak için de açlık grevi ya da görüş çıkışına katılmadıkları söz
konusu. Bu durumun bir an önce giderilmesi lazım. Daha önce yaşanmış şeylerin
bir daha tekrarlanması Türkiye’ye bir şey kazandırmadı, bundan sonra da bir şey
kazandırmayacaktır. 
Değerli
arkadaşlar, 24 Ağustos tarihinden beri Adana ilimizde 3 tane otobüs, 1 tane
TOMA, 2 tane de zırhlı araç sürekli orada beklemekte. Ben de zaman zaman, kendi
ilime girmek istediğim zaman, polis tarafından durdurulmaktayım, amirleriyle
görüştürüldükten sonra ancak girebilmekteyim. Zaman zaman, arkadaşlarımız
dışarı çıkmak istedikleri zaman da “2 kişi beraber çıkamazsınız, tek tek
çıkacaksınız.” deniyor. “Niçin?” diye sorduğumuzda “Valinin emri var.” deniyor.
Valinin emri böyle bir şeye nasıl müsaade ediyor ya da böyle bir şeyi nasıl
sağlayabiliyor, bunu doğrusu anlamakta zorlanıyoruz. Arkadaşlarımız 24
Ağustosta ve 25 Ağustosta, 2 ayrı grup hâlinde, 2 ayrı seferde, sokağa
çıktıklarında da Kabahatler Kanunu gereği 320’şer lira para cezasına
çarptırıldılar. Bunun da kanuni olmadığını, hukuki olmadığını, en azından
haksız olduğunu ifade etmek istiyorum. 
Değerli
arkadaşlar, 1980’li yıllarda, 1980 darbesinden sonra, Kenan Evren’in adaşı olan
Kenan Güven diye bir vali vardı; Dersim’in Alevi köylerine cami yaptırdı.
Köylülerin hiçbirisi o camiye gitmedi. Daha sonra o camiler çeşitli şekillerde
kullanıldı, bazılarına ot falan kondu. Daha sonra da propaganda aracı olarak
“Aleviler camilere şöyle şöyle yapıyor, şu şekilde kullanıyor.” diye Alevilerin
aleyhine kullanıldı. Bunun için, Kars’ın Sarıkamış ilçesinde yapılan cami de
umarım böyle bir şeye maruz kalmaz. 
Komisyon
Başkanı arkadaşa şunu sormak istiyorum: Bir Sünni köyünün muhtarı bir gün
gelse, dese ki “Ben rüyamda bir pirifâni gördüm, bana dedi ki ‘Köyümüze bir
cemevi yapın.’” acaba buraya gösterdikleri ilgiyi buraya da gösterirler mi,
buraya da bir cemevi yapmayı hemen canhıraş bir şekilde sağlarlar mı diye merak
ediyorum. 
Arkadaşlar,
bırakın insanlar bildikleri gibi, inandıkları gibi yaşamaya devam etsinler. Kim
neye inanıyorsa o yolda, o şekilde yaşamaya devam etsin, inanmayanlar da
inanmadıkları gibi yaşasınlar. Ancak bu şekilde birlikte, beraber yaşama
şansını elde ederiz; aksi hâlde, birbirimizin inançlarına, birbirimizin
yaklaşımlarına, birbirimizin düşüncelerine karşı çıkar ve bunu özellikle bir de
şiddete bulandırırsak beraber yaşama umudumuzu her gün biraz daha kaybetmek
durumunda kalırız. Türkiye'nin bunu hak etmediğini… Beraber yaşamak zorunda
olduğumuz bir yerde kardeş olamıyorsak bile en azından iyi birer komşu olmaya
çalışalım diyorum. 
Hepinizi
saygıyla selamlıyorum. (HDP ve CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 106 sıra sayılı Kanun Teklifi’nin 10’uncu maddesiyle değiştirilmesi
öngörülen 1380 sayılı Su Ürünleri Kanunu’nun 35’inci maddesinde yer alan
“kamuya” ibarelerinin “Tarım ve Orman Bakanlığına” şeklinde değiştirilmesini
arz ve teklif ederiz. 
 Orhan
Sarıbal İlhami Özcan Aygun Ayhan Barut
 Bursa Tekirdağ Adana
 Okan
Gaytancıoğlu Ahmet Kaya Barış Karadeniz
 Edirne Trabzon Sinop
 Bekir
Başevirgen Servet Ünsal
 Manisa Ankara
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde Sayın Ahmet Kaya’nın söz talebi var.
Buyurun.
(CHP sıralarından alkışlar) 
AHMET
KAYA (Trabzon) – 106 sıra sayılı Su Ürünleri Kanununda Değişiklik Yapılmasına
Dair Kanun Teklifi’nin 10’uncu maddesi üzerinde söz almış bulunuyorum. Genel
Kurulumuzu saygıyla selamlıyorum.
Değerli
milletvekilleri, hepimizin bildiği gibi, üç tarafı denizlerle çevrili ülkemiz
deniz ürünleri açısından bulunmaz imkânlara sahiptir. Ancak, bu imkânlar son
dönemlerde ve özellikle de son yirmi yılda gözle görülür şekilde azalmıştır.
TÜİK’in yaptığı araştırmalara göre, deniz ürünlerimizdeki azalma son on beş
yılda yüzde 50’ye kadar ulaşmıştır. 2007 yılında denizlerimizden elde edilen
ürün miktarı 590 bin ton iken bu rakam 2018’de 283 bin tona gerilemiştir.
Bakın, bugün Karadeniz’e kıyısı olan Gürcistan, Romanya, Bulgaristan, Ukrayna
ve Rusya gibi ülkelerde balık bolluğu yaşanırken bizde balık kıtlığı
yaşanmaktadır. Bunun sebebi nedir? Orası da Karadeniz, oralarda balık var da
bizim denizimizde neden yok? Bu soruya mutlaka bir cevap bulmalıyız.
Değerli
arkadaşlar, Karadeniz kıyılarında son yıllarda yapılan bilinçsiz deniz
dolgularının, kıyı düzenlemelerinin ve endüstriyel kirliliğin deniz ekosistemi
üzerindeki yıkıcı etkileri balıklarımızın can çekişmesine sebebiyet
vermektedir. Binlerce yılda oluşan doğal kayalar, kıyılar, koylar ve deniz
canlılarının doğal yaşam alanları dolgularla yok edilmiştir ve bu dolgulara
hâlâ devam edilmektedir. 
Bakın,
arkadaşlar, sizlere bir fotoğraf göstereceğim, lütfen bu fotoğraflara dikkatli
bakın. Burası Trabzon’un merkezi, Beşirli Mahallemiz. Şu anda bu kamyonlar,
gördüğünüz bu alanda, denizimize bu şekliyle toprağı dökmektedir; tarım toprağı
olan, inşaat hafriyatı olan bu toprakları denizimize dökmektedir. Bakın, deniz
dolgusunu hepimiz biliyoruz, deniz dolgusu tahkimatsız yapılmaz. Burada
tahkimat var mı arkadaşlar? Bu konuyla ilgili bir soru önergesi verdik ancak
maalesef süresinde cevaplandırılmadı. Burada akıl yok, burada bilim yok, burada
kural yok, burada mühendislik yok. (CHP sıralarından alkışlar) İşte bu nedenle
arkadaşlar, denizimize dökülen bu topraklar deniz suyunda çözüldüğü için, deniz
suyunda çözülen bu topraklar balıkların gözlerini kör ediyor, balıkların yaşam
alanlarını yok ediyor ve balıklar o nedenle kıyılarımızı terk ediyor. Yani
yapılan bu akılsızlığın bedelini ödüyoruz arkadaşlar. 
Türkiye’de
balıkçılığın lokomotifi olan Karadeniz’de bir zamanlar 300’ün üzerinde balık
çeşidi yaşıyordu, bugünlerde bu çeşitlilik 15-20’lere kadar düşmüştür. 2002
yılında 328 bin ton olan hamsi üretimimiz bugün maalesef 96 bin tona kadar
düşmüştür. Oysa hamsi, balıkların beslenme zincirinin en önemli halkasıdır. Bu
nedenle hamsi stoklarının kontrolü ve doğru yönetilmesi, diğer balıkların
beslenmesi için olmazsa olmazdır.
Değerli
milletvekilleri, Karadeniz ve Karadeniz’deki balıkçılık, ülkemizin deniz
ürünleri tüketimi açısından hayati öneme sahiptir. Balıkçılarımız, Karadeniz
hamsisi, istavrit, palamut, mezgit ve lüfer gibi balıklar sayesinde geçimlerini
temin etmekteydiler. Şimdi balıkçı teknelerimizin birçoğu denize açılamaz oldu
çünkü denizlerimizde balık kalmadı. Tek geçim kaynağı balıkçılık olan bu
insanlar bugün masraflarını karşılayamamanın çaresizliği içindedirler. Fakir
fukara sofrasını hamsiyle zenginleştirirdi, şimdi o da kalmadı.
Denizlerimizde
canlı çeşitliliğinin korunması ve sürdürülebilir balıkçılık için, burada
yaşayan canlıların üreme, barınma, otlama ve doğal yaşam alanlarını gözümüz
gibi korumak zorundayız. Ayrıca, deniz ekosisteminin geleceği ve balık
çeşitliliğinin incelenmesi için ulusal bir araştırma yapılması gerekmektedir.
Doğu Karadeniz pilot bölge seçilerek bu bölgedeki balıkçılar denetimli olarak
desteklenmelidir. Toptan satışlarda kırmızı et ve tavukta uygulanan yüzde 1 KDV
oranı toplumun sağlıklı beslenebilmesi için deniz ürünlerine de getirilmelidir,
hatta mümkünse deniz ürünlerinde KDV sıfırlanmalıdır.
Değerli
milletvekilleri, bu teklifin 8’inci maddesinde, kamuda ihtiyaca göre, fahri su
ürünleri görevlisi görevlendirilmesine ilişkin bir düzenleme yer almaktaydı.
Ülkemizde otuz beş-kırk yıllık su ürünleri ve su bilimleri fakültelerimiz,
balıkçılık teknolojisi mühendisliği bölümlerimiz ve buralardan mezun binlerce
gencimiz varken böyle bir düzenleme tam bir garabet olacaktı, neyse ki ortak
akılla bu garabet metinden çıkarıldı. Bu garabetin metinden çıkarılmasına emek
veren herkese teşekkür ediyoruz. 
Değerli
milletvekilleri, ülkemiz maalesef doğru yönetilemiyor. Milletimiz liyakatsiz
kadroların elinde sıkıntı üstüne sıkıntı yaşıyor.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen.
AHMET
KAYA (Devamla) - Tarımda kendi kendine yeten ülkelerden biriydik, bugün büyük
sıkıntı içindeyiz. “Mavi vatan” dediğimiz denizlerimizden balık fışkırıyordu,
denizlerimiz resmen kurudu. Tabii, bu sıkıntılar kendiliğinden olmadı,
yıllardır yapılan uyarıları dikkate almadığınız için oluştu. Bir televizyon
programı var, izleyenler bilir, orada “Eşofmanlı Şevket Hoca” diye bir hocamız
var. Eşofmanlı Şevket Hoca anlatıyor, anlatıyor fakat dinleyenler anlamıyor.
Şevket Hocam kızıyor tabii, diyor ki: “Biz bunu şöyle anlattık, böyle
anlattık.” Şevket Hocam sürekli serzenişte bulunuyor.
Şimdi,
bizler de diyoruz ki arkadaşlar: Biz sizlere bu konuyu akılla anlattık, bilimle
anlattık, verilerle anlattık ama siz bir türlü anlamadınız; yapmayın dedik,
etmeyin dedik, dinlemediniz. Allah akıl fikir versin diyorum, daha ne diyelim
diyorum.
Hepinize
saygılar sunuyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin
10’uncu maddesinin birinci fıkrasında yer alan “değiştirilmiştir” ibaresinin
“yeniden düzenlenmiştir” ibaresiyle değiştirilmesini arz ve teklif ederiz.
 Dursun
Müsavat Dervişoğlu Ayhan Erel Zeki Hakan Sıdalı
 İzmir Aksaray Mersin
 Mehmet
Metanet Çulhaoğlu Yasin Öztürk İmam Hüseyin Filiz
 Adana Denizli Gaziantep
BAŞKAN
– Komisyon önergeye katılıyor mu?
TARIM,
ORMAN VE KÖYİŞLERİ KOMİSYONU BAŞKANI YUNUS KILIÇ (Kars) – Katılmıyoruz Sayın
Başkanım.
BAŞKAN
– Önerge üzerinde söz talebi Sayın Yasin Öztürk’ün. 
Buyurun.
(İYİ PARTİ sıralarından alkışlar) 
YASİN
ÖZTÜRK (Denizli) – Öncelikle Komisyona iki çift lafım olacak. Tüzük gereği
“Katılmıyoruz.” değil de “Katılamıyoruz.” derseniz onu da anlayışla karşılarız.
“Komisyonun çoğunluğu olmadığı için katılamıyoruz.” demeniz daha uygundur.
“Katılmıyoruz.” deyince de Genel Kurula saygısızlık oluyor diye düşünüyorum. 
Sayın
Başkan, değerli milletvekilleri; görüşülen kanun teklifi üzerine İYİ PARTİ
Grubu adına söz almış bulunmaktayım. Yüce heyetinizi saygıyla selamlarım. 
Malum,
güzel ülkemizi coğrafi olarak tanımlarken “Üç tarafı denizlerle kaplı bir
ülkeyiz.” tanımını kullanırdık, hatta “Sadece denizler değil, su kaynakları
açısından da zengin bir ülkeyiz.” derdik. “Derdik” diyorum çünkü artık Türkiye,
su miktarına göre su azlığı yaşayan ülke konumuna gelmiştir. Neden su zengini
bir ülkeyken su azlığı çeken bir ülke konumuna geldik? Sorun, iklim, küresel
ısınma gibi popüler tartışmaların biraz daha ötesinde, suyumuzu doğru
kullanmıyoruz. 
Tarımda
vahşi sulamanın ötesine geçilmiyor, hâlâ yağmurlama ve damlama sulama etkin
kullanılmıyor, bütün uyarılara rağmen, tatlı su ve yer altı su kaynakları
üzerinde kaçak kuyular açılıyor, göller, nehirler, çaylar kuruyor. İşin en
kolayı, çiftçimizi suçlayalım: “Bilinçli sulama yapmıyorsunuz, kaynaklarımızı
kurutuyorsunuz.” Çiftçi ne yapsın, gübre para, tohum para, mazot para, ekmek
para, dikmek para, toplama para, elektrik para “Bunların üstüne bir de Allah’ın
suyu mu para olsun.” diye düşünüyor. Tamam, sulama için bir destek veriliyor
ama bu tek başına bir işe yaramıyor. 
Sulama
için kullanılan elektrik faturaları çiftçiyi elektrik dağıtım şirketleriyle
karşı karşıya getiriyor. Çiftçi aylıkla iş yapmıyor ki, çiftçinin dönemi
bellidir, ekim ve hasat, siz çiftçiyi ayın 15’inde maaş alan memur statüsünde
kabul ederseniz çiftçi suyunu da kaçak kullanmak zorunda kalır. Özelleştirme
yapılırken bu dikkate alınmamış ama artık borç ve masraf bu kadar artmışken
şimdi dikkate alın, elektrik dağıtım şirketleriyle bu sorunu çözün, faturaları
hasat döneminde ödenecek şekilde ayarlama yapalım. Taahhüdünüz gereği bu
yapılamıyor mu; o zaman ikinci bir şık var, bu, uygulanan bir yöntem, kamu
elektrik üretiyor ve dağıtım şirketlerine sattığı elektrik birim fiyatında
indirim yapıyor, dağıtım şirketleri bu elektriği hem vatandaşa zamlı satıp
vurgun yapıyor hem de bu indirimden kâr elde ediyor. Eğer bu imtiyaz dağıtım
şirketleri için geçerli ise çiftçi için neden geçerli olmasın?
Değerli
milletvekilleri, sadece su kaynaklarımız kurumuyor, memleketim Denizli’nin
Çivril ilçesindeki Işıklı Gölü’nde yaşayan birçok canlı türü de yok olma
tehlikesiyle karşı karşıya. Geçmişte tatlı su kereviti ihracatı yapılabilen,
gölümüze özgü dişli balığı olan Gökgöl’de bulunan sazlık alanda sülük avlayan
kişiler sülükleri toplayabilmek için sazlıkları ateşe veriyor. Şöyle bakarsanız
görebilirsiniz. İşin kolayına kaçan bu kişiler sülükleri rahatça toplayabiliyor
ama sazlıklarda yaşayan birçok canlı türü de yanarak yok oluyor.
Sülük,
Emine Erdoğan Hanımefendi’nin de öncülük ettiği geleneksel tıp uygulamalarında
önerilen bir tedavi yöntemi. Faydasını zararını tıpçılar kendi aralarında
tartışıyor ama burada yapılması gereken sülük avcılığının da denetim altına
alınması. Sülük belki yapıştığı bölgede kanı emerek tedavi ediyor ama doğaya
sülük gibi yapışan insanlar sadece tabiatın kanını emmiyor, aynı zamanda
katliam yapıyor.
Değerli
milletvekilleri, dedik ya, su kaynaklarımız azalıyor ama yine de
denizlerimizin, hâlâ kurumamış göllerimizin nimetlerinden yararlanabileceğimiz
şanslı bir ülkedeyiz. Bizim ülkemiz coğrafi konumunun da getirdiği
zenginliklere sahip. Ama ne üretici ne tüketicimiz zengin. Derdimiz belli,
muradımız belli, biz istiyoruz ki üretici kazansın, tüketici ucuz yesin. Ancak
nereden bakarsak bakalım asıl sorun şu: Üretemezseniz tüketemezsiniz. 
Su
ürünleri yetiştiriciliğinin temel girdisi yem ve enerjidir. Yem ham
maddelerinin önemli bir kısmı yurt dışından ithal edilmektedir ve yüksek gümrük
ve KDV oranları uygulanmaktadır. Doların yüksek, elektriğin de pahalı olduğu
göz önüne alındığında tarım kesimi için sorduğum soruyu yine soruyorum: Dağıtım
şirketlerine verilen elektrik imtiyaz hakkından neden balıkçı yararlanamaz? 
Tüketici
ise balığı yüzde 8 KDV oranıyla tüketmektedir. Bakınız, su ürünlerinden alınan
2019 yılı KDV oranlarında, hadi, dondurulmuş, salamura edilmiş, buharda ya da
suda pişirilmişini bir kenara koyalım da taze balıktan neden yüzde 8 KDV
alınır, avcının yakaladığı, tezgâhtan, halden garibanın sofrasına gelen
balıktan neden yüzde 1 oranında KDV alınmaz? 
Bahsi
açılmışken, Tarım ve Orman Bakanlığını da ilgilendiren bir kanun teklifi
getirilmişken, diğer hayvancılık ürünlerinde uygulanan KDV oranlarını da dile
getirelim. Sığır eti, koyun ve keçi etleri, kümes hayvanlarının etlerinde KDV
oranı yüzde 8 ama aynı zamanda domuz eti, at, eşek ve katır etlerinin de KDV
oranı yüzde 8.
(Mikrofon
otomatik cihaz tarafından kapatıldı) 
BAŞKAN
– Evet, Sayın Öztürk, tamamlayın sözlerinizi. 
YASİN
ÖZTÜRK (Devamla) – Arada yapılan kontrollerde tespit edilse de at, eşek ve
katır etlerini zaten bilmeden tüketebiliyoruz ama yüzde 99’u Müslüman olan bir
ülkede, vatandaşın protein ihtiyacını karşılayabilecek koyun ve sığır etinden,
su ürünlerinden alınan KDV ile domuzdan alınan KDV’yi bari eşit yapmayın.
Vatandaş etten protein almayı unuttu, indirin KDV’yi hatırlasın, bari indirin balık
avcılığından alınan KDV’yi, sofrasında yer alabilecek balık eksik olmasın
diyor, Genel Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
10’uncu
maddeyi oylarınıza sunuyorum: Kabul edenler... Etmeyenler... Kabul edilmiştir.
Birinci
bölümde yer alan maddelerin oylamaları tamamlanmıştır.
Birleşime
üç dakika ara veriyorum.
Kapanma Saati: 23.36 
YEDİNCİ OTURUM
Açılma Saati: 23.38
BAŞKAN: Başkan Vekili Süreyya Sadi BİLGİÇ
KÂTİP ÜYELER: Barış KARADENİZ (Sinop), Bayram ÖZÇELİK (Isparta) 
-----0-----
BAŞKAN
– Türkiye Büyük Millet Meclisinin 12’nci Birleşiminin Yedinci Oturumunu
açıyorum.
106
sıra sayılı Kanun Teklifi’nin görüşmelerine devam ediyoruz.
Komisyon? Yok.
Ertelenmiştir.
2’nci sırada
bulunan 88 sıra sayılı Kanun Teklifi’nin görüşmelerine başlıyoruz. 
2.- Türkiye Büyük Millet Meclisi Başkanı Tekirdağ Milletvekili Mustafa
Şentop’un Kullanılmış Yakıt İdaresinin ve Radyoaktif Atık İdaresinin Güvenliği Üzerine
Birleşik Sözleşmeye Türkiye Cumhuriyeti’nin Beyanlarla Birlikte Katılmasının
Uygun Bulunduğuna Dair Kanun Teklifi (2/1801) ve Dışişleri Komisyonu Raporu (S.
Sayısı: 88) 
BAŞKAN –
Komisyon? Yok. 
Ertelenmiştir. 
3’üncü sırada
bulunan 53 sıra sayılı Kanun Teklifi’nin görüşmelerine başlıyoruz. 
3.- Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti Hükümeti ile Uluslararası Tarımsal Kalkınma
Fonu (IFAD) Arasında IFAD Ülke Ofisi-Doğu Avrupa ve Orta Asya Merkezi
Kurulmasına İlişkin Ev Sahibi Ülke Anlaşmasının Onaylanmasının Uygun
Bulunduğuna Dair Kanun Teklifi (2/1541) ile Tarım, Orman ve Köyişleri Komisyonu
ve Dışişleri Komisyonu Raporları (S. Sayısı: 53)
BAŞKAN
– Komisyon? Yok. 
Ertelenmiştir.

Bundan
sonra da komisyonların bulunamayacağı anlaşıldığından, denetim konuları ve
kanun teklifleri ile komisyonlardan gelen diğer işleri sırasıyla görüşmek için
5 Kasım 2019 Salı günü saat 15.00’te toplanmak üzere birleşimi kapatıyorum.
Kapanma Saati: 23.39




(X) 106 S. Sayılı Basmayazı 30/10/2019
tarihli 11’inci Birleşim Tutanağı’na eklidir.




