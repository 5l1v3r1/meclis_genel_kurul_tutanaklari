


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 16          YASAMA YILI : 2



T. B. M. M.

TUTANAK DERGİSİ

31 inci Birleşim

12 . 12 . 1996 Perşembe



İ Ç İ N D E K İ L E R

 I. - GEÇEN TUTANAK ÖZETİ

 II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A) TEZKERELER VE ÖNERGELER

1. - Belçika'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar, Millî
Eğitim Bakanı Mehmet Sağlam'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/606)

IV. - KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1. - 1997 Malî Yılı Genel ve
Katma Bütçeli İdareler Bütçe Kanunu
tasarıları ile 1994 ve 1995 Malî Yılları
Genel ve Katma Bütçeli İdareler ve Kuruluşlar
Kesinhesap Kanunu tasarıları (1/518, 1/519; 1/282,
3/414, 1/283, 3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150)

A) VAKIFLAR GENEL MÜDÜRLÜĞÜ

1. -Vakıflar Genel Müdürlüğü
1997 Malî Yılı Bütçesi

2. - Vakıflar Genel Müdürlüğü
1994 Malî Yılı Kesinhesabı

3. - Vakıflar Genel Müdürlüğü
1995 Malî Yılı Kesinhesabı

B)DİYANET İŞLERİ BAŞKANLIĞI

1. - Diyanet İşleri Başkanlığı
1997 Malî Yılı Bütçesi

2. - Diyanet İşleri Başkanlığı
1994 Malî Yılı Kesinhesabı

3. - Diyanet İşleri Başkanlığı
1995 Malî Yılı Kesinhesabı

C) TAPU VE KADASTRO GENEL MÜDÜRLÜĞÜ

1. - Tapu ve Kadastro Genel Müdürlüğü
1997 Malî Yılı Bütçesi

2. - Tapu ve Kadastro Genel Müdürlüğü
1994 Malî Yılı Kesinhesabı

3. - Tapu ve Kadastro Genel Müdürlüğü
1995 Malî Yılı Kesinhesabı

D) DEVLET METEOROLOJİ İŞLERİ
GENEL MÜDÜRLÜĞÜ

1. - Devlet Meteoroloji İşleri Genel
Müdürlüğü 1997 Malî Yılı
Bütçesi

2. -Devlet Meteoroloji İşleri
Genel Müdürlüğü 1994 Malî Yılı
Kesinhesabı

3. - Devlet Meteoroloji İşleri Genel
Müdürlüğü 1995 Malî Yılı
Kesinhesabı

E)ADALET BAKANLIĞI

1. -Adalet Bakanlığı 1997
Malî Yılı Bütçesi

2. - Adalet Bakanlığı 1994 Malî
Yılı Kesinhesabı

3. - Adalet Bakanlığı 1995 Malî
Yılı Kesinhesabı

F) YARGITAY BAŞKANLIĞI

1. - Yargıtay Başkanlığı
1997 Malî Yılı Bütçesi

2. - Yargıtay Başkanlığı
1994 Malî Yılı Kesinhesabı

3. - Yargıtay Başkanlığı
1995 Malî Yılı Kesinhesabı

G) ÇEVRE BAKANLIĞI

1. - Çevre Bakanlığı 1997
Malî Yılı Bütçesi

2. - Çevre Bakanlığı 1994
Malî Yılı Kesinhesabı

3. -Çevre Bakanlığı
1995 Malî Yılı Kesinhesabı

V. - SORULAR VE CEVAPLAR

A) YAZILI SORULAR VE CEVAPLARI

1. - Aydın Milletvekili Yüksel Yalova'nın,
Kuşadası'nda meydana gelen sel felaketinden zarar
gören esnaf ve sanatkârların vergi ve borç
ödemelerine ilişkin Başbakandan sorusu ve Devlet
Bakanı Lütfü Esengün'ün yazılı
cevabı (7/1333)

2. - Muğla Milletvekili Fikret Uzunhasan'ın,
Ankara'daki bazı okullarda suların akmama nedeninin
“kartlı sayaç” uygulamasından kaynaklandığı
iddiasına ilişkin sorusu ve Devlet Bakanı
Lütfü Esengün'ün yazılı cevabı
(7/1565)

3. - İstanbul Milletvekili Bülent Akarcalı'nın,
Bosna-Hersek Hükümetine yardım yapılıp
yapılmadığına ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1621)

4. -Burdur Milletvekili Yusuf Ekinci'nin, Bucak
ilçe merkezinde yapılan asfaltlama çalışmalarına
ilişkin sorusu ve Devlet Bakanı Bekir Aksoy'un yazılı
cevabı (7/1644)

I. - GEÇEN TUTANAK ÖZETİ

TBMMGenel Kurulu saat 10.09'da açılarak
dört oturum yaptı.

Birinci, İkinci ve Üçüncü
Oturum

Bartın Milletvekili Cafer Tufan Yazıcıoğlu'nun,
(6/332) numaralı sözlü sorusunu geri aldığına
ilişkin önergesi okundu; sözlü sorunun geri
verildiği bildirildi.

Aydın Milletvekili Cengiz Altınkaya
ve 21 arkadaşının, kamuda çalışan
mimar ve mühendislerin çalışma koşullarının
araştırılarak özlük haklarının
iyileştirilmesi için alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/136)
Genel Kurulun bilgisine sunuldu; önergenin gündemdeki
yerini alacağı ve öngörüşmelerinin,
sırasında yapılacağı açıklandı.

1997 Malî Yılı Genel ve Katma
Bütçeli İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarılarının (1/518, 1/519; 1/282,
3/414; 1/283, 3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) görüşmelerine
devam olunarak;

Devlet Planlama Teşkilatı Müsteşarlığı,

Sosyal Hizmetler ve Çocuk Esirgeme Kurumu
Genel Müdürlüğü,

Danıştay Başkanlığı,

1997 Malî Yılı bütçeleri
ile 1994 ve 1995 malî yılı kesinhesapları,

Hazine Müsteşarlığı
1997 malî yılı bütçesi ile 1995
malî yılı kesinhesabı,

Hazine ve Dış Ticaret Müsteşarlığı
1994 malî yılı kesinhesabı,

Kadın ve Sosyal Hizmetler Müsteşarlığı
1994 malî yılı kesinhesabı,

Kabul edildi ve,

Dış Ticaret Müsteşarlığı,

Gümrük Müsteşarlığı,

Devlet İstatistik Enstitüsü Başkanlığı,

Gençlik ve Spor Genel Müdürlüğü,

1997 malî yılı bütçeleri
ile 1994 ve 1995 malî yılları kesinhesapları
bir süre görüşüldü.

Saat 19.15'te toplanmak üzere, birleşime
18.53'te ara verildi.

  Yasin Hatiboğlu    Başkanvekili

 Ahmet Dökülmez  Kadir Bozkurt   Kahramanmaraş
 Sinop    Kâtip Üye  Kâtip Üye

Dördüncü Oturum

1997 Malî Yılı Genel ve Katma
Bütçeli İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarılarının (1/518, 1/519; 1/282,
3/414; 1/283, 3/415; 1/492, 3/516; 1/493, 3/517) (S. Sayıları:
134, 135, 103, 102, 151, 150) görüşmelerine devam
olunarak;

Devlet İstatistik Enstitüsü Başkanlığı,

Gençlik ve Spor Genel Müdürlüğü

Gümrük Müsteşarlığı,

Dış Ticaret Müsteşarlığı
1997 Malî Yılı Bütçesi ile 1995
Malî Yılı Kesinhesabı,

1997 Malî Yılı Bütçeleri
ile 1994 ve 1995 Malî Yılları Kesinhesapları;

1997 Malî Yılı Bütçesi,

Kabul edildi.

İstanbul Milletvekili Mehmet Sevigen, Devlet
Bakanı Bahattin Şeker'in konuşması sırasında
kendisine sataşması nedeniyle bir konuşma yaptı.

Programda yer alan kuruluşların bütçe
ve kesinhesaplarını görüşmek için,
12 Aralık 1996 Perşembe günü saat 10.00'da
toplanmak üzere, birleşime 00.18'de son verildi.

 Kamer Genç      Başkanvekili
   

 Kazım Üstüner  Zeki Ergezen
  Burdur  Bitlis    Kâtip Üye  Kâtip Üye




II. - GELEN KÂĞITLAR

12 . 12 . 1996 PERŞEMBE

Tasarılar

1. -Yabancıların Türkiye'de
İkâmet ve Seyahatleri Hakkında Kanunun Bir
Maddesinde Değişiklik Yapılmasına Dair
Kanun Tasarısı (1/547) (İçişleri
Komisyonuna) (Başkanlığa geliş tarihi :
9.12.1996)

2. -Türkiye Cumhuriyeti Ordusu Subay,
Askerî Memur ve Muadilleriyle Astsubayların Giyeceğine
Dair Kanunun Bir Maddesinde Değişiklik Yapılmasına
İlişkin Kanun Tasarısı (1/548) (İçişleri
ve Millî Savunma komisyonlarına) (Başkanlığa
geliş tarihi : 9.12.1996)

3. - Türk Silahlı Kuvvetleri Personel
Kanununun Bazı Maddelerinde Değişiklik Yapılmasına
Dair Kanun Tasarısı (1/549) (Millî Savunma
Komisyonuna) (Başkanlığa geliş tarihi :
9.12.1996)

4. - Maden Kanununa Bir Ek Madde Eklenmesine Dair
Kanun Tasarısı (1/550) (Sanayi, Ticaret, Enerji,
Tabiî Kaynaklar, Bilgi ve Teknoloji Komisyonuna) (Başkanlığa
geliş tarihi : 9.12.1996)

5. - 2380 Sayılı Belediyelere ve İl
Özel İdarelerine Genel Bütçe Vergi Gelirlerinden
Pay Verilmesi Hakkında Kanuna Bir Ek Madde İlave
Edilmesine Dair Kanun Tasarısı (1/551) (Plan ve
Bütçe Komisyonuna) (Başkanlığa geliş
tarihi : 9.12.1996)

Teklifler

1. - İçel Milletvekili D. Fikri Sağlar
ve Oya Araslı'nın; Çevre Kirliliği Yaratma
İhtimali Olan Kamu ve Özel Girişimcilerce Kurulacak
Tesisler İçin Halkoylaması Yapılması
Hakkında Kanun Teklifi (2/618) (Çevre ve Anayasa
komisyonlarına) (Başkanlığa geliş
tarihi : 9.12.1996)

2. - İçel Milletvekili D. Fikri Sağlar'ın;
Türkiye Büyük Millet Meclisi İçtüzüğünün
104 üncü Maddesine Bir Fıkra Eklenmesi Hakkında
İçtüzük Teklifi (2/619) (Anayasa Komisyonuna)
(Başkanlığa geliş tarihi : 9.12.1996)

3. -Cumhuriyet Halk Partisi Grup Başkanvekili
İçel Milletvekili Oya Araslı'nın;
Millet Meclisi İçtüzüğünün
9 ve 11 inci Maddelerinin Değiştirilmesi Hakkında
İçtüzük Teklifi (2/620) (Anayasa Komisyonuna)
(Başkanlığa geliş tarihi : 9.12.1996)

4. - Kırklareli Milletvekili A. Sezal Özbek'in;
Türk Silahlı Kuvvetleri Personel Kanununa Bir Ek Geçici
Madde Eklenmesi Hakkında Kanun Teklifi (2/621) (Millî
Savunma ve Plan ve Bütçe komisyonlarına) (Başkanlığa
geliş tarihi : 10.12.1996)

Tezkere

1. - Nasip Mehmet Atay Hakkındaki Ölüm
Cezasının Yerine Getirilmesine Dair Başbakanlık
Tezkeresi (3/605) (Adalet Komisyonuna) (Başkanlığa
geliş tarihi : 10.12.1996)

Sözlü Soru Önergeleri

1. - Yozgat Milletvekili Kâzım Arslan'ın,
Sultanbeyli'de bazı cadde ve sokak isimlerinin değiştirildiği
iddiasına ilişkin İçişleri Bakanından
sözlü soru önergesi (6/387) (Başkanlığa
geliş tarihi : 11.12.1996)

2. -İzmir Milletvekili Metin Öney'in,
Foça kıyılarında balık çiftlikleri
kurulması için onay verilip verilmediğine ilişkin
Çevre Bakanından sözlü soru önergesi
(6/388) (Başkanlığa geliş tarihi : 11.12.1996)

Yazılı Soru Önergeleri

1. -İstanbul Milletvekili Bülent
Akarcalı'nın, yeni tip plaka uygulamasına
ilişkin İçişleri Bakanından yazılı
soru önergesi (7/1755) (Başkanlığa geliş
tarihi : 11.12.1996)

2. - İstanbul Milletvekili Bülent Akarcalı'nın,
İstanbul Üniversitesinde giriş-çıkış
kontrollerine ilişkin İçişleri Bakanından
yazılı soru önergesi (7/1756) (Başkanlığa
geliş tarihi : 11.12.1996)

3. - İstanbul Milletvekili Bülent Akarcalı'nın,
Diyarbakır Cezaevinde meydana gelen olayla ilgili olarak
bir soruşturma başlatılıp başlatılmadığına
ilişkin Adalet Bakanından yazılı soru
önergesi (7/1757) (Başkanlığa geliş
tarihi : 11.12.1996)

4. - İstanbul Milletvekili Bülent Akarcalı'nın,
sigortasız çalışan çocuk işçilere
ilişkin Çalışma ve Sosyal Güvenlik
Bakanından yazılı soru önergesi (7/1758)
(Başkanlığa geliş tarihi : 11.12.1996)

5. - İstanbul Milletvekili Bülent Akarcalı'nın,
Ağrı İl Sağlık Müdürlüğünce
açılan personel sınavını kazananlara
ilişkin Sağlık Bakanından yazılı
soru önergesi (7/1759) (Başkanlığa geliş
tarihi : 11.12.1996)

6. -İstanbul Milletvekili Bülent
Akarcalı'nın, Avusturya Hükümetinin Türk
TIR kamyonlarının geçişini engellediği
iddiasına ilişkin Başbakandan yazılı
soru önergesi (7/1760) (Başkanlığa geliş
tarihi : 11.12.1996)

BİRİNCİ OTURUM

Açılma Saati : 10.00

Tarih : 12 Aralık 1996 Perşembe

BAŞKAN : Başkanvekili Uluç
GÜRKAN

KÂTİP ÜYELER : Ali GÜNAYDIN
(Konya), Mustafa BAŞ (İstanbul)

 

 

BAŞKAN - Türkiye Büyük Millet
Meclisinin 31 inci Birleşimini açıyorum.

1997 Malî Yılı Genel ve Katma
Bütçe Kanunu Tasarıları ile 1994 ve
1995 Malî Yılları Genel ve Katma Bütçe
Kesinhesap Kanunu Tasarıları üzerindeki görüşmelere
devam edeceğiz; ancak, görüşmelere başlamadan
önce, Başkanlığın Genel Kurula sunuşları
vardır. 

Cumhurbaşkanlığının
bir tezkeresi vardır; okutuyorum.

III. - BAŞKANLIĞIN GENEL KURULA
SUNUŞLARI

A) TEZKERELER VE ÖNERGELER

1. - Belçika'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar, Millî
Eğitim Bakanı Mehmet Sağlam'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/606)

    10 Aralık 1996

Türkiye Büyük Millet Meclisi
Başkanlığına

Kuzey Atlantik Konseyi (KAK) ve Kuzey Atlantik İşbirliği
Konseyi (KAİK) sonbahar toplantılarına katılmak
üzere, 10 Aralık 1996 tarihinde Belçika'ya
giden Dışişleri Bakanı ve Başbakan
Yardımcısı Prof. Dr. Tansu Çiller'in
dönüşüne kadar, Dışişleri
Bakanlığı ve Başbakan Yardımcılığına
Milli Eğitim Bakanı Prof. Dr. Mehmet Sağlam'ın
vekâlet etmesinin, Başbakanın teklifi üzerine
uygun görülmüş olduğunu bilgilerinize
sunarım. 

 Süleyman Demirel

 Cumhurbaşkanı

BAŞKAN -Bilgilerinize sunulmuştur.


Şimdi, bütçe görüşmelerine
başlıyoruz. 

IV. - KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER

1 - 1997 Malî Yılı Genel ve
Katma Bütçeli İdareler Bütçe Kanunu
Tasarıları ile 1994 ve 1995 Malî Yılları
Genel ve Katma Bütçeli İdareler ve Kuruluşlar
Kesinhesap Kanunu Tasarıları (1/518; 1/519; 1/282,
3/414, 1/283, 3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150)

A) VAKIFLAR GENEL MÜDÜRLÜĞÜ

1. -Vakıflar Genel Müdürlüğü
1997 Malî Yılı Bütçesi

2. - Vakıflar Genel Müdürlüğü
1994 Malî Yılı Kesinhesabı

3. - Vakıflar Genel Müdürlüğü
1995 Malî Yılı Kesinhesabı

B)DİYANET İŞLERİ BAŞKANLIĞI

1. - Diyanet İşleri Başkanlığı
1997 Malî Yılı Bütçesi

2. - Diyanet İşleri Başkanlığı
1994 Malî Yılı Kesinhesabı

3. - Diyanet İşleri Başkanlığı
1995 Malî Yılı Kesinhesabı

C) TAPU VE KADASTRO GENEL MÜDÜRLÜĞÜ

1. - Tapu ve Kadastro Genel Müdürlüğü
1997 Malî Yılı Bütçesi

2. - Tapu ve Kadastro Genel Müdürlüğü
1994 Malî Yılı Kesinhesabı

3. - Tapu ve Kadastro Genel Müdürlüğü
1995 Malî Yılı Kesinhesabı

D) DEVLET METEOROLOJİ İŞLERİ
GENEL MÜDÜRLÜĞÜ

1. - Devlet Meteoroloji İşleri Genel
Müdürlüğü 1997 Malî Yılı
Bütçesi

2. -Devlet Meteoroloji İşleri
Genel Müdürlüğü 1994 Malî Yılı
Kesinhesabı

3. - Devlet Meteoroloji İşleri Genel
Müdürlüğü 1995 Malî Yılı
Kesinhesabı (1)

BAŞKAN - Program uyarınca, bugün
iki tur görüşme yapacağız. 

Beşinci tur görüşmelere başlıyoruz.


Komisyon ve Hükümet buradalar. 

Beşinci turda, Vakıflar Genel Müdürlüğü
(Katma), Diyanet İşleri Başkanlığı,
Tapu ve Kadastro Genel Müdürlüğü, Devlet
Meteoroloji İşleri Genel Müdürlüğü
bütçeleri yer almaktadır. 

Beşinci turda grupları ve şahısları
adına söz alan sayın üyelerin isimlerini
okuyorum: 

Refah Partisi Grubu adına, Ramazan Yenidede,
Mehmet Aykaç, Abdullah Özbey, Kemal Ateş; Cumhuriyet
Halk Partisi Grubu adına, Ali Şahin, Ahmet Küçük;
Anavatan Partisi Grubu adına, Cemil Çiçek,
Mehmet Sağdıç, Yusuf Pamuk; Doğru Yol Partisi
Grubu adına, Sabri Güner, Ahmet Bilgiç; Demokratik
Sol Parti Grubu adına, Mehmet Büyükyılmaz,
Abdulbaki Gökçel, Yüksel Aksu, Yavuz Bildik.


Şahısları adına, lehinde
Abdullah Arslan, Musa Uzunkaya; aleyhinde Yakup Hatipoğlu.

Şimdi, gruplar adına konuşmalara
başlıyoruz. 

İlk olarak, Refah Partisi Grubu adına
Sayın Ramazan Yenidede. (RP sıralarından
alkışlar)

Sayın Yenidede, buyurun efendim.

Sayın milletvekilleri, beşinci tur görüşmeleriyle
ilgili sorularınızın, grupların konuşmalarının
tamamlanmasına kadar Başkanlığa iletilmesi
gerekiyor. Grupların konuşmalarının
tamamlanması sonrasında, Başkanlık
soru kabul etmeyecektir; buna, sayın milletvekillerinin,
özellikle dikkat etmesini istiyorum.

Sayın Yenidede, süreyi eşit mi
paylaşıyorsunuz?

RAMAZAN YENİDEDE (Denizli) - Evet efendim.

BAŞKAN - Buyurun efendim.

RP GRUBU ADINA RAMAZAN YENİDEDE (Denizli)
- Sayın Başkan, değerli milletvekilleri; Vakıflar
Genel Müdürlüğünün 1997 malî
yılı bütçesi üzerinde, Refah Partisi
Grubunun görüşlerini arz etmek için huzurlarınızdayım;
bu vesileyle, Yüce Heyetinizi ve aziz vatandaşlarımızı
saygıyla selamlıyorum.

Vakıf, bir müslümanın elindeki
malın tamamını veya bir kısmını,
karşılığını sadece Allah'tan
beklemek şartıyla, insanlığın hizmetine
ve faydasına sunmasıdır. Bir diğer anlamıyla,
kulun Allah'a borç vermesidir; verilen bu borç,
katlanarak, ebedî alemde o kula Yaradan tarafından
iade edilecektir. “Kim Allah'a güzel bir borç
verirse, Allah onu katlar katlar, kuluna iade eder” fermanı
da bunun en güzel ve en açık ifadesidir. 

Değerli milletvekilleri, vakıf, tam anlamıyla
İslamî bir kavramdır; bu anlayışın
kaynağı Kur'an ve sünnettir, ilk uygulama da Hazreti
Peygamber devrinde başlamıştır. Fakir
ve yoksulların sosyal ve ekonomik ihtiyaçlarının
karşılanmasından tutun da tabiattaki diğer
canlılara yardımcı olmaya, hatta çevre
temizliğine varıncaya kadar hudutsuz hizmeti gaye edinen
vakıfların, bugüne kadar, her türlü
tahribata rağmen ayakta kalabilmiş olmasının
temelinde sağlam ve sarsılmaz bir inanç yatmaktadır.


Malını vakfeden insan şu hususu
çok iyi bilmektedir ve buna yürekten inanmaktadır:
Şüphesiz, Allah, inananlardan, canlarını
ve mallarını, karşılığı
cennet olmak kaydıyla satın almıştır.
Bu inanç devam ettiği müddetçe, vakıflar
da hayatiyetini sürdürmeye devam edecektir. 

Tarihin derinliklerine indiğiniz zaman, İslam
medeniyetinin bir şefkat, merhamet, sevgi ve vakıf
medeniyeti olduğunu görürsünüz. 

Kaynağı ve dayanağı Kur'an
ve sünnet olan ve ortaya koyduğu eşsiz eser ve
hizmetlerle tüm insanlığa huzur ve saadet dağıtan
bu medeniyet, ne yazık ki, 20 nci asrın başlarında
yıkılmış ve bunun yerine, İstiklal
Şairimiz merhum Akif'in “Tek dişi kalmış
canavar” dediği Batı medeniyeti, özellikle
Müslümanlara karşı dişlenerek azgınlaşmış
ve sırf kendi çıkarları uğruna
binlerce eseri tahrip etmiş, yüzbinlerce masum insanın
kanını içmiştir. Ama, bu, hep böyle
gitmeyecektir; kin, kan, nefret ve barbarlık temeline dayalı
bu dünya düzeni çok kısa zamanda değişecek;
sevgiye, kardeşliğe, insanlığa, merhamete
ve adalate dayalı yeni sistem mutlaka, ama mutlaka kurulacaktır.
(RP sıralarından alkışlar) Çünkü,
kardan adamların hükmü güneş doğuncaya
kadardır. Güneş doğmuştur; kardan
adamlar erimeye başlamıştır. Bu erime
esnasında, yere düşen parçalar, elbette,
birtakım cayırtı ve çatırtılar
çıkaracaktır; bu da gayet doğaldır.
İşte, dünyada çıkan sesler de
bu seslerdir. 

Sayın Başkan, değerli milletvekilleri;
biz, geceleri yatağında rahat uyuyamayan ve sahrada
dolaşırken çadırından “Açız...
Açız...” âvazelerini işittiği
üç yetim yavruyu, bizzat, beytülmalden kendi
sırtında taşıyarak götürdüğü
erzakla doyuran bir düşünce ve inancın
hayranlarıyız ve mensuplarıyız. Bu
düşüncenin sahipleri, hem insan haklarını
hem de hayvan haklarını, gerektiğinde, canlarını
ortaya koyarak koruyabilmek için çok güzel
tesisler kurmuşlar, vakıflar üretmişlerdir.


“Kenar-ı Diclede bir kurt aşırsa
bir koyunu / Gelir de adl-i ilahî sorar Ömer'den onu”
diyen Hazreti Ömer'in bu inanç ve kararlılığı,
bizim için ulaşılması gereken en büyük
hedeftir. “Komşusu aç iken, tok yatan bizden
değildir” buyuran Yüce Peygamberin, insanlık
adına ortaya koyduğu bu eşsiz merhamet ve şefkat
ve bu anlayış karşısında her
insaf sahibi insan, dünya durdukça saygıyla
eğilecektir. Bu nuru söndürmeye, bu hizmetleri durdurmaya
kimsenin de gücü yetmeyecektir. Biz bu inançla,
vakıfları ve vakıf eserleri inancımızın
gerektirdiği şekilde, ısrarla korumaya devam
edeceğimizi, bu önemli mevkiden ve makamdan bir defa
daha dünyaya ilan ediyoruz. Çünkü, biz,
vakıf eserleri tahrip etmenin veya vâkıfın
niyet ve şartnamesine uygun kullanmamanın başımıza
hangi belaları getireceğini çok iyi bilenlerdeniz.
Ceddimiz Fatih'in altın sözlerine kulak verelim: “Benim
bu vakfiyemi koyduğum şartların ve esasların
dışında kullananlar, makam ve mevkileri ne
olursa olsun, Allah'ın, meleklerin ve bütün Müslümanların
lanetine uğrasınlar, yüzlerine bakan ve kedilerine
şefaat eden bulunmasın.” Bunu, Koca Fatih söylemiştir.

Bu vasiyetnameye rağmen ecdat yadigârı
vakıf mülklerini tahrip ederek meyhane, kumarhane
ve turistik otel haline getirenler ve Ayasofya'nın müze
olarak kullanılmasında hâlâ ısrar
edenler, iki yakalarının bir araya niçin
gelmediğini umarım anlamış olacaklardır.
(RP sıralarından alkışlar) Hâlâ
anlamamakta ısrar ediyorlarsa, tarih, bunu bir gün
onların kafalarına vura vura anlatacaktır.

Değerli milletvekilleri, hükümetler,
tembel şehzade gibi değildir. Tembel şehzadeyi
sarayda bir odanın köşesine sabahleyin oturturlar,
akşam, o  köşeden alarak, tahtırevanla
odanın öbür köşesine taşırlarmış.
Bir köşeden diğer köşeye gidince de
“Allah, Allah!.. İnsanlar kuş misali;  sabah
nerede idik, şimdi neredeyiz” diye övünürmüş.
Yıllardır, sanki, çok büyük iş
yapmış gibi övünenler, ancak,  odanın
bir köşesinden öbür köşesine gidebildiler;
bir türlü odanın  dışına
çıkamadılar.

Şimdi, biz, 54 üncü Cumhuriyet Hükümeti
olarak odanın dışına çıktık,
milletle bütünleştik ve inançla yolumuza
devam ediyoruz. Bu inanca karşı çıkarak,
Yüce Meclisin değerli üyelerinden bu kürsüde
konuşanlara “havlamak” tabirini kullanma talihsizliğini
gösteren çökmüş düşüncenin
mensuplarını, bu asil millet, pek yakında
tarihin derinliklerine, hâlâ bu düşünceden
medet bekleyenleri de ilk genel seçimlerde sandığa,
bir daha çıkarmamak kaydıyla,  şartıyla
gömecektir. (RP sıralarından alkışlar)
Çünkü, bu millet, hangi kılıf içerisinde
inancıyla, kültürüyle, tarihiyle savaşıldığını
artık, çok iyi anlamaya başlamıştır.

Değerli milletvekilleri, önemli hizmetleri
sunan Vakıflar Genel Müdürlüğü
için, elbette, çok daha iyi, çok daha yeterli
bütçelerin konulmasını arzu ederdik;
ama, her şeye rağmen, 1997 yılı için
konulan ödenek tatminkâr değilse bile, yüreğimize
kısmen su serpmiştir. 

BAŞKAN - Sayın Yenidede, 3 dakikanız
var.

RAMAZAN YENİDEDE (Devamla) - Teşekkür
ederim Sayın Başkan.

1996 yılında 2 trilyon 60 milyar 401
milyon olan Vakıflar Genel Müdürlüğü
bütçesi, 1997 yılı için 4 trilyon
253 milyar 100 milyon olarak kararlaştırılmıştır.
Artış oranı ise, yüzde 106,4 nispetindedir.
İnşallah, ortaya çıkacak imkânlardan
da bu bütçe desteklenerek, ülkemizdeki ecdat
yadigârı eserlerin yaşatılması
için elden gelen gayret gösterilecektir; bu Hükümetin,
bu gayreti göstereceğine, bu Meclisin de gösterilen
bu gayretlere destek vereceğine olan inancımız
tamdır. 

Değerli milletvekilleri, bir taraftan, vakıf
eserlerinin korunması ve onarılmasıyla ilgili
çalışmalar devam ederken, öbür taraftan,
54 üncü Cumhuriyet Hükümetinin bir hatayı,
bir yanlışı düzeltmesinde de fayda olacağı
inancında ve kanaatindeyim.

Ülkemizde, ülkemizin bazı yörelerinde,
birtakım vatandaşlarımıza, atalarından,
dedelerinden tevarüs eden topraklarının vakıf
arazisi olduğu daha sonradan anlaşılınca,
mülk sahiplerinden, önce yüzde 10, sonra yüzde
20, daha sonra da yüzde 50 nispetinde taviz bedeli istenmiştir.
Bu konuda vatandaşlarımızın taksiratı
yoktur. Onlar, kendilerine intikal eden bu emlakın, bu
mirasın nereden geldiğinin farkında değildiler.
Atalarından, dedelerinden intikal eden bu miras üzerinde
hayatlarını sürdürdüler. 

BAŞKAN - Sayın Yenidede, süreniz
doldu; bundan sonraki konuşma sürenizi Grubun diğer
konuşmacılarının süresinden almak
mecburiyetindeyim. 

RAMAZAN YENİDEDE (Devamla) - Teşekkür
ediyorum Sayın Başkan.

Bu yanlışın düzeltilmesini
de Hükümetimizden istediğimizi ifade ediyorum. Özellikle,
Denizlimizin Beyağaç İlçesi bu yönden
mahrumdur, mağdur edilmiştir. Bolu'nun da birtakım
köylerinde aynı sıkıntının
yaşandığını biliyorum. Bu yanlışın
düzeltileceğine inanarak, Vakıflar Genel Müdürlüğü
bütçesinin ve genel bütçenin memleketimize,
milletimize hayırlı olması temennisiyle,
Yüce Heyetinizi saygıyla selamlıyorum. (RP
ve DYP sıralarından alkışlar)

BAŞKAN - Teşekkür ediyorum Sayın
Yenidede.

Sayın Mehmet Aykaç; buyurun. (RP ve
DYP sıralarından alkışlar)

Süreniz 10 dakika; eşit paylaştınız...

RP GRUBU ADINA MEHMET AYKAÇ (Çorum)
- Sayın Başkan, değerli milletvekilleri; Diyanet
İşleri Başkanlığının
1997 malî yılı bütçesi üzerinde
Refah Partisi Grubunun görüşlerini sunmak üzere
huzurunuzda bulunuyorum. Yüce Heyetinizi şahsım
ve Grubum adına saygıyla selamlıyorum. Bu
vesileyle tüm vatandaşlarımıza da sevgilerimi
sunuyorum. İdrak ettiğimiz üç ayların
ikincisi mübarek şaban ayının, hakkımızda
hayırlı olmasını ve mübarek ramazan
ayına, Cenabı Hakk'ın bizleri hayırlısıyla
ulaştırmasını da diliyorum. 

Sayın Başkan, değerli arkadaşlar;
konuşmama, dinin fert ve toplum hayatındaki önemine
işaret ederek başlamak istiyorum. İnanma duygusu
insanın fıtratında mevcuttur. Bir dine inanma,
onu benimseme, öğrenme, yaşama ve yayma hakkı,
temel insan haklarındandır. Aynı zamanda,
din, insan kimliğinin önemli bir parçası,
hayatı anlamlı ve yaşanabilir kılan
temel değerlerin bütünüdür. 

Başka bir ifadeyle, din, sadece bir inanç
sisteminden ibaret olmayıp, kişinin dünyevî
hayatına da yön veren ahlakî, hukukî ve
sosyal kuralları ihtiva eden bir sistemdir. Kısacası,
insanlığın, dünya ve ahret saadetini temin
için, Allah tarafından konulmuş ilahî
bir nizamdır. 

Din, hiçbir kimsenin veya kesimin tekelinde
olmadığı gibi, toplum hakkında fikir
yürüten hiçbir aydın, hiçbir siyasî
kadro, din olgusunu görmezlikten gelemez. Nitekim, tüm
ileri ülkelerde din gerçeği, modern toplumsal
varoluşun vazgeçilmez bir unsuru, korunması
ve güçlendirilmesi gereken ortak bir değeri olarak
görülmektedir. 

Muhterem arkadaşlar, inanç, toplumun
huzuru yönünden önemli bir kaynaktır. 70
milyonun inançsız bir kalabalık olduğunu
düşünün; herhalde, huzur ve asayiş
diye bir şey kalmayacağını herkes teslim
eder. Öyleyse, dine karşı çıkmak
yerine, onunla barışmak, onu sevmek ve onu hurafelerden
arındırmak en akıllıca yoldur. 

Bu itibarla, din hizmetlerinin, yetenekli ve ehil
kişiler tarafından verilmesinin sağlanması
bakımından, Diyanet İşleri Başkanlığının
devlet teşkilatında yer almasının,
bu hizmetler için devlet bütçesinden harcama
yapılmasının önemi izahtan varestedir.

Muhterem Başkan, değerli arkadaşlar;
Diyanet İşleri Başkanlığı
kuruluş kanununun, bir an önce çıkarılması
gerekmektedir. Bu kanunla, Diyanet İşleri Başkanlığı,
siyasetin kaygan zemininden çıkarılarak,
her çeşit dinî, ilmî ve idarî iş
ve işlemlerinde, günlük siyasetin müdahalesi
olmadan, elindeki yasa ve yönetmelikler çerçevesinde
çalışabilir bir statüye kavuşturulmalıdır.
Siyaset, dinin yönetimine müdahale etmemeli; din hizmetleri,
kendi kuralları ve Başkanlığa yasalarla
tanınmış yetkiler çerçevesinde
yürütülmelidir. Kısaca, Diyanet özerk
olmalıdır.

Sayın Başkan, değerli milletvekilleri;
din görevlileri, malî açıdan, maaş
yönünden en geride bir kesimdir. Bugün, müftülerimiz
fakülte mezunu olarak göreve başlarlar, vaizler
de öyledir. Bir vaiz, müftüsünün aldığı
maaşın yarısını alır;
müftülerimiz ise diğer daire amirlerinden daha az
maaş alırlar; bu bir gerçektir. İmam,
müezzin, Kur'an kursu öğreticileri ve yöneticileri
de bu şekilde emsalleri diğer memurlardan daha az ücret
alırlar; bunun, mutlaka, adil bir düzeye çıkarılması
gerekir.

Diyanet hizmetlerinin belkemiğini teşkil
eden vaizlik müessesesine mutlaka önem verilmelidir.
Bu hususta, Refahyol Hükümetimizin somut adımlar
atmasını bekliyoruz ve bu konunun halledilmesinde
çok geç kalındığı kanaatimi
burada belirtmek istiyorum.

Muhterem milletvekilleri, diğer taraftan, kadrosu
bulunduğu halde beş yıldır boş bulunan
camilerimize 7 443 imam hatibinin atamalarının yapılacak
olması son derece sevindiricidir; bu hususta Hükümetimize
teşekkür ediyorum. 

Ayrıca, Diyanetin acil ihtiyaç duyduğu,
çeşitli unvanlarda 16 667 kadronun bir an önce
ihdas edilmesinde zaruret vardır. 

Diyanet görevlilerimizin eğitim ve bilgi
düzeyini yükseltecek hukukî düzenlemeler
yapılmalı, hizmetiçi eğitim kursları,
kaynak temin edilerek, senenin her ayında faal hale getirilmelidir.

Sayın Başkan, sayın milletvekilleri;
ülkemizde 1996 sonu itibariyle cami sayısı
70 bin, Kur'an kursu sayısı 6 170'dir. Bu sayı,
bazılarına göre çok sayılabilir;
biz, burada bunu tartışmayacağız. Zira,
bunun tartışılacak bir yönü de yoktur.
Diyanet, anayasal bir kurumdur, devlet adına ibadet yerlerini
yönetir. Peki, ibadet yerlerini neden devlet yapmaz? Bu soruyu
hiç kendimize sorduk mu değerli milletvekilleri?

Devlet, köy konağı yapar, spor tesisleri
yapar, bale, tiyatro için başka salonlar yapar, gerçi
bunların yapılmasına karşı da
değiliz, ihtiyaç bulunan her türlü salon
yapılsın; fakat, camiye olan ihtiyaç, bunlardan
hiç de az değildir. Bizler cami yapmıyoruz,
bari, halkımızın yaptırdığı
camilere görevli tayin edelim.

BAŞKAN - Sayın Aykaç, son 3 dakikanız...

MEHMET AYKAÇ (Devamla) - Teşekkür
ederim Sayın Başkan.

200'den fazla binası tamamlanmış
imam-hatip liselerini hemen öğretime açalım.
Zira, bunlara şiddetle ihtiyaç var, vatandaş
bizden bunu bekliyor, aksini iddia edenler, bu ülkeyi ve
vatandaşı tanımıyor demektir. Halkımızın
siyasî yönelimi de bizi teyit ediyor.

Sayın Başkan, sayın milletvekilleri;
söz buraya gelmişken cami-cemevi ikilemine, Sünnî-Alevî
konusuna da kısaca değinmek istiyorum: Zira, bu Yüce
Meclisin çatısı altında her husus
doğru bir şekilde ilmî gerçekler ışığında
ortaya konulmalıdır. Nedir Alevîlik; Hazreti
Ali'yi sevmek, onun yolundan yürümektir. Hazreti Ali
kimdir; İslamın Peygamberi Hazreti Muhammed'in amcasının
oğlu, damadı ve onun açtığı
çığırı devam ettiren Dördüncü
Halifesidir. Maalesef, Alevîlik zaman içerisinde
çok farklı izahlara konu olmuş, istismar edilmiş,
ateizme basamak yapılmaya çalışılmıştır.
Biz, Refah Partisi olarak, tüm bu yanlış yorumları
reddediyor; Alevîliği, İslam içerisinde
bir ekol olarak görüyoruz; tıpkı, bazı
tarikatlar gibi. Sünnîlik ise, sünnete uygun yaşamaktır;
Hz. Ali de sünnete uygun yaşamıştır.


ALİ ILIKSOY (Gaziantep) - Sayın Başkan,
ehlibeyte...

MEHMET AYKAÇ (Devamla) - O halde, Sünnîsi
de, Alevîsi de aynı Peygamberi örnek alan, aynı
Kitabı rehber edinen son din İslamın mensuplarıdır.
Cami, tüm Müslümanların, Alevînin,
Sünnînin, tüm inananların mabedi, ibadet
yeridir.

(Mikrofon otomatik cihaz tarafından kapatıldı)

BAŞKAN - Sayın Aykaç, son dakikanız.

MEHMET AYKAÇ (Devamla) - Cemevi, caminin alternatifi
değildir, adı üstünde, bir toplanma ve sohbet
yeridir. Bu konular üzerinde politika yapmak kimseye fayda
sağlamaz. Biz, Refah Partisi olarak, dine ve onun kurumlarına
saygı duyulması gerektiğine inanıyoruz.
Diyanet İşleri Başkanlığı,
Türkiye'deki tüm Müslümanlara eşit olarak
hizmet verir; herhangi bir mezhebin veya tarikatın emrinde
değildir; hepsini birden kucaklar ve onlara yol gösterir.

Sayın Başkan, değerli milletvekilleri;
ülkemizdeki din öğretimi ve eğitiminin durumuna
da bir cümleyle değinmekte yarar görüyorum.
Dinin vazgeçilmez bir temel insan hakkı olduğunu,
konuşmamın başında ifade etmiştim.

(Mikrofon otomatik cihaz tarafından kapatıldı)

BAŞKAN - Sayın Aykaç, bundan
sonra vereceğim süre, arkadaşlarınızın
süresinden kesilecektir.

MEHMET AYKAÇ (Devamla) - 1 dakika uzatabilirsiniz
Sayın Başkan.

BAŞKAN - Hayır, benim uygulamam öyle
değil; buyurun.

MEHMET AYKAÇ (Devamla) - Devletin asli görevlerinden
biri, fertlerin temel haklarını öğrenmelerine,
yaşamalarına ve yaymalarına imkân verecek
düzenlemeyi yapmaktır. Bu sebeple, okullarımızda
din eğitimi ve öğretiminin çok erken yaşlarda
başlaması, yeterli, sürekli ve tutarlı
bir şekilde verilmesi, pedagojik, sosyolojik ve psikolojik
bir gerçektir. 

Bugün, Avrupa'ya, Amerika'ya bir bakalım
ve hepimizin reddettiği kötü alışkanlıklar
açısından, içki, kumar, fuhuş
ve bunların sebep olduğu kötü sonuçlar;
adam öldürme, boşanma, AIDS gibi ölümcül
hastalıklara yakalanma açısından bir
durum tespiti yaptığımızda, yüce
dinimiz İslamın ve onun aile sisteminin bizim için
ne kadar büyük bir nimet olduğunu görürüz.


Sonuç olarak; Diyanet İşleri
Başkanlığı, dinimizin birlik, beraberlik
ve fedakârlık gibi yüce prensiplerini halkımıza
benimsetmek; kardeşlik, sevgi, saygı, hoşgörü,
yardımlaşma ve dayanışma gibi hasletlerini
yaygınlaştırmak suretiyle, ülkemizin
maddî ve manevî kalkınmasında önemli
bir hizmeti gerçekleştirmektedir. Teröre, bölücülüğe,
her türlü zararlı fikir akımlarına
karşı da, Diyanet Teşkilatı etkin rol
üstlenmektedir. 

Bu duygu ve düşüncelerle, Diyanet
İşleri Başkanlığı bütçesinin
hayırlı olmasını diliyor, Yüce
Heyetinizi tekrar saygıyla selamlıyorum. (RP sıralarından
alkışlar)

BAŞKAN - Teşekkür ediyorum Sayın
Aykaç.

MEHMET AYKAÇ (Çorum) - Uygulamanız
hiç hoş değil.

BAŞKAN - Uygulamam sizin hoşunuza gitmeyebilir;
ama, adildir; bu konuda hiçbir tereddütünüz
olmasın.

Sayın Abdullah Özbey?.. Yok.

Sayın Mustafa Kemal Ateş?.. Yok.

MEHMET AYKAÇ (Çorum) - Sayın
Başkan, kalan süreyi kullanabilir miyim?

BAŞKAN - Grup olarak kullanabilirsiniz; Grubunuzun
daha 17 dakika süresi var.

RP GRUBU ADINA MEHMET AYKAÇ (Çorum)
- Sayın Başkan, değerli milletvekilleri; adalet
tecelli etti. Diyanet gibi çok önemli bir konuda,
Sayın Başkanımızın, süremin
1 dakika dahi uzatılmaması konusundaki tutumunun
hoş olmadığını kendisine izah etmiştim.
O konuda...

BAŞKAN - Sayın Aykaç, Grubunuz,
sözcülerin süreyi eşit paylaşacağını
söyledi. Şu an, bu konuyu daha fazla spekülasyon
konusu yaparsanız, sözünüzü kesmek
zorunda kalacağım.

Buyurun.

MEHMET AYKAÇ (Devamla) - Sayın Başkan,
değerli milletvekilleri; Diyanet İşleri Başkanlığı
bütçesi üzerindeki konuşmama, kaldığım
yerden devam ediyorum. 

Diyanet İşleri Başkanlığımızın
imkân, araç ve gereçleri artırılarak
yazılı, sözlü, görüntülü
olarak ve yoğun bir biçimde en çağdaş
teknikleri kullanarak, toplumu, din konusunda aydınlatma
görevini yerine getirmesine yardımcı olmalıyız.

Din görevlilerimiz, vaaz ve hutbelerini, toplumun
ihtiyaçlarına göre hazırlamalıdırlar.
Zaten böyle hazırlıyorlardı; ama, bu
konuya daha da dikkat etmelerine buradan işaret ediyorum.


Diyanet İşleri Başkanlığı-Türkiye
Diyanet Vakfı işbirliğiyle gerçekleştirilen
dinî yayımlar fuarı, sadece büyük
şehirlerimizde değil, tüm vilayetlerimizde hizmete
sunulmalıdır. Zira, dinî yayımlar fuarı,
ülkemizde önemli bir boşluğu doldurmaktadır
ve bu fuar, genellikle ramazan ayında açılmaktadır.
Bu fuarlar, büyük şehirlerimizde, takriben on
yıla yakın bir geçmişiyle açılmaktadır.
Bunun, tüm vilayetlerde yaygınlaştırılmasını
arzu ediyoruz.

Gerek resmî ve gerekse özel radyo ve televizyonlarda
Diyanet ve ilâhiyat fakültesi uzmanlarınca hazırlanan
kaliteli dinî yayınlar yapılmalı ve
bu, bir kanunla düzenlenmelidir. Dinî gerçeklere
uymayan, dini ve dindarları aşağılayan
programların yayınlanmasına engel olunmalıdır.
Medyanın, genel ahlâka, toplumumuzun örf ve
âdetlerine aykırı ve aile yapımızı
bozucu yayınlarına müsaade edilmemelidir. Bu
husus, halkımızın ortak arzusudur.

Yine halkımız, hac konusunda da, karayoluyla
hacca gidilmesine izin verilmesini istemektedir. Diyanet İşleri
Başkanlığımızın hac konusundaki
başarısını buradan tebrik etmek istiyorum.
Bu, bir ibadettir ve ibadet şartlarına uygun bir
şekilde Diyanet tarafından yapılmalı,
kontrol edilmeli ve koordinasyonu sağlanmalıdır;
ancak, halkımızın hangi şirketle veya
hangi firmayla hacca gideceği konusuna da serbestlik getirilmelidir.
Zaten, halkımız, kendisine en iyi hizmet veren firmayı
ve kuruluşu seçeceğinden, bu konuyu tahdit etmeden,
genel düzenlemesini ve kontrolünü Diyanete bırakarak,
hac konusunu, karayoluyla da serbest bırakarak devam ettirmeliyiz.


Diyanet İşleri Başkanlığının
yurtdışındaki faaliyetlerini, takdirle karşılıyoruz;
bunun, kapsam ve içerik açısından
artırılarak devam ettirilmesini istiyoruz. Özellikle,
sürem uzatıldığı için, buraya,
bir ilave yapmak istiyorum. Avrupa'da, 3 milyona yakın
insanımız var, vatandaşımız
var; biz, bunları, bilgiden, kültürden eksik
olarak, mahrum olarak apar topar oraya gönderdik. Bunlar,
yıllar sonra, kendilerindeki bu manevî boşluğu
anladılar, fark ettiler ve birtakım dinî düzenlemeler
yapacak dernekler, vakıflar kurdular. Onun için,
Avrupa'da çalışan kardeşlerimizin kendi
imkânlarıyla, maaşını kendileri
ödeyerek din görevlisi çalıştırılması
uygulamasına son verilerek, Avrupa'da görev yapan
tüm din görevlilerinin resmî statüye kavuşturulması
lazımdır. Zira, oradaki vatandaşlarımızın
kurmuş olduğu her bir derneğin, en az 50-60, 70'den
fazla üyesi vardır. Biz, 10 hanelik, 20 hanelik, 30
hanelik bir köye, bir mezraya bile imam-hatip tayin ederken,
Avrupa'nın ortasında Hıristiyanlık
propagandasına maruz kalan bu vatandaşlarımıza,
imam tayin etmemiz, resmî görevli tayin etmemiz, 10
hanelik bir köye, mezraya imam tayin etmemizden daha önemlidir.
Hem köylerimize tayin edilsin hem de Avrupa'daki bütün
derneklerin bu ihtiyaçları, resmî kanaldan
karşılansın. 

Türk Cumhuriyetlerindeki Müslüman
kardeşlerimizin inançlarını öğrenmelerinde,
inanç kurumlarını, dinî kurumlarını
kurmalarında, onlara maddî ve manevî desteklerimizi
artırarak devam ettirmemiz lazım. Bu, bizim, Müslümanlar
olarak, tarihî, kültürel bir vazifemizdir; komşuluğumuzun
da bir gereğidir. 

Muhterem Başkan, değerli milletvekilleri;
görüşmekte olduğumuz Diyanet İşleri
Başkanlığının bütçesi,
geçen seneye nazaran yüzde 125 oranında artırılarak
47 trilyon 130 milyar 860 milyon Türk Lirası olarak
belirlenmiştir; bu artış, fevkaladedir. Hükümetimizi
tebrik ediyorum; lakin, Diyanet İşleri Başkanlığının
bu bütçesi yeterli değildir; zira, bu paranın
yüzde 97,6'sı, yani, 47 trilyonun 46 trilyonu personel
giderlerine ayrılmıştır. Geriye kalan
toplam 1 trilyon civarında bir para ise, diğer cari
harcamalar, yatırım harcamaları ve transfer
harcamaları içindir. Bu sebeple, Diyanetten beklediğimiz
çok mühim vazifelerin ifası için, bir
miktar ilave gerekmektedir. Hükümetimizin, bu gerçeği
gözardı etmeyeceğini umuyoruz.

Muhterem Başkan, değerli milletvekilleri;
Diyanet İşleri Başkanlığı,
genel idare içerisinde yerini almış anayasal
bir kurumdur. Burada çalışan görevliler
memurdur; ancak, Sayıştayın ve Yargıtayın
bir kararına göre bu arkadaşlarımız
memur sayılmamaktadırlar ve Memurin Muhakematı
Kanunu kapsamında görülmemektedirler. Gerçi,
bu hususta Hükümetimizin hazırladığı
ve Bakanlar Kurulunun imzasından geçen, bütçeden
hemen sonra Genel Kurula gelecek olan bir çalışmanın
olduğunu biliyoruz. Bunu bildiğimiz için, bunun
bir an önce çıkması için, bunun
önemine buradan işaret ediyoruz.

Muhterem Başkan, değerli milletvekilleri;
sonuç olarak, bu bütçenin hayırlı
olmasını diliyorum. Tüm Diyanet camiamızın
da üstün gayretlerini her zaman bekliyor, Yüce
Milletimize ve Yüce Heyetinize tekrar saygılarsunuyorum.
(RP sıralarından alkışlar)

Sizden de özür dilerim Sayın Başkan.

BAŞKAN - Estağfurullah.

RP Grubu adına Sayın Ateş; buyurun
Sayın Ateş, Grubunuza ait kalan süre 8 dakikadır.


RP GRUBU ADINA MUSTAFA KEMAL ATEŞ (Kilis) -
Sayın Başkan, değerli milletvekilleri; Meteoroloji
İşleri Genel Müdürlüğü bütçesi
hakkında Refah Partisi Grubunun görüşlerini
aktarmak üzere söz almış bulunuyorum; bu
vesileyle Yüce Heyetinizi saygıyla selamlıyorum.

Devlet Meteoroloji İşleri Genel Müdürlüğü
10 Şubat 1937 gün ve 3127 sayılı Kanunla
kurulmuş, daha sonra 8 Ocak 1986 gün ve 3254 sayılı
Kanunla teşkilat ve görevleri yeniden düzenlenmiştir.
1937 yılında genç cumhuriyetimizin bir kurumu
olarak günün mütevazı şartları
içinde kurulan Başbakanlık Devlet Meteoroloji
İşleri Genel Müdürlüğü, o
günden bu günlere, hemen her dönemde kendisini
yenilemesini bilmiş, kuruluş kanunuyla verilen ulusal
ve uluslararası görevleri yerine getirebilmek için,
bilim ve teknolojiyi takip etmiş ve kendine tanınan
imkânlar ölçüsünde bünyesine
uygulamış değerli bir kamu kuruluşumuzdur.


Bu Genel Müdürlük, devlet hizmetlerinde
yüklendiği görevleri dikkatle ve hassasiyetle yerine
getirmeye gayret eden, sağladığı meteorolojik
destekle yurt savunmasında olduğu kadar, millî
ekonomimize de katkıda bulunan teknik bir kuruluşumuzdur.


Merkez Teşkilatı 5 daire başkanlığından
meydana gelmiştir, bunlar; Hava Tahminler Dairesi Başkanlığı,
Ziraî Meteoroloji, İklim ve Rasatlar Dairesi Başkanlığı,
Araştırma, Bilgi İşlem Dairesi Başkanlığı,
İdarî Malî İşler Dairesi Başkanlığı,
Personel Dairesi Başkanlığıyla, Hukuk
Müşavirliği Dairesi Başkanlığıyla,
Hukuk Müşavirliği ve Teftiş Kurulu Başkanlığından
oluşur. 

Ayrıca, Genel Müdürlüğün
orta seviyede teknik eleman ihtiyacını karşılayan
4 yıl süreli Anadolu Meteoroloji Teknik Lisesi Müdürlüğü
de doğrudan merkez birimi olarak hizmet görmektedir.


Taşra teşkilatı, 20 bölge
müdürlüğüyle, bunlara bağlı,
yurdun her köşesine yayılmış meydan,
sinoptik, deniz, radyasyon, klimatoloji ve yağış
olmak üzere, çeşitli tip ve büyüklükte,
bine yakın istasyondan oluşmuştur. 

Genel Müdürlük, bu geniş istasyon
şebekesi ve 3 428 personeliyle, gece gündüz, cumartesi,
pazar ve bayramları kesintisiz 24 saat hizmet vermektedir.


Devlet Meteoroloji İşleri Genel Müdürlüğü,
kurulduğu günden bugüne kadar, ulaştırma,
tarım, ormancılık, enerji, turizm, doğal
afetler, şehircilik, adalet, sağlık gibi sektörlerde
verdiği temel hizmetlerle, yurt ekonomisine, Silahlı
Kuvvetlerimize barışta ve savaşta sağladığı
destekle de, hem yurt savunmasına hem de millî ekonomimize
çok büyük faydalar sağlamaktadır.


Özellikle, son yıllarda, bilim ve teknolojide
görülen olağanüstü gelişmeler, doğal
olarak meteoroloji bilimini de etkilemiş, bugün, modern,
haberleşme ve gözlem sistemleriyle yapay uydular ve
süper bilgisayarın devreye girmesi, meteorolojik hizmetlerin
kapsamını ve boyutlarını genişletmiştir.
Artık, bugün, bilinen ve belirli sektörlerle
ilgisi olan sınırlı, klasik meteorolojik
çalışmalar ve hizmetlerin yanında,
diğer bilim dallarıyla ilgili iklim değişikliği,
doğal afetler gibi, insanlığın geleceğiyle
ilgili konular üzerinde de detaylı çalışmalar
yapılması zorunlu olmuştur ve bu da yapılmaktadır.
Meteoroloji Genel Müdürlüğü, bu yönden
oldukça şanslı sayılabilecek konumda
ve durumdadır.

Sayın Başkan, değerli milletvekilleri;
Genel Müdürlüğümüz, yurtiçinde
ve yurtdışında değişik dalda yetişmiş
ve değişik sektörlere hizmet üretebilecek
personel yapısına sahiptir; bu durum, bugünkü
başarısında çok büyük etken
olmuştur. Ancak, hemen hemen bütün sektörlere,
hayati önemi haiz hizmetler veren Genel Müdürlüğün,
gelişen teknoloji ve bununla beraber artan isteklerin karşılanması
için alet ve cihaz olarak modernizasyonuna ve bunu kullanabilecek
ve değerlendirebilecek elemanın yetişmesi için
de eğitime, ara vermeden devam etmesi gerekmektedir.

BAŞKAN -Sayın Ateş, 1 dakika
süreniz kaldı. 

MUSTAFA KEMAL ATEŞ (Devamla) -Teşekkür
ederim. Müsaadenizle, himayenize sığınıyorum.


Muhterem Başkan, değerli milletvekilleri;
söz buraya gelmişken, şu önemli görüşümü
de, hususu da bilgilerinize arz etmeden geçmek istemiyorum.
1962 yılından beri, eğitim veren Anadolu Meteoroloji
Meslek Lisesi, Genel Müdürlüğün en önemli
ana eleman kaynağıdır. Mezunları, yurdun
her köşesine, lisan bilen birer personel olarak giderek,
derhal hizmet eğitimine başlamaya, bildikleri gibi hizmet
vermeye devam etmektedirler. Diğer elemanları da, yüksek
tahsilde, Genel Müdürlüğümüzün
ihtiyacı olduğu branşlarda eğitim görmektedirler.
Nitekim,  özellikle, bu okul mezunları, meteoroloji
eğitimi üzerine, bilgisayar ve programlama ağırlıklı
yükseköğrenim görmektedir. 

Hal böyleyken, 1995 yılı geçiş
programı icra planıyla, kurumlarda burslu ve yatılı
olarak mecburî hizmet karşılığı
öğrenci okutma işlemine son verilmiştir.


(Mikrofon otomatik cihaz tarafından kapatıldı)

BAŞKAN - Sayın Ateş, Genel Kurulun
müsaadesi tamamlandı, benim himayem en çok
bir dakikayla sınırlı; buyurun. 

MUSTAFA KEMAL ATEŞ (Devamla) - Müsaadenizle
bir teşekkür edeyim.

Meteoroloji Genel Müdürlüğümüzün
1997 yılı bütçesinin Yüce Meclisimize
ve milletimize hayırlı uğurlu olmasını
diliyor, Yüce Heyetinizi saygıyla selamlıyorum.
(RP sıralarından alkışlar)

BAŞKAN - Teşekkür ediyorum Sayın
Ateş. 

Cumhuriyet Halk Partisi Grubu adına, Sayın
Ali Şahin; buyurun efendim. (CHP sıralarından
alkışlar)

Sayın Şahin, galiba süreyi iki
sözcü eşit paylaşıyorsunuz? 

ALİ ŞAHİN (Kahramanmaraş)
- Evet, efendim. 

BAŞKAN - Süreniz 20 dakikadır.


CHP GRUBU ADINA ALİ ŞAHİN (Kahramanmaraş)
- Sayın Başkan, değerli milletvekilleri; Cumhuriyet
Halk Partisi Grubu adına, Diyanet İşleri Başkanlığı
ve Vakıflar Genel Müdürlüğü bütçeleri
hakkında görüşlerimizi sunmak üzere
huzurunuza gelmiş bulunuyorum; bu vesileyle, Yüce Kurulu
saygıyla selamlarım. 

Sayın Başkan, değerli milletvekilleri;
Vakıflar Genel Müdürlüğü 3 Mart
1924 tarihinde 424 sayılı Yasayla kurulmuştur;
227 sayılı Kanun Hükmünde Kararnameyle
hizmetlerini sürdürmektedir. Yine 13 Nisan 1954 tarihinde
kurulan Vakıflar Bankasının sermayesinin
yüzde 75'ini, Vakıflar Genel Müdürlüğü
karşılamaktadır. 1967 yılında
Medenî Kanunda değişiklik yapan 903 sayılı
Yasayla yeni vakıfların kurulmasına izin
verilmiştir. 

Vakıflar Genel Müdürlüğünün
görevleri; vakıf mallarını verimli ve
hizmete yönelik olarak işletmek, eski eser ve yapıları
korumak ve onarmak, mülhak vakıfların denetim
hizmetleri ve yönetimleriyle boşalan vakıf mallarının
idare ve teslimini gerçekleştirmek, vakfiyelerde
yazılı sosyal, kültürel ve ekonomik hizmetleri
yerine getirmek, yeni kurulan vakıfların tescil
işlemleriyle denetimlerini yapmaktır. Ayrıca,
vakıflar, kişilerin, sahip olduğu imkânların,
kendi istek ve iradeleriyle kamunun hizmetine sunulmasına
öncülük eden, sosyal, kültürel, hukukî
kurumlardır. 

Sayın Başkan, değerli milletvekilleri;
vakıf anlayışının temelinde,
insan sevgisi vardır, ülke sevgisi vardır,
doğa sevgisi vardır. Her karış toprağı
tarihin kültür hazineleriyle dolu olan ülkemizde
bulunan bu tarihî eserlerin büyük bir çoğunluğunu
elinde bulunduran Vakıflar Genel Müdürlüğünün
görev ve sorumluluğu oldukça büyüktür.


Tarihimize baktığımızda,
vakıfların, toplum yaşamında ne kadar
önemli olduğunu görmekteyiz. Vakıflar, geçmişte,
gelir dağılımı dengesizliklerinin giderilmesi
ve sosyal adaletin sağlanmasında oldukça önemli
yer almıştır; hayır işlerinin
ve toplumsal dayanışmanın gerçekleştirildiği,
atalarımızın kültürlerini yansıtan,
binlerce kültürel varlığı bize ulaştıran
önemli bir kurum olmuştur. 

Bugünkü haliyle vakıfların
durumuna baktığımızda, içler acısı
ve üzüntü verici bir manzarayla karşı
karşıyayız. Atalarımızdan bugüne
kadar ulaşabilmiş binlerce tarihî eserin, bakımsızlıktan,
kırılıp, dökülüp yok olduğunu
görmekteyiz. Oysa, bilmeliyiz ki, yıkılan,
yok olan sadece bir tarihî eser değildir; yıkılan
ve yok olan, tarihimizin kendisidir, kültürümüzdür.


Sayın Başkan, değerli milletvekilleri;
Türk - İslâm vakıf anlayışı,
yalnız Türk - İslâm eserlerinin değil,
Hıristiyanların, Musevîlerin ve diğer
dinlerin vakıf eserlerinin de korunmasını
esas almaktadır. Anadolu kültürü, asırlardır
Anadolu'da yaşamış onca uygarlığın
bir kültür mozayiğidir. Bu kültür mozayiğindeki
her renge ve her taşa sahip çıkmak, tarihimize,
kültürümüze ve doğamıza sahip çıkmak
anlamındadır. 

Vakıfların bugünkü yapılanması
ve yönetim anlayışıyla, yüzlerce
yıldan günümüze ulaşan tarihî
eserlerimizi ve kültürümüzü yeterince
korumak, yaşatmak mümkün değildir. Vakıflara
ait sorunlar, siyasal sorumluluktan uzak iktidarlarca, yıllarca,
âdeta unutulup, terk edilerek günümüze taşınmıştır.
Batak şirket kurtaran siyasî iktidarlar, yaşadığı
topraklarda, yüzyıllardan günümüze
ulaşabilmiş tarihî ve kültürel değerlerimizin
kurtarılması ve yaşatılması
konusunda duyarsız kalmışlardır. Böylesine
sorumsuzluk örneği gösteren iktidarların,
günümüze taşıdığı
onlarca sorunun bir çırpıda çözümlenmesini
beklemek, elbette insafsızlık olacaktır.
Uzun dönemde, vakıfların yapılanması
ve yönetilme biçimi gözden geçirilmeli,
kısa dönemde ise, sorunların çözümünü
sağlayacak önlemler alınmalı ve uygulanmalıdır.


Vakıflar Genel Müdürlüğü,
ülkemizin dört bir yanını dolduran yüzlerce
tarihsel ve kültürel varlıkların dünü
ve bugünüyle ilgili düzenli bir bilgi arşivine
sahip olmalıdır. Bugün, birçok tarihî
yapı ve kültürel varlıklarımızın
durumu hakkında Vakıflar Genel Müdürlüğünün
bilgisi yoktur. Bu yapılar, âdeta kendi kaderlerine
terk edilmiştir. 

Vakıflarla ilgili bir başka sorun ise,
personel sorunudur. Vakıflarda görev alacak personelin,
konusunda uzman olması temel bir zorunluluktur. Tarih bilgisinden,
kültür ve doğa bilincinden yoksun yüzlerce
personel, bugün, vakıfların kadrosunu âdeta
işgal etmektedir. Yetenek ve dürüstlüğü
tartışılan yöneticiler, vakıftan
elini çekmelidir. 

Vakıflarla ilgili bir başka sorun ise,
vakıf malların yönetim ve işletim biçimidir.
Vakıf malları, âdeta “vakıf malları
deniz yemeyen domuz” anlayışıyla çarçur
olmakta, yağma edilmektedir. (CHP, RP ve DSP sıralarından
alkışlar) Vakıflara ait yüzlerce gayrimenkul
yok pahasına kiradadır. Yine, vakıfa ait
bir sürü arsa yasadışı biçimde
işgal altındadır. Vakıf mallarının
günümüz ekonomik koşullarına uygun
olarak işletilerek, vakıfların zarara uğramasını
önlemek gerekir. Vakıflar Genel Müdürlüğünün
faaliyetleri arasında yer alan yoksul ve kimsesiz çocuklarımızın
eğitiminin sağlanması amacıyla ücretsiz
kalacak yer ve beslenme hizmetlerini yerine getiren vakıflara
ait bazı yurtların amaç dışı
kullanıldığı görülmektedir.
Bu yurtların acil olarak gerçek amaçlarına
döndürülmesi gerekmektedir. (CHP ve RP sıralarından
alkışlar) Yeni açılacak yurtlar ise,
ülkemizin içinde yaşadığı
sosyal, siyasal ve kültürel koşullar göz
önüne alınarak yapılmalıdır.
Devletin, tüm öğrenci yurtlarında olduğu
gibi, vakıf yurtlarının da denetiminin ciddî
şekilde yapılması gerekmektedir. 

Sayın Başkan, değerli milletvekilleri;
vakıfları yönetirken bir şeyi kesinlikle
unutmamalıyız: Tarihi korumak, tarihi yazmak kadar
önemlidir.

Vakıflar Genel Müdürlüğü
bütçesinin ülkemize, halkımıza,
vakıflara hayırlı olmasını
diler; hepinize saygılar sunarken... (RP sıralarından
“devam et” sesleri, alkışlar) Diyanet İşleri
bütçesine geçiyorum.

Başkanım müsaade ediyor musunuz?

BAŞKAN -Buyurun süreniz var.

ALİ ŞAHİN (Devamla) - Değerli
arkadaşlarım, cumhuriyetle birlikte Kurtuluş
Savaşı sonunda, yaklaşık 600 yıl
din ve örfî esaslarla yönetilen monarşik
bir devlet modelinden, halk egemenliğine dayalı cumhuriyete,
ümmet anlayışından millet anlayışına
geçilmiş ve bu oluşum, Türklerin, tüm
tarihinde, toplumsal, siyasal, ekonomik ve kültürel
alanda gerçekleştirilen en büyük reform
olmuştur. Yeni oluşumla Türkiye Cumhuriyeti idarî
yapılanmasından ekonomiye, hukuk yapısından
eğitime ve kültüre değin bütün çağdaş
ihtiyaçlarını yaratacak bir iç dinamiğe
sahip olmak durumunda kalmıştır. Osmanlı
Devletinde toplumsal nizamı ve ilişkileri düzenleyen
hukuk sisteminin, dinsel kurallar üzerine kurulmuş
olması, koca imparatorluğu yıkılmaktan
kurtaramamış; bu tür uygulamadan, devlet zarar
gördüğü gibi, dinimiz de zarar görmüştür.

Sayın Başkan, değerli arkadaşlarım;
geçmişte ve günümüzde yaşayan
teokratik devlet anlayışıyla yönetilenler
göz önüne alındığında
ve cumhuriyetimizin ilk yıllarından zamanımıza
kadar geçen süreç değerlendirildiğinde,
toplumumuzu teokrasinin tekelinden çıkarıp,
dinimizi de asıl yeri olan vicdan ve gönüllere
teslim ederek, insan ile yaratıcı arasında
kutsal ve aracısız bir inanç bağı
haline dönüştürürerek, dini istismar
vasıtası olmaktan çıkarmaya çalışan
cumhuriyetimiz kurucularının ve bu kararı
alan o dönem Meclisinin görüşlerinin ne kadar
isabetli olduğunu görmemek mümkün değildir.
(CHP ve DSP sıralarından alkışlar)


Sayın Başkan, değerli milletvekilleri;
dinler, insanların yaratıldığı
günden beri vardır; hukuk, ahlak gibi toplum kurallarından
biridir. Dinler, insanlığı ve toplumu, daha
iyiye, daha güzele ve daha doğruya ulaştırmaya
çalışan ilahî ve kutsal kaynaklardır.
İnsanlığın son dini İslam, son
peygamberi Hazreti Muhammed, son kitabı Kur'an-ı
Kerim'dir. İslam Dini, kendisinden önce gelen ilahî
mesajları tamamlayan, insanları doğruya, iyiye
yönelten, bilimden, haktan yana, akılcı, uygar
ve çağdaş olmaya açık bir dindir.
Akılcılığı sayesindedir ki, feza
çağında dahi fertlerin ruhî gereksinimine
cevap veren manevî bir cihazlanmadır.

Sayın Başkan, değerli arkadaşlar;
bütün İslam dünyası içinde
akıl, bilim ve aydınlanma yoluna tam olarak girebilmiş,
çağın gerçeklerine uyarak hukuk düzeninde,
eğitimde devleti laikleştirmek cesaret ve basiretini
gösterebilmiş tek ülke Türkiye olmuştur.
(CHP sıralarından alkışlar) Laiklik,
Türkiye Cumhuriyetinde bir Anayasa ilkesidir. Herkesin dilediği
yöne çekebileceği bir deyim olmaktan, bir siyasî
 slogan olmaktan öteye, sınırları ve
içeriği açıkça belirlenmiş
bir hukuk kavramıdır. 

Anayasamıza göre laiklik, Türkiye
Cumhuriyetinin temel ve vazgeçilmez niteliklerinden biridir.
Laiklik, aynı zamanda, Türk Milletinin çağdaşlaşma
temel taşıdır. Laiklik, bilimsel ve doğru
şekilde anlaşılınca, görülür
ki, o, din, vicdan ve ibadet hürriyetinin de güvencesidir.
Halbuki, laik devlette din, kişisel bir vicdan sorunudur.
Devletin resmî bir dini olmaması sonucu olarak, Anayasamız
şu açık hükme yer vermiştir: “Kimse,
dinî ibadete, dinî ayin ve törenlere katılmaya,
dinî inanç ve kanaatlerini açıklamaya
zorlanamaz; dinî inanç ve kanaatinden dolayı
kınanamaz, suçlanamaz.” 1961 Anayasasının
19 uncu maddesi, 1982 Anayasasının 24 üncü
maddesi bu hükme aynen yer vermiştir. Keza, Anayasamızın
42 inci maddesinde “eğitim ve öğretim, Atatürk
ilkeleri ve inkılapları doğrultusunda çağdaş
bilim ve eğitim esaslarına göre, Devletin gözetim
ve denetimi altında yapılır. Bu esaslara
aykırı eğitim ve öğretim yeri açılamaz”
hükmü yer almıştır. 

Laik devletten, laik hukuktan, çağdaş
eğitimden uzaklaşmanın nasıl bir felaket
olacağını görmeliyiz. Bunu anlamak için
çevremizde olup bitenlere bakmamız yeter. 

Teokratik bir dikta rejiminin, çağdışı
bağnazlığın, eline geçirdiği
ülkeyi nasıl karanlığa sürüklediği
gözler önündedir. Laiklik ve çağdaşlaşmaya
düşman, teokratik bir dikta rejiminin, yalnız
uygulandığı ülkeye değil, İslamiyete
de ne kadar zarar verdiğini görmemek için kör
olmak gerekir. (CHP sıralarından alkışlar)


Laiklik, din düşmanlığı
demek olmadığına göre, bu konuda din ile
devlet işlerinin ayrılması, dinî inançlara
baskı yapılmaması; devletinin kanunlarının,
dinî kurallara göre değil, aklın, toplumun
ihtiyaçları doğrultusunda yapmaya önem
verilmesi gibi kurallar açısından yaklaşmak
doğru olur.

Laik bir devlette din özgürlüğü
vardır. Bu, devletin ne din kurallarına aykırı
ne de o kurallara bağlı olmadığı
anlamına gelir. Laik devlet, komünist ülkelerde
olduğu gibi, resmen ateist olan bir devlet değildir. O
yalnız din karşısında tarafsızdır.
Dinî inanç işini ferdin vicdanına bırakmıştır.
Buna rağmen birtakım dinî akımlar, “İslam,
şeriat demektir; halkın ezici çoğunlğu
Müslümandır. Bu nedenle, devlet düzenini
İslamî esaslara uydurmak şarttır”
demeye ve bu şartın yerine getirilmesinde de kendilerinde
yetki görmeye başlamışlardır. Anayasamızın
son maddelerinde, devlet kurumlarının din kurallarına
göre düzenlenmesinin yasak olduğu açıkça
gösterilmiş, Atatürk inkılaplarının
temelini oluşturan bazı kanunların değiştirilemeyeceği
vurgulanmıştır. Diyanet işleri, din
dersleri gibi konuların Anayasada geçmiş olmasını,
bazıları, laiklik aleyhine bir koz olarak kullanmaya
çalışmaktadır. Aslında, Türk
halkının büyük çoğunluğu
Müslümandır. Devlet, halkın bu dinî
ihtiyaçlarını da bir kamu hizmeti olarak
üstlenmiş, Anayasada yer alan bu görevin titizlikle
yerine getirilmesi için Diyanet teşkilatını
kurmuş ve görev vermiştir. 

Sayın Başkan, değerli arkadaşlarım;
nüfusumuzun büyük bir çoğunluğu
Müslümandır. Müslümanlar arasında
da farklı mezhepler mevcuttur. Aynı hedefe yönelik
olarak farklı yöntemlerle ibadet eden, ama aynı
inancı paylaşan yurttaşlarımızın
varlığı, Diyanet İşleri Başkanlığımızın
onlara bakış ve icraatlarında farklılık
yaratma nedeni olmamalıdır. Dinî ve çağdaş
bilgilerle donatılmış, hoşgörülü,
birleştirici, din ve dünya işlerinin farklılıklarını
müdrik, demokrasi ve laikliğin erdemine inanan din adamlarının
yetiştirilmesine katkı sağlanmalıdır.
Her alanda olduğu gibi, iyi yetişmiş din adamlarına
ihtiyacımız vardır; ancak onların
yardımıyla toplumda birlik, beraberlik ve kardeşliği
kurabiliriz. 

Sayın Başkan, değerli arkadaşlarım;
cumhuriyetin kuruluşuyla birlikte, 3 Mart 1924 tarih ve
429 sayılı Yasayla din işlerine ilişkin
yürütme yetkisi Türkiye Büyük Millet
Meclisine ve onun oluşturduğu hükümete bırakılmıştır.
İslam dininin inanç ve ibadete ilişkin işlerinin
yürütülmesi için Cumhuriyetin Başkentinde
bir Diyanet İşleri Başkanlığı
kurulmuştur. Diyanet İşleri Başkanlığının
bütçesi başvekâlet bütçesi
içinde yerini almış, ülkemizdeki bütün
cami, mescit, vaiz, müezzin ve öteki görevlilerin
atanma ve görevden alınmaları Diyanet İşleri
Başkanlığına bırakılmıştır.
1961 Anayasasının 154 üncü maddesi, Diyanet
İşleri Başkanlığını
bir Anayasa kurumu olarak düzenlemiş, genel idare içinde
yer vermiş, Kurumun özel kanunda gösterilen görevleri
yerine getirmesini öngörmüştür. Anayasa
doğrultusunda, 22.6.1965 tarihli ve 633 sayılı
Diyanet İşleri Başkanlığı
Kuruluş ve Görevleri Hakkında Kanunla, Başkanlık,
yeni bir düzenlemeye kavuşturulmuştur. 1982 Anayasasının
136 ncı maddesiyle, Diyanet İşleri Başkanlığının,
laiklik doğrultusunda bütün siyasî görüşlerin
ve düşüncelerin dışında kalarak,
milletçe dayanışma ve bütünleşmeyi
amaç edinerek, özel kanunda gösterilen görevleri
yerine getirmesi sağlanmıştır.

Sayın Başkan, sayın milletvekilleri;
Diyanet İşleri Başkanlığı,
her türlü politika ve ticarî faaliyetlerden uzak
kaldığı dönemlerde vazifesini gereği
gibi yapmış, toplumda birlik ve beraberliği sağlamış,
halkımızı dinî bilgiler bakımından
aydınlatarak her türlü sapık dinî
akımların yayılmasını önlemiş
ve inançların sömürülmesine engel
olmuştur. O dönemlerde, tarikatçılık,
gericilik ve yobazlık etkisiz kalmış; Diyanet
İşleri Başkanlığı büyük
bir saygınlığa kavuşmuştur. Yine,
bu Yasayla tayin ve terfiler objektif esaslara bağlanmış;
hatta, bir bilim kurumu haline gelen Din İşleri Yüksek
Kurulu sayesinde halkımız, İslam dini bakımından
aydınlatılmış, dinî yayınların
kalitesinde yükselme sağlanmış, din görevlilerimizin
şevkle çalışmalarına ve halkımıza
üstün hizmet vermelerine yardım edilmiştir.


Ancak, 633 sayılı Kanun, 1976 yılında,
1982 sayılı Kanunla değişikliğe uğramış
ve bu değişiklik daha sonra Anayasa Mahkemesince 1979
yılında iptal edilmiş ve 1979 yılından
bu yana Anayasanın bir yıl içinde yeni kanun
çıkarılmasına yönelik amir hükmüne
rağmen, Diyanet İşleri Başkanlığı
Teşkilat Kanunu çıkarılamamıştır.


Halkımızın dinî bakımdan
bağlı bulunduğu ve bir Anayasa kurumu olan Diyanet
İşleri Başkanlığının,
yeterli teşkilat kanunu olmadan, yıllarca, Anayasanın
124'üncü maddesine aykırı olarak çıkarılan
yönetmeliklerle ve genelgelerle yönetilmesi Meclisimiz
için bir ayıptır. 

Sayın Başkan, değerli milletvekilleri;
İslam dini, kadın hakları bakımından
da devrim yapmış bir dindir. İslamiyetten
önce, kadın, bir nevi köleydi. İslam dinî,
kadının statüsünü eskisiyle kıyaslanmayacak
ölçüde yükseltmiştir; fakat, Batı'da
özellikle Fransız İhtilalinin etkisiyle eşitlik
fikri her anlamda büyük mesafe aldığı
halde, maalesef, İslam ülkelerinde bu evrim olmamıştır.


Kadın, miras, evlilik, şahitlik, meslek
seçimi, velayet hakkı gibi alanlarda erkeklerle
aynı haklara sahip kılınmamış;
Büyük Atatürk'ün kurduğu çağdaş
cumhuriyet içinde uygulanan modern yasalarla kadınlarımıza
miras, evlilik, şahitlik, meslek seçimi gibi eşit
hak verilmiştir. 

Sayın Başkan, değerli arkadaşlarım;
Diyanet İşleri Başkanlığımızın
yaptığı bazı konulara değinmek istiyorum:
633 sayılı Yasaya dayalı olarak 1971 yılında
çıkarılan Din Şûrası Tüzüğüne
göre her beş yılda bir toplanması öngörülen
Din Şûrası ilk defa Kasım 1993'te toplanmış,
istişarî mahiyette bazı yapıcı
kararlar almıştır. 

Yine, Türk Cumhuriyetleri, Balkan ve Kafkas
ülkeleri Türk ve Müslüman toplulukları
arasında din hizmetleri konusunda istişarede bulunmak
üzere, Temmuz 1995'te Birinci Avrasya İslam Şûrası,
Diyanet İşleri Başkanlığımızın
organizesi altında toplanmıştır. Bunlar
için, Diyanet İşleri Başkanlığımızı
kutluyor, teşekkür ediyorum.

Bunun dışında, Diyanet İşler
Başkanlığımıza düşen
ciddî görevler vardır. Kutsal dinimizi, çeşitli
kişi ve kuruluşların kendi kişisel ve
siyasal çıkarları için kullanmalarına
engel olmak, milletçe dayanışmayı,
bütünleşmeyi amaç edinerek, her türlü
siyasî görüş ve düşünceler
dışında kalarak, dinimizin birlik ve yardımlaşma
gibi ilkelerini halkımıza benimsetmek, İslam'ın
güzel ahlaka dayalı, kardeşlik, sevgi, saygı,
hoşgörü gibi ilkelerini halkımıza
yaymak ve yaygınlaştırmak için dikkat
ve hassasiyet göstermesi gerekmektedir.

BAŞKAN - Sayın Şahin, 3 dakikanız
var.

ALİ ŞAHİN (Devamla) - Sayın
arkadaşlarım, burada bir konuya değinmek, seçim
sırasında gördüklerimi kısaca anlatmak
istiyorum.

ABDULKADİR ÖNCEL (Şanlıurfa)
- Vakıflar Bütçesi görüşülüyor,
Vakıflar_

ALİ ŞAHİN (Devamla) - Köylerimizde,
şehirlerimizde bazı din adamlarını
siyasete sokma çabaları vardı, bunu esefle
görüyoruz. Camilerde bir partinin lehine, örneğin
Refah Partisinin lehine, vaazlar veriliyor, bazı imamlarımız,
Refah Partisi aracıyla köy köy geziyor, oy topluyor...

ÖMER NAİMİ BARIM (Elazığ)
- Ne alakası var?!.

ALİ ŞAHİN (Devamla) - Lütfen_
Bu, bizim için ciddî bir sorundur.  İmamın
karşısında her partinin adamı vardır,
Müslümanım diyen herkes vardır. Din adamlarına
karşı bizi saygısızlık yapmaya
lütfen zorlamasınlar; onları seviyoruz, dini
seviyoruz, hocalarımızı seviyoruz; ama, bir
partinin arabasına binerek, gece evinde, gündüz
camide propaganda yapması son derece yanlıştır.
(CHP sıralarından “Bravo” sesleri, alkışlar)

Birkaç gün önce burada konuşan
Refahlı bir arkadaşımız, Anayasa Mahkemesi
Başkanını eleştirdi.

AHMET DOĞAN (Adıyaman) - Doğrudur...

ALİ ŞAHİN (Devamla) - Doğru
değil. Anayasa Mahkemesi Başkanını eleştirenler,
Anayasa Mahkemesi Başkanının kişiliğini
değil, fikirlerini eleştirmiştir; bu yanlıştır.
Anayasa Mahkemesi Başkanı ve hâkimleri, mümtaz
yargıçlardır. Onlar, verecekleri her kararı,
Anayasa, kanun, dosya, vicdan hükümlerine göre
verirler; bundan rahatsız olmaya gerek yoktur. Burada konuşamayacak
insanı, büyük bir müessesenin başkanını,
yargının en yüksek hâkimini, eğitimin
en yüksek başkanını (YÖK Başkanını)
burada eleştirmek yanlıştır. Bu, memlekete
bir şey getirmez... 

MEMDUH BÜYÜKKILIÇ (Kayseri) - Bizim
öyle bir kaygımız yok.

ALİ ŞAHİN (Devamla) - Az önce
söyledim, din adamlarını politikanın
içine sokmayı içinize sindiriyorsunuz, Yargıtay
Başkanının, Anayasa Mahkemesi Başkanının,
Atatürk ilke ve inkılaplarına sahip çıkmasını
yadırgıyorsunuz. (CHP sıralarından
alkışlar) Karşı çıktığınız,
Yekta Güngör Özden değil; karşı
çıktığınız Atatürk
ilke ve inkılaplarıdır. Yasalarımız,
Atatürk ilke ve inkılaplarını korumak
için hepimize görev vermiştir; onu yapıyor...

RIZA ULUCAK (Ankara) - O zaman, istifa etsin; partinize
alın!..

FATİH ATAY (Aydın) - İmamlar
da istifa etsin!..

ALİ ŞAHİN (Devamla) - Onların
hâkimliğinden endişe etmeyin; onlara güvenin.

BAŞKAN - Sayın milletvekilleri, lütfen
sükûnetle dinleyelim.

MİKAİL KORKMAZ (Kırıkkale)
- Başta ne güzel konuşuyordun...

ALİ ŞAHİN (Devamla) - Hesabınıza
geldiği gibi algılamayın.

BAŞKAN - Sayın Şahin, süreniz
bitiyor; lütfen...

ALİ ŞAHİN (Devamla) - Sayın
Başkan, Diyanet İşleri Başkanlığımızın
hac organizasyonu konusunda da çok ciddî çalışmaları
vardır; bunlardan dolayı kutluyorum, bunları
takdir ediyorum; hacılarımızın her
türlü destek görmesi için, hacılarımıza
her türlü yardımı yapması için,
gerek Mekke'de gerek Medine'de, onların müracaatları,
vizesi, yer sorunu...

 (Mikrofon otomatik cihaz tarafından kapatıldı)

BAŞKAN - Sayın Şahin, bundan sonra
konuşacaksanız, arkadaşınızın
süresinden alacağım.

ALİ ŞAHİN (Devamla) - Bitiriyorum
Sayın Başkanım.

AHMET KÜÇÜK (Çanakkale) -
Sayın Başkan, 1 dakika daha verin.

ALİ ŞAHİN (Devamla) - Bunların
hepsine elden gelen yardımı yapıyorlar; onları
kutluyorum. Bu hac organizasyonunun tek elden, yani, Diyanet İşleri
Başkanlığımız tarafından
yürütülmesinde yarar görüyorum. Yani,
hacılarımızın sırtından,
binbir güçlükle Kâbe'yi ziyarete giden
hacılarımızın sırtından
kimsenin para kazanmasına imkân verilmemelidir. Eğer,
ödenen parada fazlalık varsa, hacıların
hac parasında indirim yapılmalıdır;
herkese gitme hakkı tanınmalıdır;
üstelik, hiç gitmeyene öncelik verilmelidir;
dönüp dönüp gidenler durdurulmalıdır.
(CHP sıralarından alkışlar)

Bu nedenle, Diyanet İşleri Başkanlığı
bütçesinin, Diyanet İşleri mensuplarına,
ülkemize, din adamlarımıza hayırlı
olmasını diliyor; hepinize saygılar sunuyorum.
(CHP sıralarından alkışlar)

BAŞKAN - Teşekkür ederim Sayın
Şahin.

Sayın Ahmet Küçük; buyurun.
(CHP sıralarından alkışlar)

Sayın Küçük, süreniz
19 dakika kaldı.

AHMET KÜÇÜK (Çanakkale) -
Yani, Sayın Başkan, biraz haksızlık
olmuyor mu; dün, 2 dakikaya kadar eksüre verdi Başkan?!.

BAŞKAN - Siz, beni, benimle yargılayın
lütfen Sayın Küçük.

CHP GRUBU ADINA AHMET KÜÇÜK (Çanakkale)
- Sayın Başkan, sayın milletvekilleri; Tapu
Kadastro Genel Müdürlüğü ve Meteoroloji
Genel Müdürlüğü bütçeleri
hakkında, Cumhuriyet Halk Partisi Grubu adına, görüşlerimi
sizlere sunmadan önce, Yüce Meclisimizi ve televizyonları
başında bizi izleyen halkımızı,
saygıyla selamlıyorum.

Tapu kadastro çalışmaları,
toprağın üzerinde meydana getirdiğimiz tüm
uygarlık ürünlerinin altyapısını
oluşturur. Yaşamımızı kolaylaştıran
yol, su, elektrik, baraj, inşaat ve kentleşmeyle ilgili
tüm yatırımların önceki çalışmaları
kadastrol çalışmalardır. Bütün
bu uygarlık ürünlerinin projelendirilmesinde,
öncellikle, topografik yapının kadastrol bilgilerine
ihtiyaç vardır. 

Kadastro çalışmaları,
arazinin soyisim çalışmaları gibidir.
Kadastro, toprağın doğru tarifinin ve anlaşılabilmesinin
temel ihtiyacıdır. Atalarımız, yıllarca,
her dereye, tepeye, vadiye bir isim vermişler, bize, bu
vatanı, canları pahasına yurt etmişler;
ama, biz, 73 yıldır, hâlâ, coğrafyamızı
bilimsel bir şekilde isimlendiremedik, poligon ve nirengi
taşlarını dikemedik, halkımızı,
çağdaş mülkiyetin sahibi yapamadık.
Bizler, genel olarak, göçebe toplum biliniriz. Bundan
mıdır, bilmem; ama, Anadolu coğrafyasının
kadastrosunu bitirememiş olmanın ayıbı,
hepimize yeter diye düşünüyorum. Hâlâ,
yurdumuzun yüzde 25'inin kadastrosu yok; çalışması
biten alanların tapu kayıtlarını,
parsel, köşe koordinatlarını bilgisayarlara
işleyemedik. Bugüne kadar başarabildiklerimiz
de, Tapu Kadastro dairelerinde çalışan emekçilerimizin
mesailerini zorlayarak yaptıkları çalışmalar
sonucudur. Kendilerine, halkımız adına teşekkürü
bir borç biliyorum.

Kadastro çalışmalarının
bitmemesi demek, kavgalı, huzursuz bir toplum demektir.
Böyle alanlarda yaşamını sürdürmek
zorunda kalan insanlar, birbirleriyle kavga eder, devletle, davacı,
davalı olur, kendisini, etrafını mutsuz ve
huzursuz eder; çünkü, mülkiyet, bizim halkımız
için çok önemlidir. Mülkiyetin güvencesi,
poligon taşları ve köşe koordinatlarıdır.
Bunları yerleştiremezseniz, ülkeye huzuru da
yerleştiremezsiniz. İşte bu nedenle, bugün,
halk, birbiriyle mahkemeli, ormanla davalı, vakıflarla
tartışmalıdır.

Kadastrosuzluk, aynı zamanda sosyal bir yaradır;
kendi kendisiyle ve devletiyle barışık olmayan
bir toplum demektir. Mahkemelerimizde, hâkimlerimizin hemen
arkasında “Adalet mülkün temelidir”
yazıyor. Adalet mülkün temelidir, doğrudur;
ama, mülkün güvencesi, tapu ve onun sınırlarıdır.
Siz, sınırları çizemez, köşeleri
tarif edemezseniz, halkımız, mahkemelerde, yargıçların
arkasındaki “Adalet mülkün temelidir”
yazısını çok okumak zorunda kalır.
Unutmayalım, tapu kadastro hizmetleri, mülkiyetin
en önemli güvencesidir. 

Sayın Başkan, sayın milletvekilleri;
biz, hem ülkemizin kadastrosunu tamamlamak hem de bu çalışmaları
süratle yenilemek ve modernleştirmek zorundayız.
Kadastro çalışmaları, yaşayan
hizmetlerdir. Yaşayan bir varlık, yaşamı
süresince nasıl şekil değiştiriyorsa,
tapu da, hep şekil değiştirir. İşte
bu değişikliklerin her ânının fotoğrafının
çekilmesi, tespitinin yapılması gerekir.
Küçük bir hata, yeniden kavga, yeniden huzursuzluk
ve güvensizlik yaratabilir. Demek ki tapu kayıtlarımızı,
hem tamamlamak hem de süratli ve doğru olarak yenilemek
ve bu kayıtları süratle bilgisayarlara işlemek
durumundayız. Bu, modern devlet olmanın da bir gereğidir.


Değerli arkadaşlarım, Japonya, kadastro
çalışmalarını 1850 yılında
bitirdi. Ülkemizde, 149 yıllık bir kuruluş
olan tapu daireleri, hâlâ bu çalışmaları
bitirememişse, bu, tapuya, mülkiyete, tapu dairelerine
ve ilgili kurumlara verdiğimiz ödeneğin ve önemin
bir ölçüsüdür diye düşünüyorum;
bunu, coğrafyamıza, atalarımıza saygısızlıktır
diye düşünüyorum. 

Sayın Başkan, sayın milletvekilleri,
tapu hizmetleri, ülkenin en büyük ve sağlıklı
gelir kaynaklarından biridir. Kadastrosu biten her alan,
kayıtdışı ekonominin suratına
vurulmuş bir şamardır; doğru ve devamlı
kaynaktır; devletin hazinesine akacak bitmek tükenmek
bilmeyen bir pınardır; ama, hizmet sağlıklı
verilmezse, bu pınardan kirli sular akar ve bu sular da
mafyayı besler. Pınarın temiz ve berrak sularını,
süratle, Hazineye doğru bir kaynak olarak akıtmak
durumundayız diye düşünüyorum.

Sayın Başkan, sayın milletvekilleri;
ülkemizde kadastro hizmetleri maalesef lineer bir dağılımı
da sergilemiyor; özellikle köylerimiz açısından
sorun üzücü boyutlara gelmiştir. Halen 13
bin köyün kadastrosu bitirilememiştir. Bunun 9
bini de orman köylerine aittir; orman köyleri ve köylüsü
perişan hale getirilmiştir; orman içindeki
dededen kalma birçok araziye, orman kadastrosu el koymuştur.
Orman köylüsü, içinde yaşadığı
ormanla kavga ederse, biz köylüyü ormanla barıştıramazsak,
onlardan ormanı sevmelerini ve korumalarını
nasıl isteyeceğiz?!. Bu araziler orman vasfını
kaybetmişse, süratle orman köylülerine geri
verilmelidir. Eğer bu yapılamıyorsa, daha düz
alanlardan, mutlaka, takas imkânları sağlanmalıdır.
Muhalefetteyken tüm partiler bu yaraya parmak basıyor;
ama, tıpkı şimdiki iktidar gibi, herkes  sonra
bu konuyu unutup gidiyor.

Değerli arkadaşlarım, orman köylüsü
devletle ve ormanla davalıdır. Bakınız,
seçim bölgem Çanakkale'nin Bayramiç
ilçesinde, 5 bin davanın 4 500'ünü, ormanla
halkımız arasındaki davalar teşkil
ediyor. Bu çekişmeyi, devletle köylünün
çekişmesini bitirmek zorundayız; bunu hep
beraber başarmak zorundayız.

Son zamanlarda köylünün bir de vakıf
derdi çıktı. Vakıf İdaresi,
zaman zaman tapu dairelerine gidiyor, bazı tapulara vakıf
arazisi olduğu veya içinde vakıf arazisi bulunduğu
gerekçesiyle, şerhler koyuyor; üstelik bunları
şerh yokken satın alan birçok insana da yazık
oluyor. Yani o anda arazi kimin üzerindeyse, vatandaş
mağdur duruma düşüyor. Bu, merminin kimde
patlayacağı belli olmayan tam bir Rus ruletidir ve
bu, özellikle, ülkemizin batısında ve
ortasında yaşayan insanları canından
bezdirmiştir; insanları mal mülk edinmekten
soğutmuştur. Bu sorunu da, bizler çözmek
zorundayız diye düşünüyorum. Kısaca,
halkı toprağıyla, coğrafyasıyla barıştırmak
zorundayız. Bu ülke ve bu topraklar için, sırası
geldiğinde, gözünü kırpmadan ölüme
giden köylümüzü, toprağından soğutmamalıyız.


Orman köylüsünün üretim
biçimlerini çeşitlendirmek zorundayız.
Or-Köy kredilerini artırmalı ve her köyden
birkaç kişiye vuran hileli bir piyango olmaktan çıkarmalıyız.
Köylümüzü modern hayvancılık,
arıcılık işletmelerinin sahibi yapmalıyız.
Orman işlerinde, öncelikle orman köylüsünü
çalıştırmak ve taşeron usulü
orman işi yaptırmaktan da süratle vazgeçmeliyiz.

Biraz da tapu dairelerinde çalışan
personelin durumuna değinmek istiyorum. 

Değerli arkadaşlarım, 3402 sayılı
Kadastro Kanunu değiştirilmelidir. Kadastro Kanununun
4 üncü maddesi, orman sınırlandırması
ve orman sınırları dışına
çıkarma işlemi yapılmamış
yerlerde, bu işlemin kadastro çalışmaları
sırasında yapılmasını öngörmüştür.
Bu durum, uygulamada orman haritalarının zamanında
birlik teknisyenliğine verilmediği nedenle, kadasro çalışmalarının
süratini düşürmektedir; başlangıçta
istekli olan köyleri isteksiz hale getirmekte, dolayısıyla,
çalışmalar yapılamamakta ve program,
hedefine ulaşılamamaktadır. 

Özlük hakları yeniden ele alınmalıdır.
Teşkilat içinde aynı görevi yapmakta
olan ve yan yana oturan kadastro lisesi mezunlarıyla kurs
mezunları arasındaki özel hizmet tazminatlarındaki
farklılık giderilmelidir. 

Başkanlığa bağlı bazı
kurumların merkez ve taşra teşkilatları,
tazminat adı altında ücret aldıkları
halde, bu kuruluşumuzun taşra teşkilatına
ödenmemektedir; bu farklı uygulama da giderilmelidir.

Arazide çalışan, ancak her akşam
evine dönen ziraat teknisyenleri ve benzeri pek çok
personele yıpranma tazminatı verildiği halde,
haftanın dört gecesini evinden uzak, çalışma
mahalli olan köylerde geçiren personelimize yıpranma
tazminatı verilmemektedir; verilmelidir. 

Günün şartlarında bir paket
sigara parası olan -1996 yılı için
80 bin Türk Lirası- arazi tazminatları, günümüz
koşullarına göre yukarıya doğru çekilmeli
ve zamanında ödenmesi sağlanmalıdır;
halen 1995 yılından alınmamış
ücret olduğu gibi, 1996 yılından da 4 aylık
birikmiş alacak vardır.

Döner sermaye gelirlerinden personele ödenmesine
başlanan, Anayasa Mahkemesinin iptal ettiği hükümler
nedeniyle durdurulan ödemeler, yasal düzenlemeyle yeniden
sağlanmalıdır. 

1 inci derece kadroların kadro ünvanına
bağımlı olması giderilip, yüksekokul
mezunlarının, Personel Kanununda belirtildiği
şekilde, 1 inci dereceye yükselmeleri sağlanmalıdır.


Değerli arkadaşlarım, tüm tapu
dairelerinde ve tapu müdürlüklerinde personel sayısı
yetersizdir. Nitelikli personelin gerekliliği şart olan
bu kurumların hızlı bir şekilde takviye
edilmesi ve niteliğin yükseltilmesi gerekmektedir. 

Ülkede göç olayının
yoğun bir şekilde yaşanması, ülkenin
her açıdan çehresinin değişmesine
neden olmaktadır. Bu göç, ülkede sürekli
ve süratli bir tapu el değiştirme olayını
yaratmakta, aynı zamanda da, mevcut tapuların nitelikleri
de süratle değişmektedir. Bir sahip, yüz sahip
yaratmaktadır. Maalesef, yıllardır bu hızlı
oluşumlara rağmen, ne teknolojiyi süratle tapu
dairelerine yerleştirebildik ne de yeterli ölçüde
nitelikli eleman alımı sağlayabildik. Olan,
Tapu ve Kadastro hizmetlerini gece gündüz çalışarak
gerçekleştirmeye çalışan tapu
kadastro emekçilerine oldu. Onlara yeni imkânlar
sunamadık; hatta sunduğumuz olanakları da yerine
getiremez duruma düştük. 

Sayın Başkan, sayın millevekilleri;
kadastro hizmetlerinde çalışanlar, çok
büyük zorluklarla karşı karşıyadır.
Ömürlerinin önemli birkısmı arazide
geçmektedir, yaşamları stres altındadır;
çünkü, birbirleriyle davalı ve davacı
haline gelmiş insanların, sınır sorunlarını
çözmede en önemli bilirkişi olmaları
nedeniyle, yaşamları tehlike altında ve büyük
bir sorumlulukla karşı karşıyadırlar.
Verdikleri hizmet nedeniyle, devlete büyük bir harç
ve vergi  geliri sağlamaktadırlar. 

Sayın Başkan, sayın milletvekilleri;
Yedinci Beş Yıllık Kalkınma Planında,
kadastro çalışmalarının beş
yıllık süre içerisinde bitirilmesi öngürülmektedir;
ama, biraz önce anlattığım nedenlerden
dolayı, tüm çalışanların
iyi niyetine rağmen, başta ödenek yetersizlikleri,
master plan olmayışı, kadro yetersizlikleri,
birtakım yasal engeller nedeniyle, bu çalışmaların
planın öngördüğü sürede tamamlanamayacağı
anlaşılmaktadır. 

Sayın Bakan, bu yetersizlikleri sizler de
biliyorsunuz; ama, bunları aşmak ve Türkiye'nin,
bu, en önemli altyapı çalışmasını
en kısa zamanda bitirmek zorundasınız. Bu
sorumluluk sizin ve Hükümetinizindir. 

Bu ülkeyi, toprağı için komşusuyla
kavga eden, devletiyle karşı karşıya
gelen insanların ülkesi olmaktan kurtarmak durumundasınız.
Hiçbir bahaneniz yoktur. Bu ülkenin insanları,
artık, tapu dairelerinde mal alıp satarken korkarak
oralara gitmemelidir. Bu ülkenin insanları, alım
satımları -tıpkı çağdaş
Batı toplumlarında olduğu gibi- bilgisayarlarla,
birtakım yetkilerinizi de devredebileceğiniz avukatlar
aracılığıyla yapabilme imkânına
süratle kavuşturulmalıdır. Türkiye
Halkının ve Devletinin buna hakkı vardır;
bu hakkı Türk Halkından esirgemeyiniz lütfen.

Sayın Başkan, sayın milletvekilleri;
şimdi de Meteoroloji Genel Müdürlüğü
bütçesine değinmek istiyorum. 

Meteoroloji Genel Müdürlüğü,
cumhuriyetimizin en eski kurumlarından biridir. Kurum,
1937 yılında kurulmuş, 1986 yılında
görev ve yetkileri yeniden düzenlenmiştir. 

Meteoroloji hizmetleri, askerî, hava, deniz,
kara ulaşımı ve tarım, orman, bayındırlık,
enerji, sağlık, çevre, kentleşmeyle ilgili
tüm çalışmaların en önemli
destek hizmetlerinden biridir; bu konularda, kamunun ve özel
sektörün en büyük yardımcısıdır.


Meteoroloji bilgilerinin paylaşımı,
hizmetin veriliş biçimiyle enternasyonal bir fonksiyon
üstlenmektedir. Uluslararası bilgilerin derlenmesi,
kullanılır hale getirilmesi ve hizmete sunulması
uluslararası teknolojik standartlara uyumu da şart
haline getirmektedir. 

Kurum, teknolojik olarak, ne yazık ki, yenilenememiştir.
İstasyonların yüzde 70'inde otomatikleşme
ve bilgisayarlaşma hâlâ hizmete sokulamamıştır.
Kurum, bu nedenle, sağlıklı bilgiyi -çalışanların
tüm iyi niyetine rağmen- üretememektedir. Kurum
içerisinde yeteri kadar meteoroloji mühendisi istihdam
edilmemektedir. 

Türkiye'de, meteoroloji mühendisi yetiştiren
tek kurum olan İstanbul Teknik Üniversitesi ile kurum
arasında buzlar vardır, ilişkiler soğuktur;
ilişkilerdeki bu soğukluk mutlak giderilmeli ve kuruma,
yeni, taze, çağdaş bilgilerin süratle aktarılması
sağlanmalıdır. 

Kurumun taşra teşkilatlarında
çalışan veya kadroları taşrada
bulunan elemanlar, Başbakanlık Özel Hizmet Tazminatlarından
yararlanamamakta, bu da, kurumda büyük sıkıntılara
neden olmaktadır. Başbakanlık kurumları
arasındaki bu çarpıklıklar derhal
düzeltilmelidir. Kurum, döner sermaye hizmeti vermekte;
fakat, bu hizmeti veren personel, buradan hiçbir eködenek
alamamaktadır. Taşra teşkilatlarında
birer kişilik istasyonlar vardır. Bir görevli,
o istasyonun hem odacısı hem teknik elemanı
hem memuru hem de müdürü olarak hizmet vermektedir.


BAŞKAN - Sayın Küçük,
3 dakikanız var.

AHMET KÜÇÜK (Devamla) - Bu istasyonlar
ya Avrupa'daki gibi otomatikleştirilmeli ya da buralarda
çalışan personel sayısı mutlaka
artırılmalıdır. Bakın, bu otomatikleşmeme
nedeniyle bazı bilgilerin gözle rasat edilmek zorunda
kalınması sonucu büyük sıkıntılar
meydana gelebilir. Örneğin, bir barometre okunması
sırasında, yapılacak 1 milimetrelik hatalı
okuma, uçağın düşmesine bile neden
olabilir. 

Kurumu, sadece hava tahmini yapan bir kurum olmaktan
çıkarmak; klimatoloji, hidrometeoroloji, biyometeoroloji
alanlarında da hizmetleri etkinleşmiş bir kurum
haline getirmek gerekmektedir. Özellikle biyometeoroloji
çok önemlidir; havayla beraber yöre yöre
yer değiştiren mikropların yer değiştirmesiyle
ilgili bilgileri derlemek ve bu konudaki çalışmaları
geliştirmek üzere, araştırma geliştirme
çalışmalarına mutlak surette ihtiyaç
vardır. Bu, özellikle, nükleer kazalarda en acı
bir şekilde görülmüş ve ülkemiz
de, birçok Avrupa ülkesi gibi, bu durumdan -Çernobil
kazasından- çok olumsuz bir şekilde etkilenmiştir.


Ülkemiz, genel olarak tarım ülkesidir.
Dolayısıyla, ziraî meteoroloji çok
önem arz etmektedir. Bu anlamda, meteorolojik bilgileri ziraatin
ve Türk çiftçisinin hizmetine daha etkili ve
doğru bir şekilde sunmak, hem çiftçimizin
gereksiz zararlara uğramasını önleyecek
hem de millî gelirimize önemli katkılar sağlayacaktır.
Bu nedenle, bu bilgilerin çiftçiye doğru ve
çabuk akmasını sağlamak zorundayız.
Yani, çiftçi, istediğinde, meteorolojik bilgilere
en kısa yoldan ve en etkili bir şekilde kavuşabilmelidir.

Değerli arkadaşlarım, Cumhuriyet
Halk Partisi Grubu adına söz aldığım
iki genel müdürlüğün bütçeleri
de, ne yazık ki, genel bütçe gibi, yetersiz
ve küçüktür. Yani, bu bütçe
Türkiye'ye dar gelmekte, Tapu ve Kadastro Genel Müdürlüğü
ile Meteoroloji Genel Müdürlüğüne de az
gelmektedir. Bu kurumların süratle, ellerindeki yapılması
gereken işleri yapıp, teknolojiye ayak uydurup, gerekli
yatırımları yapabilmeleri, maalesef, bu bütçelerle
mümkün değildir. Tabiî ki, ülkemizin
her kurumunun kendine has önemi vardır; ama, yukarıda
anlattığım nedenlerle, coğrafyamıza
saygı duyuyorsak, insanımıza saygı
duyuyorsak, insanımızı mutlu ve huzurlu etmek
istiyorsak ve insanımızı verimli, üretebilir
kılmak istiyorsak, süratle tapu kadastro çalışmalarını
bitirmeli ve meteorolojik bilgilerin de halkımıza
ulaşmasını sağlamalıyız.

(Mikrofon otomatik cihaz tarafından kapatıldı)

BAŞKAN - Sayın Küçük,
bir dakika...

AHMET KÜÇÜK (Devamla) - İki
kurumumuz da, kamuya ve özel sektöre altyapı
ve destek hizmeti veren kurumlardır. 

Değerli arkadaşlarım, sözlerime
burada son verirken, bugüne kadar fedakârca çalışan
Tapu Kadastro emekçilerine, onları yetiştiren
bilim adamlarına ve Meteoroloji Genel Müdürlüğü
çalışanlarına, bugüne kadar yaptıkları
çalışmalar için teşekkürü
bir borç biliyorum. Bu vesileyle iki kurum bütçesinin
de ülkemize hayırlı olmasını
diliyor, Yüce Meclisimizi saygıyla selamlıyorum.
(CHP, DSP ve ANAP sıralarından alkışlar)

BAŞKAN - Teşekkür ederim Sayın
Küçük.

Şimdi kürsü Anavatan Partisinin;
ilk sözcü, Sayın Cemil Çiçek; buyurun
efendim. (ANAP sıralarından alkışlar)

Sayın Çiçek, süreyi nasıl
paylayacaksınız?

CEMİL ÇİÇEK (Ankara)
- Ben 15 dakikasını kullanacağım Sayın
Başkan.

BAŞKAN - Buyurun Sayın Çiçek.

ANAP GRUBU ADINA CEMİL ÇİÇEK
(Ankara) - Sayın Başkan, çok değerli milletvekilleri;
hepinizi saygıyla selamlıyorum. 

Yeni bir manevî iklime girdiğimiz şu
günlerde, Vakıflar Genel Müdürlüğü
bütçesi münasebetiyle, bu güzel vatanı,
âdeta, Türkmen gelininin ziyneti gibi süsleyen,
bize o muhteşem eserleri bırakan o aziz ve necip
insanları saygıyla anıyor, onlara Cenabı
Hak'tan rahmet diliyorum.

Hakikaten, bugün üzerinde konuştuğumuz
Vakıflar Genel Müdürlüğü, partilerüstü
bir kurum. Esas misyonu, ecdadın bize bıraktığı
bu eserleri gelecek nesillere intikal ettirmektir. Esas görevi
budur ve bu manada, kendisine tahsis edilen bütçenin
ne ölçüde kullanılabildiği, kullanılması
lazım geldiğiyle ilgili düşüncelerimizi
söylemek istiyoruz.

Her zaman ifade edildiği gibi, Vakıflar,
bir hayır kuruluşudur; maksadı, hayra hizmettir,
halka hizmettir. Dolayısıyla, belki bütün
toplumların, bütün sistemlerin hedefi insana
hizmettir; ama, bizim vakıflarımız, bir ölçüde,
bizim, hayatı nasıl anladığımızın,
insana hizmeti nasıl götürebildiğimizin referanslarıdır.
Bu eserler tetkik edildiğinde, özellikle bu eserlerin
vakfiyeleri tetkik edildiğinde, onlara saygı duymamak
mümkün değildir; çünkü, günümüz
dünyasında, 2000'e 3 kala, insan hakları adına,
insana saygı adına, demokrasi adına, ırk
ayırımı adına, cinsiyet ayırımı
adına pekçok şey söylenmiş olmasına
rağmen, bunların çok önemli bir kısmı
lafta kalmış; ama, biz, millet olarak, geçmişte,
bugün söylenenlerin çok ötesinde, bu düşünceleri
hayata geçirebilmiş, bunları müesseseleştirebilmiş
bir milletiz. Bu manada, vakıf eserleri ve vakfiyeler,
bizim düşüncemizin, bizim insanlık anlayışımızın,
bizim medeniyet anlayışımızın
referanslarıdır.

Vakıf eserleri, bizim, anamızın
ak sütü gibi geliştirdiğimiz, inşa ettiğimiz
kültürümüzün ve bütün insanlığa
hediye ettiğimiz muhteşem medeniyetimizin sembolleridir.
Dolayısıyla, bu eserleri korumak, bu eserleri gelecek
nesillere intikal ettirmek, her Türk vatandaşının,
en evvel de, ülkede hükümet edenlerin birinci öncelikli
görevi olması lazım gelir diye düşünüyorum;
ama, işin, bu noktasına bakıldığında,
bu eserleri yeteri kadar koruyamıyoruz. Hatta, bizzat ortadan
kalkmasına, ilgisizliğimizle, alakasızlığımızla,
yeterli ödenekleri ayırmamak suretiyle neden oluyoruz.
Bu eserlerin önemli bir kısmının, kayden
var olmasına rağmen, bugün fiilen mevcut olmadığını
görerek de üzüntümü ifade etmek istiyorum.


Üzerinde yaşadığımız
coğrafya, elbette, bizden evvel burada yaşamış
toplumların, birçok noktada ortaya koyduğu kültürleri,
kültürel mirasları taşıyor. Bir
taraftan, o eserleri, dişimizle tırnağımızla,
özellikle turistik yörelerde, toprağın altından
kazıyıp, gün ışığına
çıkarmaya çalışırken,
hemen onun yanı başındaki Selçuklu
ve Osmanlı eserlerinin kendi kaderlerine terk edilmiş
olması, bizim namımıza utanılacak
bir hadisedir diye düşünüyorum. 

O halde, Vakıflar bütçesi münasebetiyle
üzerinde durulması gereken görev, sadece Hükümete
düşmüyor; teker teker bu ülkenin insanları
olarak, bu millete mensup olmaktan dolayı gurur duyan insanlar
olarak, bu eserleri yaşatmak, bu eserleri aslî hüviyetlerine
uygun olarak, vakfiyelerine uygun olarak gelecek nesillere intikal
ettirmek, bizim, tarihî sorumluluğumuzdur diye düşünüyorum;
çünkü, bu eserleri yapan insanlar, bu eserleri
bize bırakanlar -bunlar bizim iftihar kaynaklarımız-
devletten bir şey çalıp çırpmadılar.


Bakınız, vergi kaçakçılığının
alabildiğine boyut kazandığı, yolsuzluğun,
hırsızlığın siyasî gündemi
günlerce tıkadığı bir Türkiye'de,
bu insanlar, devletten bir şey almadılar, toplumdan
bir şey almadılar. Bu insanlar, helal kazançlarıyla
bu eserleri meydana getirdiler; çünkü, onlar,
yüksek ideallerin sahipleriydi, biz ise, bugün, faydasız
kavgaların müntesipleriyiz. Onlar, hayırda
yarıştılar, bizler ise, kuliste yarışıyoruz;
onlar, çağı aşan bir ufkun ve evrensel
bir mesajın sahibiydiler, bizler ise, bugünkü
çağı bile doğru okuyamayan, doğru anlayamayan,
hatta, pek çok noktada çağın gerisinde
bir uygulamanın sahipleriyiz. Bugünkü dünyayı
kastediyorum, bugünkü uygulamaları kastediyorum.


12 Aralık sabahından itibaren, geriye
doğru, ister ülkemizde ister çevremizde, insanlık
adına uygulamalara bir bakarsanız; insan hakları
adına uygulamalara bir bakarsanız; düşünce
hürriyeti, vicdan hürriyeti adına uygulamalara
bir bakarsanız, daha yüz sene kadar evvel, Darülaceze
denilen bir müessesede, hiçbir komplekse kapılmaksızın,
hiçbir endişeye kapılmaksızın,
camiyi, kiliseyi ve havrayı yan yana inşa eden o
insanlara saygı duymamak mümkün değildir.
Acaba o insanlar mı demokrattı, şimdi biz
mi demokratız; acaba o insanlar mı insan haklarına
saygılıydı, şimdi biz mi saygılıyız?..
(ANAP ve RP sıralarından alkışlar)
Eğer ölçüyü böyle alırsanız,
bizim dünyamız, o insanlardan yüz sene daha geridedir.
O halde, vakıf kuran bu insanlar, hem vakıf insanlardı
hem de vâkıf insanlardı. O sebeple, bu düşünceye
sahip çıkmak, bizim birinci önceliğimiz
olmalıdır diye düşünüyorum.

Şimdi, vakıflar meselesiyle ilgili olarak
birkaç hususa dikkat çekmek istiyorum: Vakıflar,
asırları aşan bir kurum; yani, geleceği
de kucaklayan bir kurum; çünkü, temelinde evrensel
mesajlar var, hayra hizmet etmek var, hayırda yarışmak
var. Bugün, yalnız bizim toplumumuzun değil, özellikle
materyalist bir düşüncenin mahsulü olan Batı
medeniyetinin, getirip alkolizme, uyuşturucuya, ailevî
buhranlara sürüklediği Batı toplumlarının
-en başta da Amerika olmak üzere- dahi sosyal problemlerine
çare aradığı örnek bir model olarak
-bunun adına üçüncü sektör diyorlar-
üçüncü sektör adıyla, bugün,
Batı dünyasında -özellikle Amerika'da-
90 milyondan fazla insan kendi sosyal politikalarını,
vakıf kurumu üzerine inşa ediyorlar. 

Eğer, bu ülkede sağlıklı
bir sosyal politika oluşturulacaksa, sağlıklı
bir sosyal hizmet ve sosyal güvenlik politikası oluşturulacaksa,
bunun özünde ve temelinde mutlaka vakıf fikri,
vakıf misyonu ya da vakıflaşma söz konusu
olmalıdır. Çok şükür, bizim
milletimiz, bu geleneği bir ölçüde sürdürüyor.
Bugün, 3 500'den fazla, yeni dönemde kurulmuş
olan vakıf, enflasyonun bu kadar yüksekliğine,
işsizlik sigortasının olmamasına, sosyal
güvenlik sistemlerinin eksikliğine rağmen, eğitim
ve sağlık alanında, sosyal yardımlaşma
ve dayanışma alanında insanımıza
hizmet veriyor. Bu insanları da burada takdirle ve tebrikle
anmak istiyorum. 

Ancak, burada dikkat çekmek istediğimiz
bir husus var: Son zamanlarda -tarihini nereye kadar götürebilirseniz
götürün- bir vakıf yozlaşmasını
da yaşıyoruz. Son zamanlarda, özellikle resmî
kurumların hemen yanı başında, sözüm
ona, o kuruluşa destek sağlamak, o kuruluşun ihtiyaçlarını
bir ölçüde karşılayabilmek nam ve
hesabına birtakım vakıflar mantar gibi bitiyor.


Çok açık ve net ifade ediyorum,
bunların içerisinde çok hayırlı
çalışanlar var; ama, önemli bir kısmının
vasıtai rüşvet olduğunda hiç tereddüt
yok. “Bana verme, yan cebime koy” misali, âdeta,
vakıflar, birilerinin yan cebi olmaya devam ediyor. Bir
kısmı, maalesef, bulundukları koltukları
korumak isteyen kamu görevlilerinin, birilerine bahşişte
bulunduğu, ulufede bulunduğu kurumlar olmaya devam ediyor.
Bu vakıfları, bu kamu kurumlarının
başında bulunan birinci derecede sorumlu olanların
-siyasetçileri kastetmiyorum, o manada, bunun çok
daha özel bir anlamı var- âdeta, örtülü
ödenek gibi kullandıklarında hiç tereddüt
yok. Bunlara özellikle dikkatinizi çekmek istiyorum;
yani, vakıflar, ne rüşvetin aracı olmalıdır,
ne de israfın aracı olmalıdır. (ANAP
ve RP sıralarından alkışlar) Çünkü,
bakınız, o görevin başına gelinceye
kadar, bir gecekondusu bile bulunmayan adam, devletin verdiği
lojmanla iktifa etmiyor, ondan sonra gidiyor bir de vakfa kiralattırıyor.
Daha evvel belediye otobüsüyle seyahat eden kamu görevlisi,
bugün o görevin başına geldiğinde,
devletin verdiği Fiat arabaya, Renault arabaya itibar etmiyor,
bir de vakfa kiralattırıyor! Neredeyse, ayağına
giydiği terlikten sırtına giydiği pijamaya
varıncaya kadar bu vakıftan harcamalar yapıyor;
el kesesinden ağalık yapmaya çalışıyor;
seyahatler düzenleniyor ve bu şekliyle de vakıf
fikri büyük ölçüde dejenere ediliyor.
Bunlara bir çekidüzen verilmesi lazım geldiği
kanaatini şiddetle taşıyorum. Çünkü,
bu, hem fikri yozlaştırıyor, hem de hayır
kavramına karşı bir saygısızlık
olarak görüyorum.

Şimdi, bu manada, bu düzenleme yapılamazsa...
Bizim toplumumuz, giderek demokratikleşmeye -inşallah-
giderek sivilleşmeye, giderek daha örgütlü
hale gelmeye çalışıyor. Örgütlü
bir toplum olacaksak, bunun modelinin de bir ölçüde
vakıflar olduğu anlaşılıyor; çünkü,
çok kısa bir sürede 3 500'ün üzerinde
vakıf kurulmuştur. Bunlar gönüllü
hizmetlerdir. Devletin yapamadığı, fertle devlet
arasındaki pek çok hizmet, bu model aracılığıyla
götürülmeye çalışılıyor.
O halde, bu müesseselere destek vermek lazım; bir
taraftan maddî destek vermek lazım, öbür
taraftan da, bu tür yoz uygulamaları ortaya koyan
vakıfları ve onların başındakilerini
cımbızla çekip alarak, bu müesseselerin
dejenere edilmemesine imkân vermek lazım gelir. 

Bizim dönemimiz çok kısa sürdü,
üçbuçuk-dört ay; görevde olsaydım
mutlaka yapacağım işler şunlardı:Kamu
kuruluşları adına kurulmuş bu vakıflar,
kimlere hizmet ediyor, kimlerin hesaplarını karşılıyor,
kimlerin seçim masraflarına gidiyor, o adamların
harcamaları için ne ölçüde örtülü
ödenek oluyor; -bunların mutlaka denetlenmesi lazım
gelir.- kimlerin akraba ve hısımları çalışıyor?
Bunlara bakmak lazım gelir diye düşünüyorum.
Bu dönemde, özellikle, Sayın Bakandan bunları
rica ediyorum.

Bu manada, sivilleşme açısından,
vakıflar, fevkalade, önemli kuruluşlardır,
bunları desteklemek lazım; bunlara bir ölçüde
maddî kaynak bulmak lazım gelir. 

Şimdi, işin bu noktasına gelince,
Vakıflar Genel Müdürlüğünün
sırtında bir Vakıflar Bankası var.
Belki çok iyi niyetlerle kurulmuş olabilir, ben,
dört sene Vakıflar Genel Müdürlüğüyle
ilgili konularda sorumluluk taşıdım; Vakıflar
Bankası benden ayrıldı, uzun zamandır
da ayrı, şu anda da vakıflar ve Vakıflar
Bankası ayrı ayrı bakanların sorumluluğunda.
Belki bunun bir mantığı var, yani burada bir
suizan şüphesiz aramıyorum; ama, gelin görün
ki, Vakıflar Bankasının batırdığı
krediler kadar, vakıflara bir hizmetinin olduğu kanaatini
taşımıyorum. Çünkü, her defasında
enflasyon sebebiyle sermaye artırımına gidiyor.
Vakıflar Genel Müdürlüğünün
oradaki hisse nispeti düşmesin diye, oraya, o hisseleri
rüçhan hakkı olarak öncelikle alması
lazım. Bu takdirde, bütün mal varlığını
o hisse nispetini tutturabilmek için kendi mamelekinden
çıkarıyor; ondan sonra, Vakıflar Bankasının
aynî sermayesi haline geliyor; bir süre sonra da giderek,
vakıflar, mal varlığı itibariyle fakirleşiyor.


Bankanın, Vakıflar Genel Müdürlüğüne
en ufak bir katkısının olduğunu sanmıyorum.
Rakam olarak çok fazla şey yapıyor gözüküyor,
tamir ettiği tek bir cami, hayata geçirdiği tek
bir medrese söz konusu değildir. Kaldı ki, vakıfların
eline geçen bu arsaların vakfiyelere uygun kullanılmadığı
da ortadadır. Hayır, hasenat için vakfedilmiş
olan bir arazinin veya bir medresenin, bir kervansarayın
tutup, turizm amaçlı, içinde o vakfiyeye
uygun olmayan davranışların  sergilendiği
bir maksada tahsis edilmiş olması fevkalade üzücüdür.
Dolaylısıyla, biz, geçtiğimiz hükümet
döneminde, Vakıflar Bankasının en evvel
özelleşmesi lazım geldiği kanaatini taşıyarak
olumlu mütalaa verdik. İnşallah, bu dönemde,
Vakıflar Bankası, vakıfların sırtında
yük olmaktan, kambur olmaktan kurtulur, böylece, banka
kanalıyla vakıf mallarının yağmalanması
bir  ölçüde önlenmiş olur. 

BAŞKAN -Sayın Çiçek, 2
dakikanız var.

CEMİL ÇİÇEK (Devamla)
- Peki, çok teşekkür ederim.

Belli ki, bu manada anlatılacak çok
konu var;  ama, sürem  bitiyor.

Şunu söylemek  istiyorum; Türkiye'deki
vakıflaşmayı dikkate alarak, vakıfların
yeni fonksiyonlarını, yeni rollerini dikkate alarak,
şiddetle, bir vakıflar teşkilat kanununa ihtiyaç
vardır. Mevcut kanun, maalesef ihtiyaçlara cevap
vermiyor, çok eski kadrolar buna yeterli değil. Dolayısıyla,
yeni bir teşkilat kanununa ihtiyaç var.

İkincisi, belediyeler kanalıyla, maalesef,
uzunca bir zamandan beri, vakıf malları, en evvel,
yeşil alana tahsis ediliyor veya yol oradan  geçiriliyor;
resmî alan neresi olması gerekiyorsa, en evvel vakıfların
arazilerine el atılıyor, böylece, vakıf
malları, giderek vakfın amaçlarını
karşılamaktan uzak kalıyor. Dolayısıyla,
imar planları yapılırken ya da imar tadilatları
yapılırken, mutlak surette, Vakıflar Genel
Müdürlüğü kesin olarak müsaaade etmediği
sürece bu değişikliklerin yapılmaması
lazım gelir  diye düşünüyorum. 

Şayet, Vakıflar Bankası hayatiyetini
sürdürmeye devam edecekse, falanca holdinge, falanca
şirkete kredi verebildiği kadar, sosyal amaçlı
vakıflara da kredi açabilmelidir, hatta, faizsiz
verebilmelidir. Çünkü, bugün eğitim
alanında, sağlık alanında vakıflar,
giderek bir özel sektör modeli    oluşturmaya
çalışıyor, çok da başarılı
oluyor. Bunun en güzel uygulamaları Amerika'dadır;
dolayısıyla, bu manadaki projelere Vakıflar
Bankası destek  verebilmelidir. 

Vakıf kiraları yeniden güncelleştirilebilmelidir.
Vakıf hizmetlerinin bir kısım giderleri,
aynı maksatla çıkarılmış
olan Sosyal Yardımlaşma Fonundan sağlanmalıdır.
Sosyal Yardımlaşma ve Dayanışma Vakıfları,
Anavatan Partisinin, rahmetli Özal'ın direktifiyle,
benim de şahsen belediye başkanı olarak taslağında
çalıştığım çok önemli
bir projedir; vakıfların, günümüz
şartlarına uyarlanmış bir halidir ve
orjinal bir projedir, orjinal bir kanundur,  millî bir kanundur.

(Mikrofon otomatik cihaz tarafından kapatıldı)

CEMİL ÇİÇEK (Devamla)
- Sayın Başkan, yarım dakikada bitiririm.

BAŞKAN - Buyurun.

CEMİL ÇİÇEK (Devamla)
- Dolayısıyla, Vakıflar Genel Müdürlüğü
ile Sosyal Yardımlaşma Fonu pek çok konuda
aynı amaçlara yöneliktir. Bu işbirliğinin
sağlanması lazım geldiği kanaatını
taşıyorum.

Vakıflar Genel Müdürlüğü
bütçesinin milletimize hayırlı olmasını
diliyor, saygılar sunuyorum. (Alkışlar)

BAŞKAN - Teşekkür ediyorum Sayın
Çiçek.

Sayın Mehmet Sağdıç; buyurun.

Sayın Sağdıç, süreyi
eşit mi paylaşacaksınız?

MEHMET SAĞDIÇ (Ankara) - 15 dakikasını
kullanacağım Sayın Başkan.

BAŞKAN - Buyurun.

ANAP GRUBU ADINA MEHMET SAĞDIÇ (Ankara)
- Sayın Başkan, değerli milletvekilleri; Diyanet
İşleri Başkanlığı bütçesi
üzerinde, Anavatan Partisi Grubu adına görüşlerimizi
arz etmek istiyorum. Saygıdeğer milletvekillerini ve
televizyonları başında bizleri izleyen değerli
vatandaşlarımızı saygıyla selamlıyorum.

Sayın Başkan, değerli milletvekilleri;
Anayasamızın 136 ncı maddesinde, “Genel
idare içinde yer alan Diyanet İşleri Başkanlığı,
lâiklik ilkesi doğrultusunda, bütün siyasî
görüş ve düşünüşlerin
dışında kalarak ve milletçe dayanışma
ve bütünleşmeyi amaç edinerek, özel
kanunda gösterilen görevleri yerine getirir” denilmektedir.

Diyanet İşleri Başkanlığı
Kuruluş ve Görevleri Hakkında Kanunun 1 inci
maddesinde, Diyanet İşleri Başkanlığına,
İslam Dininin inançları, ibadet ve ahlak
esaslarıyla ilgili işleri yürütmek, din
konusunda toplumu aydınlatmak ve ibadet yerlerini yönetmek
gibi görevler verilmiştir. 

Diyanet İşleri Başkanlığı
birçok hizmeti birlikte vermektedir. Bunlar: Din hizmetleri,
eğitim hizmetleri, yayın hizmetleri, personel hizmetleri
ve yatırım hizmetleri. Diyanet İşleri
Başkanlığı bu hizmetleri verirken, devletin
desteği yanında, halkımızın büyük
yardımları da bu hizmetlere destek vermektedir.


Bunun yanında, Diyanet İşleri
Başkanlığı, yurtiçi hizmetlerde,
cezaevlerindeki vatandaşlara verilen eğitim, dinî
günlerde ve ramazanda halka verilen hizmetler, yurtdışında
yaşayan vatandaşlarımıza verilen hizmetler,
TRT ile işbirliği yaparak, haftada ancak bir gün
“İnanç Dünyası” programını
yayınlamak, yasalar çerçevesinde Kur'an kursları
açmak, din görevlilerinin hizmetlerini düzenleyip,
denetlemek, din işleriyle ilgili konularda ilmî inceleme
ve araştırma yapmak, dinî eserleri telif ve
tercüme etmek, Müslüman vatandaşlarımızdan,
millî değerlere bağlılıklarını
koruyucu inanç ve inanç ayrılıklarının
istismarını önleyici tedbirler almak, Mushafların
doğru baskısını sağlamak, yurtdışında
yaşayan vatandaşlarımızı dinî
konularda aydınlatmak ve her türlü aşırı
cereyanlardan, din istismarlarından korumak, 7/17439 sayılı
Bakanlar Kurulu Kararıyla hac seyahati organizasyonu yapmak
gibi hizmetleri de vermektedir.

Sayın Başkan, değerli milletvekilleri;
hedefimiz, toplumun ihtiyaç duyduğu insan tipini en
ideal ölçüde yetiştirmektir. Bu da, ancak,
genç dimağlara Allah sevgisini, insan sevgisini, vatan,
millet ve bayrak sevgisini yerleştirmekle mümkündür.
Böyle bir nesil yarınlarımızın
teminatı olacaktır. 

Değerli milletvekilleri, maalesef, toplumumuzda
aile yapısı bozulmuş, aile arası sevgi,
saygı ve hizmet bağları kopmuştur. Bu
bozulmuşluğu ortadan kaldırmanın en önemli
faktörü din ve vicdan hürriyetidir. 

Sayın Başkan, değerli milletvekilleri;
biz, laikliği, manevî değerlerin korunmasında,
vicdan, dinî inanç ve ibadet hürriyetlerinin
uygulanmasında ve din kültürünün gelişmesinde
kısıtlayıcı bir unsur olarak görmek
istemiyoruz; aksine, din ve vicdan hürriyetinin tam kullanılmasını
güvence altına aldığına inanıyoruz.
Buna rağmen, hâlâ, imam hatip liselerinden, Kuran
kurslarından şikâyet edenlerin bu endişesi
boşunadır. İnançlı insanların
yetiştiği bir toplum, geleceğe umutla bakmamıza
vesile olabilir. Söz bu konuya gelmişken, Avrupa'dan
özellikle Almanya'dan örnek vermek istiyorum; Almanya'da
din eğitimi nasıldır, Türkiye'yle karşılaştırmak
istiyorum.

Almanya'da ilköğretim 9 yıldır
ve bu süre içinde haftada 5 saat din dersi vardır
ve bunun 1 saati uygulamalı olarak kilisede yapılmaktadır.
Almanya'da, ortaöğretimde okulların yüzde
90'ında din dersi mecburîdir, yüzde 10'unda
serbesttir. Liseyi bitiren bir genç tahsil süresince
1 962 saat din dersi görmektedir. Türkiye'de ise, imam
hatip lisesinden mezun olan bir gencin aldığı
din dersi 1 504 saattir. Almanya'da 34 adet yüksek din okulu
varken, Türkiye'de sadece 27 adet ilahiyat fakültesi
mevcuttur. 

Sayın Başkan, değerli milletvekilleri;
bu bütçe vesilesiyle, Hükümetten ve Diyanetten
bazı taleplerimiz var: Mevcutlara ilaveten, en az 1 000'in
üzerinde vaiz kadrosu ihdas edilmeli; bu vaizler, dinî,
ilmî, pedagojik formasyonu almış kişilerden
oluşturulmalı ve ülkenin en ücra köşesine
varıncaya kadar milletimize hizmet vermelidir. Bu vaizler,
insanlarımıza, güzeli, iyiyi, kadir ve kıymet
bilmeyi, Hakk'a saygıyı, insan hakları, insanlığın
ve İslamın gereğini anlatmalılar. 

Bence, Diyanetin birinci görevi irşat
olmalıdır. Halkı aydınlatacak şekilde
kişilerin  yetiştirilememesinin acısını
milletçe hep yaşıyoruz. Çok iyi yetişmiş
elemanlarca, en kısa zamanda bu açığı
kapatmalıyız. 

Gerek yurtiçinde gerek yurtdışında
yaşayan vatandaşlarımız ve gerekse yeni
Türk cumhuriyetleri ve arzu eden gayrî müslimlerin
suallerine cevap verecek Türkçe, İngilizce,
Fransızca, Almanca olarak bazı kitaplar hazırlanmalı
ve bu, ilgililere ulaştırılmalıdır.

Diyanet İşleri Başkanlığının,
Millî Eğitim, TRT ve özel televizyon işbirliğiyle,
haftalık dinî yayın saatleri artırılmalı
ve görsel olarak halkımız aydınlatılmalıdır.


Yurtdışında görevlendirilecek
personelde, gittiği ülkenin lisanını bilme
şartı getirilmeli ve bu uygulanmalıdır.


Cuma hutbelerinde ve vaazlarda güncel konuların
işlenmesinde yarar vardır; çevre, İslam
açısından insan hakları, kadın
hakları, rüşvet, yolsuzluk, yalan ve sahtekârlık
gibi konular önplana çıkarılarak, halkımız
aydınlatılmalıdır.

Hizmetiçi eğitime ağırlık
verilmeli; yılda  4 000 kişiye verilen bu hizmet
sayı olarak artırılmalıdır.


Diyanet İşleri personelini denetlemek,
onların sorunlarını yerinde incelemek üzere,
Diyanet İşleri Başkanı, Yardımcısı
ve üst düzey yetkilileri, sürekli, köy, kasaba
dolaşarak bu hizmetleri yerinde görmeliler.

Globalleşen dünyada, dinlerarası
rekabeti göz önüne alarak, Diyanet, çalışmalarını
buna göre  yapmalı.

Sayın Başkan, değerli milletvekilleri;
Diyanet İşleri Başkanlığının
teşkilat kanunu, hâlâ, bu Meclisten çıkmamıştır.
18 inci Dönemde, o dönemde Diyanet İşleri
Başkanı olan Sayın Sait Yazıcıoğlu
ile birlikte, o dönemin bakanının talebiyle,
çok önemli ve ciddî bir  tasarı hazırlamıştık.
19 uncu Dönemde bazı çalışmalar
oldu; ancak, bu tasarı, bugün ortada yok. Bir an evvel,
bu teşkilat kanununun çıkmasını
Parlamentodan diliyoruz.

Her hükümet ve siyasî parti, bu kürsüde
ve diğer mahfillerde birçok sözler verirler; ama,
ne acıdır ki, bu sözler unutulup gidiyor. Bunlardan
bir tanesi de, Diyanet İşleri Başkanlığına
ait bir televizyon kanalı olacaktı ve bu, sadece
Diyanete hizmet verecekti. 

Diyanet Personelinin lojmanları yapılacaktı;
o da olmadı, bugün, mevcut lojmanlar satılmaya
başlanıyor.

Diyanet İşleri Başkanlığı
binasının temeli 1991 yılında, Anavatan
Partisi İktidarı döneminde atıldı;
altı yıl geçti, hâlâ bu binanın
biteceği yok; ama, 1997 bütçesinde görüyoruz
ki, bu parayla, ancak, üç yılda daha bu iş
bitmeyecek. 

Yine, Diyanet İşleri Başkanlığının
protokoldeki yeri hâlâ yerini korumaktadır.

Sayın Başkan, değerli milletvekilleri;
Diyanet işleri Başkanlığının
en önemli görevlerinden biri de irşattır;
yani, din hizmetleridir. Bugün, toplumumuzu maddî ve
manevî yönden çökerterek, toplum düzenini
bozan içki, kumar, uyuşturucu gibi, kötü
alışkanlıklardan uzaklaştırmak
için rehberlik görevi yanında, vatandaşlarımızı
dinî konularda bilgilendirme; din hizmetlerini, camilere
ilaveten, okul, hastane, cezaevi, fabrika, öğrenci yurdu,
huzurevi, çocuk yuvası gibi yerlere ulaştırmaktır.
İrşat ekipleri vasıtasıyla, çeşitli
illerde konferans ve seminerler düzenlenerek, bunları,
radyo ve televizyonlar kanalıyla halka ulaştırmalıdırlar.

Diyanet İşleri Başkanlığının
mevcut personeline ilaveten, irşat hizmetlerinden emekliye
ayrılmış kişilerden, imam hatip, müezzin,
vaiz, ilahiyat fakültesi öğretim üyeleri, imam
hatip liselerinin meslek dersleri öğretmenlerinden de
istifade edilmelidir. Büyük bir personel kitlesine sahip
olan Diyanet İşleri Başkanlığı
bu personeli çok iyi kullanmalıdır. Her zamandan
daha fazla dinî konularda, sosyal konularda aydınlatılmaya,
hoş görülü davranmaya ihtiyacımız
vardır; bu da ancak aydın din adamlarıyla
olabilir.

Sayın Başkan, değerli milletvekilleri;
irşat kadar, eğitim hizmetleri de çok büyük
önem taşımaktadır. Yurtiçinde,
ayda 70 bin tirajlı Diyanet Aylık Dergisi, 60 bin
tirajlı Diyanet Çocuk Dergisi, üç ayda
bir yayımlanan 4 bin tirajlı Diyanet İlmî
Dergisi ve son yıllarda, birkaç milyon adet kitap
basılarak vatandaşlarımızın
hizmetlerine sunulması, eğitim hizmetlerinin önemini
açıklamaya yeterlidir.

Hac hizmetlerini, yıllardır, iyi bir
organizasyonla halkımıza sunan Diyanet İşleri
Başkanlığı diğer ülkelere örnek
olmuştur. Hac farizasının, devletimizin onuruna
yakışır biçimde yerine getirmesinde
vatandaşlarımıza yardımcı olunduğu
için Diyanet İşleri Başkanlığı
Hac Dairesi personeli ve görevli din adamlarını
da kutluyorum, Allah onlardan razı olsun diyorum.

Yurtdışı hizmetlerde vatandaşlarımıza
her türlü hizmet sunulmasına rağmen, hem
din görevlisi hem öğretmen açığı
hâlâ mevcuttur. Avrupa'nın birçok ülkesinde
bizzatihi müşahede ettiğim ve yakından takip
ettiğim bu konuda, hem Hükümetin ve hem de Diyanet
İşleri Başkanlığının
daha duyarlı davranmalarını ve bu personel
açığını bir an evvel tamamlamalarını
istirham ediyorum.

Bütün bu hizmetlerin yanında gözardı
edilmemesi gereken birkaç hizmet daha vardır, bu
hizmetleri destekliyoruz, bu konuda Hükümetin yapacağı
her türlü yardımda bizleri de yanında
bulacaklardır. Bu hizmetlerden birisi İslam Ansiklopedisidir.
Çok ciddî bir kültür hizmeti olan bu eserin
13 üncü cildi yayınlanmıştır;
aylık yaklaşık 30 milyar lira harcanarak hazırlanan
bu eserin bir an önce tamamlanması gerekiyor.

Bir diğer hizmet de, Birinci Din Şûrasında
alınan kararla, çağımızın
ihtiyaçlarına cevap verecek yeni bir Kur'an-ı
Kerim tefsiri hazırlanması amacıyla, bilim
ve din adamlarının katılımıyla
Tefsir İstişare Toplantısıdır.
Bir an önce yeni bir tefsirin hazırlanması
gerçekleşmelidir diye düşünüyoruz.

Yine, önemli hizmetlerden biri de, ilk defa
bir Din Şûrasının toplanmasıdır,
devamını diliyoruz. Avrasya İslam Şûrası
da bu önemli hizmetlerden biridir.

Sayın Başkan, değerli milletvekilleri;
Din Şûrasının toplanmasından
büyük memnunluk duyuyoruz. Bu, önemli bir gelişmedir;
ancak, bu Şûrada alınan kararların bir
an önce hayata geçmesini bekliyoruz. 

Din İşleri Yüksek Kurulunun ciddî
ve olumlu çalışmalarını pek
göremiyoruz. Günümüzün önemli dinî
konularına, çağın ve ilmin ışığında
açıklamalar ve yorumlar getirerek bazı çalışmaları
beklediğimizi belirtmek istiyorum. 

Camilerimizde, özellikle vaizlerin, siyasî
amaç taşıyan ve Diyanet camiasını
şaibe altına alacak şekilde görüş
bildirmeleri ve propaganda yapmalarına müsamaha gösterilmemelidir.

Sayın Başkan, değerli milletvekilleri;
hac konusunda yıllardır her platformda dillerinden
düşürmedikleri ve her gelen hükümeti
beceriksizlikle suçlayacak şekilde üstüne
giderek kamuoyuna mesaj veren Hükümetin büyük
ortağı Refah Partili değerli milletvekili arkadaşlarıma
seslenmek istiyorum: Yıllardır hac kotalarından
şikâyet ederek, karayoluyla hacca gidilmemesini eleştirerek
politika yaptınız, bu konuda gerçekten vatandaşlarımızdan
destek gördünüz. İşte, fırsat
elinizde ve Hükümettesiniz, Sayın Erbakan da
Başbakandır, bütün vatandaşlarımızın
ve bizlerin beklediği, halka verdiğiniz sözü
yerine getirin. Hac kotasını artırınız,
karayoluyla hacca gidişi serbest bırakınız;
halkımıza, gerçekten gücünüzü
ve samimiyetinizi gösteriniz.

MEHMET BEDRİ İNCETAHTACI (Gaziantep)
- İnşallah...

MEHMET SAĞDIÇ (Devamla) - Ama, gerçeği
şimdiden görüyorum; ne hac kotasını
artırabilirsiniz ne de karayoluyla hacca gitmeyi serbest
bırakabilirsiniz; siz de halkımızı
kandırdınız...

KAHRAMAN EMMİOĞLU (Gaziantep) - Bizim,
hiç değilse teşebbüsümüz var;
siz de, o da yok.

MEHMET SAĞDIÇ (Devamla) - Sayın
Erbakan Başbakanken bu olmuyorsa, bundan sonra herhangi
bir şekilde bu konunun tekrar gündeme gelmesi inandırıcı
olmayacaktır.

BAŞKAN - Sayın Sağdıç,
2 dakikanız var.

MEHMET SAĞDIÇ (Devamla) - Sayın
Başkan, değerli milletvekilleri; konuşmamın
sonunda, Diyanet İşleri Başkanlığı
bütçesinin, Diyanet camiasına, milletimize
ve ülkemize hayırlara vesile olmasını
Cenabı Allah'tan diliyor; Yüce Meclisin değerli
üyelerini sevgi ve saygıyla tekrar selamlıyorum.

Teşekkür ederim. (ANAP sıralarından
alkışlar)

BAŞKAN - Teşekkür ediyorum Sayın
Sağdıç.

ANAP Grubu adına, Sayın Yusuf Pamuk;
buyurun. (ANAP sıralarından alkışlar)

Sayın Pamuk, arkadaşınızın
konuşmasını kısa kesmesiyle, süreniz
biraz uzadı. Buyurun.

ANAP GRUBU ADINA YUSUP PAMUK (İstanbul) -
Sayın Başkan, sayın milletvekilleri; Tapu
ve Kadastro Genel Müdürlüğü ve Devlet
Meteoroloji İşleri Genel Müdürlüğü
bütçeleri hakkında Anavatan Partisi Grubunun
görüşlerini ifade etmek için söz almış
bulunuyorum; hepinizi saygıyla selamlıyorum.

Tapu ve Kadastro Genel Müdürlüğü,
yurdun en küçük yerleşim birimlerine kadar
devlet hizmeti götüren önemli kuruluşlarımızdan
biridir. Bu kuruluşun hizmetlerini en iyi şekilde
yerine getirmesi, toprağa bağlı yatırımların
gerçekleşmesi açısından bir
zorunluluktur. 

Bütün dünya ülkelerinde olduğu
gibi ülkemizde de, geçmişten günümüze
kadar toprak, fertlerin toplumsal ilişkilerini etkileyen
en önemli faktörlerden biridir. Toprakların sınırlı
olması, her devirde önemini korumasına sebep
olmuştur. Toprak sahibi olmanın en büyük
zenginlik ölçülerinden biri olduğu, sanayi
öncesi devirlerde ve gelişme eşiğindeki ülkelerde
toprak-insan ilişkileri oldukça hareketli geçmiştir.
Önceleri, ortaklaşa kullanılan topraklar, insanın
mülk sahibi olma arzusu sonucu özel mülkiyete konu
olmuştur. Mülkiyet hakkı en kutsal haklardan
biridir.

Sayın Başkan, sayın milletvekilleri;
kalkınma planlarında, kadastronun tamamlanması
için çeşitli hedefler belirtilmiş ve
projeler yapılmıştır. Yedinci Beş
Yıllık Planda da bunlara yer verilmiştir.
Kuruluşlara, bu hedeflere ulaşmayı sağlayacak
imkânlar yeterince sağlanmadığı takdirde,
yatırım hedeflerine ulaşmak elbette mümkün
olmayacaktır. Tapu ve kadastro hizmetlerinde iyi sonuçlar
elde edilen otomasyon çalışmalarının
bütün birimlere yaygınlaştırılması,
tesis kadastrosunun hızlandırılarak tamamlanması,
gerekli kaynağın, nitelikli insangücünün,
uygun teknolojilerin temini ve hizmete sunulmasıyla mümkündür.


Tapu ve Kadastro Genel Müdürlüğüne
yapılan yatırımlar -sadece harç gelirleri
dikkate alındığında bile- millî
bütçeye birkaç katı olarak geri dönmektedir;
ancak, harç gelirlerini artırmak mümkündür.
Tapu işlemlerinde harca esas olan beyan değerler, harç
oranlarının yüksek olması nedeniyle
düşük gösterilmektedir. Alıcı
ve satıcıdan alınan harç oranı
yüzde 10'a yaklaşmaktadır. Bu oran düşürülerek,
taşınmazın gerçek değerinin beyanı
sağlanmalı, devletin kasasına daha çok
harç girmesi temin edilmelidir. 

Tesis kadastrosu çalışmalarında
sona yaklaşılmasına rağmen, kadastrosu
yapılan yerlerde, yenileme ve güncelleştirme
ihtiyacı ortaya çıkmakta, diğer taraftan,
değişen ve gelişen ihtiyaçlar karşısında,
kadastronun hızla sayısal forma dönüştürülmesi,
tüm bilgileri içine alan ve toprakla ilgili bütün
alanlarda isteklere cevap verebilen arazi bilgi sistemlerine baz
olabilecek bir yapıya kavuşturulması gerekmektedir.


Birçok il ve ilçelerde, tapu ve kadastro
müdürlüklerinin çok mütevazı
yerlerde çalıştıkları bilinen
bir gerçektir; tapu ve kadastro müdürlüklerinin
yerleşim yerlerinin süratle modernleştirilmesi
gerektiği inancındayız.

Bütün bunlara karşılık,
Tapu ve Kadastro Genel Müdürlüğüne ayrılan
ödeneklerin, hizmetleri karşılayacak miktarda
olmadığı inancını taşımaktayız.


Sayın Başkan, değerli milletvekilleri;
3194 sayılı İmar Kanununun 18 inci Maddesinde
“imar planı olmayan yerlerde, her türlü
yapılaşma amacıyla arsa ve parselleri hisselere
ayırarak, özel parselasyon planları, satış
vaadi sözleşmeleri yapılamaz” denilmektedir;
ancak, uygulamada mahkeme kararlarıyla ve icra dairelerinde
cebrî hisseli satışlar yapılmaktadır.
Bu durum, uygulamada, bir fayda sağlamadığı
gibi, daha büyük sakıncalar doğurmaktadır.
Bu sorun, gerekli düzenlemeyle, belediyelerin imar planlarını
sağlıklı ve seri yapması sağlanarak,
yasa ile tatbikat çelişkisi ortadan kaldırılabilir,
şehirlerin etrafındaki gecekondulaşma önlenebilir
kanaatindeyiz.

Şehir nüfuslarının hızla
artması nedeniyle doğan konut ihtiyacının,
toplukonut alanlarıyla giderildiği bilinmektedir. Bu
da, kat malikleri anlaşmazlıklarını
getirmektedir. Bugün gelinen noktada, 634 sayılı
Kat Mülkiyeti Kanununda değişiklik yapılması
gerektiği kanaatini taşımaktayız.

Yine, Meclise verilen ve halen görüşülmeyi
bekleyen emlak müşavirliği kanunu teklifinin bir
an önce çıkarılması gerektiği
kanaatindeyiz.

Anavatan Partisi döneminde çıkarılan
İmar Affı Yasasının 10 uncu maddesi
gereği, tapu tahsis belgesi alan veya almaya hak kazanan,
ıslah imar planları belirlenen alanlarda hak sahiplerine
tapularının verilmesi yasal bir zorunluluk olduğu
halde, bugüne kadar bu gerçekleşememiştir.
Tapu alma işleminin gerçekleştirilmesi için
tapu ve kadastro teşkilatı, millî emlak teşkilatı
ve ilgili belediyelerin koordineli çalışması
gerekmektedir. Bu koordinasyon, bugüne kadar sağlanamamıştır.


Ayrıca, 1985 öncesinde yapılmış
olan İmar Affı Yasasından yararlanan ve tapu
tahsis belgesi almaya hak kazanan; ancak, bazı nedenlerden
dolayı alamayan kişilerin de bu hakları kendilerine
teslim edilmelidir kanaatini taşımaktayız.

Yine, sadece İstanbul Küçükçekmece'de,
bu konuyla ilgili müracaat sayısı 4 500 olduğu
halde, bugüne kadar tapusuna kavuşan insan sayısı
1 000'i geçmemektedir. Bu bakımdan, İmar
Kanunu, İmar Affı Kanunu gibi kanunların
Tapu Kadastro Teşkilatına getirdiği yükümlülükler
vardır. Bu yükümlülüğün yerine
getirilmesi için, gerekli ekonomik ve teknik destek sağlanmalıdır.
Yerel yönetimlerde olan bazı hatalar da, vatandaşın
mağdur olmasına neden olmaktadır; bu, bir düzenlemeyle
giderilmelidir. 

Köylü, dedesinden veya daha öncesinden
bugüne kadar kullandığı tarlasının
tapusunu alamamıştır. Son zamanlarda, ecri
misil istendiği görülmektedir. Köylü vatandaş,
tapusuna kavuşturulmalıdır.

Sayın Başkan, değerli milletvekilleri;
mahkemelerde, icra dairelerinde ve noterlerde düzenlenen
belgelerin, uygulamada, sahtelerine rastlanmakta olup, bu düzenlemelerin,
çağın gereklerine uygun hale getirilmesi sağlanmalı,
vatandaşın mağduriyeti önlenmelidir. Tapu
kütükleri, Osmanlı yönetiminden günümüze
gelen bir sistemdir. Artık, büyük tapu kütüğü
kullanılması uygulaması terk edilmeli, bilgisayar
ortamına uygun parsel kartı sistemine geçilmelidir.
Kısaca, tapu ve kadastro hizmetleri konusunda ihtiyaç
duyulan organizasyona yönelik idarî, yasal ve ekonomik
her türlü tedbir alınmalıdır. Kurumun
yeniden yapılanması sağlandığında,
bu kurumun, beklenilen hizmetleri yerine getirebilecek bilgi birikimi
ve teknik kapasiteye sahip olduğuna inanmaktayız. 

Sayın Başkan, değerli milletvekilleri;
Devlet Meteoroloji İşleri Genel Müdürlüğü,
kurulduğu günden beri büyük gelişme göstermiş,
ulusal ve uluslararası, askeri ve sivil, hemen her sektörün
isteklerine cevap verebilmek için, hızla, istasyon
şebekesini genişletmiş, personel sayısını
artırmış, eğitimine ve modernizasyonuna
büyük önem vermiştir. Tarımda, ülke
savunmasında, ulaştırmada, sağlıkta,
adalette, turizmde, enerjide, çevre sorunlarında
ve şehircilik gibi, daha birçok hayatî konularda,
meteorolojinin çok önemli ve olumlu katkıları
inkâr edilemez. 

Çevre sorunlarını başlamadan
bitirmek, sağlıklı ve yaşanılabilir
bir kent oluşturmak için, çevreye zarar vermeyecek
biçimde sanayi bölgelerinin ve fabrika yerlerinin
seçiminde, topografik etütlerle birlikte, meteorolojik
etütlerin de yapılması ve bölgenin iklim
karakterinin çok iyi tahlil edilmesi şarttır.
Aksi takdirde, hava, su, toprak kirliliği gibi çevre
sorunları, sonradan önlenmesi güç bir
sorun olarak karşımıza çıkabilecektir.

BAŞKAN - Sayın Pamuk, 2 dakikanız
var.

YUSUF PAMUK (Devamla) - Sayın Başkan,
değerli milletvekilleri; özellikle, verdiği düzenli
rasat ve tahmin hizmetlerinin yanında, kullanıcıların
özel isteklerine cevap verebilecek çalışmalar
yapmasını, fırtına, don, sel, çığ,
dalga gibi doğal olaylarla ilgili faaliyetler ile bunlarla
ilgili ihbarlarda, hava radar sistemini de kurmak suretiyle, daha
aktif ve daha etkili hizmet vermesini bekliyoruz. 

GAP gibi dev projelerin uygulandığı
ülkemizde, diğer kuruluşlarımızla
müştereken çalışmalara ve araştırmalara
önem verilmesini, insanlığın sonu olabilecek
iklim değişikliği konusunda model çalışmalarına
başlanmasını, havaalanlarında verilen
son derece hassas meteorolojik desteğin daha modern sistem
ve cihazlarla yapılmasını istiyoruz. Bunun
için, Devlet Meteoroloji İşleri Genel Müdürlüğü,
daimî millî güvenlikle ilgili kuruluş olarak
mütalaa edilmelidir. Zorunlu ekonomik kararlarda dahi, bu
genel müdürlüğün ayrı bir konumu
olduğu göz önünde bulundurulmalıdır.

Sayın Başkan, sayın milletvekilleri;
1994 yılına kadar, sadece genel bütçeden
sağlanan imkânları kullanan bu değerli genel
müdürlük, bu tarihten itibaren döner sermaye
işletmesine kavuşmuştur. Umarım, trilyona
ulaşan gelirlerinin büyük bir kısmını
altyapı ve modernizasyon için kullanabilir ve daha
etkili hizmet verebilme imkânına kavuşur. 

Yeni bağımsızlığını
kazanan Türk Cumhuriyetleriyle ve Kuzey Kıbrıs
Türk Cumhuriyetiyle tesis ettiği işbirliği
ve imzaladığı protokollerle ve hemen vermeye
başladığı eğitim ve teknoloji desteğiyle
bu cumhuriyetlerin dünyaya açılması
için gösterdiği çabayı takdirle
karşılıyor ve bunun devamını
diliyorum. 

Ancak, şu hususu belirtmeden geçmek
de istemiyorum. Genel Müdürlüğün temel
eleman kaynağı durumunda olan ve bugüne kadar
çok değerli elemanlar yetiştiren Anadolu Meteoroloji
Meslek Lisesine öğrenci alınmadığı
bilinmektedir. İnşallah bu telafi edilir.

(Mikrofon otomatik cihaz tarafından kapatıldı)

BAŞKAN - Sayın Pamuk, eksüreniz
1 dakikadır.

YUSUF PAMUK (Devamla) - Devletimizin verdiği
imkânları en iyi şekilde kullanarak tesis ettiği,
modern alet, cihaz ve sistemlerle gece gündüz, bayram
tatil demeden 24 saat kesintisiz hizmet veren bu kuruluşumuzu
başarılı çalışmalarından
dolayı kutluyorum. 

Tapu ve Kadastro Genel Müdürlüğü
ve Devlet Meteoroloji İşleri Genel Müdürlüğü
bütçelerinin milletimize ve bu iki genel müdürlüğümüze
hayırlı olmasını diliyor, hepinizi
saygıyla selamlıyorum. (ANAP sıralarından
alkışlar)

BAŞKAN - Teşekkür ediyorum Sayın
Pamuk.

Şimdi, sıra Doğru Yol Partisinin.

İlk sözcü Sayın Sabri Güner.


Sayın Güner, süreyi arkadaşınızla
eşit mi paylaşacaksınız?

M.SABRİ GÜNER (Kars) - Evet efendim.

BAŞKAN - Buyurun.

Süreniz 20 dakikadır.

DYP GRUBU ADINA M.SABRİ GÜNER (Kars)
- Sayın Başkan, sayın milletvekilleri; Diyanet
İşleri Başkanlığı ile Vakıflar
Genel Müdürlüğünün bütçeleri
üzerinde görüş arz ederken, Yüce Heyetinizi
ve televizyonları başında bizleri izleyen
aziz vatandaşlarımızı şahsım
ve Grubum adına saygıyla selamlıyorum. (DYP
sıralarından alkışlar)

“Diyanet işleri” denilince akla ilk
gelen kavram dindir. Bu sebeple bu kavram üzerinde biraz
durmak istiyorum. 

Fert ya da toplum bazında hayatın vazgeçilmez
unsuru olan din, ilk insanla beraber var olmuştur ve son
insanın hayat sahnesinden çekileceği ana kadar
da var olacaktır. Dinsiz bir toplumu tarih kaydetmediği
gibi, belli bir inanç sisteminden mahrum bir insana da
tarih boyunca rastlanmamıştır. Özetlemek
gerekirse, insanın var olduğu her yerde, evrensel bir
zorunluluk olarak din de vardır. 

Din ve diyaneti konuşmak için günler
hatta aylar gerekir; ancak, 20 dakikalık zaman dilimiyle
kayıtlı olduğumuzdan ve bu zaman dilimi içerisine
vakıfları da sıkıştıracağımızdan
ne kadar konuşulabilirse o kadar konuşacağız.


Dinî tahlillere özet olarak değinirken,
bu konuda, zaman zaman Batı düşünce yapısından
da örnekler vermek istiyorum. 

Ben bu atıflarda bulunurken, din adına
ortaya çıkan garazkâr oryantalistlerin tahriflerini
bir kenara bırakıp, bu konuda, Avrupalı munsif
ilim adamlarının söylemlerine yer vermeyi yeğlemek
istiyorum. 

1940'lı yıllarda, bir tarih felsefecisi
olan Toynbee “eğer insanlığın dünyada
bir geleceği varsa, ben, bunun, son dört bin yılda
ortaya çıkan dinlerin içerisinde yattığına
inanıyorum. O halde, bir şeyden tamamen emin olabiliriz;
din, merkezî hareketin kendini anons edeceği ilk alan
olacaktır. Bizim ödevlerimizden biri de, dinî
tarihe, ekonomik ve siyasî tarihten daha fazla önem
vermemizdir; çünkü, din, insan ırkının
en ciddî meselesidir” demektedir. 

Yine, Alexis Carrel “insan, her devirde, su
ve oksijen kadar Allah'a da ihtiyaç duymuştur”
derken, bir Arap şairinin, Müslüman Arap şairinin
şu beytindeki gerçeği dile getirmiyor mu: 

“Allah'ı bulanın kaybedeceği
ne vardır? 

Ve Allah'ı kaybedenin bulacağı
ne olabilir?” 

Fransız Mistik Bilgini Pascal, bir gün
sokağa çıkarak “bana, filozofların
bahsettiği Tanrı değil, peygamberlerin tanıttığı
Allah lazımdır” diye haykırmıştır.
(RP ve DYP sıralarından alkışlar) 

St. Jérome, mistisizm ile felsefe karakteristiklerinden
bahsederken “Platon, insan ruhunu insanın kafasına
yerleştirmişti; İsa gelip, bunu insanın
kalbine yerleştirdi” demektedir. 

Biz ise, Kur'an adına şunu söyleyebiliriz
“insan ruhu, Kur'an'da kalp ve kafanın birleştirilmesinden
oluşan bir kudret olarak sunulmaktadır.” İşte,
bizim dinimizin ulvîliği bu noktadan başlar. 

Sayın Başkan, sayın milletvekilleri;
ateizmi resmî ideoloji olarak benimseyen siyasî rejimler
20 nci Yüzyıl tamamlanmadan birer birer çöktüler.
Zira, yapılan bütün sosyolojik araştırmalar
göstermiştir ki, başlangıçtan günümüze
kadar gelmiş geçmiş bütün insan toplulukları,
mutlak surette, bir din ve tanrı anlayışına
sahip bulunmaktaydılar. 

Yine, tarih felsefecileri, dinbilimcileri şu
ortak noktada anlaşmış bulunmaktadırlar:
Semavî dinler, toplumlara barış, huzur, kardeşlik
ve sevgi duyguları bahşetmenin yanı sıra,
toplumsal ahlakî değerleri de kaydederler. 

Cenabı Hakk'a binlerce şükür,
en son ve en büyük semavî dinin mensubu olarak,
Müslüman olarak yaratılmışız
ve bu yaratılış bizim imtiyazımızdır.


O din ki, insanı, önce, insan elinin
ürünleri olan mabutlara tapmaktan kurtarmıştır.
Sonra, beyazın siyaha, servet sahibinin yoksula, erkeğin
kadına üstünlüğünü engellemiştir.

O din ki, Kayserle köleyi, Kisrayla çobanı
yan yana saf tutturan ve ön safı, bunların
mabede ilk girenine layık görendir. 

O din ki, onun sahibi   “... leyse kemislihi
şey'a..” yani, ister mikro ister makro planda olsun,
onun misli olabilecek hiçbir şeyin mevcut olmadığı
Allah'tır. (DYP ve RP sıralarından “Bravo”
sesleri, alkışlar) 

O din ki, servet, ırk, renk, bölge, beden,
mevki üzerine oturan üstünlük ve hükümranlık
kavramlarını yerle bir etmiştir. 

HALİL ÇALIK (Kocaeli ) -Siyasete
alet edilmesin de..

M. SABRİ GÜNER (Devamla) - O din ki,
onun temsilcisine, onun tebliğcisine vahyedilen, içinde
kuşku ve çelişmenin asla olmadığı
Kur'an'dır. (DYP ve RP sıralarından “Bravo”
sesleri,  alkışlar) 

Bir imtiyazımız daha var- bunun için
de Cenabı Hakk'a şükrediyorum- 70 bin camimizde,
beş vakit namaz kılınan bir ülkenin insanlarıyız
ve dünyanın bütün Müslüman ülkelerine,
göğsümüzü gere gere, Müslümanlığın
en iyi Türkiye'de uygulandığını
söyleyebiliyoruz. Herkesin inanç ve ibadetlerini hiçbir
baskı altında kalmadan icra edebildiğini, göğsümüzü
gere gere söyleyebiliyoruz. 

Dünyada marksizmin yargılanması
neticesinde komünizmin çökmesinden sonra, antitezsiz
bir sistem olarak demokrasi kaldı. Batı dünyası,
Müslüman ülkeler teker teker İran'ın,
Cezayir'in durumuna düşer mi diye korkuya kapıldı;
ama, gördüler ki, nüfusunun yüzde 99.9'u Müslüman
olan Türkiye, dünyaya güvence veriyor ve inandılar
ki, halkı Müslüman olan bir ülkenin fundamentalist
olması diye bir olay yok. Türkiye, bunun örneğidir.
Halkının yüzde 99.9'u Müslüman, demokratik
bir ülke, inanç ve ibadet hürriyeti var, tolerans
var, kimse kimseye karışmıyor... İşte,
bizi Müslüman ülkeler arasında ve dünyada
başı dik yapan olay budur. Ecdadımızın
bıraktığı noktadan geriye dönemeyiz.
İstanbul'u fethedenlerin, İslamın bayrağını
Viyana'ya kadar götürenlerin yapmadığı
şeyi yapmaya kalkışmak yanlıştır.


Sayın Başkan, sayın milletvekilleri;
farklı dinî yorumlar sebebiyle insanlarımızı
karşı karşıya getirenler, hem dinimize
muhalif bir davranış biçimi sergilemekte hem
de millî bütünlüğümüze kastetmektedirler.


Bakınız, Abbasi Halifesi El Mansur,
İmam Malik'e, hukuk kurallarını toplamasını
söylemiş. O da, kendi görüşleri olan
Malikî fıkhını bir araya getirerek
“El-Muvatta” isimli bir eser yazmıştır.
Mansur'dan sonra halifeliğe gelen Harun Er-Raşit, İmam
Malik'e “bu eserinizi Kâbe'nin duvarına asalım,
herkes okusun ve uygulamada birlik sağlansın”
demişti; ancak, İmam Malik buna şiddetle karşı
çıkmış ve “sakın böyle
bir şey yapmayın; çünkü, ülkenin
her yerinde hukukçular vardır; onlar, bulundukları
yerlerin icaplarına uygun hükümler vermek durumundadırlar.
Verdikleri hükümler değişik de olsa, İslama
uygunluk bakımından hepsi doğrudur” demişti.
(RP sıralarından alkışlar) İşte
bu davranış biçimi, her toplumun, İslamdan,
kendi çevre ve zihniyetine uygun ve fakat, vahyin temel
verilerine ters düşmeyen yorumlarla istifade edebileceğinin
işaretidir. 

Vahyin temel verilerini Kur'an içermektedir
ve Kur'an, Bakara Suresinin 2 nci ayetinde emrolunduğu gibi,
içinde kuşku ve çelişmenin yer almadığı
kitaptır. O Kur'an ki, İsra Suresinin 88 inci ayetinde
belirtildiği üzere “eğer insanlar ve cinler,
bu Kur'an'ın benzerini getirmek üzere toplansalar
ve birbirlerine yardımcı da olsalar, yine de, O'nun
bir benzerini getiremezler.” 

Sayın Başkan, sayın milletvekilleri;
bugün, sadece vatandaşlarımıza değil,
aynı zamanda, Japonya'dan Gana'ya, Moğolistan'dan Nijerya'ya
kadar çok geniş bir coğrafî alanda ihtiyaç
belirten bütün Müslümanlara din hizmeti sunmaya
çalışan Diyanet İşleri Başkanlığı,
millî bir kurum olmanın yanı sıra,
milletlerarası bir boyut da kazanmıştır.
Toplumumuza din hizmeti sunmak için görevlendirilen
ve ülkemizin en ücra köşesine bile hizmet
götüren Diyanet İşleri Teşkilatının
çok muhterem Başkanı ve bütün mensuplarına
güvenimiz sonsuzdur. 

Sayıları 90 bine yaklaşan bu
camianın içinden birkaç kişinin, siyaseti
camie sokma gibi yanlış bir hareket tarzı,
bu seçkin camiaya karşı kanaatimizi değiştiremez;
ancak, onlara bu kürsüden seslenmek istiyorum: Siyaseti
camie sokmaya yeltenmeyin. Siyasetin kaideleri değişkendir;
bugün söylediğiniz şey, yarın şartlar
değişir başka kalıba girer; ama, camide
öyle değil. Cenabı Hak, Kur'an-ı Kerimini
bir defa indirmiştir ve hiç değişmeyecek
şekilde indirmiştir. Hazreti Peygamberin hadisleri
de öyle iki de bir değişmez, hep sabittir. Değişen
düşüncelerle değişmeyen Allah kelamını
yan yana getirmek fevkalade yanlıştır, günahtır.


Din görevlisi, herhangi bir partinin değil,
dinimizin görevlisidir. Politika günlüktür,
günün şartlarına göre değişir;
halbuki, din, asla değişmez, kıyamete kadar da
bakidir. Siz, hem ibadetinizi yapıyorsunuz, hem de bu milletin
size temin ettiği imkânlar içerisinde maişetinizi
temin ediyorsunuz. Bununla yetinin, bunun ötesine gitmeyin.


Din görevliliği Peygamber mesleğidir.
Bu sebeple, toplum içerisinde bu örnek şahsiyeti
temsil edecek niteliklere sahip olmalısınız.
Tebliğ ve irşad, rasgele yapılan bir propaganda
ya da reklam faaliyeti değildir. Sakın, ilmî
bir denetimden geçmemiş, dinî yayınlardan
yararlanma yoluna gidip, insanları yanlış
bilgilendirmeyin. 

Bu arada, Diyanet İşleri Başkanlığına
da bir hatırlatmada bulunmak istiyorum: İkinci Avrasya
İslam Şûrası sonunda yayımlanan
bildiride de işaret edildiği üzere; din hizmetlerinin
sunulmasında takip edilecek en doğru yol olarak Hazreti
Peygamber ve ashabının takip ettiği ve uyguladığı,
müjdeleyici ve kolaylaştırıcı,
nefret ve zorluktan uzak olan yol ve metotların esas alınması
gerekir. Din hizmeti sunan kişilerin, iyi yetişmiş
ve iyi seçilmiş olmaları; Hazreti Peygamberin
sünnetinde var olan sevgi, şefkat, merhamet ve hoşgörü
gibi özellikleri taşımaları ve insanlarla
rahat diyalog kurabilecek nitelikte bulunmaları esastır.


Diyanet İşleri Başkanlığının,
eğitim kurumlarıyla işbirliği yaparak, nitelikli
din görevlisine sahip olma yönünde kendi bünyesinde
gerekli düzenleme ve yapısal değişiklikleri
yapması gereklidir. 

Misyonerlikle ilgili faaliyetleri izlemek, araştırmak
ve karşı tedbirleri konusunda çalışmalar
yapmak üzere, misyonerlik faaliyetlerini izleme ve araştırma
merkezi kurulmalıdır. 

Misyonerlik karşıtı çalışmalar
konusunda istihdam edilecek din görevlilerinin ilgili eğitimden
geçirilmeleri de gerekir. Diyanet İşleri Başkanlığının
ilgili kurumlar nezdinde girişimlerde bulunarak, ilk ve
orta dereceli okullarda okutulan ders kitaplarına misyonerlik
faaliyetleri ve zararlarını ihtiva eden konuların
konulması yönünde gayret sarf etmesi gerekir.


Sayın milletvekilleri, bir hususun daha altını
çizmek istiyorum: Din hizmeti gören insanların
bilgili olması gerekir. Yalnız din hizmeti mi; fen
hizmeti görenlerin de bilgili olması gerekir. Din
hizmeti gören insanların, din ilmi kadar fen ilmine
de; fen hizmeti gören insanların fen ilmi kadar din
ilmine de sahip olması gerekir. Yaşadığı
devrin müctehidi bir büyük zat “ulumî
dinîye ile fununî medenîyenin imtizacıyla
hakikat ortaya çıkar. İrtifakiyle; bir tarafta
taassup, diğer tarafta hile ortaya çıkar”
demektedir; yani, din ilmi ile fen ilminin birleşmesinden
hakikat ortaya çıkar; ikisinin ayrılmasından
bir tarafta taassup, diğer tarafta hile ortaya çıkar.
Daha açık bir tabirle, yalnız başına
din ilmi taassubu, yalnız başına fen ilmi
hileyi meydana getirebilir. İkisini birbirinden ayırmamak
gerekir. 

Kur'an-ı Kerim, Allah'ın varlığından
bahsederken, yıldızlardan, aydan, güneşten
de söz etmiyor mu? Teknolojinin baş döndürücü
bir hızla değiştiği, dünyanın
küreselleşme sürecine girdiği günümüzde,
bilgi çağı enformatik değişimi de
etkilemektedir. Özünde okumaya, öğrenmeye ve
ilme değer veren İslam dininin kaideleri doğrultusunda
din hizmeti görenlerin, bu kültürel ve teknolojik
gelişmelere herkesten daha çok taraftar, herkesten
daha çok da hazırlıklı olması
gerekir.

21 inci Yüzyıl, İslam kültür
ve medeniyetinin yeni bir diriliş ve uyanış
dönemi olacaktır. Bu diriliş ve uyanışa,
her yönden bilgi sahibi olmadan ayak uyduramazsınız.
Beklenilen yeni dünya düzeni döneminde, İslamın
evrensel mesajını ilim sahibi olmadan yayamazsınız.
Hazreti Peygamberin insanlığın ufkunu aydınlatmaya
başladığı tarihten günümüze
gelinceye kadar, insanlık birçok değişim
ve gelişmeye sahne olmuştur. Yüce dinimiz, bu
değişim ve gelişmelere ilgisiz kalamaz. İslam
hukuku, gelişim ve değişime cevap verecek esneklik
ve kaynak zenginliğine sahiptir. 

BAŞKAN - Sayın Güner, 3 dakikanız
var. 

M. SABRİ GÜNER (Devamla) -Teşekkür
ederim Sayın Başkan. 

İslam, olumlu her türlü gelişim
ve değişimin öncüsü bir dindir. Din görevlilerinden
özellikle rica ediyorum; iyi etüt etmeden, İslam
ulemasının fikirlerini vahyin temel verileriyle
birleştirmeden, halka fikir ve yön vermeyin. 

Sayın Başkan, sayın milletvekilleri;
birkaç cümle de Vakıflar Genel Müdürlüğü
için söylemek istiyorum. Eğer, bir vakıf
tarlasından geçerseniz, o vakıf tarlasından
kalkan toz üstünüzdeki elbiseye sinmiş ise,
o vakıf tarlasından çıkmadan önce
tozunuzu silkeleyip, öyle çıkınız.
İşte, bizim vakıf geleneğimiz, işte,
bizim vakıf inancımız... (DYP, RP ve ANAP
sıralarından alkışlar) Böyle bir
inanışla yürütülen bir hizmetin başında
bulunanların, Türk-İslam geleneği içerisinde,
aslında, görev ifa ederken, eğer, doğru yapıyorlarsa
-ki, doğru yaptıklarına inanmak istiyorum- aynı
zamanda, Allah'ın rızasına uygun faaliyette
bulunma gibi bir mazhariyetleri de vardır. Binlerce fakire
yemek yediren imarethaneleriyle, onbinlerce öğrenci barındıran
yurtlarıyla, 8 bin civarında tarihî eseri
korumasıyla, 300'e yakın medrese, 6 bin civarında
camiiyle yapılan çok önemli bir hizmet, Allah'ın
rızasına uygun bir faaliyet değil midir? İnsanları,
sadece maddî çözümlere yönelik motivasyonlarla
huzurlu kılmak mümkün değildir. Yardımseverliğin,
karşılık beklemeden verme duygusunun hâkim
olduğu ahlakî değerlerle bezenmiş bir toplumun
mensubu olmak da o derece önemlidir. İşte bu
ikinci unsur için, vakıf, büyük bir göstergedir.


BAŞKAN - Sayın Güner, son dakikanız...

M. SABRİ GÜNER (Devamla) - Onun içindir
ki, bir değerli bilim adamının da dediği
gibi, vakıf kurumu, insan aklının bulabildiği
en hayırlı kurumdur. Bu kurum mensuplarının
da sorumluluklarını müdrik olarak görev
yapmaları, milletimizin genel arzusudur.

Bu duygu ve düşüncelerle, her iki
kurumun 1997 yılı bütçeleri milletimiz,
memleketimiz ve kurumları için hayırlı
olsun diyor; saygılar sunuyorum. (DYP ve RP sıralarından
alkışlar)

BAŞKAN - Teşekkür ediyorum Sayın
Güner.

Sayın Ahmet Bilgiç, buyurun efendim.

Süreniz 20 dakikadır.

DYP GRUBU ADINA AHMET BİLGİÇ
(Balıkesir) - Teşekkür ederim Sayın Başkan.

Sayın Başkan, değerli milletvekilleri;
Doğru Yol Partisi Grubu adına, Tapu ve Kadastro Genel
Müdürlüğü ile Devlet Meteoroloji İşleri
Genel Müdürlüğü 1997 yılı
bütçeleri üzerinde söz almış
bulunmaktayım; şahsım ve Doğru Yol Partisi
Grubu adına saygılarımı sunarım.

Tapu ve kadastro, en basit anlamıyla, toprak
mülkiyetini güvence altına alan önemli bir
hizmettir. Tapu ve kadastro çalışmaları
sonucu tespit edilen taşınmaz malların sınırları,
sahipleri ve nitelikleri zaman içerisinde değişir.
Bu dinamik yapı izlenerek güncel hale getirilmez ise
tapu ve kadastro bilgileri eskir, değerini yitirir. Bu nedenle,
tapu ve kadastro çalışmaları sürekliliği
gerektirir.

İnsanların yaşamını
sürdürebilmesi için çok önemli bir
üretim aracı olan toprak, çağlar boyunca
önemini korumuş ve insan hayatının bir
parçası olmuştur. Toprak üzerinde yaşanılmakta,
barınılmakta, beslenmemiz ondan elde edilen ürünlerden
olmakta, eşyalar ondan elde edilen maddelerden elde edilmekte,
velhasıl, hayatın her safhasında toprakla
ilişkimiz olagelmektedir. Bu sebeple, toprak sistemi üzerinde
bütün toplumlar titizlik göstermişler, en
eski çağlarda bile toprak tasarrufuyla ilgili kaideler
koymuşlar, kanunlar yapmışlardır. 

Toplumların refahı, âdeta, toprak
sistemlerinin mükemmelliğine bağlı olmuştur;
çünkü, toprak, hayatın her safhasında
-sosyal hayatta, ekonomide, siyasette- etkili olduğu gibi,
devletler arasındaki çatışmaların
da en önemli sebebini oluşturagelmiştir. 

Türkler, toprak hukuku konusunda kendine has
özellikleri olan bir sistem geliştirmişlerdir.
Diğer toplumların toprak sistemlerinden farklı
olan Türk toprak sistemindeki başarılı
uygulamalar, yabancı devlet adamları ve birçok
düşünürü etkilemiştir. Toprak
sistemi, Türk tarihinin bütünü içinde,
başlangıcından itibaren yaşanan coğrafyanın
ve onun üzerinde yaşayan insanların hayat tarzları,
inanç ve idealleri doğrultusunda kendisine haz bir
gelişim çizgisi izlemiş; başlangıcındaki
çekirdek yapı ve öz muhafaza edilmekle beraber,
devletteki gelişme ve büyümeye paralel olarak
şekillenmiş; devletteki gerileme ve küçülmeye
paralel olarak da bozulmuştur. 

Toplumda özel mülkiyet fikrinin yaygınlaşması,
sanayi toplumuna geçiş ve hızlı kentleşme,
taşınmaz malların üzerindeki haklarla
birlikte, devlet tarafından güvence altına
alma zorunluluğunu ortaya çıkarmıştır.
Bu zorunluluk, taşınmaz malların konumlarının
belirlenip haritaya aktarılması ve üzerindeki
hak ve mükellefiyetlerin düzenli bir tapu sicilinde
gösterilmesini içeren hukuksal kadastro olgusunu sistemimize
yerleştirmiştir. 

Sanayi toplumundan bilgi toplumuna geçiş
sürecinin başlaması, kentleşme hızının
artan bir seyir izlemesi, buna bağlı ihtiyaçların
çoğalması, tapu ve kadastroya da yeni bir anlayış
ve tanımlama getirmiştir. 

Kendi meslek çerçevesinde tapu ve kadastro,
toprak-insan ilişkilerini modellendiren bir bilgi sistemi
olarak tanımlanmaktadır. 

Günümüzde, tapu ve kadastro, tarımsal
ve endüstriyel kalkınma planları ile çeşitli
mühendislik projelerinin hazırlanması ve uygulanması,
adaletli bir vergi sisteminin oluşturulmasında en
önemli altyapıyı oluşturmaktadır.

Temeli yüzelli yıl önceye dayanan
Tapu ve Kadastro Genel Müdürlüğü, hizmetlerini,
ülke çapında, yaklaşık 13 bin
personeliyle yürütmektedir. Kalkınma planlarında
verilen hedefler doğrultusunda, tesis kadastrosu çalışmalarını
2000 yılına kadar bitirmeyi hedefleyen bu kurumun
her alanda desteklenmesi gerektiğine inanıyoruz.

Bu kurum, kendine verilen görevlerini yerine
getirebilecek bilgi birikimine sahiptir. Ancak, sadece görev
ve sorumluluk vermek yetmez; gerekli yatırım imkânları
mutlaka sağlanmalıdır. Çalışanların
maddî durumları arazi tazminatları bu işin
yapımı için gerekli seviyede ele alınarak
sonuçlandırılmalıdır. 

Bununla birlikte, tesis kadastrosu henüz tamamlanmamış
yerlerde yapılacak olan yatırımlarda, kadastronun
tamamlanmamış olması, bir darboğaz yaratmamaktadır.
Tapu ve Kadastro kurumu, bu tür yerleri, öncelikli kadastro
kapsamına alarak, süratle tamamlamaktadır.
Ancak, gerekli yatırım imkânlarını
sağlamazsak, 2000 yılında bitirmemiz gereken
kadastro işlemlerini, 2050 yılında bile bitirmemiz
hayal olarak kalacaktır.

1983 yılında tamamlanması öngörülen
tapu ve kadastro çalışmalarının,
ondört yıllık bir gecikmeyle, ancak yüzde
78'i tamamlanabilmiştir. Mahalle adedi bazında yüzde
98'i tamamlanmış olmasına rağmen, köy
adedi bazında yüzde 63'te kalınmıştır.
Henüz kadastrosu yapılamayan 36 bin 863 köyden
12 bin 764 köyümüzün kadastro işlemlerine
hiç el atılamamıştır. Bu kalan
işlerin 2000 yılına yetiştirilebilmesi
için, Genel Müdürlüğe ayrılan
genel bütçe dışı bir kaynak olan
döner sermaye gelirlerinin, yatırımların
büyük bir kısmını karşılayabilecek
seviyede kullanılmasına gerekli yasal zemini mutlak
sağlamalıyız. 

1995 yılında  döner sermayeden
sağlanan gelir, 549 milyar, ödenen vergi 279 milyar,
yatırımlar için kullanılan meblağ
ise 270 milyar TL'dir. 1996 yılı ekim ayı
itibariyle 911 milyar gelir elde edilmiş, 425 milyar vergi
ödenmiş, 430 milyar TL de yatırımlarda
kullanılmıştır. 

Tapu ve kadastro çalışmalarının
2000 yılında bitirilebilmesi için, 1997 yılından
itibaren, döner sermayeden elde edilecek gelirlerin tümünün,
vergiden muaf tutularak, kadastro çalışmalarında
kullanılmak üzere tahsis edilmesini, Genel Müdürlük
emrine verilmesini ve bu yönde hazırlanacak yasal
düzenlemenin bir an önce yapılmasını
önermekteyiz.

1995 yılı Bütçe Kanununun
47/f maddesi uyarınca, Tapu ve Kadastro Genel Müdürlüğünde
çalışanlara, döner sermaye işletmesinden
5,5 aylık ödeme yapılmıştır.
Bütçe Kanununda yer alan söz konusu madde Anayasa
Mahkemesince iptal edildiğinden ödemeler durdurulmuş
ve çalışanlar mağdur edilmiştir.
Anayasaya aykırılık giderilerek, çalışanların
mağduriyetinin giderilmesi gerekmektedir. Ayrıca, Tapu
ve Kadastro bölge müdürlükleri döner
sermaye işletmeleri vakit geçirilmeden kurulmalıdır.
Bu yöndeki Genel Müdürlük talepleri, Devlet
Personel Başkanlığı ve Maliye Bakanlığı
tarafından olumlu olarak neticelendirilmelidir. Bu konuda
görev alacak personel eğitilmiş ve hazır
beklemektedir.

Tapu ve kadastro işlemlerinin hızlandırılması
ve kurumun yükünün hafifletilebilmesi için,
özel sektörde görev yapan 1 400 civarındaki
özel büronun bu çalışmalara katkı
sağlaması gözardı edilmemelidir. 3402 sayılı
Kadastro Kanununun 39 uncu maddesi uyarınca, yeterli ödenek
temin edildiğinde, özel sektör imkânları
kullanılarak, ihale suretiyle kadastronun teknik yönünün
yaptırılması imkân dahilindedir. Özel
sektörün devreye sokulmasıyla kurumun eleman
ihtiyacı azalacak, demirbaş, elektronik donanım,
oto, araç gereç yatırımları
düşecek, Genel Müdürlüğün yükü
yüzde 25-30 civarında azalacaktır. Dünyada
30 ülkede, özel sektörün tapu ve kadastro
çalışmalarına katıldığı
bilinmektedir.

Orman kadastrosu sonucunda, orman rejimi dışına
çıkan ve köylümüzün halen kullanmakta
olduğu, yani zilyetlik ettiği arazilerinin, uygun koşullarla
Maliye Bakanlığı tarafından kendilerine
bir an önce satılması kaçınılmazdır.
Böylece, üretim dışı kalan topraklarımızın
değerlendirilmesi de sözkonusu olacaktır. 

Yukarıda da değinildiği gibi, tesis
kadastrosu çalışmalarının artık
sonuna yaklaşılmaktadır; ancak, kadastrosu
tamamlanmış yerlerde, teknolojik sebeplere dayalı
yenileme ve güncelleştirme zorunlulukları ortaya
çıkmaktadır. Buradan çıkan
fikir, kadastronun yaşatılmasının,
yapılması kadar önemli olduğudur.

Teknolojideki gelişmeler, küreselleşmenin
sonucu yaklaşımlar, toprağa dayalı hizmetlere
de yeni bir anlayış getirmiştir. Değişen
toplumsal ihtiyaçlara göre de, kadastrodan beklentiler
değişerek artmıştır. Bu durum, gerek
kamu kuruluşlarını gerekse özel sektör
kuruluşlarını, çağdaş hizmet
üretimi ve sunumunda yeni statüler belirlemeye zorlamaktadır.


Toprağa ilişkin bilgilere hızlı
ulaşım, bu alanda bilgisayar teknolojisinin yaygın
bir şekilde kullanımıyla mümkün
olacaktır. Bir sistem altında yürütülecek
bu çalışmalar, yargının, kamunun,
ekonominin, istatistiğin ve proje faaliyetlerinin ihtiyacına
cevap verebilecektir. 

Dünyada küreselleşmenin gerekliliği
tartışılmaktadır. Toprağa ilişkin
bilgileri kapsayan tapu ve kadastro bilgi sistemi de, küreselleşmenin
bir gereği olarak kabul edilmelidir. Ülkemizde, kalkınmaya
yönelik altlık haritalar üreten kurum ve kuruluşların
koordinasyonu gereklidir. Gelişmiş ülkelerde
olduğu gibi, ülkemizde de bu sektörün öncülüğünü
yapabilecek olan Tapu ve Kadastro Genel Müdürlüğüne,
gerekli kaynak ve yetki verilmelidir. Başbakanlığa
bağlı olan bu kurumun, bugünkü yapısı
ve kuruluşu, bu amaç için oldukça uygun
gözükmektedir. 

Günümüzde, moda deyim olarak sıkça
kullanılan yeniden yapılanma, tapu ve kadastro çalışmalarımızda
da kaçınılmaz olarak ortaya çıkmaktadır.
Artık, küçük işletmelerin bile klasik
anlayışla yönetilmediğini görüyoruz.
Kurumun bu yönde yapmış olduğu çalışmalar,
modern yönetim tekniklerini dikkate alarak desteklenmeli,
yasalaşması sağlanmalıdır. 

Kadastro Kanununda yapılması gereken
değişiklikler, reform niteliğindeki emlak müşavirliği
yasası gibi düzenlemeler, bir an önce sonuçlandırılmalıdır.


Kadastro birimlerinde yeni teknolojilerin yaygın
ve verimli kullanımı, tapu sicil müdürlüklerine
modern bir anlayış ve görünüm getirilmesi,
oldukça sevindiricidir. 

Bu bağlamda, tapu ve kadastro teşkilatlarına
bilgisayar ağı kurulması çalışmalarını
1994 yılında başlatan Devlet eski Bakanı
Sayın A. Baki Ataç'a, Sayın Genel Müdürümüz
Yüksel Akın'a ve emeği geçenlere huzurunuzda
teşekkürü bir borç biliriz. 

Sayın Başkan, sayın milletvekilleri;
Tapu ve Kadastro Genel Müdürlüğü bütçesi
üzerindeki görüşlerime burada son verirken,
tapu ve kadastro hizmetlerinde,  üstün hizmet anlayışıyla,
yaz kış, dağ bayır demeden çalışan,
emeği geçen tüm personele çalışmalarında
başarılar diliyor; kendilerini bütün projelerinde
destekliyor; bütçenin hayırlı olmasını
temenni ediyorum. 

Sayın Başkan, değerli milletvekilleri,
şimdi de; Devlet Meteoroloji İşleri Genel Müdürlüğü
bütçesi üzerindeki görüşlerimizi
arz etmek istiyorum.

İnsanoğlu, yaratıldığı
günden itibaren meteorolojik olaylarla iç içe
olmasına rağmen, meteorolojinin gerçek anlamda
bir bilim dalı olarak ortaya çıkması,
ancak 19 uncu Yüzyıl sonlarına rastlar. 

Türkiye'de, cumhuriyet döneminde, 1937
yılında kurulan Devlet Meteoroloji İşleri
Genel Müdürlüğü, modern anlamda meteorolojik
hizmetleri o günden bugüne devamlı olarak geliştiren;
bugün, Türkiye'nin, hava ve iklim şartlarının
tespit edilebilmesi için yurdumuzun her köşesinde
açmış olduğu değişik tip ve
amaçtaki meteoroloji istasyonlarında rasat yapan;
bu rasatlarla, yurtdışından aldığı
bilgileri değerlendirerek, hava tahminleri ve meteorolojik
ihbarları hazırlayan, ilgili yerlere ulaştıran
ve kullanıcıya sunan bir kamu kuruluşu haline
gelmiştir.

Meteorolojik hizmetlerin kendisine has özellikleri
vardır. Bu hizmetler, teknik ve bilimsel nitelik taşımaktadır.
Meteorolojik hizmetlerin günün şartlarına
ve gelecekteki ihtiyaçlara cevap verebilecek şekilde
planlanması ve yürütülmesi gerekmektedir.
Bunun için, bilimsel araştırmaları
ve teknolojik gelişmeleri yakından takip etmek, yeni
araştırmalar ve incelemeler yapmak ve bunları
uygulamak gerekir. Bu bakımdan, söz konusu hizmetlerin
ve çalışmaların sağlıklı
olarak yerine getirilebilmesi için kalifiye personel istihdamı,
teknik personelin yurtiçi ve yurtdışı
eğitimleriyle, alet ve cihazların modernizasyonu büyük
önem arz etmektedir. 

Hızlı ve dengesiz olarak artan dünya
nüfusu; plansız ve sağlıksız olarak
gelişen çarpık şehirleşme; gittikçe
karmaşık hale gelen trafik; koyu, durgun, pis denizler;
sisli, puslu, kirli bir gökyüzü; atmosferik dengeyi
bozacak ozon ve karbondioksitteki artma veya azalma; iklimde olabilecek
değişimler sonucu görülebilecek çevre
felaketleri; atmosferin her gün doğallığını
kaybederek bozulması; insanların bilerek veya bilmeyerek
yarattığı bu sorunlar da, meteorolojinin konuları
arasına girmiştir. 

Devlet Meteoroloji İşleri Genel Müdürlüğü,
yurtdışı ilişkileri çok yoğun
olan kuruluşlarımızdan biridir; çünkü,
meteoroloji ve meteorolojik hizmetler, uluslararası bir
hüviyet taşır. Ürettiği hizmetlerin
hemen hepsini uluslararası standart ve tavsiyelere göre
yapmak zorundadır. Mevcut bilgisayar sisteminin hemen hepsi,
uydu -yeralıcı sistemi ve bunlara benzer birçok
alet, cihaz ve sistemler, uluslararası kuruluşlardan
hibe yoluyla sağlanmıştır. 

Türk cumhuriyetlerinin meteoroloji teşkilatları
ile Devlet Meteoroloji İşleri Genel Müdürlüğü
arasında başlayan fevkalade sıcak ilişki
ve işbirliği sonucunda imzalanan protokollerin hükümleri
yerine getirilememiştir. 

BAŞKAN - Sayın Bilgiç, 3 dakikanız
var.

AHMET BİLGİÇ (Devamla) - Tamam
Sayın Başkan.

Kuzey Kıbrıs Türk Cumhuriyeti,
Azerbaycan, Türkmenistan ve Özbekistan'dan defalarca
üst düzeyde heyetler geldiği halde, o ülkelerden
elemanlar gelip Meteoroloji İşleri Genel Müdürlüğünde
eğitildiği halde, Devlet Meteoroloji İşlerinden
bugüne kadar hiç kimse bu ülkelere gidememiştir.
Bu durum, Türk cumhuriyetleri meteoroloji teşkilatlarını
başka devletlerle ilişki kurmaya yöneltmiştir.
Türk devletleriyle yapılan protokoller gereği,
ülkemizde halen 7 öğrenci öğrenim görmektedir.

Devlet Meteoroloji İşleri Genel Müdürlüğünün,
çok geniş bir istasyon şebekesi ve eğitilmiş
personeliyle, askerî ve sivil, hemen hemen her sektöre,
hayati önemi haiz hizmetler verdiğini biliyoruz. Bütün
imkânsızlıklara ve son derece kısıtlı
bütçesine rağmen, Devlet Meteoroloji İşleri
Genel Müdürlüğünün askerî ve
sivil sorumluluklarını başarılı
bir şekilde yerine getirdiği ve tahmin oranını
gelişmiş ülkeler seviyesine çıkardığını
biliyoruz.

Bu hizmetler, uluslararası hüviyet taşıdığından,
belirli standart ve usullere uyularak yerine getirilmektedir.
Bunun için de, uluslararası bilgi ve teknolojinin
yakından takip edilmesi zorunluluğu, meteoroloji bilgisinin
yanında, lisan bilen elemana olan ihtiyacı da beraberinde
getirmektedir. Nitekim, bu konuda, 1962 yılından
beri, başarılı bir şekilde, lise seviyesinde
eğitim öğretim veren Meteoroloji Meslek Lisesi, 1985
yılından itibaren Anadolu Meteoroloji Teknik Lisesi
haline getirmiş ve İngilizce eğitime geçilmiştir.
Genel Müdürlüğün temel eleman kaynağı
durumunda olan bu okul mezunlarının, Türk Meteoroloji
Teşkilatının ulusal ve uluslararası
kuruluşlar arasında belirli bir seviyeye gelmesinde
büyük katkıları olduğu, inkâr
edilemez bir gerçektir. 

BAŞKAN - Sayın Bilgiç, son dakikanızın
içerisindesiniz.

AHMET BİLGİÇ (Devamla) - Tamam
Sayın Başkanım; toparlıyorum.

İnsanlığın geleceğini
yakından ilgilendiren iklim değişikliği konusunda
ulusal iklim çalışmalarının
sürdürülmesi, küresel gözlem sistemi
içerisinde ozon tabakasındaki değişimlerin
tespiti için ozon gözlemlerine devam edilmesi, doğal
afetlerde zararların azaltılması, hava ve
su kirliliği gibi önemli çevre sorunları
konularında araştırmaların yürütülebilmesi
ve bu konularda ilgili kurumlarla işbirliğine devam
edilebilmesi, kullanılan alet, cihaz ve sistemlerin bir
kısmının kendi imkânlarımızla
üretilmesi, teşkilatımıza, Meteoroloji
İşleri Genel Müdürlüğüne
büyük fayda temin edecektir

(Mikrofon otomatik cihaz tarafından kapatıldı)

BAŞKAN - Sayın Bilgiç, eksüreniz
1 dakika; buyurun.

AHMET BİLGİÇ (Devamla) - Sağ
olun Sayın Başkanım.

Devlet Meteoroloji İşleri Genel Müdürlüğünün
1994 yılında döner sermayeye geçmesiyle...
Bütçeden aldığı parayla hizmetlerini
yeterli derecede sürdürmesinde zorluk çektiği
bir gerçektir. Bunun için, bugüne kadar olduğu
gibi, bundan böyle de, hizmetlerini, her gün, televizyonlardan,
radyolardan dinlediğimiz, basından izlediğimiz
Meteorolojiye destek verilmesi gerektiği inancındayım.

Bugün, burada görüşmekte olduğumuz
tüm kuruluşların bütçelerinin, devletimize,
milletimize hayırlı olmasını temenni
ediyor; başta Sayın Bakanlarımıza,
kadrolarına ve Yüce Meclise saygılar sunuyorum.
(DYP ve RP sıralarından alkışlar) 

BAŞKAN - Teşekkür ederim Sayın
Bilgiç. 

Sayın milletvekilleri, çalışma
süremizin bir iki dakika sarkmasıyla, şimdi
kürsüye gelecek olan Demokratik Sol Parti Grubunun birinci
sözcüsünün konuşmasını
da dinleme fırsatımız var. Onun için,
çalışma süremizin bir iki dakika uzatılması
hususunu oylarınıza sunuyorum: Kabul edenler...
Kabul etmeyenler... Kabul edilmiştir. 

MEHMET GÖZLÜKAYA (Denizli) - Sayın
Başkan, Grubu hiç bölmeseydik...

BAŞKAN - Sayın Mehmet Büyükyılmaz,
buyurun efendim. (DSP sıralarından alkışlar)

Sayın Yılmaz, süreyi eşit
paylaşıyorsunuz sanıyorum; süreniz 10
dakikadır.

DSP GRUBU ADINA MEHMET BÜYÜKYILMAZ (Adana)
- Teşekkür ederim. 

Sayın Başkan, sayın milletvekilleri;
Demokratik Sol Parti Grubu adına, Vakıflar Genel
Müdürlüğü bütçesi hakkındaki
görüşlerimizi belirtmek üzere huzurlarınızdayım
ve hepinizi saygıyla selamlıyorum. 

Vakıf, bir malı, bir gayrimenkulü,
akarı, hayrî ve kamu hizmetlerinin görülmesine
tahsis etmek amacıyla ve bu hizmetin ebediyete kadar devamı
niyetiyle, vakfeden kişinin mülkiyetinden çıkarıp,
özel bir mülkiyet kategorisine aktarma ve orada tutma
anlamına gelmektedir. 

Tarihimizde vakıflar, en fazla Osmanlı
döneminde gelişmişlerdir; çünkü,
Osmanlının devlet anlayışı,
bütünüyle, ne İslama ne de günümüz
sosyal devlet anlayışına uyuyordu. Osmanlıda
devlet, sadece, iç ve dışgüvenlikten
sorumluydu. İşte, o şartlar içerisinde
vakıflar, önemli toplumsal görevler üstlenmişlerdir;
eğitim, sağlık, bayındırlık,
şehircilik, askerlik, dinî ve bazı özel
alanlar, bunlar içerisinde sayılabilir. 

Türkiye Cumhuriyeti tarif edilirken, laik, demokratik,
sosyal bir hukuk devletidir deniliyor ve biz, bunları korumak,
kollamak için yemin ettik. 

Günümüzde, devlet, eğitimi, sağlığı,
bayındırlık hizmetlerini ve dinî hizmetleri,
sosyal devlet ilkesi olarak kendisi üstlenmiştir. Geçmişte
bu hizmetleri yapmış olan vakıfların,
tabiî ki o günkü işlevlerini bugün
yapmaları mümkün değildir; çünkü,
devlet yapısı değişmiştir, Türk
Devleti hükümdarlıktan çıkmıştır;
ama, bu vakıflar ve uygulamaları bize birer kültürel
mirastır ve ecdat yadigârıdır. Onun
için, cumhuriyetle birlikte devlete intikal etmiş
bulunan vakıf mallarını işletmek, tarihî
vakıf eserlerini korumak, vakıfları amaçları
doğrultusunda desteklemek ve diğer vakıfları
da devlet adına denetlemekle görevli, tüzelkişiliği
olan, katma bütçeli Vakıflar Genel Müdürlüğü
1924 yılında kurulmuştur. 1967'de vakıflara
vergi muafiyeti getiren kanunun çıkmasıyla
 3 binin üzerinde vakıf kurulmuştur. İşte,
problemlerin bazıları da bundan sonra başlıyor.


Gerçekten, öyle vakıflarla karşılaşıyoruz
ki, bu, hayır hizmeti midir, kamu hizmeti midir, yoksa
Türkiye Cumhuriyetinin temellerine dinamit koymak için
mi kurulmuştur; anlamakta güçlük çekiyoruz.
Öyle vakıflar görüyoruz ki, tüm mallarını
vakfa dönüştürmüş; ama, o mallar
kendi üzerinde olsa bile bu kadar rahat kullanamazdı...
Dolayısıyla, vakfın içi boşalıyor,
vergiden muaf, yağma Hasan'ın böreği... Soygun
yine devletten ve vergi muafiyeti yoluyla... Öyle vakıflar
görüyoruz ki, mal varlığı değil
insan topluluğu... Dernek kurar gibi üyeleri var; aidat
toplanıyor. Halbuki, vakıflar bir mal topluluğu...
Öyle vakıflar görüyoruz ki, şirketler
kurmuşlar; sanki o şirketler de vakıf hizmetleri
görmektedir... Halbuki, durum öyle değil. Vakıfla,
vakfın iktisadî işletmelerini birbirine karıştırmamak
gerekir. Bu iktisadî işletmeler, hayır ve karşılıksız
kamu hizmeti yapmıyor. Bu şirketler, normal piyasa
kurallarında koşullar neyi gerektiriyorsa, orada
faaliyette bulunuyor. Bu şirketlere, toplumumuz, hatta kamu
bile “madem vakıf hizmetidir, vakıf görevidir
veya vakıf şirketi tarafından yapılıyor;
o halde güvenilir” diye, başlangıçta,
güvenilirlik damgasını vuruyor. İşte,
bu noktadan itibaren kamuya verdikleri hizmetlerde, piyasa koşullarında
çalışan diğer şirketlerle haksız
bir rekabete girdiklerini görüyoruz. 

Öyle vakıflar görüyoruz ki,
dersaneler, okullar, üniversiteler kurmuşlar; ama,
bunların bir kısmının, Türkiye
Cumhuriyetinin eğitim birliği felsefesine hizmet etmedikleri;
laik, demokratik, sosyal devlet ve Atatürk ilkelerine sıkı
sıkıya bağlı yetişmesi gereken
evlatlarımızı yanlış saplantılara
kanalize ettikleri de gözlenmektedir.

Ayrıca, devlet tarafından bu vakıflara
tahsis edilen arazi ve ormanları, çeşitli
dolambaçlı yollardan imara açtıkları
ve haksız bir kazanç elde ettikleri de gözlenmektedir.


Bütün bunları söyledikten sonra,
sakın, Demokratik Sol Partinin vakıflara karşı
olduğunu sanmayın. Kişinin, tertemiz duygularla,
malını, mülkünü ve servetini, kendisinden
sonra gelecek olanlara ve kamuya açması çok
güzel bir olay ve hizmettir. Ancak, bu kadar ulvî duygularla
yapılan, ortaya çıkarılan kurumların
da yıpratılmaması gerekir kanaatindeyim.


Devlet hazinesinden, vakıflara, 1997 yılı
için 4 trilyon 253 milyar lira pay ayrılıyor.
Bunun da ancak 1,5 trilyon lirası, vakıf eserlerinin
bakım ve onarım çalışmasına
ayrılabiliyor. Düşünebiliyor musunuz, Meclis
Genel Kurul salonunun tekrar düzenlenmesine 2,5 trilyon,
vakıf mallarının tümünün bakımına
sadece 1,5 trilyon!..(DSP sıralarından alkışlar)

A. TURAN BİLGE (Konya) - Aferin Mehmet!

MEHMET BÜYÜKYILMAZ (Devamla) - Devlete
intikal etmiş olan vakıfların  rantabl değerlendirildiğini
söylemek de mümkün değildir. Eğer, vakıf
mallarının, gayrimenkullerinin kiraları,
günün rayiçlerine uydurulsa, Vakıflar
Genel Müdürlüğünün kendi iç
gelirlerinin 10 trilyonun üzerine çıkacağı
söylenmektedir. 

Ayrıca, Vakıflar Bankasının
yüzde 75 hissesi, Vakıflar Genel Müdürlüğüne
aittir; fakat, her yıl sermaye artırımı
gerekçesiyle, Vakıflar Bankasından Vakıflar
Genel Müdürlüğüne dişe dokunur bir
para gelmemektedir. 

Sayın Başkan, sayın milletvekilleri;
çok uzun bir tarihten beri insanlar zenginliklerini, ihtişamlarını
sergilemek ihtiyacı duymuşlardır. Bunları,
ya mallarını yağmalatarak ya lüks tüketim
mallarına yatırarak yahut kumar ve içki partileriyle
ya da böyle kamu yararına hayırlı işler
yaparak sergilemişlerdir. Tabiî ki, bunlar içerisinde
en güzeli kamu yararına olanlardır. İşte,
bunun gelişmesi için de sakıncalı ve
zararlı olanların ayıklanması gerekmektedir
ki, daha da gelişsin ve serpilsin. Peki, bu iş nasıl
olacaktır; işte, işin püf noktası
buradadır. Çok güzel işler yapabilirsiniz,
çok güzel müesseseler, işletmeler kurabilirsiniz;
ama, bunlar denetimden yoksunsa, çok uzun yıllar
başarılarını ve güzelliklerini
sürdüremezler. Onun için biz, Demokratik Sol
Parti olarak, bu vakıfların ve şirketlerin,
Vakıflar Genel Müdürlüğü denetim
elemanlarınca çok iyi denetlenmelerini istiyoruz...

BAŞKAN - Sayın Büyükyılmaz,
son 2 dakikanız.

MEHMET BÜYÜKYILMAZ (Devamla) - Teşekkür
ederim efendim.

Denetimi yapacak olan elemanlar da yetişmiş,
birikimli ve liyakati yüksek müfettişler olmalıdır.
İktisadî hayatımızdaki varlıkları
itibariyle, devlet bütçesinin yüzde 25'e yakınını
elinde bulunduran vakıfları, sadece 57 müfettişle
nasıl denetlersiniz ? Bu müfettiş sayısının
yüzlerle,  binlerle ifade edilmesi gerekmektedir.

Biz, vakıfların, bu olumlu niteliklerinin
daha iyi değerlendirilmesi için siyasetten, politikacılardan
arındırılıp, bununla birlikte, genel
müdürün yanı sıra, bir mütevelli
heyetinin oluşturulmasını yararlı görüyoruz.
Bu mütevelli heyetinin Cumhurbaşkanlığı,
yüksek yargı organları, Turizm ve Dışişleri
Bakanlıkları ile üniversitelerden önerilecek
birer üyeden oluşturulması gerekir. 

Vakıfların, kira tespitinde, yatırımlarda,
belli baskılarla karşılaşmadan, siyasî
arpalık olmaktan çıkarılıp
özerk bir yapıya kavuşturulmasında yarar
vardır diyoruz. (DSP ve DYP sıralarından
alkışlar)

Aslında, vakıflar için bütçeden
pay ayırmak değil, vakıfların kendi ayakları
üzerinde durabilecek duruma getirilmesi gerekmektedir. Çünkü,
asıl  amacı, sosyal hizmet yapmasıdır.
Bunun için de etkili denetim diyoruz. 

Bu yasama yılında, Vakıflar
Genel Müdürlüğüyle ilgili yasaların
hazırlanıp acilen görüşülmesi
ve Meclisten geçirilmesi dileğiyle, hepinizi saygıyla
selamlıyorum. (DSP sıralarından alkışlar)


BAŞKAN - Teşekkür ediyorum Sayın
Büyükyılmaz.

Sayın milletvekilleri, çalışmalarımıza,
kaldığımız yerden devam etmek üzere,
saat 14.00'e kadar ara veriyorum.

Kapanma Saati : 13.04

İKİNCİ OTURUM

Açılma Saati : 14.00

BAŞKAN : Başkanvekili Uluç GÜRKAN 

 KÂTİP ÜYELER : Ali GÜNAYDIN (Konya), Mustafa
BAŞ  (İstanbul)


BAŞKAN - Türkiye Büyük Millet Meclisinin
31 inci Birleşiminin İkinci Oturumunu açıyorum.


IV. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519; 1/282, 3/414; 1/283;
3/415; 1/492; 3/516; 1/493; 3/517) (S. Sayıları
: 134, 135, 103, 102, 151, 150) (Devam)

A) VAKIFLAR GENEL MÜDÜRLÜĞÜ (Devam)

1. - Vakıflar Genel Müdürlüğü 1997
Malî Yılı Bütçesi

2. - Vakıflar Genel Müdürlüğü 1994
Malî Yılı Kesinhesabı

3. - Vakıflar Genel Müdürlüğü 1995
Malî Yılı Kesinhesabı

B) DİYANET İŞLERİ BAŞKANLIĞI
(Devam)

1. - Diyanet İşleri Başkanlığı
1997 Malî Yılı Bütçesi

2. - Diyanet İşleri Başkanlığı
1994 Malî Yılı Kesinhesabı

3. - Diyanet İşleri Başkanlığı
1995 Malî Yılı Kesinhesabı

C) TAPU VE KADASTRO GENEL MÜDÜRLÜĞÜ (Devam)

1. - Tapu ve Kadastro Genel Müdürlüğü
1997 Malî Yılı Bütçesi

2. - Tapu ve Kadastro Genel Müdürlüğü
1994 Malî Yılı Kesinhesabı

3. - Tapu ve Kadastro Genel Müdürlüğü
1995 Malî Yılı Kesinhesabı

D) DEVLET METEOROLOJİ İŞLERİ GENEL
MÜDÜRLÜĞÜ (Devam)

1. - Devlet Meteoroloji İşleri Genel Müdürlüğü
1997 Malî Yılı Bütçesi

2. -Devlet Meteoroloji İşleri Genel Müdürlüğü
1994 Malî Yılı Kesinhesabı

3. -Devlet Meteoroloji İşleri Genel Müdürlüğü
1995 Malî Yılı Kesinhesabı

BAŞKAN - Çalışmalara kaldığımız
yerden devam edeceğiz. 

Kürsü, Demokratik Sol Partinindi. 

Komisyon ve Hükümet yerlerinde.

Demokratik Sol Parti adına, ikinci sıradaki sözcü
Sayın Abdulbaki Gökçel; buyurun. (DSP sıralarından
alkışlar)

Sayın Gökçel, süreniz 10 dakikadır.

DSP GRUBU ADINA ABDULBAKİ GÖKÇEL (İçel)
- Sayın Başkan, sayın milletvekilleri; Diyanet
İşleri Başkanlığının
1997 malî yılı bütçesi üzerinde,
Demokratik Sol Parti Grubunun görüşlerini arz
etmek için söz almış bulunuyorum; bu
vesileyle, şahsım ve Grubum adına, televizyonları
başında bizleri izleyen değerli vatandaşlarımı
ve Yüce Meclisimizi saygıyla selamlarım. 

Değerli milletvekilleri, Diyanet İşleri Başkanlığı,
Anayasamızın 136 ncı maddesinde ifadesini
bulan anayasal bir kuruluş olarak, İslam dininin
inançları, ibadet ve ahlak esasları ile ilgili
işleri yürütmek, din konusunda toplumu aydınlatmak
ve ibadet yerlerini yönetmek amacıyla, 3 Mart 1924
tarihinde kurulmuş, genel bütçeye dahil ve Başbakanlığa
bağlı bir teşkilattır.

Din, fert ya da toplum bazında hayatın vazgeçilmez
unsurudur. Dinsiz bir toplumu tarih kaydetmediği gibi, din
olarak isimlendirilmese bile, belli bir inanç sisteminden
mahrum bir insana da, tarih boyunca rastlanmamıştır.
Din, bir inançtır, kişinin dünyevî
hayatında da etkileri görülür. Dindar kişi,
hem dinî cemaatin hem de içinde yaşadığı
cemiyetin bir üyesi olarak, bir taraftan inancının
gereklerine, diğer taraftan da, içinde yaşadığı
cemiyetin kurallarına uymak zorundadır. 

Sayın Başkan, değerli milletvekilleri; din, bir
inanç olarak, hangi parti ve gruptan olunursa olunsun,
hep birlikte sahip çıkmamızı gerektiren
ortak değer hükümlerimizi ihtiva etmektedir. Dinin
değişmez kaidelerini ve hizmet prensiplerini politikalara
göre ayarlamak veya yeniden tespit etmek mümkün
değildir. Bu bakımdan, Diyanet İşleri
Başkanlığını, her şeyden
evvel, bir hizmet ve itibar müessesesi şeklinde görüyoruz;
camiye, okula ve kışlaya siyasetin sokulmaması
düşüncesinin tabiî bir gereği olarak,
partiler dışı kalmasına, tüm partiler
titizlik göstermelidir diyoruz. (DSP sıralarından
alkışlar)

Din işlerinin, dinî inanç ve prensiplere uygun
tarzda yerine getirilmesi, dinin taassup ve hurafelerden korunması,
din hizmetlerinin yetkili ve ehil kişiler tarafından
verilmesinin temini bakımından, Diyanet İşleri
Başkanlığının, devlet teşkilatında
yer almasının ve bu hizmetler için devlet
bütçesinden harcama yapılmasının
önemi açıktır.

Türkiye'de, din ve devlet hizmetlerinin yeniden yapılanması
gerekmektedir. Devlet kuruluşumuz olan Diyanet İşleri
Başkanlığımız, inançlara
aynı mesafede olmalıdır. Alevî yurttaşlarımız
da, Diyanet İşleri Başkanlığında
temsil edilmelidir; din adamı kadrosu alabilmelidir; inançlarını,
geleneklerini, gelecek nesillerine anlatabilecek, öğretebilecek
ibadethanelerini, cemevlerini Diyanet İşleri Başkanlığının
denetiminde açabilmelidir ve bunları yapabilmek
için maddî yardım alabilmelidir. (DSP ve RP
sıralarından alkışlar)

Türkiye, bunları, kendi içindeki Keldanilere,
Süryanilere, bin kişilik cemaatlere, tarikatlara hoşgörürken,
20-25 milyon kardeşini görmezden gelemez. (DSP sıralarından
“Bravo” sesleri, alkışlar)

Sayın Başkan, değerli milletvekilleri; Diyanet
İşleri Başkanlığının
yetkisinde olmasına rağmen, Sayın Diyanet İşleri
Başkanının da zaman zaman basın organlarında
ifade ettikleri gibi, bu Kur'an kurslarımızın
ne yaptıkları, ne Diyanet İşleri Başkanınca
ne de müftülüklerimizce bilinmemektedir. 

Bu Kur'an kurslarının bazılarının,
maalesef, demokrasi ve laikliği yıkmayı hedefleyen
hareketlerin içinde bulunduğu gözlemlenmektedir.
Bundan dolayı, Kur'an kurslarının da mutlaka
Dinayet İşleri Başkanlığının
denetimi altında yapılması gerekmektedir.


Başta Atatürk olmak üzere, ülkemizin bağımsızlık
mücadelesini veren ve cumhuriyetimizin kurulmasına
hizmet vermiş tüm insanlarımızın
anısını burada şükranla yâd
ediyorum. Zira, onların, bu hizmetleri, birçok şeyin
yanında, laik bir ortamda, dinî inançlarımızı
özgürce yaşadığımız bir
zemini hazırlamıştır. Hepsini rahmetle
ve saygıyla anıyorum. (DSP sıralarından
alkışlar)

Din, tarih boyunca, çok önemli bir etken olagelmiştir;
onun için, genel anlamda, din kültürünün
okullarda verilmesi doğaldır. Ancak, belirli inançlara,
belirli değişik dinlere, mezheplere göre her ailenin
kendi çocuğuna özel bir eğitim sağlaması
hakkı da doğaldır. 

Demokratik Sol Partinin uzun yıllardır benimsediği
ve açıkladığı görüşe
göre, mecburî din dersleri, genel anlamda, din kültürüyle
ve din tarihiyle ilgili olmalıdır. Onun dışında,
Sünnî aileler kendi çocuklarına, kendi
inançları doğrultusunda; Alevî aileler
de kendi inançları doğrultusunda eğitim
verebilmelidirler.

Sayın Başkan, değerli milletvekilleri; Dinayet
İşleri Başkanlığı konusuna
gelince; ilk bakışta, biçimsel bir yaklaşımla
üzerinde durulduğunda, Dinayet İşleri Başkanlığı
diye bir kuruluşun laik bir devlette yeri olmaması
gerektiği öne sürülebilir; ama, Türkiye'nin
kendine özgü birtakım koşulları
var, Diyanet İşleri Başkanlığı,
ortadan tamamen kaldırıldığı takdirde,
Ortadoğu'daki bazı başka devletlerin Türkiye'deki
etkinliğinin büyük ölçüde artacağına
kesinlikle inancımız vardır. Zaten, şimdiden,
bazı bölge ülkeleri, çağdışı
bir din anlayışını benimsemiş
olan, çağdışı rejimlerle yönetilen
bazı ülkeler, Türkiye'de laik demokrasinin bulunmasından
çok tedirgindirler. Çünkü, Türkiye,
İslam ile laikliğin, çağdaşlık
ile demokrasinin bağdaşabileceğini kanıtlamış
tek ülkedir. Onun için bazı çağdışı
rejimle yönetilen Ortadoğu ülkeleri, Türkiye'nin,
kendi halklarına örnek olmasından, esin kaynağı
olmasından korkuyorlar ve Türkiye'deki laik demokratik
rejimi çökertmek için ellerinden geleni yapıyorlar.

BAŞKAN - Sayın Gökçel, son 2 dakikanız...

ABDULBAKİ GÖKÇEL (Devamla) - Dinayet İşleri
Başkanlığı kaldırılsa bile,
onlar bu gayretlerini sürdürecekler hem de şimdikinden
çok daha etkili olarak sürdüreceklerdir. O bakımdan,
bölgemiz ve dünyanın gerçekleri açısından,
özellikle de laikliğe karşı saldırıların,
laiklikten sapma eğilimlerinin arttığı bir
aşamada, biz, Diyanet İşleri Başkanlığının
kaldırılmasını doğru bulmuyoruz;
ancak, Diyanet İşleri Teşkilatının
yapısının, daha katılımcı
ve daha demokratik hale getirilmesinin gerektiğine inanıyoruz.
Karışmacı değil, katılımcı
olmasını istiyoruz. Laik bir devlette hiçbir
devlet organı inançlara karışamaz;
ama, bir katılımcılık anlayışı
içinde inanç gruplarının bir kamu
kuruluşunda birlikte yer almalarının, birçok
sakıncaları, yakınmaları ortadan kaldıracağı
düşüncesindeyiz.

Din hizmetlerinde devlet, adaletli biçimde davranmalıdır;
belli inançları kayırıp, bir başka
inançları dışlayacak şekilde
değil. Eşitlikçi bir şekilde din hizmetlerine
maddî kaynak ayrılmasını da biz, devletin
görevi olarak düşünüyoruz. Çünkü,
Sünnî vatandaşlarımız da Alevî
vatandaşlarımız da bu devlete vergi ödüyorlar;
ama, Diyanet işleri Başkanlığı yoluyla
değerlendirilen kamu kaynakları daha çok Sünnî
yurttaşlarımızın gereksinimlerini karşılayacak
şekilde kullanılıyor; Alevî yurttaşlarımızın
gereksinimlerini de karşılayacak şeklide kullanabilmeliyiz.

Sayın Başkan, değerli milletvekilleri; biz, bu
eşitsizliğin ortadan kaldırılması
gerektiğine inanıyoruz.

(Mikrofon otomatik cihaz tarafından kapatıldı)

BAŞKAN - Sayın Gökçel, eksüre, grubun
toplam süresinden düşülüyor biliyorsunuz.

Buyurun.

ABDULBAKİ GÖKÇEL (Devamla) - Teşekkür
ederim Sayın Başkan.

Sayın Başkan, değerli milletvekilleri, biz bu
eşitsizliğin ortadan kaldırılması
gerektiğine inanıyoruz. Bölgemizde değişik
olaylar yaşanır, dünya değişir, Türkiye'deki
laik demokratik rejime yönelik tehlikeler, inşallah
ortadan kalkar; o zaman, Diyanet İşleri Teşkilatı
diye bir teşkilat kalksın mı kalkmasın
mı konusunu daha rahat bir ortamda tartışabiliriz;
ama, bugün, Diyanet İşleri Başkanlığımızın
işleyişinde ve hizmet sunuşunda aksaklıklar,
haksızlıklar olsa da, bunları gidererek,
bu kuruluşun görev yapmasını doğru
buluyoruz.

Değerli arkadaşlar, bu konuda, bütün ilgili
kesimlerin dikkatle, hoşgörüyle ve birbirlerini
dışlayarak değil, birbirlerini kabullenerek,
birlik ve beraberlik içinde olmalarının,
toplumumuza huzur getireceğine, sevgiyi artıracağına
inanıyoruz.

(Mikrofon otomatik cihaz tarafından kapatıldı)

BAŞKAN - Sayın Gökçel, toparlayınız
lütfen.

ABDULBAKİ GÖKÇEL (Devamla) - Toparlıyorum
efendim.

Din, insanların gönlündedir; siyasî görüşlerin
tekelinde değildir. Müslümanlık, toplumumuzun
bütününün ortak inancıdır. (DSP
sıralarından alkışlar)

Sayın milletvekilleri, sözlerime son verirken, şunları
söylemek istiyorum: Eğer, bugün, camilerimizin kapısı
açıksa, ezan seslerini rahat duyabiliyorsak, ibadetlerimizi
rahat yapabiliyorsak; bunun, Yüce Önder Atatürk
ve onun kurduğu laik ve demokratik Cumhuriyet devleti sayesinde
olduğunu bilmenizi istiyorum. (DSP, CHP sıralarından
“Bravo” sesleri, alkışlar)

Bu düşüncelerle, bütçemizin, Diyanet
İşleri Başkanlığına ve aziz
milletimize hayırlı olmasını diliyor,
Yüce Meclise saygılarımı sunuyorum.
(DSP ve CHP sıralarından alkışlar)

BAŞKAN - Teşekkür ederim Sayın Gökçel.

Demokratik Sol Parti Grubunun üçüncü sözcüsü;
Sayın Yüksel Aksu; buyurun. (DSP sıralarından
alkışlar)

MEHMET AYKAÇ (Çorum) - Sayın Başkan,
bütçesi üzerinde konuşmakta olduğumuz
kurumun ismi Diyanettir; Sayın sözcü “Dinayet”
demiştir (DSP sıralarından “Hayır”
sesleri) yanlış kullanmıştır;
tutanaklara öyle geçmesini arz ediyorum.

BAŞKAN - Sayın Aykaç, kendileri düzelttiler;
bir dil sürçmesi vardı, düzelttiler.

Sayın Aksu, bakiye 18 dakikalık süreyi eşit
paylaştırıyorum. Süreniz 9 dakikadır;
buyurun.

DSP GRUBU ADINA YÜKSEL AKSU (Bursa) - Sayın Başkan,
değerli milletvekilleri; 1997 malî yılı
Tapu ve Kadastro Genel Müdürlüğü bütçesi
üzerinde Demokratik Sol Parti Grubunun görüşlerini
sunmak üzere söz almış bulunuyorum; bu
nedenle, sizleri ve televizyonları başında
bizleri izleyen sevgili vatandaşlarımızı
şahsım ve Parti Grubum adına saygıyla
selamlıyorum.

Tapu ve Kadastro Genel Müdürlüğü, bakanlığa
bağlı olarak, 15 bölge, 998 tapu sicil, 313 kadastro
müdürlüğü ve 145 kadastro şefliğiyle,
yılda yaklaşık 10 milyon insanımıza
hizmet vermektedir. 

Bu kuruluşumuza, 1997 bütçesinden 10 trilyon
571 milyar 104 milyon lira ödenek ayrıldığını
görmekteyiz. Bunun 9 trilyon 602 milyar 104 milyon lirası
cari giderlere, 900 milyar Türk Lirası yatırım
harcamalarına, 69 milyar Türk Lirası transfer
ödemelerine ayrılmış. Sizler de takdir
edersiniz ki, bütçeden ayrılan bu kaynakla,
bu kadar yaygın ve önemli bir hizmetin karşılanması
mümkün değildir. Kaldı ki, yıllardır,
kurumun sorunları, kaynak yetersizliği yüzünden
hep bir sonraki yıla aktarılmıştır.


Tapu ve Kadastro Genel Müdürlüğü, tüm
bu zorluklara rağmen, ciddî bir katma değer sağlamış,
1995 yılında tapu sicil müdürlüklerinde
gerçekleştirilen işlemler sonucunda 19 trilyon
lira harç geliri elde etmiştir. 

Değerli milletvekilleri, ülkemizin sosyoekonomik yapısını
incelediğimizde, tapu ve kadastro hizmetinin, toprak ilişkilerinin
düzenlenmesi ve toprak mülkiyetinin güvence altına
alınmasının yanında, kentleşme,
turizm, altyapı, orman, bayındırlık
ve iskân çalışmalarına varıncaya
kadar, pek çok alanı yakından ilgilendirdiğini
görürüz. Bu, olayın görünen boyutudur.
Olayın, bir de, toprak davalarına, kamu arazilerinin
talanına, rant mafyasına kadar uzanan yönü
vardır. Orman, vakıf ve Hazine arazisinin arsa mafyasınca
bu denli kolay talan edilmesinin temelinde, tapu ve kadastro hizmetinin,
toplumsal gelişmenin gerisinde kalması, tapu kadastro
ve arazi rejimimizdeki yanlış politikalar yatmaktadır.
Biliyorsunuz ki, ülkemizde şu anda üçlü
bir tapu kadastro ve arazi rejimi kullanılıyor.
Bu düzenlemelerden ilki, özel mülkiyetteki arazi
veya gayrimenkulleri; ikincisi, devletin mülkiyetindeki gayrimenkulleri
ve sonuncusu da, devletin korumasında olan, hüküm
ve tasarrufunda olan gayrimenkulleri kapsamaktadır.

Devletin hüküm ve korumasında olan yerler tapu
haricidir; işte sorun da buradadır. Bu arazilerle
ilgili ciddî bir düzenleme şarttır. Eğer
bu yapılmazsa, bu boşluğu arazi mafyası
bir şekilde dolduracaktır. Nitekim, birçok
yerde olan da budur.

Değerli milletvekilleri, ne yazık ki, bugün adliyeye
intikal eden davaların çoğu, tapu davalarıdır
ve bu davalar yıllarca sürmektedir. Bu durum, hem
vatandaşı mağdur etmekte hem de devlete yeni
yükler getirmektedir. Bu davaların bir an önce
çözülmesi, adalet mekanizmamızdaki yığılmaları
da azaltacaktır. Özetle, toplumsal yarar ile toprak
mülkiyeti, uyum içerisinde, birbirini bütünleyen
unsurlar olarak topluma hizmet verirken, kadastro da bu uyum içinde
işlevini yerine getirmek zorundadır. Bunu başaramadığımızda
ise, bugün ülkemizde olduğu gibi, bir dizi sorunla
karşı karşıya kalmak kaçınılmaz
olacaktır. Köyden kente göçün de
kaçak yapılaşmanın da altyapı
sorunlarının da, çevre kirliliğinin de,
tarım ve orman arazilerinin düzensiz kullanılmasının
da temelinde, toprak, toplum, mülkiyet ilişkisindeki
çarpıklıklar yatmaktadır. Özellikle,
büyük şehirlerimizde, Hazine arazilerinin bir
an önce belediyelere devri ve imar planına kavuşturulması
gerekmektedir. Bu çalışma, çarpık
kentleşmeyi de önleyecek çözümlerden
birisi olacaktır. Orman arazileri kapsamında kalan
özel mülkiyetlere ilişkin düzenlemelerde
de sorunlar vardır. Bu konuda, binlerce köylümüz
devletten davacı durumdadır. Bu sorunun kaynağında,
yine, tapu kadastro uygulamalarındaki hatalar yatmaktadır.
Bu sorunları öncelikle çözümleyecek
çalışmalara hız verilmelidir. 

Değerli milletvekilleri, Tapu ve Kadastro Genel Müdürlüğünün
karşı karşıya bulunduğu malî
sorunları üç ana başlık altında
izleyebiliriz: Cari harcamalar, yatırım harcamaları
ve transfer ödemeleri. Cari harcamalarda yaşanılan
yetersizlikler nedeniyle, demirbaş alımlarında,
kira ödemelerinde, elektrik, su ve kırtasiye ihtiyaçlarının
karşılanmasında sorunlar yaşandığını
görmekteyiz. Zorunlu hizmetler gereği kullanılan
kaynaklar için ise, içinde bulunulan malî
yıla borçlanılmakta ve bu borçlar,
bir sonraki yıla aktarılmaktadır. Görülen
odur ki, bu yıl da durum değişmeyecektir.

Çağdaş ve merkezi devlet olmanın şartlarından
biri de, devletin ülkesi ve vatandaşları hakkında
her türlü enformasyona sahip olması zorunluluğundan
geçer. Bundan dolayı, devletin, kendi toprağına
ilişkin bilgileri elde etmesi ve bu amaçla, plana
dayalı modern tapu sicillerinin sağlıklı
bir şekilde oluşturulması kaçınılmazdır.
Toprağa ilişkin verileri güncelleştirecek,
sağlıklı bir biçime sokacak tapu ve kadastro
çalışmalarının, bir an önce
düzenlenmesi ve tamamlanması gerekmektedir. Bildiğiniz
gibi, kadastro, toplum yapısının geçmişini
ve bugününü gösterirken, geleceğin planlanması
ve saptanmasında da yol gösterici olmalıdır.


Günümüz teknolojisiyle, ülkemizin tapu kadastro
sorununu çözmek mümkündür. Bugün,
çağdaş ülkelerin tümü, tapu kadastro
bilgilerinin tamamını veri tabanı altında
saklayabilmekte, bu verilere istedikleri anda ulaşabilmektedirler.
Ülkemiz, bu alanda benzeri çalışmaları
yapabilecek teknolojiyi kurmak ve etkin olarak kullanmak zorundadır.
Bunun yolu, önce, tapu kadastro çalışmalarının
tamamlanmasından geçer.

BAŞKAN - Sayın Aksu, 2 dakikanız var.

YÜKSEL AKSU (Devamla) - Peki Başkanım.

1996 itibariyle, 12 790 köyümüzün halen kadastrosu
yapılmamıştır. Kadastrosu yapılmayan
köylerimizden 8 649'u orman köyüdür. Dileğimiz,
bir an önce bu köylerimizin orman kadastro işlemlerinin
ve tahsislerinin tamamlanması yönündedir. Şehir
kadastrosu çalışmalarında eksiklikler
vardır. 6 merkez ve 163 ilçemizde tapu kadastro
işlemleri halen bitirilememiştir. İlk yapılacak
iş, bu çalışmaların bitirilmesi
olmalıdır. Bu tempoyla, sanırım yirmi
yılda da başarılamayacaktır. 

Değerli milletvekilleri, olayın ilk ayağı
tapu kadastro çalışmalarının
tamamlanmasıdır. Sonra, etkin bir enformasyon ağı
ve teknolojinin kullanılması işin içine
girer. Ardından, hizmet içi eğitimle bu çalışmayı
tamamlarsınız. Bu amaçlara yönelik olarak,
personelin bilgi ve becerilerinin geliştirilmesi, bilgisayar
ve bilgisayar destekli donanımların etkin kullanılması
hedeflenmelidir. Bu konuda ciddî eksiklikler olduğunu
görmekteyiz. Tapu kadastro çalışmaları,
ülkemizin emlak ve arazi değerlerinin sağlıklı
bir şekilde vergilendirilmesi, tarımsal üretimimizin
artırılabilmesi açısından da
önem arz etmektedir. Tapu kadastro işlemlerinin bitirilmemesinin
tarımsal alanda yarattığı olumsuzluklar,
kayıtdışı arazilerden doğacak harç
ve vergi kayıpları, ülkemizi ciddî bir
kaynaktan yoksun bırakmaktadır. 

Değerli milletvekilleri, sorun, bir anlayış,
bir yaklaşım sorunudur. Çağdaş bir
anlayışın temelinde, tapu kadastro hizmetini
çok yönlü kullanmak vardır. Çok
yönlü kadastro anlayışı, otomasyon,
teknik donanım ve buna uygun personel ile gerçekleştirilebilir.

(Mikrofon otomatik cihaz tarafından kapatıldı)

BAŞKAN - Sayın Aksu, lütfen toparlayınız.

YÜKSEL AKSU (Devamla) - Tapu ve Kadastro Genel Müdürlüğümüz,
bünyesinde otomasyon çalışmaları
yapılmaktaysa da, kanaatimizce, bu çalışmalar
sağlıksız ve yetersizdir. Bunun iki nedeni vardır:
Birincisi, personel yönetiminde yaşanılan sorunlar,
diğeri ise sisteme bağlı sorunlardır. 

Değerli arkadaşlarım, tapu ve kadastro yaşayan
bir hizmettir; değişen ve gelişen koşullara
göre kendini yenilemelidir. Görüşümüz,
1997 bütçesinden Tapu ve Kadastro Genel Müdürlüğüne
ayrılan kaynakla, tapu kadastro hizmetinin istenilen şekilde
verilemeyeceği yönündedir. Bu kaynakla hem teknolojik
yenilenmeyi sürdüreceksiniz hem  etkin bir personel
rejimi izleyeceksiniz hem de öncelikle bitirilmesi gereken
işleri sonuçlandıracaksınız.
Bütçenin bu haliyle, bu pek olası görünmüyor.

Özetle, tapu ve kadastro müdürlüklerinin normal
faaliyetlerini sürdürebilmesi, tapu ve kadastro çalışmalarını
etkin şekilde yürütebilmesi, üretken olabilmesi
için, cari ödeneklerin, yatırım ödeneklerinin
yüksek tutulması gerekmektedir ve 1997 bütçesi
bu açıdan yetersiz bir bütçedir.

Sayın Başkan, değerli milletvekilleri, Meclisimize
çalışmalarında başarılar
diler, 1997 yılı bütçesinin başarılı
olmasını temenni eder, saygılar sunarım.
(DSP sıralarından alkışlar)

BAŞKAN - Teşekkür ediyorum Sayın Aksu.

DSP Grubu adına, Sayın İbrahim Yavuz Bildik.


Sayın Bildik, süreniz epey kısaldı;
ama, bir değerli şairimiz olarak, siz, bu kısa
sürede herhalde toparlayacaksınız. 

Buyurun. 

DSP GRUBU ADINA İBRAHİM YAVUZ BİLDİK
(Adana) - Teşekkür ederim. Herhalde, sadece, hayırla
yetinmek düşecek bize. 

Sayın Başkan, değerli milletvekilleri; Demokratik
Sol Parti Grubu adına Devlet Meteoroloji İşleri
Genel Müdürlüğünün bütçesi
hakkında görüşlerimizi bildirmek üzere
söz almış bulunuyorum.

Sözlerime başlarken, şahsım ve Demokratik
Sol Parti Grubu adına hepinizi saygıyla selamlıyorum.

Yaşamakta olduğumuz bilgi ve iletişim çağında
tarımdan ulaşıma, sanayiden turizme, enerjiden
sağlığa, doğal afetlerden yerleşim yerlerinin
seçimine kadar hayatın tüm alanlarında
meteorolojik verilerden yararlanmaktayız. Saydığım
bütün bu alanlara ilişkin bilimsel verileri derleyen,
bunları, insanların ve kurumların kullanımına
sunan ulusal meteoroloji kurumumuz dünyadaki gelişmelere
paralel olarak gelişmesini sağlamaya çalışmaktadır.


Bilindiği gibi, meteorolojik olaylar ve tahminler salt kendi
ülkemiz topraklarıyla sınırlı
olmayıp, diğer ülkelerdeki meteorolojik bilgilerin
de değerlendirilmesiyle lokal meteorolojik değerlere ulaşılmaktadır.
Bu da meteoroloji teşkilatımızın uluslararası
alanda yaygın ve modern bir iletişim çağına
sahip olmasını gerektirir. Bu amaçla, kurumumuz,
çeşitli uluslararası meteorolojik kuruluşların
üyesidir. Genel Müdürlüğümüzün
yapacağı yatırımlarla, dünyadaki
ve alanındaki teknolojik gelişmeleri yakından
takip ederek uyum sağlaması gerekmektedir.  Ancak,
Kurumun 1997 yılı bütçesi incelendiğinde,
toplam yatırım harcamalarının Kurum
bütçesine oranının sadece yüzde
14 olduğu görülecektir. Bütçenin en
önemli kalemini personel harcamaları oluşturmaktadır.
Aynı durum, 1995 ve 1996 yılları için
de geçerlidir. Kurum, 1995 yılında kendisine
tahsis edilen 138 milyar liralık yatırım
ödeneğinin ancak 43 milyarını kullanabilmiştir.
Bu da, gerçekleşme oranı yüzde 30 demektir.


Yine 1996 yılında, kendisine tahsis edilen 160 milyarlık
yatırım ödeneğinin ilk altı ayında,
sadece 13 milyarı kullanılabilmiştir. Bu uygulamaları,
Demokratik Sol Parti olarak, doğru bulmuyoruz. 

1995 ve 1996 yılları dikkate alındığında,
1997 yılı bütçesinde öngörülen
520 milyarlık yatırım harcamalarının
da ne derece gerçekleşebileceği kuşkuludur.
Buradan da anlaşılıyor ki, Meteoroloji Genel
Müdürlüğü, son üç yıldır
ciddî bir yatırıma yönelmemiştir;
gerekli modern cihaz ve teçhizatla donatılmamıştır.


Meteoroloji Genel Müdürlüğünün yapmış
olduğu iş, teknik bir iştir. Bundan dolayı,
Kurumda istihdam edilen personelin de nitelikli ve bu alanda eğitim
görmüş, uzman teknik elemanlardan olması
gerekir. Ülkemizde bu amaçla eğitim veren, meteoroloji
mühendisi yetiştiren İstanbul Teknik Üniversitesine
bağlı bir bölüm mevcuttur. Buna karşılık,
Kurumda çalışan meteoroloji mühendislerinin
sayısı oldukça azdır. Toplam personelin
ancak yüzde 2,88'i mühendistir. 

Bu meslek grubu, azlığının yanında,
yeterli yetki ve sorumluluklarla donatılmış
değildir. Örneğin, şimdiye kadar, hiçbir
meteoroloji mühendisi, genel müdürlük ve üst
düzey yöneticiliğe getirilmiş değildir;
bu da oldukça düşündürücüdür.


Yine, Kuruma ara eleman yetiştiren Anadolu Meteoroloji Meslek
Lisesinin mecburî hizmet karşılığı
yatılılık durumu, 1995 Yılı
Bütçe Kanununun 50 nci maddesi (c) bendi gereğince
kaldırılmıştır; bu da, olumsuz
ikinci bir etkendir. 

Meteoroloji alanında eğitim görmüş
mühendisler istihdam edilmez ve kalifiye ara eleman yetiştiren
meslek okulları kapatılırsa, bu özellik
ve uzmanlık gerektiren işleri kimlere yaptıracağız,
doğrusu merak ediyorum. Ancak, bize gelen duyumlara göre,
yöneticiler bu konuyu çözüme kavuşturmuşa
benziyor. 

Son zamanlarda, kuruma yapılan atama ve nakillerde imam
hatiplilerin de olduğu söylenmektedir. Bu söylentilerin
doğru olmadığına inanmak istiyoruz; ancak,
eğer doğruysa, Refahyol İktidarının
son derece yanlış bir kadrolaşma içerisinde
olduğunu belirtmek isterim. 

Dünya Meteoroloji Örgütü, dünyada yerleşim
merkezlerini ve insan yaşamını doğrudan
etkileyen doğal afetlerin yüzde 84'ünün meteorolojik
ve hidrolojik olduğunu söylüyor. Ülkemizde
de, çeşitli zamanlarda çığ, su
baskınları, fırtına ve toprak kayması
nedeniyle birçok yurttaşımız yaşamını
yitirmiştir, önemli miktarda maddî zararlara
uğramışızdır. 

Meteoroloji İşleri Genel Müdürlüğü,
bu yönde yeteri kadar teşkilatlanmış olsaydı
ve gerekli tahminleri, öngörüleri yapıp,
merkezî ve yerel yönetimlerin işbirliğine,
bilgilerine sunsaydı, bu kadar can ve mal kaybımız
olmayabilirdi. 

Yine, her yıl, yaz aylarında ulusal kâbusumuz
olan orman yangınlarında, Meteorolojinin çok
önemli görevleri vardır. 

Bugün, birçok kentimiz hava kirliliği tehditi
altındadır. Bu konuda da Meteorolojimize oldukça
büyük yük düşmektedir. Meteoroloji tarafından
hava kirliliği ve yoğunluğunun ne derecede olabileceğinin
önceden bilinebileceği bilimsel bir gerçektir.
Bu öngörüler yapılarak, kirliliğin yoğun
olacağı günler yerel yönetimlerimize bildirilerek,
önceden gereken önlemlerin alınmasına
yardımcı olunmalıdır. Gerekirse, Meteoroloji
Genel Müdürlüğü, kirliliğin yoğun
olduğu kentlerde, bu amaçla, belediyelerle ortak birimler
oluşturmalıdır. Bunun için de, bir
büyükkent belediye başkanının dediği
gibi, hava kirliliğinden kurtulmamız için kaçak
kömür dağıtımını durdurma
yerine dua etme tercihini yapmış olmak gerek. 

Bilindiği gibi, 1986 yılında, Ukrayna'da olan
Çernobil nükleer kazasında Türkiye hazırlıksız
yakalanmış ve nükleer serpinti, ülkemizin
bir bölümünü de etkilemiştir. Gerçi,
hâlâ, bu etkilerin sonuçları araştırılıp
ortaya çıkarılmış değildir.
Bu, büyük bir noksanlıktır. Türkiye
ve Türkiye dışında oluşacak muhtemel
nükleer kirlilik durumunda, kirliliğin etkileyebileceği
alanları belirleyip ona göre önlemler geliştirmek
önemlidir. Örneğin, Ermenistan'da, Ukrayna'da veya
bir başka ülkede kurulu nükleer santrallarda oluşabilecek
bir nükleer kazadan Türkiye'nin nereleri, hangi oranda
etkilenebilecektir; Meteorolojinin bu yönde bir çalışması
var mıdır veya bu çalışmaları
yapabilecek teknik donanıma sahip midir? Kurumun çalışmalarında
bu konuya özel bir önem verilmesi zorunluluktur. 

Ayrıca GAP, bir dizi barajlar ve sulama sistemlerinden
oluşmaktadır. Bu barajların ve sulama sistemlerinin
bölgenin iklimini nasıl etkileyeceği konusunda
bir çalışma yapılmış mıdır?
Mevcut bitki örtüsü, olası bu iklim değişikliğinden
nasıl etkilenecektir? Projeden sonra uygulanması
planlanan bitki deseni belirlenirken, bu muhtemel iklim değişiklikleri
hesaba katılmış mıdır? Bu projeye
yönelik çalışan kuruluşlara, Meteoroloji,
gerekli desteği vermelidir. Bu çalışmaların
en kısa sürede tamamlanmasında büyük
fayda vardır. 

BAŞKAN - Sayın Bildik, 2 dakikanız var. 

İBRAHİM YAVUZ BİLDİK (Devamla) - O
zaman çok kısa tutmam gerekecek. Teşekkür
ediyorum. 

Bilindiği üzere, ülkemiz nüfusunun yaklaşık
yarıya yakını geçimini tarımdan
sağlamaktadır. Tarım sektörü ise,
doğaya ve meteorolojik olaylara, diğer sektörlere
oranla daha fazla bağımlıdır. Bu nedenle,
meteorolojik bilgilerin bu kesim için önemi daha büyüktür.
Zaten, Meteoroloji Genel Müdürlüğü bünyesinde
buna yönelik bir daire başkanlığı
mevcuttur. 

Bugün, teşkilatın gerekli ve yeterli teknolojiyle
birlikte dünya gelişmelerinden de yararlanacak verilere
ulaşması, bunları derlemesi kolaylaşmıştır.
Burada önemli olan, bu bilgileri ve verileri pratiğe
aktararak etkin bir biçimde kullanımını
sağlamaktırp; yoksa, her akşam haber bültenlerinde
izlediğimiz hava sıcaklık tahminleri ve bulut
hareketleri, tek başına, bu kuruluşun görevlerini
tanımlamaya yetmez. 

Teleteks yöntemiyle veya TRT'nin bir kanalında belli
saatlerde yapılacak detaylı meteorolojik yayınlar,
gereksinim duyan kurum ve kuruluşların yararlanmasını
kolaylaştıracaktır. Ne zaman ki, meteoroloji
bilimi yardımıyla bir orman yangını
engellenirse, bir sel taşkını en az can ve
mal kaybıyla atlatılırsa, herhangi bir yöredeki
bir tarım ürünü önceden alınacak
tedbirlerle donmaktan kurtarılabilirse ya da insanlarımız
çığ altında kalmaktan kurtulursa, işte
o zaman, meteorolojik bulgu ve öngörülerin insan
hayatında, pratikte ne derece etkili olduğu görülecektir.


Meteorolojinin uygulamadaki büyük yararlarından
birini, geçmiş günlerde değerlendirmiş
olduk. Bir kurumun açtığı ve 2 500 kişinin
alınacağı bir sınav için 90 bin
kişi müracaat ettiğinde, sınavı stadyumlarda
yapmaktan başka çaremiz kalmamıştı.
Tabiî, meteorolojik değerlendirmeleri dikkate almadığımız
için, bu insanlarımızı çaresizliğe
ve büyük maddî sıkıntılara
soktuk. Daha sonra, meteoroloji devreye girince, kapalı
alanları seçmek zorunda kaldık. 

Sayın Başkan, sayın milletvekilleri; Meteoroloji
Genel Müdürlüğü, tekrar gözden geçirilerek,
saymaya çalıştığımız
bütün görevleri...

(Mikrofon otomatik cihaz tarafından kapatıldı)

BAŞKAN - Sayın Bildik, eksüreniz 1 dakika. Lütfen...

İBRAHİM YAVUZ BİLDİK (Devamla) - ...
yerine getirebilecek şekilde imkânlarla teçhiz
edilmelidir; istihdam anlayışı dahil, teşkilat
yapısı, amaç ve görevleri yeniden belirlenerek,
bilimsel özerkliğe kavuşmuş şekilde,
çağdaş dünyanın gerektirdiği
tüm modern cihaz ve ekipmanlara kavuşturularak, daha
üstün nitelikli ve etkin bir hizmet verecek şekle
dönüştürülmelidir. Bunun ilk adımı
da, liyakat esasına göre, bu konuda eğitim görmüş
ehil ellere teslim etmekle başlar. 

Erozyonun, doğal afetlerin, orman yangınlarının
kader olmaktan çıktığı bir Türkiye
dileğiyle, saygılar sunarım. (DSP, RP ve CHP
sıralarından alkışlar)

BAŞKAN - Teşekkür ediyorum Sayın Bildik.


Sayın milletvekilleri, gruplar adına yapılan
konuşmalar bitmiştir; dolayısıyla, soru
kabul işlemlerimiz de tamamlanmıştır.
Bu dakikadan sonra, Başkanlığa gönderilecek
soruları kabul edemeyeceğimizi bildiriyorum.

Şahıslar adına konuşmalara geçiyoruz.

Aleyhinde, Sayın Yakup Hatipoğlu?.. Yok.

Hükümet adına... 

ABDULLAH ARSLAN (Tokat) - Lehinde söz vermeyecek misiniz
Sayın Başkan ?

BAŞKAN - Efendim, uygulamamız son sözü
lehinde vermek.

Sayın bakanlar ... Kaç sayın bakan konuşacak
acaba? 

DEVLET BAKANI NEVZAT ERCAN (Sakarya) - Üçümüz
de konuşacağız efendim.

BAŞKAN - İlk konuşma için, Sayın
Saygın; buyurun. (DYP ve RP sıralarından
alkışlar)

Sayın Saygın, süreyi eşit paylaşacağınız
düşüncesiyle, 13 dakika süre veriyorum.

DEVLET BAKANI IŞILAY SAYGIN (İzmir) - Sayın
Başkan, sayın milletvekilleri; Tapu ve Kadastro Genel
Müdürlüğü, Başbakanlığa
bağlı, genel bütçe içerisinde ayrı
bütçeli bir kuruluştur. Bu hizmet, Başbakan
adına, bizim tarafımızdan yürütülmektedir.

Bu Genel Müdürlük, yılda, ortalama oniki
milyon vatandaşa hizmet vermektedir; yılda, yaklaşık
üç milyon tapu işlemiyle, bir milyona yakın
parselin kadastrosu gerçekleştirilmektedir. Tapu
ve Kadastro Genel Müdürlüğü, bu görevlerini,
15 bölge müdürlüğü, 998 tapu sicil
müdürlüğü, 307 kadastro müdürlüğüyle
yürütmektedir.

1995 yılında, Tapu ve Kadastro Genel Müdürlüğüne,
2,8 trilyon Türk Lirası bütçe tahsis edilmiştir;
buna karşılık, 17 trilyon Türk Lirası
harç geliri sağlanmıştır. 1996
yılında ise, 5,1 trilyon bütçeye karşılık
25 trilyon gelir beklenmektedir. Bu sonuca göre, Tapu ve
Kadastro Genel Müdürlüğü, bütçeden
aldığı payın yaklaşık beş
katı gelir sağlayarak, genel bütçeye katkısı
olan kuruluşlar arasında yerini almış
bulunmaktadır.

Son yıllarda uygulanan tasarruf tedbirlerine rağmen,
mevcut kaynaklar en uygun şekilde kullanılarak, Devlet
Planlama Teşkilatı tarafından verilen hedefler
üzerinde, kadastroda gerçekleşme sağlanmış
bulunmaktadır. 1996 yılının ilk dokuz
ayında da, yıllık 5 bin kilometrekare hedefe
karşılık, 5 400 kilometrekare kadastro üretimi
gerçekleştirilmiştir. Yıl sonuna kadar
da, üretimin 7 bin kilometrekare kadar olacağı
tahmin edilmektedir.

Ülkemizde, gerçek anlamda, kadastro hizmetleri, 62
yıldan beri devam etmektedir. Kalkınma planlarında,
tesis kadastrosu yapılması gereken alan 417 bin
kilometrekare olarak tespit edilmiştir. Günümüze
kadar, 325 bin kilometrekare alanın kadastrosu tamamlanmıştır.
Buna göre, gerçekleşme, yüzde 78'dir. Bu
oran, kentsel alanlarda yüzde 98'e ulaşmıştır.

Teknolojide meydana gelen gelişmeler sonucunda, dünyada
endüstri çağı, yerini, bilgi çağına
hızla terk etmektedir. Ülkemizdeki kurum ve kuruluşlarda,
dünyadaki bu gelişmelere uygun atılımlar
yaparak, uğraş alanlarıyla ilgili bilgilere hızla
ulaşacak ve işletecek bilgi sistemlerini kurmak mecburiyetindeyiz.

Günümüzde, toprağa ilişkin verilerin
belirli bir sistem içerisinde toplanması, güncelleştirilmesi
ve hizmete sunulmasında, harita ve tapu kadastro hizmetlerinin
çağın gereklerine uygun bir yaklaşımla
sürdürülmesi zorunludur. Yedinci Beş Yıllık
Kalkınma Planı, ve stratejisinde, toprağa dayalı
bilgilerin daha geniş ve sağlıklı bir
şekilde toplanıp istifadeye sunulabilmesi için,
Tapu ve Kadastro Genel Müdürlüğü bünyesinde
tapu ve kadastro bilgi sisteminin kurulması öngörülmüştür.
Bunun için, harita, tapu  ve kadastro sektöründe
temel kurum olan Bakanlığıma bağlı
Tapu ve Kadastro Genel Müdürlüğünde kurulması
planlanmış olan tapu ve kadastro bilgi sistemine
yönelik ihtiyaç duyulan altlık bilgilerin birçok
birimde, bilgisayar ortamına aktarılması
çalışmaları başlamış
bulunmaktadır. Bu proje çerçevesinde, ülkemizde
yaklaşık 45 milyon olan tapu kaydının
19 milyonu birçok birimde, bilgisayar ortamına aktarılmıştır.
Bu çalışmalara 1997'de de daha hızlı
şekilde devam edeceğiz.

Tapu ve kadastro bilgi sisteminin kurulmasına yönelik
bu çalışmalarda, kayıt ve bilgilere
daha kısa sürede ulaşılmasını
sağlayacak teknolojik donanımlara ve finansmana da
ihtiyaç bulunmaktadır. Bakanlığıma
bağlı Tapu ve Kadastro Genel Müdürlüğünün
1997 yılı bütçesinde, yatırım
ödeneği, 1996 yılına göre yüzde
70 artırılarak Yüce Meclise sunulmuştur.
Harita, tapu ve kadastro hizmetlerinin temel altlığını
teşkil eden yüzey ağının yapımı
için, 1997 yılı yatırım bütçesinden
100 milyar lira ödenek ayrılmış bulunmaktadır.
Bu yaptırımla, yıllarca gündemde tutulan
yüzey ağı oluşturma projesi, 1997 yılında
uygulamaya konulmuş olacaktır. Bu suretle, harita,
tapu ve kadastro bilgilerinin, ülke genelinde aynı
sistem içinde üretilmesi sağlanacaktır.


Tesis kadastrosu hizmeti tamamlanan birçok yerde de birtakım
hak ve fiziksel değişiklikler meydana gelmiştir.
Birçok yerde değişikliklerin izlenememiş
olması, bilgilerin güncelliğini de yitirmiş
bulunmaktadır. Bu hususu dikkate alarak 3402 sayılı
Kadastro Kanununun bazı maddelerinin değiştirilmesine
yönelik hazırlanan kanun tasarısı, Başbakanlığa
sunulmuştur. Kanun tasarısı yürürlüğe
girdiği takdirde, kadastro yenileme hizmetlerinin daha hızlı
yürütülmesi sağlanacaktır. Ayrıca,
Tapu ve Kadastro Genel Müdürlüğü döner
sermaye hizmetlerinden elde edilen gelir bu hizmette daha kapsamlı
kullanılarak finansman sıkıntısı
da aşılmış olacaktır. 

Tapu ve Kadastro Genel Müdürlüğünde döner
sermaye hizmet alanı genişletilerek yapılan
uygulamayla kaynak konusunda iyileştirme sağlanmış
bulunmaktadır. Bu kaynağın Türk özel
sektörünün imkân ve gücünden de
yararlanılacak hizmet alanlarına kaydırılması
halinde soruna köklü çözüm bulunacaktır.
Bu suretle, devlet, tapu ve kadastro hizmet alanında düzenleyici,
gözetici, denetleyici işlevini yapmış
olacaktır. 

Ülkemizin, harita, tapu ve kadastro konusunda, kamu ve özel
sektörde köklü deneyime, güçlü
donanıma, nitelikli insan gücüne sahip olduğunu
memnuniyetle müşahede etmiş bulunmaktayım.
Nitekim, özel mülkiyete geçme aşamasında
olan Azerbaycan, Kazakistan, Özbekistan, Türkmenistan
ve Arnavutluk ile tapu ve kadastro hizmetleriyle ilgili karşılıklı
işbirliği çerçevesinde, mutabakat projeleri
yapılmıştır. Protokollerde yer verilen
konular uygulamaya konulduğu takdirde, bu ülkelere de
tapu ve kadastro konusunda deneyimimizi sergileme imkânı
bulmuş olacağız.

Ankara, İstanbul, İzmir ve Bursa gibi büyük
kentlerimizde kurulması planlamış olan kent
bilgi sistemlerinin önemli bir boyutunu oluşturan mülkiyet
bilgilerinin de bu sistemlerde yer alması önem arz
etmektedir. 

Belediyeler ile Tapu ve Kadastro Genel Müdürlüğü
arasında yapılan protokollerin hayata geçirilmesi
için gösterilen gayret ve duyarlılık
memnuniyet vericidir. Kuruluşların, uğraş
alanları ve ilgili birikim deneyimlerini ortak çalışmalar
yaparak vatandaşlarımızın hizmetine
sunmaları anlamlıdır ve takdire değerdir.


Herkesin yararlandığı ölçüde,
kamu hizmetlerinin bedelini ödemesi çerçevesinde
ve kuruluşların kendisine kaynak yaratan bir yapıya
kavuşturulması ilkesinden hareketle, Bakanlığıma
bağlı Tapu ve Kadastro Genel Müdürlüğünde,
yeniden yapılanmayla ilgili çalışmalar
başlatılmıştır. Yeniden yapılanmayla
ilgili çalışmalar sonuçlandığında,
harita, tapu ve kadastro hizmetlerinde, her alandaki kaynak ve
kapasitenin değerlendirilmesi ve hizmete konulması
mümkün olacaktır. Bunlardan daha önemlisi,
bu alanda yetişmiş insan gücüne ve sektörde
uğraş veren kişi ve kuruluşlara iş
istihdam alanı açılacaktır. 

Ülkemizde yapılması gereken çok fazla
harita ve tapu kadastro hizmeti bulunmaktadır. Amacımız,
teknolojik gelişmeler doğrultusunda, uygulamada pratik
yöntemleri bularak, birikim ve beklentileri asgariye indirmek
suretiyle vatandaşlarımıza, hızlı,
kaliteli hizmeti sunmaktır. 

Sözlerimi tamamlarken, Sayın Başkan ve Yüce
Meclisin saygıdeğer üyeleri, sizleri saygıyla
selamlıyorum. (DYP ve RP sıralarından alkışlar)

BAŞKAN - Teşekkür ediyorum Sayın Bakan.

Sayın Tunç; buyurun. (RP sıralarından
alkışlar)

Sayın Bakanım, Hükümet adına 32
dakika kaldı, yarısını size veriyorum;
süreniz 16 dakika. 

DEVLET BAKANI AHMET CEMİL TUNÇ (Elazığ)
- Sayın Başkan, değerli milletvekili arkadaşlarım;
diğer bütçelerde olduğu gibi bu bütçenin
de hayırlı olmasını, diğer arkadaşlarım
gibi ben de temenni ederek sözlerime başlamak istiyorum.
Sabahtan beri yapılan görüşmelerde eleştirilerini,
tekliflerini sunan arkadaşlarıma da huzurunuzda teşekkür
etmek istiyorum.

Bilindiği gibi, Vakıflar Genel Müdürlüğü,
Türkiye'de, gerçekten birçok sosyal, ekonomik
faaliyeti yerine getiren bir kurumumuz ve bu kurum, birçok
görevi beraber yapmak durumunda. Bunlardan bir tanesi, eskiden
bize intikal eden tarihî eserlerimizi onarmak, restore etmek
ve dolayısıyla kültürümüz, dolayısıyla
tarihimiz mesabesinde olan bu eserleri gelecek nesillere taşımaktır.
Vakıflar Genel Müdürlüğü, imkânları
ölçüsünde, bu görevi, bugüne kadar
yerine getirdi; bundan sonra da, bu görevi yerine getirmenin
çabası, çalışması içinde
olacaktır. 

1996 sonu itibariyle restore edilen, yeniden ayağa kaldırılan,
hizmete sunulan tarihî eser sayısı 100'ün
üzerindedir. Bu sene, 1997 için, biz, 400 tarihî
eseri onarma, restore etme ve dolayısıyla, gelecek
nesillere tarihimizi taşıma planlamasını
yaptık. Bu sene, bu sayıyı bulabileceğimizi,
ben, kuvvetle umut ediyorum. 

Şimdi, onarmamız gereken 9 bin civarında tarihî
eser var ve ayrılan paranın miktarı 1,5 trilyon.
Biz, bununla, şüphesiz çok büyük hizmet
yapabileceğimize inanıyoruz; ancak, yaptığımız
ve yapacağımız hizmetlerin yeterli olmadığına
da inanıyoruz. Bunun için, kaynak arayışı
içine girdik ve sık sık şikâyet
ettiğimiz, hepimizin şikâyet ettiği vakıf
kira mallarıyla ilgili bir düzenleme getirmeye çalıştık.
Şu anda, teklifimiz Bakanlar Kurulundan çıktı;
Türkiye Büyük Millet Meclisine, sanıyorum,
bugün veya yarın takdim edilecek. 

Burada şunu öngörüyoruz: Bizim Vakıflar
Genel Müdürlüğünün, şu anda,
kirada olan işyeri sayısı 20 bindir. Biz,
bu sene 20 bin işyerinden, Vakıflar Genel Müdürlüğü
olarak 1,5 trilyon lira gibi bir kira elde ettik; ancak, biz,
bunun bu hizmetlere yetmeyeceğine, dolayısıyla,
çok daha fazla hizmet üretebilmek için kaynağı
çoğaltmak, artırmak gerektiğine inanıyoruz.
Bundan dolayı, bu kanun teklifini hazırladık.
Bununla şunu öngörüyoruz: Bu kanun, yürürlüğe
girdikten sonra, kiracılarımızla mevcut sözleşmenin
feshini ve yeni bir kira sözleşmesinin yapılmasını
öngörüyor. Dolayısıyla, bütün
bu düzenlemeler yapılırken, hiçbir zaman
kiracılarımızı mağdur etmek gibi
bir düşüncemiz yok. Hatta, vakıf işyerlerinde,
şu anda, bedel fiyattan daha fazlaya oturanlar var; belki
onların da kiralarını aşağıya
çekmek mümkün olacak. Yine bu kanun teklifiyle,
zaman içinde, ihtiyaçların çok gerisinde
kalmış, normalin çok altında kalmış
kira gelirlerimizi de, belli, makul bir düzeye getirmeyi
öngörüyoruz. Bu hususta, sanıyorum, Türkiye
Büyük Millet Meclisi yardımını
bizden esirgemeyecek ve hepimizin şikâyetçi
olduğu, hepimizin zaman zaman çokça talep ettiği
böyle bir ihtiyaç da giderilmiş olacaktır
diye düşünüyorum. 

Arkadaşlarımıza, özellikle Cemil Beye
huzurunuzda teşekkür etmek istiyorum; âdeta benim
söylemek istediklerimin hepsini, kendileri, buradan ifade
ettiler. Kendilerini kutluyorum, teşekkür ediyorum;
bundan sonra da katkılarını bekliyorum. Söylediklerinin
hepsine katılıyorum ve kendilerinin de tespit ettiği,
bizim de tespit ettiğimiz eksiklikleri, aksaklıkları
giderme hazırlıklarımızın da
devam ettiğinide ifade etmek istiyorum. 

Değerli arkadaşlarım, bir de, bizim yapmış
olduğumuz hayrî hizmetlerimiz var. Şu anda, 59
öğrenci yurdumuzda 12 bin civarında öğrencimiz
barınıyor. Yine, 5 bin civarında insana,
her gün, sıcak aş temin ediliyor; çalışamayacak
durumda özürlü olan, yoksul olan kimselere, sembolik
de olsa, nakdî yardımlar yapılıyor
ve bu muhtaçlarla devlet arasında sıcak bir
ilişki, sıcak bir bağ oluşturulmaya çalışılıyor.


Bunun yanında, Vakıflar Genel Müdürlüğü,
bir de sağlık hizmetleri veriyor. Türkiye'nin
âdeta en büyük hastanesi durumunda olan Vakıf
Gureba Hastanesinde -800 yataklı bir hastane- bu hizmetleri
veriyoruz ve biz, bu hastaneyi, önümüzdeki yıllarda,
bir üniversite olarak görmek istiyoruz. Üniversiteyi
kurmanın hazırlıklarını da
şu anda başlattık, çalışıyoruz.
İnşallah, bir vakıf üniversitesini kurmak
da bize nasip olacak. Bu hususta da, tabiî ki, Parlamentonun
desteğini bekliyoruz. Bizim malî denetimini yapmış
olduğumuz vakıfların büyük bir kısmı
vakıf üniversitesini kurarken, vakıfların
anası mesabesinde olan Vakıflar Genel Müdürlüğünün
böyle bir müessese kurmaması söz konusu
değil diye düşünüyorum. Bu hususta da,
şimdiden, hepinizin desteğini bekliyorum. Biz bunun
hazırlıklarını başlattık.
İnşallah, kısa bir süre sonra, Meclisin
önüne böyle bir teklifle gelme imkânına
sahip olacağız.

Bunun dışında, tarımsal faaliyetlerimiz
var. Vakıf malları, tarla şeklinde, bahçe
şeklinde olabiliyor.

Bu hizmetlerin yanında bir de ekonomik faaliyetlerimiz
var; iş hanları, kirada olan -biraz önce söz
ettiğim- işyerlerimiz var. Ekonomik faaliyetlerin içinde,
yine, Vakıflar Bankasından söz etmek mümkün;
ama, Vakıflar Bankasının Vakıflar
Genel Müdürlüğüyle olan irtibatının
kesildiğini zaten arkadaşlarımız burada
ifade ettiler. Yine, Vakıflar Genel Müdürlüğünün
bazı şirketlerde iştirakleri var. 

Böyle ekonomik faaliyetlerin içinde olan çok
büyük bir genel müdürlük kendi imkânlarını,
kaynaklarını yeterince değerlendirdiği takdirde,
biz, Türkiye'nin çok büyük sosyal hizmetlere
imza atabileceğini söyleme imkânına sahibiz
şu anda. Biz, vakıfların ellerindeki mevcut
imkânları yeterince değerlendirebildiğimiz
takdirde, şu anda 12 bin öğrenciyi barındırıyorsak,
bunu 50 bine; 5 bin insana aş temin edebiliyorsak, bunu
20-30 bine çıkarmak işten bile değil.
Ancak, biz, bu hazırlıkların içindeyiz;
önümüzdeki yıl inşallah, Vakıflar
Genel Müdürlüğünün bütçesi
görüşülürken, daha değişik,
daha farklı bir anlayışla karşınıza
çıkma çabasının içindeyiz.


Değerli arkadaşlarım, Cemil Bey konuşmasında
özellikle can alıcı noktalara değindi.
Ben, bunları, tekrar da olsa ifade etmek istiyorum:

Vakıf nedir; vakıf, bir insanın, dişinden
tırnağından artırdığı,
çeşitli zorluklarla kazandığı bir
malı, bir amaç, bir maksat doğrultusunda kullanılsın
diye tahsis etmesidir, bağışlamasıdır
ve bu insan, bu malını vakfederken, vakfettiğim
mal şu şu hususlarda kullanılır diye
de vasiyet ediyor, vakıf senedine yazıyor. Bizim
görevimiz, bu malları, bu amaç doğrultusunda
kullanmaktır. Eğer, biz, bu malları, vakfedenin
vakıf senedinde ifade ettiği amaç doğrultusunda
kullanamıyorsak, o insana ihanet içindeyiz -üzülerek
ifade ediyorum- demektir. Ne yazık ki, biz, uygulamalarda
böyle şeylerle, zaman zaman, karşı karşıya
 kalabiliyoruz; ama, şu anda en büyük gayretimiz,
vakıf senedindeki maksat ne ise, vakıf malını
o amaç doğrultusunda kullanmaya ve vakfın aslının
sosyal bir müessese olduğunu bildiğimiz için
de, ekonomik yönünden daha fazla-sosyal bir müessese
olması hasebiyle-bu hususunu öne çıkarmaya
çalışıyoruz. Ne yazık ki, Medenî
Kanunun kabulünden sonra kurulmuş olan yeni vakıflarda,
biz, eski vakıflardaki ruhu ve şuuru göremiyoruz.


Bakın, üzülerek ifade ediyorum -Cemil Beyde bunu
ifade etti- ne yazık ki, vakıfların bir kısmı,
vakıf levhasının altında, vakfın
ruhuna ve vakfın özüne uygun olmayan faaliyetlerin
içindedir. Bunu herkes biliyor. Düşünebiliyor
musunuz; bir kamu kurumunun içinde bir vakıf kuruluyor
-Cemil Bey çok güzel ifade etti- ve bu kamu kurumunun
başındaki adam, bu vakfın başındaki
adamdır. Bizim bildiğimiz vakıf, tarihimizden
gelen vakıf, hep verendir, alan değildir hiçbir
zaman, hep verir. Adam malını bırakmış,
siz, o malından muhtaca, fakire, yetime, yoksula veriyorsunuz,
onların ihtiyaçlarını görüyorsunuz;
fakat, ne yazık ki, bu vakıflar, bir yerde, veren
değil, hep alan durumunda oluyor ve bir de bakıyorsunuz,
çok kısa süre içerisinde -bunların
üyeleri de sınırlı, mütevellileri
de sınırlı, bunun dışında
oraya bir başkasının girmesi de artık
mümkün olmuyor- çok büyük varlıklara,
gayrimenkullere sahip oluyorlar ve âdeta bir kooperatifin
görmesi gereken_ Bunlar, kendilerine gayrimenkul kazandıracak
bir kooperatif kurmaları gerekirken,vakıf kurarak,
ne yazık ki, vakfın ayrıcalıklarından
veya manevî havasından istifadeyle kendilerine çıkar
temin etme gibi bir durumla da karşı karşıya
kalabiliyorlar. Hepimiz bunları tespit ediyoruz, biliyoruz.

Ancak, şu anda, bizim teftişle yükümlü
olduğumuz vakıf sayısı 9 bin civarındadır.
Bizim, şu anda, Genel Müdürlüğümüzün
sahip olduğu müfettiş sayısı 57'dir.
Biz, 57 mütefttişle bütün bu vakıfları
teftiş etme imkânına, ne yazık ki, sahip
değiliz ve yine, bu kurumların iştiraklerini,
kurmuş oldukları şirketleri de teftiş
etme imkânına ve yetkisine sahip değiliz. Yeni
bir teşkilat kanununu hazırladık; bu teşkilat
kanununda, biz, Genel Müdürlüğü, bu iştirakleri
de denetleme, onları teftiş etme yetkisine kavuşturmak
istiyoruz.

Bizim şu anda yapmak istediğimiz şey, vakıf
şuurunu yerleştirmek, vakıf ruhunu yeniden
diriltmek ve devletin ulaşmakta güçlük
çektiği, bütçesinin yetmediği, bu ülkenin
yoksuluna, fakirine, fukarasına ihtiyaç temin edecek
veya en azından bunları, başkalarına
muhtaç durumdan kurtaracak bir faaliyetin, bir çalışmanın
içindeyiz. Osmanlı'da, bu söylediğimiz
hususların çok başarılı bir
şekilde uygulandığını, devletin,
âdeta, iç  ve dış güvenliğin
dışında, bütün bu hizmetleri, bu
gönüllü kuruluşlar, bu vakıflar vasıtasıyla
götürdüğüne şahit oluyoruz.

Peki, ecdadımız bunu yapıyorken, biz niye
yapmayalım? Biz, bunu yapma çabası içerisindeyiz;
ancak, bazı kuruluşların veya çevrelerin,
vakfı yozlaştıracak, vakfı ana maksadından
uzaklaştıracak çeşitli çabalar,
çalışmalar içerisinde olduğunu
da görüyoruz ve bundan üzüntü duyuyoruz.
Biz, bunu düzeltmek için, Genel Müdürlük
olarak çalışıyoruz. Bu hususta, vakfın
ruhunu diriltmede, vakıf şuurunu yeniden yerleştirmede
ve vakıfları amaçları doğrultusunda
hizmet ettirmede muvaffak olacağımızı
ifade etmek istiyorum. Tabiî ki, bu, Yüce Parlamentonun
çok değerli üyelerinin desteğiyle olacaktır.

BAŞKAN - Sayın Bakan, 3 dakikanız var...

DEVLET BAKANI AHMET CEMİL TUNÇ (Devamla) - Çok
teşekkür ediyorum.

Burada, tabiî, çokça soru geldi -hepsini not
aldım- teker teker cevaplamak istiyordum; ancak, sanıyorum,
ona zaman kalmayacak. Sadece, bir hususu ifade etmek istiyorum
çok önemsediğim için. Ben de imam-hatip
kökenliyim. Âdeta bir şey var; yani, nerede bir
atama yapılıyorsa, bu imam-hatipli mi değil
mi... 

Bir arkadaşımız, biraz önce, burada konuşurken,
Meteorolojiye imam-hatip kökenlilerin atandığını
ifade etti. Bakın, bugüne kadar, beş ay geçti.
Bu beş ay zarfında benim yapmış olduğum
dört atama var: Bir tanesi Genel Müdür, matematik
mühendisi; bir tanesi Genel Müdür Yardımcısı,
bu arkadaşımız meteoroloji mühendisi
ve Meteoroloji Genel Müdürlüğünün
tarihinde ilk defa bir meteoroloji mühendisi Genel Müdür
Yardımcısı oluyor; bir tanesi Daire Başkanı,
fizikçi; yine, bir tanesi de Teftiş Kurulunda, imam-hatip
mezunu; ama, bunu ben getirmedim ki; yani, benden önce kim
getirmişse getirmiş...

MEMDUH BÜYÜKKILIÇ (Kayseri) - Getirsin... Ne
olur ki?!.

DEVLET BAKANI AHMET CEMİL TUNÇ (Devamla) - Hayır...
Yani, şeyi ifade etmek istiyorum...

TEVHİT KARAKAYA (Erzincan) - Bizim kompleksimiz yok Sayın
Bakan.

DEVLET BAKANI AHMET CEMİL TUNÇ (Devamla) - Arkadaşlarım
tatmin olsun diye açıklık getirmek istiyorum.

Kurumun üç müfettişi var; bu üç
müfettişten ikisi, ne yazık ki, Yüksek
İslam Enstitüsü mezunu -özür dileyerek
söylüyorum- ve bunlardan biri Teftiş Kurulu Başkanı,
diğeri de Başmüfettiş; fakat, biz, baktık,
geçmişte, rutin teftişler bile yapılmamış.
Biz, Yüksek İslam Enstitüsü mezunu bir müfettişi,
Teftiş Kurulu Başkanlığından aldık,
yine, bir başka Yüksek İslam Enstitüsü
mezunu bir müfettişi Teftiş Kurulu Başkanı
yaptık. Yani, bizim, Meteoroloji İşleri Genel
Müdürlüğünde yapmış olduğumuz
imam-hatiplik kadrolaşmanın hepsi bu kadar.

TEVHİT KARAKAYA (Erzincan) - Bunlara gerek var mı
Sayın Bakan? !

DEVLET BAKANI AHMET CEMİL TUNÇ (Devamla) - Ben,
arkadaşlarım müsterih olsunlar diye ifade etmek
istedim.

BAŞKAN - Sayın Bakan, son dakikanız.

DEVLET BAKANI AHMET CEMİL TUNÇ (Devamla) - Ben,
tekrar, eleştirilere teşekkür ediyor, bütçenin
hayırlı olmasını diliyorum. 

Hepinize saygılar sunuyorum. (RP ve DYP sıralarından
alkışlar)

BAŞKAN - Teşekkür ediyorum Sayın Bakan.

Sayın Ercan, buyurun efendim. (DYP ve RP sıralarından
alkışlar)

Sayın Bakan, süreniz 16 dakikadır.

DEVLET BAKANI NEVZAT ERCAN (Sakarya) - Sayın Başkan,
muhterem milletvekilleri; Yüce Heyetinizi saygıyla
selamlıyorum. 

Mensubu bulunmakla iftihar ettiğimiz ve hizmetlerini yürüttüğümüz
İslam dini, barış, selamet ve esenlik anlamına
gelmektedir ve ana ilkesi tevhit, yani, birliktir. Ana ilkesi
birlik olan bir dinin, bölünmeyi, zulmü, kavgayı
hoşgörmesi asla düşünülemez. Dinimiz,
kavga ve nifak vasıtası değil, maddî ve
manevî bütünlüğün kaynağıdır.

Yüce Allah'ın insanlığa gönderdiği
ilahî mesaj bütün olarak ele alınıp
incelendiğinde görülecektir ki, bu tebligatın
ana hedefi, insanlığın dünya ve ahret mutluluğunu
sağlamaktır. Bizleri, birlik, beraberlik, kardeşlik,
dayanışma, barış ve selamete davet eden,
pek çok ayeti kerime ve hadisi şerif bulunmaktadır.
İşte, bu ayet ve hadislerin akıllara ve gönüllere
nüfuz etmesi sebebiyledir ki, daha önce birbirlerinin
kanını içen bir topluluktan, dünya tarihinin
emsalini görmediği kardeşlik örnekleri ortaya
çıkmıştır. Kur'an-ı Kerimdeki
hitaplar evrensel ve bütün insanlığa yöneliktir,
bu da İslamın barışçıl
ve evrensel bir din olduğunun apaçık delilidir.

Örnek olarak Kur'an'da şöyle buyurulmaktadır:
“Muhakak ki müminler kardeştirler; öyleyse
kardeşlerinizin arasını düzeltin ve Allah'tan
korkun ki, esirgenesiniz.”

Burada Yüce Allah, bütün inananları kardeşliğin
gereklerini yerine getirmeye davet etmekte, herhangi bir nedenle
çatışmaya giren müminlerin arasını
düzeltme, onları kardeşçe, barış
içinde yaşamaya yöneltme vazifesini de kendilerine
yüklemektedir.

İslamın öngördüğü kardeşlikte
ırk, renk, dil, sosyal durum, makam ve mevki farkı
da asla ölçü değildir; bir tek ölçü
konulmuştur, o da takva, yani Allah'tan korkma, O'na layıkıyla
kul olmadır. 

İşte bu husustaki ilahî kaide:

“Ey insanlar, sizi bir erkekle bir kadından yarattık
ve sizi, birbirinizi tanıyasınız diye soylara
ve kabilelere ayırdık. Biliniz ki, Allah katında
en iyiniz, takva, yani Allah'tan korkma konusunda en ileri durumda
olanınızdır.” (DYP ve RP sıralarından
alkışlar)

Kan bağı, nesep ve kabilecilik anlayışları
yerine, üstünlüğün Allah'tan en çok
korkmada olduğunu tebliğ eden İslam, kendi yönetimi
altında yaşayan diğer din ve inanç mensuplarının
da hukukunu korumuş, onların hukukunu devletin zimmetinde
kabul etmiş, bu konuda bağlayıcı, kesin
hükümler koymuştur; gerek İslam tarihi
ve gerekse Türk tarihi, bunun örnekleriyle doludur.

Değerli milletvekilleri, biz Müslümanlar olarak
insanlığın arayıp durduğu sevgi,
saygı, barış, kardeşlik, yardımlaşma,
dayanışma, hak, hukuk, merhamet, adalet ve güzel
ahlak gibi cihanşümul prensiplerin bizim dinimizde
var olduğunu, kendi insanımız ve tüm insanlığa
gereği gibi anlatabilmiş olsak, toplum huzuru çok
kısa zamanda tesis edilmiş olur. Bu vazife de, öncelikle,
Diyanet İşleri Başkanlığı
bünyesi içinde teşkilatlanmış bulunan
din görevlilerimize düşmektedir.

Toplumu dinî konularda aydınlatma, ibadet yerlerini
yönetme görevleriyle yükümlü bulunan
ve Anayasamızın 136 ncı maddesine göre
genel idare içinde yer alan Diyanet İşleri
Başkanlığı, laiklik ilkesi doğrultusunda,
bütün siyasî görüş ve düşünüşlerin
dışında kalarak, millî birlik ve beraberliği
amaç edinerek, özel kanununda kendisine verilen görevleri
yerine getirmektedir.Diyanet İşleri Başkanlığının
birleştirici ve bütünleştirici din ve irşat
hizmetleri sayasinde yurtiçinde ve yurt dışında
vatandaşlarımız arasında millî
birlik ve beraberliğimiz pekişmektedir. Çünkü
din, insanda var olan fıtrî bir duygu olarak toplum
fertlerinin kaynaşmasını ve dayanışmasını
sağlayan ve millet varlığını oluşturan
yüce bir müessesedir.

Din, insanlığın gelişmesinde ve huzura
erişmesinde kutsî bir tesirdir. Hiç şüphe
yoktur ki, din müessesesi, tarihin başlangıcından
beri, iptidaî toplumlardan medenî toplumlara kadar
her devirde insanlığa hâkim olmuştur. Dinî
duygu ve dinî hayat, insanların sağlıklarını,
mutluluklarını ve başarılarını
etkileyen bir faktördür, manevî bir destektir.
İnsanları ayakta tutan din, aynı zamanda
toplumları da ayakta tutan bir disiplindir. 

Tarih, dinsiz toplumların varlıklarını
sürdüremediğine ve mazinin karanlığında
kaybolduğuna şahit olmuştur. Nitekim, asrımızda
yetmiş yıl boyunca toplumu dinden uzaklaştırmak
ve dinin izlerini ve etkilerini sosyal hayattan silmek amacıyla
kurulan, eğitim sistemini ve bütün kurumlarını
ateizm üzerinde bina eden Sovyet Sosyalist Cumhuriyetler
Birliğinin, insanları nasıl esarete, sefalete
ve perişanlığa sürükledikten sonra
iflas ettiğine dünya tanık olmuştur. (DYP
ve RP sıralarından “Bravo” sesleri, alkışlar)

Gerçek bu olduğuna göre, devlet olarak bize düşen;
dine bigâne kalmak değil, aksine, insanların
dünya ve ahiret mutluluğunu savunmak üzere Allah
tarafından Peygamberimizin yüce şahsında
bizlere gönderilen evrensel, insanî ve ahlakî
prensipleri ihtiva eden, en son ve en mütekâmil bir
din olan İslamın ölümsüz mesajından
insanlarımızın huzuru, mutluluğu, birliği,
beraberliği ve kardeşliğini temin etme yönünde
faydalanmak maksadıyla gayret sarf etmektedir. 

Diyanet  İşleri Başkanlığı,
Türkiye Cumhuriyetinin kuruluşundan beri Anayasamızda
bir müessese olarak yer almıştır. Bu
müessese; Anayasamızda öngörülen prensipler
doğrultusunda, toplumu din konusunda aydınlatmak suretiyle,
millî birlik ve beraberliğimizi geliştiren önemli
bir yapıya sahiptir. Bu müessesenin; toplum üzerindeki
önemli fonksiyonunu icra edebilmesi için bütçe,
kadro, altyapı ve diğer imkânlar bakımından
güçlendirilmesi gereklidir. Bugüne kadar, Türkiye
Cumhuriyeti hükümetleri, imkânlar dahilinde bu
müesseseye gerekli yardım ve desteği sağlamışlardır.


Değerli milletvekilleri, din hizmetlerinin en ücra köylere
kadar götürülebilmesi, din işlerinin dinî
inanç ve prensiplere uygun tarzda, taassup ve hurafelerden
arınmış olarak yerine getirilmesi, dinin toplum
için manevî bir disiplin olmasının
sağlanması ve bu hizmetlerin yetkili ve ehil kişiler
tarafından yerine getirilmesinin temini bakımından,
bu hizmetlerin devlet eliyle yürütülmesini, bu
işler için devlet bütçesinden harcama
yapılmasını zarurî görmekteyiz.


Diyanet İşleri Başkanlığı
kanunla kendisine verilen görevleri, Anayasamızda
çerçevesi çizilen anlayış ve
düşünce içerisinde etkinlikle yerine getirmekte,
bütçe imkânlarını en iyi şekilde
değerlendirerek yurtiçinde ve yurt dışında
vatandaşlarımızın manevî değerlere
bağlılıklarının geliştirilmesine,
millî birlik ve beraberliğin sağlanmasına,
kardeşlik duygularının pekişmesine,
toplum huzurunun teminine gayret sarf etmektedir. 

Diyanet İşleri Başkanlığı
mensupları, kendilerine, Anayasa ve kanunlarla verilen
bu görevin şuur ve idrakinde, her türlü siyasî
düşünceden, parti taassubundan arınmış
olarak görevlerini yerine getirme gayreti içerisindedirler.
Esasen, din adamlarına düşen görev de budur;
çünkü, bu, Yüce Allah'ın sevgili
Peygamberinin tebliğ ettiği mukaddes bir görev olduğu
gibi, devletimiz de, her yıl bütçesinden trilyonlarca
lira ödenek koymak suretiyle, din adamına bu görevi
vermiştir; ancak, bu hizmetler yürütülürken;
yüce dinimiz, politikaya, dünyevî çıkar
ve menfaatlara alet edilmeden anlatılmalı, etnik
kökeni, mezhebi, meşrebi, siyasî düşüncesi
ne olursa olsun, bütün insanlarımız kucaklanmalıdır.
Din görevlisi, herhangi bir partinin değil, bütün
milletimizin ve dinimizin görevlisidir. 

Muhterem milletvekilleri, Diyanet İşleri Başkanlığının
gerçekleştirdiği ve gerçekleştirmeyi
planladığı hizmetlerden de kısaca bahsetmek
istiyorum:

Diyanet İşleri Başkanlığı,
toplumu din konusunda aydınlatmak amacıyla, hizmetlerini,
toplumun her kesimine ulaştırma gayreti içerisindedir.


Sadece camilerde değil, okul, hastane, fabrika, öğrenci
yurtları, huzurevleri, ceza ve tevkifevleri gibi yerlerde
de bu hizmetlerini yürütmektedir. 

Gerek merkezde  ve gerekse müftülükler bünyesinde
oluşturulan irşat ekipleri vasıtasıyla
vaaz, konferans ve seminerlerle vatandaşlarımız
aydınlatılmakta; radyo ve televizyonlardan istifade
edilerek, daha geniş kitlelere ulaşılmaya çalışılmaktadır.


Ramazan ayı, mübarek gün ve geceler, dinimizin
güzelliklerini, millî birlik ve beraberliği, sevgi,
saygı, barış ve kardeşlik duygularını
anlatmakta müsait zaman dilimleri olarak değerlendirilmektedir.

Toplumun dinî konularda aydınlatılmasında
hutbelerin önemli bir rolü vardır. Hutbeler,
mahallî şartlar ve problemler göz önünde
tutularak, müftülüklerin kontrolünde din görevlilerince
hazırlanmaktadır. 

İslam dininin Kur'an ve sünnete uygun olarak, hurafe
ve batıl inanışlardan arındırılmış
bir şekilde vatandaşlarımıza sunulabilmesi,
yetişmiş elemanlarla mümkündür. Ehliyetli
din görevlilerinin yetiştirilmesi bakımından,
hizmet içi eğitimin önemi çok büyüktür.

Diyanet İşleri Başkanlığı
bir istihdam müessesesidir. İstihdam ettiği personel,
Millî Eğitim Bakanlığına bağlı
imam-hatip liselerinde yetiştirilmektedir. Göreve yeni
başlayan bu personelin, Başkanlık hizmetlerine
uyum sağlayabilmesi de, ancak hizmet içi eğitimle
mümkün olabilmektedir.

Burada, sizlerin de kabul edeceğinizi düşündüğüm
bir hususun altını, özellikle ve önemle
çizmek istiyorum. Din, kendisinden özüne uygun
olarak istifade edildiği zaman, huzurun, sosyal dayanışmanın,
toplumsal kaynaşmanın, barış ve kardeşliğin
en önemli etkeni ve menbaı olduğu gibi, kötü
niyetli, çıkarcı istismarcılarla cahillerin
elinde de en büyük kargaşa, huzursuzluk ve sosyal
çatışma vasıtası ve nedeni olabilir.
İşte, bu noktada dini topluma anlatma ve aktarma
durumunda olan din görevlilerinin önemi ve fonksiyonu
ortaya çıkmaktadır.

Diyanet İşleri Başkanlığı,
personel eğitim çalışmalarını,
İstanbul, Konya, Antalya, Bolu, Elazığ, Kastamonu
ve Manisa Eğitim Merkezlerinde sürdürmektedir. Açılma
çalışmaları tamamlanmak üzere
olan Trabzon-Akçaabat Eğitim Merkezi ve inşaatı
bitirilmek üzere olan Erzurum Eğitim Merkeziyle, eğitim
merkezi sayımız 9'a yükselecektir. Ayrıca,
Bursa-İhsaniye Eğitim Merkezinin inşaatı
da devam etmektedir.

Eğitim merkezlerinde yapılan hizmet içi eğitim
kurslarına ilaveten, il ve ilçe müftülüklerince
de hizmet içi eğitim kursları açılmaktadır.


Dinimizin yüce kitabı Kur'an-ı Kerim'i ve dinî
bilgileri öğrenmek isteyenler için açılan
ve bugün sayıları 6 169'u bulan Kur'an kurslarında,
sadece 1996 yılında, 180 989 kişi eğitim
görmüştür. Yine, 1996 yılında,
5 bin civarında hafıza da belgeleri verilebilmiştir.


Ayrıca, akşam kursları ile yaz aylarında
camilerde düzenlenen kurslarda, daha çok kişinin
Kur'an-ı Kerim'i ve dinî bilgileri öğrenmesi
sağlanmakta, böylece yaygın din eğitimi gerçekleştirilmiş
bulunmaktadır. 

Değerli milletvekilleri, Diyanet İşleri Başkanlığının
hizmet alanlarından biri de, yayım yoluyla toplumu
aydınlatmaktır. Bu maksatla, ayda bir yayımlanan
Diyanet Aylık Dergi ile Diyanet Çocuk Dergisi ve
üç ayda bir yayımlanan Diyanet İlmi
Dergisi, vatandaşlarımızın istifadesine
sunulmaktadır.

Bağımsızlıklarını kazanan
Türk Cumhuriyetleri ile Balkan, Kafkas ülkelerinde,
Türk ve Müslüman topluluklarında yaşayan
soydaş ve dindaşlarımızın dinî
ihtiyaçlarını karşılamak amacıyla,
Türk Kültür Varlığını
Koruma ve Tanıtma Projesi çerçevesinde, 1992-1995
yılları arasında, çeşitli lehçe
ve dillerde beş çeşit kitap, 690 bin adet bastırılarak
ilgili ülkelere dağıtımı yapılmıştır.


BAŞKAN - Sayın Bakan, son 3 dakikanız...

DEVLET BAKANI NEVZAT ERCAN (Devamla) - 1996 yılında,
bu maksatla, sekiz türde 370 bin adet kitap bastırılmış
ve bunların da dağıtımı yapılmıştır.


Ülkemizdeki tarihî ve turistik camileri ziyaret eden
yerli ve yabancı kişilere ücretsiz olarak dağıtılmak
üzere, Türkçe, Almanca, İngilizce, Fransızca
ve Arapça dillerinde, tarihî camileri ve İslam
dinini anlatan broşürlerden 100'er bin adet bastırılmış
ve dağıtılmıştır.

Sayın Başkan, değerli milletvekilleri; İslamın
beş temel esasından biri olan hac, mal ve bedenle
yapılan bir ibadettir. Hac, bir turizm ve ticaret olayı
değil, ibadet yönü önplanda olan, bilgi ve
tecrübeyi gerektiren, farklı iklim ve tabiat şartlarında
gerçekleşen, çeşitli milletlere ait
insanların oluşturduğu izdiham sebebiyle ciddî
tedbirlerin alınmasını zorunlu kılan
büyük bir organizasyondur. Haccın bir turizm
olayı olmadığı da, açık
ve tartışmasızdır. 

Değerli milletvekilleri, Diyanet İşleri Başkanlığımızın
devletimizin vermiş olduğu bu ulvî görevi
yerine getirmedeki başarısı, hemen hemen bütün
konuşmacılar tarafından takdirle ifade edilmiştir.
İfade ettiğim gibi, genellikle son günlerde, bilhassa
mevsim itibariyle de hac dönemine doğru girdiğimiz
günlerde, genellikle, Türkiye'nin gündeminde, bilhassa
hac olayı, çok haksız ve gereksiz bir biçimde
tartışmaya açılmıştır.
O bakımdan, şunu, özellikle ifade etmek istiyorum:
Biliyorsunuz, 1987 yılından itibaren, hacda kota
uygulanmaktadır. Bu, İslam ülkelerinin ortak
bir kararıdır; ama, o gün bugündür,
bütün geçmiş hükümetler ve bugünkü
Hükümetçe de -hatta cumhurbaşkanı
seviyesinde- bu kotanın artırılmasına
ilişkin gayret ve çabalar sürdürülmüştür;
bugün, tarafımızdan da sürdürülmektedir.
İnşallah, önümüzdeki günlerde,
öngörülen, yani, ülke nüfuslarının
yüzbinde biri nispetinde uygulanan kotanın, Türkiye
açısından artırılmasına
ilişkin taleplerimiz, belki olumlu bir sonuca da vardırılabilecektir.


Bir önemli hususu daha açıklamak istiyorum...

BAŞKAN - Sayın Bakan, son dakikanız. 

DEVLET BAKANI NEVZAT ERCAN (Devamla) - ...o da, hacca havayoluyla
mı gidilsin, karayoluyla mı gidilsin meselesi. Bu
mesele, tamamen, güvenlik açısından
önem arz etmektedir. Eğer, karayoluyla hacca gidildiği
takdirde -ki, güzergâh Suriye ve Ürdün üzerindendir-
Suriye ve Ürdün üzerinden geçilecek o güzergâhta
yol emniyeti varsa, güvenlik varsa, pekala karayoluyla da
 hacca gidilebilecektir. (RP sıralarından alkışlar)
Böyle bir emniyetin varlığı veya yokluğu
konusunda da, sadece, Türkiye Cumhuriyeti Devletinin ilgili
birim ve kuruluşlarının bu konudaki görüşleri
ve raporları alınarak bir sonuca varılacaktır;
onu da açıkça ifade etmek istiyorum. 

Vaktimiz yok. Çok şey söylemeyi arzu ediyorum;
ancak...

Sayın Başkan, birkaç dakikam olabilir mi acaba?


BAŞKAN - 1 dakika daha eksüre veriyorum; buyurun.

DEVLET BAKANI NEVZAT ERCAN (Devamla) - Teşkilat yasamızla
ilgili çalışmalar var. Diyanet İşleri
Başkanlığında, arkadaşlarımız,
genellikle Diyanet teşkilatımızın sorunlarına
ilişkin ortak noktalara değindiler; çok yararlı
görüşlerini burada ifade ettiler; yararlandık.
Kendilerine, gerçekten ayrı ayrı, içtenlikle
teşekkür ediyorum. Diyanet teşkilatı yasa
tasarısı çalışmaları
tamamlanmıştır, sevk aşamasındadır.
Memurin Muhakematı Hakkında Kanununa ilişkin
kanun tasarı taslağı Bakanlar Kuruluna sevk
edilmiş, imzalar tamamlanmak üzeredir.

Ayrıca, 16 667 adet kadro ihdasına ilişkin
talebimiz de, Maliye Bakanlığından ve Devlet
Personel Başkanlığından olumlu görüş
alınarak geçmiş ve imza için Başbakanın
önündedir; inşallah, önümüzdeki
günlerde de bu kadro ihdası gerçekleşecektir.
   72 300 adet, ibadete açık camimiz var; ama, kadrosu
olup görevlisi olmayan, hem kadrosu olmayıp hem görevlisi
olmayan camilerimiz var. Böylece, bu kadro ihdasıyla,
bu camilerimizin din görevlileri eksiği de tamamlanmış
olacaktır inşallah.

BAŞKAN - Sayın Bakan, süreniz doldu.

DEVLET BAKANI NEVZAT ERCAN (Devamla) - Hemen tamamlıyorum.

Değerli milletvekilleri, toplumumuza din hizmeti sunmak üzere
görevlendirilen ve ülkemizin en ücra köşesine
bile hizmet götüren bu büyük teşkilatın
mensuplarıyla bir arada çalışmak, benim
için en büyük bir gurur kaynağı olmaktadır;
bunu burada söylemeyi bir görev addediyorum kendime.


Diyanet İşleri Başkanlığının
hizmetleri bundan böyle de artarak devam edecektir inşallah.


Bu vesileyle, Diyanet İşleri Başkanlığımızın
1997 yılı bütçesinin Diyanet camiasına
ve milletimize hayırlı olmasını diler,
Yüce Meclisin değerli üyelerine içtenlikle
saygılar sunarım. (DYP ve RP sıralarından
alkışlar)

BAŞKAN - Teşekkür ediyorum Sayın Bakan.

Şahısları adına son konuşmacı
Sayın Abdullah Arslan, bütçenin lehinde konuşacaklardır.


Buyurun Sayın Arslan. (RP sıralarından alkışlar)

ABDULLAH ARSLAN (Tokat) - Sayın Başkan, sayın
milletvekilleri; görüşülmekte olan Diyanet
bütçesi hakkında şahsım adına
söz almış bulunuyorum; hepinizi hürmetle
selamlıyorum. (RP sıralarından alkışlar)

Biz, konuşmamızda, öncelikle, dinin lüzumu
üzerinde duracak, zamanımız kalırsa,
Diyanet teşkilatımızın da görevleri
hakkında hatırlatmalarda bulunmaya çalışacağız.

Dine niçin lüzum vardır; dine lüzum vardır;
çünkü, insanoğlunun yaratılışının
gayesi budur. İnsanoğlunun yaratılışının
en büyük gayesi Yaradan'a kulluk yapmaktır; kulluk
şerefiyle şereflenmektir. En büyük şeref,
en büyük nimet de, bu kadar nimetleri bizim emrimize
veren Allahü teâlâya kul olmaktır.

Belki tam söyleyemeyeceğim; ama, şairin ifade ettiği
gibi:

“Kul olduk Allah'a kalubelâda

Kula kul olmamak kararındayız

Üç günlük ömr üçün
şu yalan dünyada

Kula kul olmamak kararındayız”

Sayın milletvekilleri, yine, Kur'an'ı Azimüşşan'da
muazzez, mübarek ve mukaddes olan kitabımızda,
öpüp başımıza koyduğumuz Kur'an'ı
hakîmde, yaratılışımızın
gayesini Cenabı Hak şöyle ifade buyuruyor: “Öldüren
O'dur, yaşatan O'dur; öldüren de yaşatan
da Hazreti Allah'tır. Niçin; sizden hanginiz daha
iyi amel edeceksiniz, Allah'a kulluk yapacaksınız,
insanlığa hizmet edecek, medeniyete katkıda
bulunacaksınız.”

Sayın milletvekilleri, bu konuda, muazzez kitabımızdan
bir ayeti kerimeyi daha hatırlatmak istiyorum.

“De ki, habibim...

YUSUF ÖZTOP (Antalya) - Burası Millet Meclisi...

ABDULLAH ARSLAN (Devamla) - Rahatsız olmaya lüzum
yok, bizden önce konuşan bakanımız birçok
ayetten bahsettiler ve bizden önce konuşan DYP sözcüsü
ayetten bahsettiler. Diyanet bütçesinde dinin birinci
kaynağı Kur'andan bahsetmeyeceğiz de neden bahsedeceğiz!..
(RP sıralarından alkışlar)

NİHAT MATKAP (Hatay) - Camide söylenecek şeyler
bunlar, orada okusun Sayın Başkan.

ABDULLAH ARSLAN (Devamla) - Mevla buyuruyor: “De ki, habibim,
eğer, ibadetiniz olmasa, eğer kulluğunuz olmasa Allahü
teâlâ size ne kıymet verir! Sizin kıymetiniz
makamda değil, rütbede değil, servette değil,
şöhrette değil, sizin kıymetiniz bana kulluktadır”
diyor Mevla ve -bakanımız gayet güzel ifade
ettiler, ayeti kerime hatırlattılar- “Takva
ile ancak, İslama uymakla, İslamı yaşamakla
insan en şerefli olur, en itibarlı hale gelir”
Bakınız, bu konuda bir de hadisi şerif okumak
istiyorum; çünkü dinimizin kaynağı
dörttür...

NİHAT MATKAP (Hatay) - Sayın Başkan, camide
okusun... 

ABDULLAH ARSLAN (Devamla) - Birincisi, Kur'an; ikincisi, sünnet;
üçüncüsü, icmâi ümmet; dördüncüsü
de kıyası fukahadır...(CHP sıralarından
“Bütçeye gel” sesleri)

Bütçeye geliyorum... Dinin lüzumundan bahsediyorum,
lüzumunu anlayacağız ki, bütçenin
de ehemmiyetini anlamış olalım. (RP sıralarından
alkışlar) 

NİHAT MATKAP (Hatay) - Mecliste kimsenin itirazı
yok dinin gereğine; onu anlatmanıza gerek yok. 

ABDULLAH ARSLAN (Devamla) - 124 bin sahabîye Yüce Peygamberimiz
hitap ediyor...

NİHAT MATKAP (Hatay) - Sayın Başkan, dinin
gereksiz olduğunu iddia eden olmadı ki; buna ne gerek
var? !

ABDULLAH ARSLAN (Devamla) - Bakınız, senelerce sizi
dinledik, biraz bizi de dinleyeceksiniz. 

BAŞKAN - Sayın Arslan, lütfen Genel Kurula hitap
edin.

ABDULLAH ARSLAN (Devamla) - Genel Kurula hitap ediyorum Sayın
Başkan.

Bizi de dinleyeceksiniz, artık alışacaksınız;
demokrasi varsa, fikir hürriyeti varsa, inanç hürriyeti
varsa, alışacaksınız. 

AYHAN FIRAT (Malatya) - Terbiyeli ol,...terbiyeli...

HASAN GÜLAY (Manisa) - Dinliyoruz devam et, demagoji yapma!

ABDULLAH ARSLAN (Devamla) - Demagoji değil, dinin esasından
bahsediyoruz...

BAŞKAN - Sayın milletvekilleri, lütfen...

NİHAT MATKAP (Hatay) - Sayın Başkan, burası
yeri değil, sizin müdahale etmeniz gerekir.

ABDULLAH ARSLAN (Devamla) - ...ve Arafat meydanında 124
bin sahabîye Allahın Resulü şöyle
hitap ediyor: “Arabın Aceme üstünlüğü,
beyazın siyaha üstünlüğü yoktur;
üstünlük, ancak takvadadır...

AHMET GÜRYÜZ KETENCİ (İstanbul) -  Vaazı
camide ver.

NİHAT MATKAP (Hatay) - Camide yapın bunları.

BAŞKAN - Sayın milletvekilleri...

YAHYA ŞİMŞEK (Bursa) - Bu, fikir hürriyetiyle
açıklanamaz.

NİHAT MATKAP (Hatay) - Ne gerek var bunlara Sayın
Başkan?!

BAŞKAN - Sayın milletvekilleri, lütfen sessiz
dinleylelim.

ABDULLAH ARSLAN (Devamla) - “Siyahın beyaza, beyazın
siyaha üstünlüğü yoktur- tekrar ediyorum-
üstünlük,ancak, takvadadır.”

NİHAT MATKAP (Hatay) - Dinin gerekli olup olmadığını
sizin anlatmanıza gerek var mı?!. Herkes sizin kadar
biliyor.

ABDULLAH ARSLAN (Devamla)  Sayın milletvekilleri,  dini
tarif edelim; dini tarif edelim  de, kardeşlerimiz iyice
meseleyi kavramış olsunlar da itiraz etmesinler.

NİHAT MATKAP (Hatay) - Sayın Başkan, sizin
müdahale etmeniz lazım.

ABDULLAH ARSLAN (Devamla) - Din, nedir; din, hem dünya saadeti
hem de ahiret saadeti için Allahü teâlânın
Cebrail vasıtasıyla peygamberlerine gönderdiği
ilahî hükümlerin bütünüdür.


Tekrar ediyorum; din, Cebrail vasıtasıyla peygamberlere
bildirdiği ilahî hükümlerin bütünüdür.
Din, sadece iman değildir; din, sadece ahlak değildir;
din, sadece ibadet değildir; din, Allah'ın  gönderdiği
şekilde Kur'anda 6 666 ayetten ibarettir; din, Peygamber
aleyhisselamın sünnetinden ibarettir. 

Bakın, bazı sözcüler “din, vicdan
işidir” diyorlar. Din vicdan işi de, vicdanlarda
kalacakda, niçin binlerce hacı, haca gider?.. 

YALÇIN GÜRTAN (Samsun) - Arapları zengin etmek
için.

ABDULLAH ARSLAN (Devamla) - Hayır, hayır; Arapları
değil, Allah'ı memnun etmek için giderler. (RP
sıralarından “Bravo”sesleri, alkışlar)

O Kâbe, Arabın değil, 1,5 milyar İslam
âleminindir; o Hacer-ül Esved, Onundur. İşte,
biz, sizin bu zihniyetinize karşıyız .

Sayın milletvekilleri, dinin lüzumu üzerinde
konuşurken; diyoruz ki, din, sadece vicdanlarda değildir,
sadece camiye mahkûm edilmez; Allah'ın gönderdiği
din, mülk O'nundur, âlemler O'nundur, her yerde, her
zaman yaşamak mecburiyetindeyiz inanıyorsak; ama,
inanmıyorsak, bu hususta, bir mecburiyet yoktur, bir zorlama
yoktur. Namaz Allah'ın emridir de, bacılarımızın
tesettüre riayet etmesi Allah'ın emri değil midir;
elbette emridir.

YAHYA ŞİMŞEK (Bursa) - Değildir... 

ABDULLAH ARSLAN (Devamla) -  Değildir diyorsanız, iman
ettiğimiz Kur'anda...

NİHAT MATKAP (Hatay) - Yazıklar olsun!..

YAHYA ŞİMŞEK (Bursa) - Türkiye demokratik
hukuk devletidir; din devleti değildir.

ABDULLAH ARSLAN (Devamla) -...Nur Suresinde, Ahzâb Suresinde,
Allahü teâlâ bize emir veriyor.

YAHYA ŞİMSEK (Bursa) - Halkın Müslüman
olması ayrı bir şey, devletin dininin olması
ayrı bir şey...

BAŞKAN - Sayın Arslan, karşılıklı
konuşmayın, süreniz bitmek üzere. 

ABDULLAH ARSLAN (Devamla) - Dinle... Dinle...

Sayın milletvekilleri, beş şeyi korumak mukaddestir,
mübarektir, muazzezdir... 

NİHAT MATKAP (Hatay) - Bütçe konuşması
mı bu?!.

ABDULLAH ARSLAN (Devamla) - Aklı korumak mübarektir,
malımızı korumak mübarektir, canımızı
korumak mübarektir, neslimizi korumak mübarektir; her
şeyin başında bunların besleyicisi,
kaynağı olan dinimizi korumak bütün Parlamentonun
görevidir. (RP sıralarından alkışlar)

YAHYA ŞİMŞEK (Bursa) - Bunu burada söylediğin
için korunmuyor, Atatürk'ün getirdiği laiklikle
korunuyor.

BAŞKAN - Sayın Arslan, son dakikanız.

ABDULLAH ARSLAN (Devamla) - Sayın milletvekilleri, dinden
bahsediyorum; dinin lüzumundan bahsediyorum.

NİHAT MATKAP (Hatay) - Sayın Başkan, Meclisteki
hiçbir üyenin vaza ihtiyacı yok.

ABDULLAH  ARSLAN (Devamla) - Size itiraz etmedim, siz de beni
dinleyiniz.

NİHAT MATKAP (Hatay) - Efendim, dine saygısı
olmayan insanlara anlatın bunları.

ABDULLAH ARSLAN (Devamla) - Evet, son sözlerimi söylerken
şöyle diyorum; insanı insan yapan, insanı,
insanı kabîl yapan ancak dindir.

YAHYA ŞİMŞEK (Bursa) - Burası Türkiye
Büyük Millet Meclisi, mollalar meclisi değil!..

ABDULLAH ARSLAN (Devamla) - İşte, Hazreti Ömer'e
bakınız; kız çocuğunu, Müslüman
olmadan evvel, canlı canlı kumlara gömüyor
ve Peygamberi (aleyhissalatü vesellem) öldürmeye
kastediyor; ama, velakin, ne zaman ki Müslüman oluyor...

NİHAT MATKAP (Hatay) - Biz bunları biliyoruz, bizim
ihtiyacımız yok bunlara...

 ABDULLAH ARSLAN (Devamla) - Dinle!..

Ne zaman ki Müslüman oluyor “'Dicle Nehrinin üzerinde
köprü yıkılır da, Hazreti Ömer
onu yaptırmazsa, yarın mahşerde onun hesabını
sorar” diyor.

(Mikrofon otomatik cihaz tarafından kapandı)

YAHYA ŞİMŞEK (Bursa) - Kocatepe Camiinde söylersiniz
bunları...

AHMET KÜÇÜK (Çanakkale) - Kocatepe Camiinde
devam edin...

ABDULLAH ARSLAN (Devamla) - İşte, din, insanı
bu şekilde yüceltmiştir.

BAŞKAN - Sayın Arslan, süreniz tamamlanmıştır;
buyurun.

NİHAT MATKAP (Hatay) - Bu suiistimaldir...

ABDULLAH ARSLAN (Devamla) - Bakanımıza 1 dakika
verdiniz, 1 dakika da ben istiyorum toparlamak için...

BAŞKAN - Bakiye süreydi... Lütfen... Teşekkür
ediyorum. 

ABDULLAH ARSLAN (Devamla) - Eşitlik var. 

BAŞKAN - Lütfen...

ABDULLAH ARSLAN (Devamla) - 1 dakika diyorum.

BAŞKAN - Lütfen... Teşekkür ediyorum.

ABDULLAH ARSLAN (Devamla) - Ama herkese veriyorsunuz...

BAŞKAN - Teşekkür ediyorum. Bütçeye
gelmeye niyetiniz yok; buyurun Sayın Arslan.

ABDULLAH ARSLAN (Devamla) - Hepinizi sevgiyle selamlıyorum.
(RP sıralarından alkışlar)

BAŞKAN - Sayın Arslan, lütfen, kürsüyü...
Lütfen...

Sayın milletvekilleri, beşinci turdaki görüşmeler
tamamlanmıştır.

AYHAN FIRAT (Malatya) - Sayın Başkan, söz istiyorum.


BAŞKAN - Ne hakkında efendim?..

AYHAN FIRAT (Malatya) - O cahile bu şekilde konuşma
müsaadesi verdiğiniz için üzüntü
duyuyorum. Ben, bir milletvekili olarak üzüntü
duyuyorum. (RP sıralarından gürültüler)

ERDOĞAN TOPRAK (İstanbul) - Sayın Başkan,
bir şey söylemek istiyorum. (RP sıralarından
gürültüler)

BAŞKAN - Lütfen... Bir dakika susar mısınız...
İtiraz ne?..

ERDOĞAN TOPRAK (İstanbul)- Sayın Başkan,
Refah Partili hatip arkadaşım, sanki, kendi partileri
dışındaki insanların İslamiyete
inanmadığını... 

BAŞKAN - Sayın Toprak... Sayın Toprak... 

(RP, DSP ve CHP sıralarından karşılıklı
laf atmalar)

Bir dakika susar mısınız sayın milletvekilleri...


Sayın Toprak, böyle bir usulümüz yok.

ERDOĞAN TOPRAK (İstanbul) - Sayın Başkan,
kimse dine karşı değil; ama, biz, dinin siyasete
alet edilmesine karşıyız... (RP sıralarından
gürültüler)

YAHYA ŞİMŞEK (Bursa) - Dini siyasete alet ediyorsunuz!..

(RP, DSP ve CHP sıralarından karşılıklı
laf atmalar)

BAŞKAN - Sayın Toprak... Sayın Toprak... Böyle
bir usulümüz yok, lütfen... 

NİHAT MATKAP (Hatay) - Sayın Başkan...

BAŞKAN - Sayın Matkap, Grup Başkanvekilisiniz,
böyle bir usulümüz yok...

NİHAT MATKAP (Hatay) - İzin verirseniz yerimden
bir şey söylemek istiyorum; arkadaşlarımız
neden tepki gösterdi, onu izah etmek istiyorum. (RP sıralarından
gürültüler)

BAŞKAN - Sayın Matkap, tepkiyi açıklamak
diye, yerinizden de olsa müdahale hakkınız
yok; buyurun... 

(RP, DSP ve CHP sıralarından karşılıklı
laf atmalar)

Sayın milletvekilleri, sorulara geçiyoruz.

Soruların süresi işlemeye başladı.


Şimdi, soru sahibi sayın milletvekillerinin isimlerini
okuyorum: Cafer Tufan Yazıcıoğlu- iki adet-
Şaban Şevli- iki adet- Abdullah Örnek, Hasan
Gülay, Aydın Tümen, Mustafa Güven Karahan,
Mustafa İlimen, Ahmet Alkan, Ahmet Doğan, Ramazan Yenidede,
Aslan Ali Hatipoğlu -üç adet- Ali Şahin,
İbrahim Özsoy, Lütfi Doğan, Müjdat Koç,
Musa Uzunkaya, Nezir Büyükcengiz, Mustafa Yünlüoğlu
iki adet; Abdulkadir Öncel...

Soruları, sırasıyla okutacağım,
soru sahibinin Genel Kurul salonunda bulunup bulunmadığını
arayacağım.

Bu arada, sorular bir hayli uzun. Onun için, kâtip
üye arkadaşımızın yerinden oturarak
okuması hususunu oylarınıza sunuyorum: Kabul
edenler... Kabul etmeyenler... Kabul edilmiştir.

Sayın Cafer Tufan Yazıcıoğlu?.. Burada.

Buyurun:

Türkiye Büyük Millet Meclisi Başkanlığına

Vakıflar Genel Müdürlüğü bütçesiyle
ilgili sorularım gereği için bilgilerinize arz
olunur.

Saygılarımla.

1- Bartın İli dahilindeki tarihî camilerin
onarımı yapılacak mıdır?

2- Bartın İline bölge müdürlüğü
kurulması planlanmakta mıdır?

3- Çok yüksek olan vakıf taviz bedelinin düşürülmesi
için yasal bir düzenleme düşünülüyor
mu?

BAŞKAN - Sayın Yazıcıoğlunun diğer
sorusunu okutuyorum:

Bartın İli Kurucaşile İlçesine,
tapu fen müdürlüğü kurulacak mı?

BAŞKAN - Sayın Bakan?..

DEVLET BAKANI AHMET CEMİL TUNÇ (Elazığ)
- Yazılı olarak cevap vereceğiz.

BAŞKAN - Yazılı cevaplandırılacak.

Sayın Şaban Şevli?.. Burada.

Sorusunu okutuyorum:

Türkiye Büyük Millet Meclisi Başkanlığına

Diyanet İşleri Başkanlığından
sorumlu Sayın Devlet Bakanımızca, aşağıdaki
sorumun cevaplandırılmasını delaletlerinizle
arz ederim.       Şaban Şevli         Van

Soru:

Özellikle, doğu ve güneydoğuda görev yapan
imam hatiplerimiz için lojman yapımı düşünülüyor
mu?

BAŞKAN - Sayın Bakan?..

DEVLET BAKANI NEVZAT ERCAN (Sakarya) - Sözlü olarak
cevap vereceğim.

Lojman yapım çalışmaları, önceki
hükümetler döneminden itibaren devam ediyor. Aslında,
bunun bir tespiti yapılmış Türkiye genelinde,
sadece doğu ve güneydoğuyla ilgili değil, 30
bin civarında imamevine, lojmana ihtiyaç duyulduğu
öngörülmüş; bugüne kadar, ancak
5 bin civarında imamevi yapılabilmiş. Bu,
tabiî ödenek meselesi; o bakımdan, mevcut ödenekleri,
ağırlıklı olarak Güneydoğu ve
Doğu Anadolu Bölgelerinde kullanmak suretiyle imamevleri,
lojmanların yapımına önümüzdeki
yıl itibariyle hız verilecektir.

Arz ederim.

BAŞKAN - Teşekkür ederim.

Sayın Abdullah Örnek?.. Burada.

Türkiye Büyük Millet Meclisi Başkanlığına

Diyanet İşleri Başkanlığından
sorumlu Sayın Devlet Bakanımızdan aşağıdaki
sorularımın cevaplandırılmasını
delaletlerinizle arz ederim.     Abdullah Örnek     Yozgat

Soru: Din görevlilerimizin yaptığı ulvî
görevlere karşılık, maddî olarak
çok büyük eksiklik ve sıkıntıları
vardır. Yaptıkları görevlerine layık
olarak, maaşlarında ve sosyal haklarında,
bu kesime, özel olarak ne gibi iyileştirmeler yapılacaktır?

DEVLET BAKANI NEVZAT ERCAN (Sakarya) - Sözlü olarak
cevap vereceğim Sayın Başkan.

Malî ve özlük haklarının iyileştirilmesine
ilişkin çalışmalar tarafımızdan
tamamlanmıştır; ilgili bakanlıkların
görüşleri kısmen alınmıştır;
tamamlandığı takdirde de süratle sevki
sağlanacaktır. 

Doğrudur; bugün, din görevlileri, çok düşük
ücretlerle, maaşlarla çalışmaktadırlar.
Din hizmetlerinin daha sağlıklı, verimli ve
etkin bir biçimde verilebilmesi için, bilgili, ehliyetli,
yetenekli din adamlarının istihdamına ihtiyacımız
var. Elbette ki, malî ve özlük haklarının
iyileştirilmesi, tarafımızdan, önemli
bir faktör olarak görülmektedir. Bu konuda çalışmalar
 -önümüzdeki günlerde-  tamamlanmak üzeredir.


BAŞKAN - Sayın Hasan Gülay?.. Burada.

Türkiye Büyük Millet Meclisi Başkanlığına

Aşağıdaki sorumun ilgili Sayın Devlet
Bakanı tarafından sözlü olarak cevaplandırılması
hususunu bilgilerinize arz ederim.

Saygılarım ve hürmetlerimle.   

 Hasan Gülay        Manisa

Soru: Seçim Bölgem Manisa İli merkez ilçeleri,
beldeleri, ilçeleri ve köylerinde toplam olarak 170
adet imam ve müezzin kadrosuna ihtiyaç bulunmaktadır.
1997 yılı içerisinde Manisa İline
ihtiyaç duyulan bu kadroları tahsis etmeyi düşünüyor
musunuz?

BAŞKAN - Sayın Bakan ...

DEVLET BAKANI NEVZAT ERCAN (Sakarya) - Efendim, sözlü
olarak cevap veriyorum.

Bilindiği gibi, 7 443 adet boş kadro var; yani, kadrosu
var, din görevlisi yok. Sınav açtık
ve yazılı sınavları pazar günü
yaptık; bu ayın 11-15'i arasında    mülakatları
yapıldıktan sonra, bu yıl sonu itibariyle
3 100 imam hatibin atamaları yapılacaktır.
4 343 imam hatibin atamaları da önümüzdeki
yılın ilk aylarında -atama izni alındığı
takdirde ancak- yapılabilecektir. Ancak, bu da kâfi
değildir. Ayrıca, 8 300 adet kadrosu olmayan camilerimiz
vardır, kadrosu yoktur, kadro ihdasına ilişkin
açıklamayı da konuşmam sırasında
yapmıştım, tekrar ederek vaktinizi almak istemiyorum,
onunla ilgili çalışmalar da Başbakanlıktadır,
kadro ihdas edildiği takdirde de umarım ki, din görevlisi
olmayan cami kalmayacaktır.

BAŞKAN - Teşekkür ederim.

Sayın Şaban Şevli?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun aracılığınızla
Diyanet İşlerinden sorumlu Sayın Devlet Bakanı
tarafından cevaplandırılmasını
saygılarımla arz ederim.

       Şaban Şevli              Van

Soru: Olağanüstü Hal Bölgesinde görev
yapan öğretmenlere tanınmış olan
Türk Hava Yolları uçaklarında indirimli
seyahat etme hakkının Diyanet İşlerinde
görevli imam, vaiz ve müezzin vesaire personele de tanınması
konusunda çalışmalarınız var
mıdır?

BAŞKAN - Sayın Bakan ...

DEVLET BAKANI NEVZAT ERCAN (Sakarya) - Efendim, gerçekten
aynı şeyleri paylaştığımızı
ifade etmek istiyorum. Orada görev yapan, Olağanüstü
Hal Bölgesinde çok zor şartlarda görev
yapan din görevlilerimizin havayollarıyla seyahat
etmeleri halinde indirimden yararlanmalarına ilişkin
Başkanlığımızın istek yazısı
ilgili Bakanlığa, Ulaştırma Bakanlığına
gönderildi, umarım, inşallah olumlu bir cevap
alırız.

BAŞKAN - Sayın Aydın Tümen?.. Burada.

Soruyu okutuyorum: 

Türkiye Büyük Millet Meclisi Başkanlık
Divanına

Aşağıdaki sorularımın Meteoroloji
İşleri Genel Müdürlüğünden
sorumlu Devlet Bakanı tarafından yanıtlanmasını
arz ederim.              Aydın Tümen             Ankara

1 - Meteoroloji Genel Müdürlüğünde istihdam
edilen personel içerisinde, meteoroloji eğitimi gören
mühendis ve diğer teknik elemanların personele
oranı nedir?

2- Meteoroloji İşleri Genel Müdürü
olarak, bugüne kadar kaç meteoroloji mühendisi
görev yapmıştır?

3- Meteorolojik veriler, dönersermaye aracılığıyla
kurum ve kuruluşlara hangi esaslar gözönünde
bulundurularak  verilmektedir?

4- 1995 ve 1996 yıllarında kuruma ayrılan
yatırım bütçesinin gerçekleşme
oranı yüzde 30 dolayındadır.

a) Yatırıma dönüşmeyecek kaynağın
ayrılmasının anlamı nedir?

b) Kullanılmayan bütçelerinize karşın,
1997 bütçesinin 1996 yılı bütçesine
göre 3 kat artırılmasının gerekçesi
nedir?

BAŞKAN - Sayın Bakan ...

DEVLET BAKANI AHMET CEMİL TUNÇ (Elazığ)-
Çok uzun olan bu soruya, arkadaşımızın
tatmin olması için, yine, çok uzun  yazılı
bir cevap vereceğiz.

BAŞKAN - Teşekkür ederim.

Sayın Mustafa Güven Karahan?.. Burada.

Sorusunu okutuyorum:

Türkiye Büyük Millet Meclisi Başkanlığına

Vakıflar Genel Müdürlüğü ile ilgili
sorumun, aracılığınızla ilgili
Sayın Bakan tarafından yanıtlanmasını
saygılarımla arz ederim.     Mustafa Güven
Karahan   Balıkesir

1- Seçim bölgem Balıkesir'de olduğu gibi,
tüm ülkemizde vatandaşlarımızı
büyük sıkıntıya sokan vakıf
taviz bedeli, 1995 yılında yüzde 50'ye çıkarılmıştır.
Bu oranın, eskiden olduğu gibi yüzde 10'lara düşürülmesi
yerinde bir yasa değişikliği olacaktır; bu
konudaki düşünceleriniz nelerdir?

2- Çeşitli vakıfların tapulara şerh
koyma işlemi bir an önce bitirilerek, ülkemizdeki
vakıf arazilerinin haritası kısa zamanda
çıkarılmalıdır. Bu, gün
geçtikçe büyüyen yara konusundaki düşünceleriniz
nelerdir?

BAŞKAN - Sayın Karahan'ın Tapu ve Kadastro
Genel Müdürlüğüyle ilgili sorusunu okutuyorum
:

Türkiye Büyük Millet Meclisi Başkanlığına

Tapu ve Kadastro Genel  Müdürlüğüyle ilgili
sorumun, aracılığınızla ilgili
Bakan tarafından yanıtlanmasını saygılarımla
arz ederim.

1- Seçim bölgem Balıkesir'de ve diğer illerimizde
kadastronun geçtiği yerlerde, bazı yurttaşlarımızın
mağdur edildiğini bilmeyen yoktur. Mağdur durumda
olan yurttaşlarımız için ne düşünüyorsunuz?

BAŞKAN - Sayın Bakan ...

DEVLET BAKANI AHMET CEMİL TUNÇ (Elazığ)
- Bu soruya da yazılı cevap vereceğim.

BAŞKAN - Sayın Mustafa İlimen?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun, vakıflardan sorumlu
Devlet Bakanımız tarafından cevaplandırılmasını
arz ederim.     Mustafa İlimen    Edirne

Soru : Tarihî Edirne Alipaşa Çarşısının
onarımı büyük ölçüde
tamamlanmıştır. Bu konuda, Vakıflar
Genel Müdürlüğüne çarşı
esnafı adına teşekkür ederim. Yangından
sonra, mesleğini sürdüremez duruma düşen,
birçoğu barakalarda ticaret hayatını
sürdüren çarşı esnafına,
başta Cumhurbaşkanımız olmak üzere,
devlet yetkililerimiz, dükkânların eski sahiplerine
kiralanacağını beyan etmişlerdir. Konuyla
ilgili, Bakanlığınız çalışmaları
hangi aşamadadır? Dükkânları eski
sahiplerine kiralama konusunu ne zaman gerçekleştireceksiniz?

BAŞKAN - Sayın Bakan ...

DEVLET BAKANI AHMET CEMİL TUNÇ (Elazığ)
- Edirne'deki Alipaşa Çarşısı,
bildiğiniz gibi, yanmış; şu anda da onarımı,
restorasyonu devam eden -onarımı ancak 4 üncü
ayda bitebilecek olan- bir çarşı. Şimdiye
kadar bu soruyla sık sık karşılaştık;
ancak, hukukî bir mesele. Biz, bu meseleyi çözmek
için, Genel Müdürlük olarak, şu anda
çalışıyoruz. Sanıyorum, teslim
edilinceye kadar çözüm bulacağız.


Teşekkür ediyorum.

BAŞKAN - Teşekkür ederim Sayın Bakan.

Sayın Ahmet Alkan?.. Burada.

Soruları okutuyorum:

Türkiye Büyük Millet Meclisi Başkanlığına

Aşağıdaki sorularımın Devlet Bakanı
Sayın Nevzat Ercan tarafından cevaplandırılması
için yüksek delaletlerinizi arz ederim.    Ahmet Alkan
 Konya

1. - Dinî gün ve bayramların İslam dünyasında
birlikte kutlanmasını teminen, Diyanet İşleri
Başkanlığınca 1978 yılında
uluslararası bir konferans düzenlenmiş ve bazı
kararlar alınmıştı. 2 yıl öncesine
kadar Din İşleri Yüksek Kurlunca da teyit edilen
bu kararlar uyarınca, takvimler hazırlanırken
1995 ve 1996 yılları takvimlerinde sözü
edilen kararlara uymadığı, bu yüzden dinî
günlerin tespitinde hatalar yapıldığı,
bu konuda Din İşleri Yüksek Kurulunun uyarılarının
da gözardı edildiği, aynı hatanın,
önümüzdeki Ramazam Bayramı için de
söz konusu olduğu doğru mudur?

Doğru ise, Başkanlığın, bu gayri ciddî
tutumu daha ne kadar devam edecektir?

2.- 633 sayılı Kanuna göre, Başkanlıkça
yapılacak her çeşit yayınların
Din İşleri Yüksek Kurulunun kararıyla
olabileceği hükme bağlandığı halde,
bu kanunî lazimeye uyulmadan yayınlar yapıldığı
iddia edilmektedir; bu iddia doğru mudur?

Anılan Kurulun kararları olmaksızın
herhangi bir yayın yapılmış mıdır?

 Kurulca, yayımlanamaz denildiği halde yayımlanmış
kitap veya makale var mıdır?

BAŞKAN - Sayın Bakan, buyurun efendim.

DEVLET BAKANI NEVZAT ERCAN (Sakarya) - Yazılı cevap
vereceğim efendim.

BAŞKAN - Teşekkür ediyorum.

Sayın Ahmet Doğan?..Burada.

Sorusunu okutuyorum:

Türkiye Büyük Millet Meclisi Başkanlığına

Aşağıdaki sorularımın ilgili bakanımızca
cevaplandırılmasına delaletlerinizi arz ederim.
       Ahmet Doğan           Adıyaman

l.- Yıllardır çıkarılamayan
Diyanet İşleri Teşkilat Kanunu, bu dönemde
çıkarılabilecek midir?

2.- Yıllardır milletimiz tarafından, devletten
yardım talep edilmeden kendi imkânlarıyla
yapılan camilere kadro tahsisleri yapılabilecek
midir?

3.- Alınan Yetki Kanunu ile yıllardır sıkıntılı
bir şekilde vatandaşlarımızı
dinî bilgilerle bilgilendirmeye çalışan
vaizlerimize ve müftülüklerde çalışan
memurlarımıza din hizmeti tazminatından istifade
imkânları sağlanabilecek midir?

4.- Kur'an kursu öğretmenlerimize, öğretmenlerimize
tanınan eğitim ödeneğinin ödenmesi imkânı
olacak mıdır?

BAŞKAN - Sayın Bakan, buyurun efendim.

DEVLET BAKANI NEVZAT ERCAN (Sakarya) - Efendim, aslında
konuşmamda da ifade etmiştim, başkanlığın
teşkilat yasasıyla ilgili çalışmalar
tamamlandı, sevk aşamasındadır.  

Diğer sorulara, yazılı cevap vereceğim efendim.

BAŞKAN - Teşekkür ederim.

Sayın Ramazan Yenidede?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun, ilgili Bakan tarafından
cevaplandırılmasını delaletlerinize
arz ederim.        Ramazan Yenidede                 Denizli

SORU: Ülkemizin birçok yerinde olduğu gibi, Denizli
İlimizin Çivril İlçesinde de, tapu
tescil işlemleri, personel eksikliği nedeniyle arzu
edilen seviyede yürütülememektedir. Şu anda,
başında müdürü bile bulunmayan Çivril
Tapu Sicil Müdürlüğünün ve diğer
müdürlüklerin personel eksikliğinin giderilmesi
konusunda, Bakanlığınızca, ne gibi tedbirler
düşünülmektedir?

BAŞKAN - Sayın Bakan...

DEVLET BAKANI IŞILAY SAYGIN (İzmir) - Efendim, Türkiye
genelinde çalışıyoruz; zaten, yakın
zamanda neticelenecek. Yazılı cevap vereceğiz.


BAŞKAN - Teşekkür ederim.

Sayın Aslan Ali Hatipoğlu?.. Burada.

Soruları okutuyorum:

Türkiye Büyük Millet Meclisi Başkanlığına

Sayın Başkanım, delaletlerinizle, aşağıdaki
soruların, Meteoroloji Genel Müdürlüğünün
bağlı olduğu Bakan tarafından cevaplandırılmasını
arz ederim.            Aslan Ali Hatipoğlu               
 Amasya

1. -  Amasya İl Müdürlüğünün
bulunduğu yer, konum olarak çok iyi olduğu için,
çalışanların mağduriyetlerinin
giderilmesi için kampus içine lojman yapmayı
düşünüyor musunuz?

2. - İl Müdürlüğünün, her
yıl düyuna kalan ödeneklerinin, bu yıl
olsun zamanında ödenmesi için  emir verebilir
misiniz?

Türkiye Büyük Millet Meclisi Başkanlığına

Sayın Başkanım, aşağıdaki
sorularımın, delaletlerinizle Vakıflar Genel
Müdürlüğünün bağlı olduğu
Bakan tarafından cevaplandırılmasını
arz ederim.            Aslan Ali Hatipoğlu               
Amasya

1. - İlimize bağlı hiçbir ilçede
vakıflar yurdu olmadığı ve ekonomik yapısı
itibariyle de talebin çok olması gereği, tahsis
edilmiş arsasının da olmasına rağmen,
1990 programına alınan ve sonradan vazgeçilen
300 öğrencilik yurt ihtiyacımızın
1997 yılı programında var olup olmadığı;
şayet yoksa, emirlerinizle programa alınmasına
yardımlarınızı.

2. - Amasya İli Suluova İlçesi Yolpınar
Köyünde medrese külliyesi ve Taşova İlçesi
Alpaslan Kasabasındaki Seyit Nurettin Alpaslan Türbesi'nin
1997 onarım programında olup olmadığı,

3. - Amasya Merkez Yukarı Türbe'de yıllardır
devam eden onarımın 1997'de bitirilip bitirilemeyeceği,

4. - Amasya Vakıflar İl Müdürünün
çok çalışkan, dürüst olmasına
rağmen görevden alınmasında politik bir
olayın var olup olmadığının cevaplandırılmasını
arz ediyorum.

Türkiye Büyük Millet Meclisi Başkanlığına

Aşağıdaki sorularımın, delaletinizle
Tapu Kadastro Genel Müdürlüğünün
bağlı olduğu Bakan tarafından cevaplandırılmasını
arz ederim.     Aslan Ali Hatipoğlu   Amasya

1. - Amasya Merkez, İpekköy, Ovasaray, Kayabaşı
gibi köylerimizde zemin- pafta uyuşmazlığından
doğan mağduriyetlerin giderilmesi için, yenileme
yasası gereği, kadastro çalışmalarına
1997 yılında başlanacak mı?

2. - Amasya İli çalışmalarının,
memur harcırahları ve araç tamir ödenekleri
ne zaman gönderilecektir?

BAŞKAN - Sayın Bakanlar ...

DEVLET BAKANI IŞILAY SAYGIN (İzmir) - Efendim, yazılı
cevap vereceğiz.

DEVLET BAKANI AHMET CEMİL TUNÇ (Elazığ)
- Sayın Başkan, ben, bir kısmına hemen
cevap vermek istiyorum. 

Bu sene yatırım programımızda, lojmanlar,
ne yazık ki yok. 

İkinci bir sorunuz vardı meteorolojiyle ilgili,
ödenek zamanında gidecek bu sene; bununla ilgili bir
sıkıntı çekilmeyeceğini ifade
etmek istiyorum.

Bu sene, yeni yurt, programımızda ne yazık
ki yok. 14 tane yarım kalmış yurdumuz var;
onları tamamlamayı hedefledik. Önümüzdeki
yıllarda, inşallah, bir yurt düşünür,
programlayabiliriz.

Geri kalanları da yazılı olarak cevaplayacağım.

BAŞKAN - Sayın milletvekilleri, sorular için
ayrılan 20 dakikalık süre tamamlanmıştır.

Kalan sorular, Sayın Bakanlara, yazılı olarak
cevaplandırılmaları için ayrıca
iletilecektir.

Şimdi, sırasıyla, beşinci turda yer
alan bütçelerin bölümlerine geçilmesi
hususunu ve bölümlerini ayrı ayrı okutup
oylarınıza sunacağım:

Vakıflar Genel Müdürlüğü 1997 malî
yılı bütçesinin bölümlerine
geçilmesi oylarınıza sunuyorum : Kabul edenler
... Etmeyenler ... Kabul edilmiştir.

Bölümleri okutuyorum : 

A) VAKIFLAR GENEL MÜDÜRLÜĞÜ

1. - Vakıflar Genel Müdürlüğü 1997
Malî Yılı Bütçesi

A- CETVELİ

Program 

Kodu                              Açıklama     
                                       Lira

101  Genel Yönetim ve Destek Hizmetleri 1 309 193 000 000

  BAŞKAN - Kabul edenler ... Etme-

  meyenler ... Kabul edilmiştir.

111  Vakıf İşlemlerinin Yürütülmesi
170 130 000 000

  BAŞKAN - Kabul edenler ... Etme-

  meyenler ... Kabul edilmiştir.

112  Sosyal Yardım ve Kültürel İşlemler
2 616 527 000 000

  BAŞKAN - Kabul edenler ... Kabul 

  etmeyenler ...Kabul edilmiştir.

900  Hizmet Programlarına Dağıtılmayan


                Transferler 157 250 000 000

  BAŞKAN - Kabul edenler ... Kabul

  etmeyenler ... Kabul edilmiştir.

  TOPLAM 4 253 100 000 000 

BAŞKAN - Kabul edenler ... Etmeyenler ... Kabul edilmiştir.

(B) cetvelini okutuyorum.

B- CETVELİ

 Gelir 

 Türü                   Açıklama     
                                     Lira            

 2 Vergi Dışı Normal Gelirler 2 384 799 000
000

  BAŞKAN - Kabul edenler ... Et-

  meyenler ... Kabul edilmiştir.

 3 Özel Gelirler, Hazine Yardımı ve

  Devlet Katkısı 1 868 301 000 000

  BAŞKAN - Kabul edenler ... Et-

  meyenler... Kabul edilmiştir.

  TOPLAM 4 253 100 000 000

BAŞKAN - Kabul edenler ... Etmeyenler ... Kabul edilmiştir.

Vakıflar Genel Müdürlüğü 1997 malî
yılı bütçesinin bölümleri
kabul edilmiştir.

2 . - Vakıflar Genel Müdürlüğü
1994 Malî Yılı Kesinhesabı

BAŞKAN - Vakıflar Genel Müdürlüğü
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler ... Etmeyenler ... Kabul edilmiştir.

(A) cetvelinin genel toplamını okutuyorum :

Vakıflar Genel Müdürlüğü 1994 Malî
Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
Ertesi Yıla Devreden

  Toplamı  Harcama Ödenek Harcama Ödenek

 





 TOPLAM :  879 203 777 000 957 045 338 000 86 375 705 000 164
489 371 000 272 105 000

 Mazbut ve 

 Mülhak 87 427 268 000 19 158 038 000 - - 68 269 230 000

BAŞKAN - Kabul edenler... Etmeyenler... Kabul edilmiştir.


(B) cetvelinin genel toplamını okutuyorum :

B- CETVELİ

   Tahmin   Tahsilat         Lira         Lira  


TOPLAM :  670 965 000 000  875 055 919 000

Özel Kanunlara

Göre Elde Edilen

Gelirlerin Toplamı    19 158 038 000

BAŞKAN - Kabul edenler .... Etmeyenler ... Kabul edilmiştir.

Vakıflar Genel Müdürlüğü 1994 malî
yılı kesinhesabı kabul edilmiştir.

3 . - Vakıflar Genel Müdürlüğü
1995 Malî Yılı Kesinhesabı

BAŞKAN - Vakıflar Genel Müdürlüğü
1995 malî yılı kesinhesabının
bölümlerine geçilmesi oylarınıza
sunuyorum : Kabul edenler ... Etmeyenler ... Kabul edilmiştir.

(A) cetvelinin genel toplamını okutuyorum :

Vakıflar Genel Müdürlüğü 1995 Malî
Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
Ertesi Yıla Devreden

                      Toplamı                  Harcama
                Ödenek                 Harcama          
           Ödenek       

 TOPLAM :  1 818 947 239 000 1 759 495 261 000 256 878 356 000
205 938 711 000 8 512 333 000

 Mazbut ve 

 Mülhak 170 354 059 000 76 343 126 000 - - 94 010 933 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B- CETVELİ

   Tahmin   Tahsilat                                Lira     
                                       Lira              

TOPLAM :  989 751 000 000  1 814 127 899 000

Mazbut ve Mülhak

Vakıf Geliri  -  76 343 126 000

BAŞKAN - Kabul edenler ... Etmeyenler ... Kabul edilmiştir.

Vakıflar Genel Müdürlüğü 1995 malî
yılı kesinhesabı kabul edilmiştir.

Böylece Vakıflar Genel Müdürlürğü
1997 malî yılı bütçesi ile 1994
ve 1995 malî yılları kesinhesapları
kabul edilmiştir; hayırlı ve uğurlu olmasını
temenni ederim.

Diyanet İşleri Başkanlığı
1997 malî yılı bütçesinin bölümlerine
geçilmesi oylarınıza sunuyorum : Kabul edenler
... Etmeyenler ...  Kabul edilmiştir.

 Bölümleri okutuyorum :


B) DİYANET İŞLERİ BAŞKANLIĞI

1. - Diyanet İşleri Başkanlığı
1997 Malî Yılı Bütçesi

A- CETVELİ

Program 

Kodu                              Açıklama     
                                       Lira             

101  Genel Yönetim ve Destek Hizmetleri 6 036 626 000 000

  BAŞKAN - Kabul edenler ... Etme-

  meyenler ... Kabul edilmiştir.

Program 

Kodu                              Açıklama     
                                       Lira             

111  Toplumun Dinî Konularda Aydınlatıl-

  ması ve İbadet Yerlerinin Yönetimi 40 969
724 000 000

  BAŞKAN - Kabul edenler ... Etme-

  meyenler ... Kabul edilmiştir.

900  Hizmet Programlarına Dağıtılmayan


                Transferler 124 510 000 000

  BAŞKAN - Kabul edenler ... Kabul

  etmeyenler ... Kabul edilmiştir.

  TOPLAM 47 130 860 000 000

BAŞKAN - Kabul edenler ... Etmeyenler ... Kabul edilmiştir.

Diyanet İşleri Başkanlığı
1997 malî yılı bütçesinin bölümleri
kabul edilmiştir.

2. - Diyanet İşleri Başkanlığı
1994 Malî Yılı Kesinhesabı

BAŞKAN - Diyanet İşleri Başkanlığı
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler ... Etmeyenler ... Kabul edilmiştir.

Genel toplamı okutuyorum :

Diyanet İşleri Başkanlığı
1994 Malî Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
                     Toplamı              Harcama     
       Ödenek              Harcama        

 TOPLAM :  8 817 368 409 000 8 579 588 283 000 250 291 600 000
12 511 474 000


BAŞKAN - Kabul edenler... Etmeyenler... Kabul edilmiştir.

Diyanet İşleri Başkanlığı
1994 malî yılı kesinhesabının
bölümleri kabul edilmiştir; hayırlı
ve uğurlu olmasını temenni ederim.

3. - Diyanet İşleri Başkanlığı
1995 Malî Yılı Kesinhesabı

BAŞKAN - Diyanet İşleri Başkanlığı
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler ... Etmeyenler ....Kabul edilmiştir.

Genel toplamı okutuyorum :


Diyanet İşleri Başkanlığı
1995 Malî Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
                      Toplamı                 Harcama 
                  Ödenek                      Harcama   
    

 TOPLAM :  14 509 254 000 000 14 466 215 959 000 162 809 654 000
119 771 613 000


BAŞKAN - Kabul edenler... Etmeyenler... Kabul edilmiştir.

Diyanet İşleri Başkanlığı
1995 malî yılı kesinhesabının
bölümleri kabul edilmiştir.

Diyanet İşleri Başkanlığı
1997 malî yılı bütçesi ile 1994
ve 1995 malî yılları kesinhesaplarının
bölümleri kabul edilmiştir; hayırlı
ve uğurlu olmasını temenni ederim.

Tapu ve Kadastro Genel Müdürlüğü 1997
malî yılı bütçesinin bölümlerine
geçilmesini oylarınıza sunuyorum : Kabul
edenler ... Etmeyenler ... Kabul edilmiştir.

Bölümleri okutuyoum :

C) TAPU VE KADASTRO GENEL MÜDÜRLÜĞÜ

1. - Tapu ve Kadastro Genel Müdürlüğü
1997 Malî Yılı Bütçesi

A- CETVELİ

Program 

Kodu                              Açıklama     
                                       Lira              

101  GenelYönetim ve Destek Hizmetleri 1 996 013 000 000


  BAŞKAN - Kabul edenler ... Etme-

  meyenler ... Kabul edilmiştir.

111  Tapu-Kadastro ve Fotoğrametri 

  Çalışmalarının Yürütülmesi
8 506 091 000 000 

  BAŞKAN - Kabul edenler ... Etme-

  meyenler ... Kabul edilmiştir.

900  Hizmet Programlarına Dağıtılmayan


                Transferler 69 000 000 000

  BAŞKAN - Kabul edenler ... Kabul

  etmeyenler ... Kabul edilmiştir.

  TOPLAM 10 571 104 000 000

BAŞKAN - Kabul edenler ... Etmeyenler ... Kabu edilmiştir.

Tapu ve Kadastro Genel Müdürlüğü 1997
malî yılı bütçesinin bölümleri
kabul edilmiştir.

2. - Tapu ve Kadastro Genel Müdürlüğü
1994 Malî Yılı Kesinhesabı

BAŞKAN - Tapu ve Kadastro Genel Müdürlüğü
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler ... Etmeyenler ... Kabul edilmiştir.

Genel toplamı okutuyorum :



Tapu ve Kadastro Genel Müdürlüğü 1994
Malî Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
Ertesi Yıla Devreden

                      Toplamı                  Harcama
                Ödenek                  Harcama         
   Ödenek                 

 TOPLAM :  2 007 884 826 000 1 937 237 320 000 73 752 348 000
3 107 275 000 2 433 000

 BAŞKAN - Kabul edenler... Etmeyenler... Kabul edilmiştir.

Tapu ve Kadastro Genel Müdürlüğü 1994
malî yılı kesinhesabı kabul edilmiştir.

3. - Tapu ve Kadastro Genel Müdürlüğü
1995 Malî Yılı Kesinhesabı

BAŞKAN - Tapu ve Kadastro Genel Müdürlüğü
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler ... Etmeyenler ... Kabul edilmiştir.

Genel toplamı okutuyorum :

Tapu ve Kadastro Genel Müdürlüğü 1995
Malî Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
Ertesi Yıla Devreden

                      Toplamı                  Harcama
                Ödenek                  Harcama         
          Ödenek          

 TOPLAM :  3 300 725 533 000 3 257 139 341 000 87 433 740 000
43 849 981 000 2 433 000

BAŞKAN - Kabul edenler ... Etmeyenler ... Kabul edilmiştir.

Tapu ve Kadastro Genel Müdürlüğü 1995
malî yılı kesinhesabı kabul edilmiştir.

Tapu ve Kadastro Genel Müdürlüğü 1997
malî yılı bütçesi ile 1994 ve
1995 malî yıllları kesinhesaplarının
bölümleri kabul edilmiştir; hayırlı
ve uğurlu olmasını temenni ederim.

Devlet Meteoroloji İşleri Genel Müdürlüğü
1997 malî yılı bütçesinin bölümlerine
geçilmesini oylarınıza sunuyorum : Kabul
edenler ... Etmeyenler ... Kabul edilmiştir.

Bölümleri okutuyorum :

D) DEVLET METEOROLOJİ İŞLERİ GENEL
MÜDÜRLÜĞÜ 

1. - Devlet Meteoroloji İşleri Genel Müdürlüğü
1997 Malî Yılı Bütçesi

A- CETVELİ

Program 

Kodu                              Açıklama     
                                       Lira              

101  Genel Yönetim ve Destek Hizmetleri 965 150 000 000

  BAŞKAN - Kabul edenler ... Etme-

  meyenler ... Kabul edilmiştir.

111  Meteorolojik Rasat ve Analiz Hiz-

  metlerinin Düzenlenmesi ve Geliş-

  tirilmesi Hizmetleri 2 136 050 000 000 

  BAŞKAN - Kabul edenler ... Etme-

  meyenler ... Kabul edilmiştir.

Program 

Kodu                              Açıklama     
                                       Lira              

900  Hizmet Programlarına Dağıtılmayan


                Transferler 582 000 000 000

  BAŞKAN - Kabul edenler ... Kabul

  etmeyenler ... Kabul edilmiştir.                     
                

  TOPLAM 3 683 200 000 000

BAŞKAN - Kabul edenler ... Etmeyenler .... Kabul edilmiştir.

Devlet Meteoroloji İşleri Genel Müdürlüğü
1997 malî yılı bütçesinin bölümleri
kabul edilmiştir.

2. - Devlet Meteoroloji İşleri Genel Müdürlüğü
1994 Malî Yılı Kesinhesabı

BAŞKAN - Devlet Meteoroloji İşleri Genel Müdürlüğü
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler ... Etmeyenler ... Kabul edilmiştir.

Genel toplamı okutuyorum :

Devlet Meteoroloji İşleri Genel Müdürlüğü
1994 Malî Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
1050 S.K. 83. madde

                     Toplamı                  Harcama 
             Ödenek               Harcama       gereğince
saklı tutulan ödenek

 TOPLAM :  606 293 616 000 538 234 364 000 70 126 065 000 2 066
813 000 21 531 963 000

 BAŞKAN - Kabul edenler... Etmeyenler... Kabul edilmiştir.

Devlet Meteoroloji İşleri Genel Müdürlüğü
1994 malî yılı kesinhesabının
bölümleri kabul edilmiştir; hayırlı
ve uğurlu olmasını temenni ederim.

3. - Devlet Meteoroloji İşleri Genel Müdürlüğü
1995 Malî Yılı Kesinhesabı

BAŞKAN - Devlet Meteoroloji İşleri Genel Müdürlüğü
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler ... Etmeyenler ... Kabul edilmiştir.

Genel toplamı okutuyorum :

Devlet Meteoroloji İşleri Genel Müdürlüğü
1995 Malî Yılı Kesinhesabı

A - CETVELİ

  Genel Ödenek Toplam İptal Edilen Ödenek Dışı
Akreditif, taahhüt art. ve

  Toplamı  Harcama Ödenek Harcama  dış
proje kred.saklı tut. ödenek

 TOPLAM :  1 122 368 713 000 1 003 787 987 000  120 910 332 000
2 329 606 000 44 800 000 000

BAŞKAN - Kabul edenler ... Etmeyenler ... Kabul edilmiştir.

Devlet Meteoroloji İşleri Genel Müdürlüğü
1995 malî yılı kesinhesabı kabul edilmiştir.

Devlet Meteoroloji İşleri Genel Müdürlüğü
1997 malî yılları kesinhesaplarının
bölümleri kabul edilmiştir; hayırlı
ve uğurlu olmasını temenni ederim.

Sayın milletvekilleri, Vakıflar Genel Müdürlüğü,
Diyanet İşleri Başkanlığı,
Tapu ve Kadastro Genel Müdürlüğü ve Devlet
Meteoroloji İşleri Genel Müdürlüğünün
1997 malî yılı bütçeleri ile 1994
ve 1995 malî yılları kesinhesapları
kabul edilmiştir; hayırlı olmalarını
dilerim.

PLAN VE BÜTÇE KOMİSYONU BAŞKANI İ.
ERTAN YÜLEK (Adana) - Sayın Başkanım,
bir zühul eseri olarak, Komisyonumuzda uzun süre müzakere
edilen ve ittifakla alınan bir kararın zabıtlara
geçmesi bakımından, Vakıflar Genel
Müdürlüğünün 1995 Malî Yılı
Kesinhesap Kanun Tasarısının acaba yeniden
görüşülmesi mümkün olur mu? Komisyon
olarak, bir cümlelik veyahut da bir dakikalık malumat
arz edeceğim ve o malumatın zabıtlara geçmesi
suretiyle, bazı şeyler belki ileride daha faydalı
hale gelecek. 

ALGAN HACALOĞLU (İstanbul) - Katılıyoruz
buna.

HİKMET ULUĞBAY (Ankara) - Destekliyoruz.

BAŞKAN - Sayın Başkan, talebiniz tekriri müzakeredir.


PLAN VE BÜTÇE KOMİSYONU BAŞKANI İ.
ERTAN YÜLEK (Adana) - Evet efendim.

BAŞKAN - Tekriri müzakere talebini Başkanlığımıza
yazılı olarak bildirmeniz, gerekçeyi iletmeniz
gerekmektedir. Şu anda, şifahî olarak bu talebinize
olumlu yanıt vermem İçtüzük bakımından
mümkün değildir. 

EDİP SAFDER GAYDALI (Bitlis) - Ara verin, hazırlasınlar
Sayın Başkan.

MEHMET KEÇECİLER (Konya) - Ara verin Sayın
Başkan.

ALGAN HACALOĞLU (İstanbul) - Milletvekilleri olarak
katılıyoruz.

BAŞKAN - Zorunluysa, yazılı olarak başvurmanız
gerekiyor.

PLAN VE BÜTÇE KOMİSYONU BAŞKANI İ.
ERTAN YÜLEK (Adana) - Hemen arz ediyorum Sayın Başkanım.

BAŞKAN - Kaç dakikaya ihtiyacınız var?

PLAN VE BÜTÇE KOMİSYONU BAŞKANI İ.
ERTAN YÜLEK (Adana) - 2 dakika Sayın Başkanım.

BAŞKAN - Bu konuda Danışma Kurulu toplayacağız;
tekriri müzakere istiyorsunuz. Zorunluysa, en az 20 dakika
ara vermek zorundayım.

PLAN VE BÜTÇE KOMİSYONU BAŞKANI İ.
ERTAN YÜLEK (Adana) - Zabıtlara geçmesi bakımından,
arz edeyim meseleyi. 

BAŞKAN - Buyurun.

PLAN VE BÜTÇE KOMİSYONU BAŞKANI İ.
ERTAN YÜLEK (Adana) - Vakıflar Genel Müdürlüğünün,
1995 malî yılında, 205 milyar lira fazla,
ödenek dışı harcama bulunmaktadır.
Bütün kamu kurum ve kuruluşlarının
toplam harcamaları 245 milyar lira, eködenek dışı
harcamalarının toplamı 245 milyar lira olduğu
halde, tek başına, Vakıflar Genel Müdürlüğünün,
205 milyar lira olması, Komisyonumuzun dikkatini çekmiştir
ve Komisyonumuz yapmış olduğu incelemelerde,
almış olduğu raporlarda, bunların daha
çok yurtlarda yakıt ihtiyacının giderilmesi
için, ısınma ihtiyacının giderilmesi
için harcandığını tespit etmiş;
ancak, alt başlıklarına bakıldığında,
her yıl, yakıt harcamalarında büyük
bir tutarsızlık görüldüğü;
bazı yıllar yüzde 1 100 arttığı,
müteakip yıl yüzde eksi 22 olduğu tespit
edilince, bunun araştırılmasına karar
verilmiştir. “Bunun araştırmasının
yapılması halinde acaba sorumluluktan kurtulmam
mümkün müdür” denildiğinde, Meclisimiz,
bu kanun tasarısını kabul etmiş olsa
dahi, Sayıştay tarafından, eğer bir suç
varsa, bir kusur varsa, bu suçun ve kusurun devam edeceği;
dolayısıyla hakkında açılması
icap eden tahkikat varsa, açılabileceği hususu
beyan edilmiştir. Bu sebeple de, Komisyonumuz raporuna derc
etmiş ve Genel Kurulda da bunu arz etmemizi benden talep
etmişlerdi. Bu vesileyle talep ediyorum ve tekriri müzakereden
de vazgeçiyoruz Sayın Başkanım. 

Arz ediyorum.

BAŞKAN - Teşekkür ediyorum Sayın Başkan.


Zaten, yasa gereği, Sayıştay, gerekli denetimi
yapmak konumundadır; bu açıdan bir sorun
bulunmamaktadır.

HİKMET ULUĞBAY (Ankara) - Sayın Başkan,
izninizle... Zabıtlara bunların geçmiş
olması, onaylanan kesinhesapların o anlayışla
onaylandığı anlamını taşıyor,
değil mi efendim.

BAŞKAN - Evet, zaten kanun gereği Sayıştay
denetimi yapacaktır.

E) ADALET BAKANLIĞI

1. - Adalet Bakanlığı 1997 Malî Yılı
Bütçesi

2. - Adalet Bakanlığı 1994  Malî Yılı
Kesinhesabı

3. - Adalet Başkanlığı 1995 Malî
Yılı Kesinhesabı

F) YARGITAY BAŞKANLIĞI

1. - Yargıtay Başkanlığı 1997 Malî
Yılı Bütçesi

2. - Yargıtay Başkanlığı 1994 
Malî Yılı Kesinhesabı

3. - Yargıtay Başkanlığı 1995 Malî
Yılı Kesinhesabı

G) ÇEVRE BAKANLIĞI

1. - Çevre Bakanlığı 1997 Malî
Yılı Bütçesi

2. - Çevre Bakanlığı 1994  Malî
Yılı Kesinhesabı

3. - Çevre Bakanlığı 1995 Malî
Yılı Kesinhesabı

BAŞKAN - Sayın milletvekilleri, 6 ncı tur
görüşmelere başlıyoruz.

Komisyon?.. Burada.

Hükümet?.. Burada.

6 ncı turda, Adalet Bakanlığı, Yargıtay
Başkanlığı ve Çevre Bakanlığı
bütçeleri yer almaktadır.

6 ncı turda, grupları ve şahısları
adına söz alacak olan sayın üyelerin isimlerini
okuyorum: Cumhuriyet Halk Partisi Grubu adına Ahmet Güryüz
Ketenci, Seyfi Oktay, Yılmaz Ateş; Anavatan Partisi
Grubu adına Süleyman Çelebi, Feridun Pehlivan;
Doğru Yol Partisi Grubu adına Cevher Cevheri, Mustafa
Dedeoğlu; Demokratik Sol Parti Grubu adına Metin Bostancıoğlu,
Tufan Yazıcıoğlu, Zerrin Yeniceli; Refah Partisi
Grubu adına Hayrettin Dilekcan, Mustafa Kamalak, Mehmet
Sılay, Ertuğrul Yalçınbayır.

Şahısları adına; aleyhinde, İsmail
Durak Ünlü; lehinde, Orhan Kavuncu, Aslan Polat. 

Sayın milletvekilleri, grupların konuşmalarına
başlayacağız; lütfen, tebrik işlemini
bitirelim ve sükûneti sağlayalım. 

Kürsü, Cumhuriyet Halk Partisi Grubunun; ilk konuşmacı,
Sayın Ahmet Güryüz Ketenci.

Buyurun. (CHP sıralarından alkışlar)


Sayın Ketenci, Grup Başkanlığınızın
bana bildirimine göre, süreniz 14 dakika. 

CHP GRUBU ADINA AHMET GÜRYÜZ KETENCİ (İstanbul)
- Sayın Başkan, değerli milletvekilleri; Adalet
Bakanlığı bütçesiyle ilişkili
olarak sözlerime başlamadan evvel, Diyanet İşleri
Başkanlığı bütçesine ilişkin
Refah Partili milletvekili arkadaşımızın
bu kürsüden yaptığı açıklamalar
konusundaki düşüncemi çok kısa olarak
aktarmak istiyorum. 

Bir defa, arkadaşımızın, dinin lüzumu,
Kur'an'ın vazgeçilmezliği konusundaki açıklamalarının
içeriğine bir itirazımız yok. Bizim itirazımız,
bu açıklamaların buradan, bu kürsüden
yapılmış olmasınadır. (CHP ve
DSP  sıralarından alkışlar) Din başka,
siyaset başkadır. Dine kendi kulvarında, siyasete
de kendi kulvarında saygı göstermek gerekir.
Eğer, siz, siyaseti, dinin emrine sokmak yolundaki, birilerine
bir mesaj vermek biçimindeki açıklamanızı
yapıyorsanız, onun yeri burası değildir,
burada size onu yaptırmayız; çünkü,
bu kürsü, bütün bir ulusun kürsüsüdür.
O nedenle, eğer, birilerine mesaj vermek biçimindeki
açıklamanız doğrudan mesaj niteliğinde
ise, söylüyorum, lütfen, bunu başka yerlerde
yapın; camide yapacağınız konuşmayı,
hutbede yapacağınız açıklamayı
burada yapmayın. (CHP ve DSP sıralarından
alkışlar) Aksi takdirde, bu kürsüden indikten
sonra, bunun provokasyon olduğunu düşüneceğim,
öyle yorumlayacağım. 

Sayın Başkan, değerli milletvekilleri, televizyonları
başında bizi izleyen sevgili yurttaşlarımız;
Adalet Bakanlığı bütçesi nedeniyle,
Cumhuriyet Halk Partisi Grubu adına, görüş
ve düşüncelerimi açıklamak üzere
kürsüdeyim, karşınızdayım;
bu nedenle, en içten sevgi ve saygılarımı
sunuyorum.

Bugün, dışarıdan ülkemize bakıldığında
manzara şudur: Türkiye bir karapara aklama cennetidir;
insan hakları ihlallerinin yaşandığı
bir cehennemdir; uyuşturucu trafiğinin yönetildiği
bir merkez konumundadır; faili meçhullerin, gözaltında
kaybolmaların bulunduğu bir coğrafyadır;
terör bataklığına saplanmış
bir toprak parçasıdır; nihayet, paraya ve
şiddete teslim olmuş bir devlettir; şeriatın
kurumlaştığı, örtülü rejim
taleplerinin içten içe tekrarlandığı
ve tırmandırıldığı; mafyanın,
toplum düzeninde derinleştiği bir zemindir. Hiç
şüphesiz, bütün bu görünenler,
yargının ilgi alanının ötesinde,
adaletin ilgi alanının dışında
değildir.

Bu nedenle, böylesi yapılanmaya karşı
olanlar adına, itirazı olanlar adına ve Grubumuz
adına diyorum ki, yaşadığımız
süreç, halkımızın hak ettiği
bir süreç değildir. İçinde bulunduğumuz
yüzyılda insanlığın kaderini değiştiren,
dünya nüfusunun yarısına yakın
bölümünü etkileyen iki büyük siyasal
ve kültürel devrimden birini yapan ve kalıcı
olan ve de mazlum ulusların kurtuluş yolunu gösteren
Türk devrimini, onun bir parçası olan hukuk
devrimini gerçekleştirmiş bir halkın
hak ettiği bir süreç değildir içinde
yaşadığımız süreç.

Elbette ki, hukukun tarihi, adaletin tarihi, insanlık tarihi
kadar eskidir. Ne var ki, ilahî adaletin başka, yaşayan
adaletin daha başka olduğunu gören Türk devrimi,
binüçyüz yıl evvelki kurumlarla bugüne,
çağa bakarak adalet arama yolunun yanlış
olduğunu, beyhude olduğunu bilerek, dine dayalı
bir hukuk ve yargılama sistemi yerine, laik, çağdaş
bir hukuk ve yargılama sistemini seçerek, doğru
ve ileri bir tercih yaptı; ne var ki, böylesi doğru
bir tercih, sonraki aşamalarda ve uygulamalarda bütün
sorunları çözmek anlamına gelmedi.

Ülkemizde ve dünyada çok önemli ekonomik,
siyasal, toplumsal ve kültürel gelişmeler oldu.
Teknolojide devrimler yaşandı. İletişim
teknolojisinde büyük değişimler, yenileşmeler
yaşandı. İnsan önem kazandı; önce,
insan denildi. Ekonomik ve demokratik talepler, toplumun her kesiminde
dile getirilmeye, hak arama istemleri yoğunlaşmaya,
nihayet, değişim özlemleri yükselmeye başladı.
Toplumun böylesine değişime dönük istemlerini,
demokratik taleplerini karşılamak yerine, düzene
ve sisteme yapılan geri, demokratik olmayan müdahaleler
-başta, 1982 Anayasası ve yasaklı pek çok
yasa- hukuk ve yargı sistemimizi daha bir geri mevzie çeken,
çürümeye, yozlaşmaya giden yolları
açtı. Hukuk ve yargı sistemimize, dar, kısır
ve sığ bir anlayışı, demokratik
olmayan bir yapılanmayı egemen kıldı.
Bu durum, hantallaşmış kurumları daha
da ağırlaştırdı, adaleti geciktirdi.
Geciken adalet nedeniyle, mafya, örtülü örgütler,
hatta özel örgütlerin, devlette ve toplumda kurumlaşmaya
derinlik kazanmasına neden oldu. İşte bu gerçek,
Türk adalet örgütünde yeniden yapılanmayı,
yargı sistemimizde reformu gündeme getirdi. 

Değerli milletvekilleri, sevgili arkadaşlarım;
soyut olarak hukuk kuralları, sistemi ve düzeni korumaya
yönelik ilkeler manzumesidir. Toplumdaki gelişme ve
değişim istemleri, hukukun önünde olursa,
hukuk kuralları, gelişimi ve değişimi engelleyen
bir işlev üstlenir, değişime ayak bağı
olur, onu frenler, her türlü reform işlemlerinin
önüne taş koyar. Öyleyse, hukuk, daima toplumdaki
gelişmenin önünde, hiç değilse, onunla
birlikte ve eşzamanlı olarak değişime açık
olmalı; kendi kurumlarında yapısal değişimi,
yahut gerektiğinde yeniden yapılanmasını
gerçekleştirebilmelidir. 

Bakınız, Türkiye'nin önünde duran
terör, enflasyon, demokratikleşme gibi üç
büyük sorundan biri olan demokratikleşme, içeriğinde
başta 1982 Anayasası olmak üzere, pek çok
yasaklı yasanın ayıklandığı
ve değişikliğe uğrayacağı ciddî
bir hukuk ve yargı reformu paketinin kaçınılmaz
olduğu belki de terörü bitirmenin, hatta enflasyonu
aşağıya çekmenin birinci ayağının
bu olduğu gerçeği, artık kavranmalıdır.


Bu bağlamda, reform için de -sırasıyla-
her şeyin başının eğitim, bilgi,
ahlak ve çalışma olduğu gerçeği
kabul edilerek; adaletin, cumhuriyetimizin temeli olduğu gerçeğinden
hareketle, Türkiye Cumhuriyetinin kuruluş felsefesini
benimsemiş, devriminin ilkelerini özümsemiş,
düşüncesi ve inancı özgür, aklı
ve bilimi önder sayan hukukçular yetiştirmeliyiz.

Öğrenim birliği yasasına uygun hukuk fakültelerimiz,
kadro ve program yönünden güçlendirilmeli,
yeni fakülteler; ancak, bu koşullar sağlandığında
açılabilmelidir. Seçim çevresinde
fabrika kurmaya önderlik edemeyen siyasetçiler, siyasî
amaçlı hukuk fakültelerinin açılmasına
önderlik etmemelidir. Mantar biter gibi, kasabalarda hukuk
fakültesi açmanın hiç kimseye yarar
sağlamayacağı bilinmeli, dinsel ve etnik kadrolaşma
için, bu yolda başvuruların, adaleti yok ettiğini,
giderek devleti çökerttiğini düşünmeli,
çöken devlet altında, bu yolda başvuranların,
öncelikle kalacakları hiçbir zaman hatırdan
çıkarılmamalıdır. Kaliteli
eğitim mi? Evet; ama, meslekiçi eğitim de mutlaka
sağlanmalıdır. 

Değerli milletvekilleri, tüm çağdaş
demokrasilerde olduğu gibi, Anayasamıza göre,
ülkemizde egemenlik ulusumuzundur. Ulus, bu yetkiyi, yasama,
yürütme, yargı organları eliyle kullanmaktadır;
o kadar ki, organların birbirine üstünlükleri
söz konusu değildir. Aralarında, Anayasadan kaynaklanan,
uygar, çağdaş bir işbölümü
ve de işbirliği vardır. Ne var ki, bütün
bu iddialar, Anayasadan kaynaklanan soyut yetkileri olarak görülmektedir.
Örneğin, adaletin temeli olan yargı bağımsızlığı,
maalesef, soyut olarak karşımızda durmakta,
yaşam ve uygulamada yargı bağımsızlığı,
asla bağımsız olmadığı, aksine,
yargı yetkileri budanmış, çerçeve
içine alınmış bir manzara arz etmektedir.


Hukuksuz devlet olmayacağı gibi, bağımsız
olmayan yargı da, yargı olamaz. Bağımsız
yargı ilkesi, yalnız bizim hukukumuzun değil,
evrensel hukukun ortak gücü ve dayanağıdır.
Yargı hukuku, somutlaştırıp, varlığını
duyuran organdır; hukukun ocağıdır. Bu
ocağın tütmesi için, ürettiklerinin
adil, kalıcı; herkesçe ve her kesimce kabul
edilebilir olması, onun bağımsız olmasıyla
mümkündür. 

Yargının niteliği, düzeyi, gücü,
etkinliği, güvenilirliği ve saygınlığı,
yargının bağımsız olmasına,
yargıcın güven içinde bulunmasına
bağlıdır. Bunun için, öncelikle
Hâkimler ve Savcılar Yüksek Kurulunda, Adalet
Bakanı ve Müsteşar yer almamalıdır.
Yüksek mahkemeler, kendi üyelerini kendileri seçmeli
ya da 1961 Anayasasına geri dönülmelidir. Yargı
bağımsızlığı denildiğinde,
hiç şüphesiz, savunmanın da bunun dışında
olmadığı bilinmelidir. Adalet devletin ne kadar
temeliyse, savunma da o kadar adaletin temelidir. Baroları
bağımsız olmayan yargı, bağımsız
yargı olamaz. Barolar, Adalet Bakanlığının
ağır vesayetinden kurtarılmalıdır.
Avukatlık Yasası geciktirilmeden değiştirilmeli;
savunma dokunulmazlığı getirilmelidir. Savunma
sadedinde söylenen sözlerden, savunmalardan, avukat
yargılanmamalı; savunma kürsüsüne
masuniyet mutlaka kazandırılmalıdır.


Değerli milletvekilleri, bugün, bütün dünya,
insan hakları devleti kavramına uygun yapılanmaya
giderken, Türkiye Cumhuriyeti, ne yazık ki, hukuk
devleti olmanın koşullarından biri olan adlî
zabıtayı henüz kuramamıştır.
Güvenlikten sorumlu bir bakanlık, adlî işlere
müdahale edebilmekte; yetki tecavüzüyle, yargının
bağımsızlığı zedelenebilmektedir.
Peşinen belirtelim ki, her bakımdan İçişleri
Bakanlığına bağlı; ancak, adlî
işlerde savcının emrine verilen polisin kim
olduğu belli değildir. Bu emrin sınırı
ve çerçevesi çizilmemiştir; ne olduğu,
ne anlama geldiği hiç belli değildir. Bir yerde
meydana gelen bir olayla ilgili, o yer karakolu soruşturma
yaptığı gibi, o yerin emniyet amiri, emniyet
müdürü, kaymakamı, o yerin bağlı
olduğu asayiş müdürü, emniyet müdür
yardımcısı, emniyet müdürü,
vali, emniyet genel müdürlüğünde asayişten
sorumlu daire başkanı, terörle mücadele
daire başkanı, emniyet genel müdürü,
İçişleri Bakanlığı müsteşarı
ve nihayet, İçişleri Bakanı da adlî
kolluk hizmetini, yani, adlî işleri gerektiğinde
yaptırmakta ve yönlendirmektedir. En ücra bir
yerde olan olayda, olay yeri savcısından önce,
yukarıda saydığım tüm silsile takip
edildikten ve haber, İçişleri Bakanına
ulaştıktan sonra olay yeri savcısına
haber verilmekte, olayda ölüm veya otopsi tutanağı
yoksa, çoğu kez haber de verilmemekte, soruşturma
tamamen polisle sürdürülüp sonuçlandırılmaktadır.
Savcı, ancak, adliye aşamasında olaya muttali
olabilmektedir. 

Değerli milletvekilleri, yansız bir soruşturma
ve yargılama düşünüyor, hukuk devleti
iddiasını taşıyor, hukukun üstünlüğüne
ve insan haklarına dayalı bir toplum ve devlet düzeni
kurmak istiyorsak, her gün, CMUK'u çıkaranlara,
dolayısıyla, bu Parlamentoya hakaret yağdıran
polisin elinden adlî soruşturmayı kurtarmalı;
onu, doğrudan Cumhuriyet Savcılığına
bağlı olarak kurulacak ve çalışacak
bir adlî polis teşkilatı emrine vermelidir.
Yargı bağımsızlığının
ilk ayağının adlî polis olduğu kabul
edilmelidir. 

Değerli milletvekilleri, yaklaşık birbuçuk
aydır Türkiye'nin gündemini kapatan son Susurluk
olayı, devletin kuşatılmışlığı
yolundaki kuşkuları doruk noktaya çıkarmış,
devlet-mafya-politikacı üçgenini açığa
çıkarmış, devlet yapımızda
kurumlaşan ve giderek toplumda derinleşen, yoz, çarpık,
karanlık ve içi karartan ilişkileri deşifre
etmiştir. Bu olay, Cumuhuriyet Halk Partimizin, 9 Eylül
1992 tarihinden itibaren, Türkiye siyasetinin gündemine
taşıdığı, temiz toplum ve temiz
siyaset için, dokunulmazlığın sınırlandırılması
yolundaki istemlerin yoğun bir biçimde yaşanmasına,
milletvekillerinin dokunulmazlığın arkasında
saklanmaması gerektiği yolundaki taleplerin yükselmesine
neden olmuştur. 

BAŞKAN - Sayın Ketenci, son 2 dakikanız efendim.

AHMET GÜRYÜZ KETENCİ (Devamla) - Bu konuda, muhalefet
partilerinin ortak bir anlayışa vardıkları
meydandadır. Ne var ki, daha, aşiret-mafya-siyaset
üçgeninin böylesine yoğun yaşanmadığı
bir süreçte, 1992 yılından önce
ve daha sonra Susurluk olayından 7 ay evvel, Anayasamızın
bazı maddelerinin değiştirilmesine ilişkin
kanun teklifini, Türkiye Büyük Millet Meclisinin
gündemine taşıyan Partimizin, bu eylemdeki isabetinin
ne kadar yerinde olduğu anlaşılmıştır.
Eğer, Türkiye ve Yüce Parlamentosu, temiz toplum
ve temiz siyasete giden yolların açılmasını
istiyorsa, yasama dokunulmazlığının sınırlandırılmasına
ilişkin, Partimiz tarafından verilen ve Türkiye
Büyük Millet Meclisi gündeminde bulunan yasa teklifine
destek vermelidir. Ne var ki, bu yasa teklifi yasalaşıncaya
kadar, ben ve tüm Cumhuriyet Halk Partisi milletvekillerimiz,
her hangi bir nedenle Meclis dışındaki söz
ve eylemlerimizden ötürü soruşturmaya muhatap
olmamız halinde, dokunulmazlık zırhının
arkasına saklanmayacağımızı, doğrudan,
ilgili savcılığa başvurarak, soruşturma
başlatacağımızı taahhüt ettiğimizi,
bu kutsal kürsüden, Büyük Türk Ulusuna
açıklamaktan onur duyduğumu ifade etmek istiyorum.
(CHP sıralarından alkışlar)

BAŞKAN - Sayın Ketenci, süreniz bitmek üzeredir;
lütfen, toparlayın.

AHMET GÜRYÜZ KETENCİ (Devamla) - Devlet güvenlik
mahkemelerinin, olağan mahkeme dışında
bir mahkeme olarak, yargılama sistemimizin merkezinde oturmakta
olduğu bilinmektedir. Devlet güvenlik mahkemelerinin
böylesine istisnaî özellikte bir mahkeme olduğunun,
yargı birliği ilkesine ters düştüğünün
bilinmesine rağmen, yeniden, 26 adet mahkemenin hemen kurulmasının
zorunluluğunun bütçede belirtilmesi, 45 devlet
güvenlik mahkemesine daha ihtiyaç bulunduğu yolundaki
istemlerin yoğunlaşması, Refahyol İktidarının
yargıya nasıl baktığının
bir işareti değil midir?

Hatırlayınız, daha dün, Erzincan, Kayseri,
Konya Devlet Güvenlik Mahkemelerinin kapatılarak...

(Mikrofon otomatik cihaz tarafından kapatıldı)

BAŞKAN - Sayın Ketenci, toparlayın lütfen.

AHMET GÜRYÜZ KETENCİ (Devamla) - Bitiriyorum
efendim.

...yerlerine, Erzurum, Van, Adana İllerine DGM'nin açılmasına
ilişkin, DGM Kuruluş Kanununda değişiklik
yapan yasa tasarısının görüşülmesinde,
Sayın Bakan, ihtiyaç nedeniyle Erzurum, Van, Adana
İllerine devlet güvenlik mahkemeleri kurulduğunu
ifade etmiş, yeni DGM'lerin artırılması
yolunda bir düşünceleri bulunmadığını
belirtmişti. Aradan 20 gün geçmeden, 26 hemen,
45 de yolda olmak üzere, devlet güvenlik mahkemesine
ihtiyaç duyulduğu belirtilmektedir.

Ne yapmak istemektesiniz?..Müstakbel, kapalı devlet
anlayışına hazırlık mı
yapıyorsunuz? ... Nedir bu Allah aşkına; bu
halk hiç mi özgürleşmeyecek, demokratikleşmeyecek?..Türk
insanının, çağdaş, demokratik hukuk
devletinin normlarına müstahak olmadığını
mı düşünüyorsunuz? Oynamayın
hukukla; hukuk herkese lazım; ama, sevgili Bakan, önce
size lazım. İstemem ve dilemem ki, yeni kurduğunuz
devlet güvenlik mahkemeleri, bir gün, kurulmasını
isteyenleri yargılamak zorunda kalmasın. Yapılacak
iş şudur: Tüm devlet güvenlik mahkemeleri
kapatılmalı, bu görev, güçlendirilmiş
ağır ceza mahkemelerine verilmelidir. (CHP sıralarından
alkışlar)

Değerli arkadaşlarım, cezaevleri hiçbir
zaman insan onuruna yakışır, uluslararası
standartlara uygun bir yapıda olmadı; hep insanı
eritme, insanı bitirme, insanı tüketme, onu
teslim alma kampları olarak görüldü ve kullanıldı.
Hemen belirtelim ki, 1980 sonrası insan hakları
ihlallerinden en çok nasibini alan kurumlardan biri, hiç
şüphesiz cezaevleri olmuştur. Dünyanın
hiçbir yerinde tutuklu ve hükümlünün
durumuna, konumuna göre çift standardı esas
alan bir infaz uygulaması yoktur;  örneğin  siyasî
suçlu- adi suçlu ayırımı yoktur,
sol siyasî suçlular arasında barışçı-
terörst ayırımı hiç yoktur, siyasî
suçlular arasında kültür ve etnik yapılarına
göre farklı uygulamalar yapılmamaktadır.
Bir cezaevinde uygulanan kural başka, bir diğerinde
farklı uygulama yaşanmamaktadır. Bu ve benzeri
uygulamalar, maalesef, cezaevlerinde görülmekte ve yaşanmaktadır;
bu yapı ve  anlayış geciktirilmeden terk edilmelidir.

BAŞKAN - Sayın Ketenci, sizden sonra konuşacak
Grup arkadaşlarınızın süresini
kullanıyorsunuz; her ikisinin de birer dakikasını
kullandınız.

AHMET GÜRYÜZ KETENCİ (Devamla) - Tamam efendim,
tam 1 dakikanızı istiyorum.

BAŞKAN - Arkadaşlarınızın süresinden
alıyorsunuz Sayın Ketenci.

AHMET GÜRYÜZ KETENCİ (Devamla) - Tam 1 dakika
Sayın Başkan, uzatmadan 1 dakika istiyorum.

 Teorik olarak infazın amacı ıslah, tutuklu
ve hükümlüyü tekrar topluma kazandırmak
olmasına rağmen, uygulamada tecrit, her şeyden
tecrit, insanî ögelerden arındırma, onu
her açıdan teslim almaya dönük, ona bir
tutsak muamelesi yapmayı yeğleyen anlayışlar
bu çağın anlayışları değildir.
Tutuklu ve hükümlülerin, önce insan, sonra
da ülkelerin yurttaşı olduğu unutulmamalıdır.

Sonuç itibariyle, cezaevlerinde mutlak surette bir infaz
yargıçlığının kurulmasını
öneriyorum. İnfaz yargıçlığı,
cezaevindeki bütün idarî tasarrufların
yargı denetiminden geçirilmesi demektir. 

Bu duygu ve düşüncelerle, hepinize saygılar
sunuyorum, sevgiler sunuyorum. (CHP sıralarından
alkışlar)

BAŞKAN - Teşekkür ederim Sayın Ketenci.

Sayın Seyfi Oktay, buyurun efendim. 

Sayın Oktay, sayın arkadaşımız,
süresini 3 dakika geçti.

M. SEYFİ OKTAY (Ankara) - Efendim, benim sürem 12
dakika.

BAŞKAN - Efendim, 11 dakika verebilirim, 1 dakika sizden
2 dakika Sayın Ateş'ten kesmek zorundayım.

Buyurun efendim. 

CHP GRUBU ADINA M. SEYFİ OKTAY (Ankara) - Sayın
Başkan, değerli milletvekilleri; Cumhuriyet Halk Partisi
Grubu adına Yargıtay bütçesi üzerinde
görüşlerimi sunmak üzere huzurlarınızdayım;
şahsım ve Grubum adına Yüce Meclisi saygıyla
selamlıyorum. 

Yargıtayımız, yüce milletimiz adına
yargı yetkisi kullanan ve yetkileri Anayasada düzenlenen
bir yüksek yargı organımızdır.
Adliye mahkemelerince verilen kararlar hakkında, son merci
olarak, yasalarda belirtilen bazı konularda da, ilk ve
üst derece mahkeme olarak karar vermektedir. 

Değerli arkadaşlarım, Yargıtayımız,
bu görevleri yanında, içtihat yaratma ve bu
yolla gelişen ve değişen koşullar karşısında
hukuka yön verme, yeni ve çağdaş norm ve
anlayışlarla hukukumuzu güçlendirme ve
geliştirme gibi çok önemli görevleri de
yerine getirmekle yükümlü bulunmaktadır.


Yargıtayımızın, kuşku yok ki,
kendine özgü sorunları vardır. Ancak,
genelde, Yargıtayın sorunları tüm yargının
da sorunlarıdır. Yargıtayı, yargının
bütünündeki sorunlardan soyutlamak mümkün
değildir. Yargıtayımız, çok geniş
bir kadro ile yargı görevini yerine getirmektedir.
Bu yüce görevi dağınık bir şekilde,
dört ayrı binada sürdürüyor. Bu durumu
Yüce Yargıtayın rahat çalışma
koşullarına ve saygınlığına
gölge düşüren çok önemli bir
noksanlık olarak görüyoruz. Çok acilen,
her türlü donanıma sahip, modern, ulusumuzun
adalete verdiği önemi ve değeri simgeleyen bir binaya
kavuşturulmasında zorunluluk vardır. İşin
gerçeğinde, yargının fizikî ve
teknik donanımı, araç, gereç ve bina
gereksinimi çok had safhadadır. Kanun hükmünde
kararnamelerle sağladığımız çok
büyük kaynak, Anayasa Mahkemesinin iptal kararıyla,
maalesef, ortadan kalktı. Teklif haline getirdiğim
bu düzenleme Meclis komisyonlarında beklemektedir;
buna, Bakanlığın sahip çıkmasını
dilemekteyim.

Sayın Başkan, değerli arkadaşlarım;
ülkemizde hemen her alanda çok boyutlu büyük
sıkıntılar yaşanmaktadır. Sorunlar
darboğazlar yaratmakta, insanlarımız bunalıma
girmekte ve çok daha vahimi, yarınlarla ilgili umutsuzlukları
yaşamaktadırlar. Ne yazık ki, yakın
bir gelecekte de ciddî ve köklü çözümler
olasılığı gözükmemektedir.


Ülkemizde, siyasal, sosyal, ekonomik, demokratik ve hukuksal
altyapı eskimiş, hantallaşmış
ve tümüyle yetersiz kalmıştır. Bu
altyapı, bu işleyen sistem, daha doğrusu sistemsizlik,
artık, Türkiye'yi taşıyamıyor.
Bilinmelidir ki, bu sistemi muhafaza ederek, bu sistemin üzerine
oturarak, sistemin kökten değişmesinin önüne
engeller koyarak ülke sorunlarını çözmek
mümkün değildir. 

Muhafazakâr partiler, yıllardan beri bu düzenin,
deyim yerindeyse, çürümüş bu sistemin
bekçiliğini yapıyorlar; keşke, yalnızca
bekçiliğini yapsalardı; onu ilkelleştirmek,
yozlaştırmak, çelişkiler yumağı
haline getirmek için her fırsatı âdeta
değerlendirdiler; bütün bunları ülke
çıkarları adına yaptıklarını
ifade ettiler. İşte, bu anlayış ve bu
politikalar bugünleri yarattı. Bütün bunlara
ve tüm başarısızlıklarına
karşın, sisteme yönelik köklü değişimlerden
hiç mi hiç söz etmiyorlar, köklü
çözüm önerilerine itibar etmiyorlar, hem
kendilerini hem de insanlarımızı oyalamakta
sakınca görmüyorlar.

Sayın Başkan, değerli arkadaşlarım;
yargı sorunu; doğrudan hukuk devleti sorunu, hukukun
etkin ve egemen olması sorunu, demokrasi, insan hakları
sorunu, özgürlükler sorunu, eşitlik sorunu,
hak sorunu, hukukî güvence sorunu, açık
rejim sorunu, hatta ulusal varlık sorunudur. 

Demokratik, laik, sosyal hukuk devleti sözcüklerinin
yalnızca nitelik tanımlaması yapan birer
sıfat olmaktan çıkarılıp, uygulamaya
taşınarak yaşama sokulması zamanı
gelmiş ve hatta geçmektedir. 

Objektif, yansız, hızlı ve etkin bir adalet
işleyişini gerçekleştirmeden, rejimi,
devleti ve toplumu esenliğe çıkarmamız
mümkün değildir. 

Çağdaş teknolojinin egemen olduğu, uluslararası
iletişimin yoğunlaştığı bir
dönemde, özellikle, enflasyon gibi büyük ekonomik
rahatsızlıkların sürekli ve kalıcı
hale geldiği de dikkate alınırsa, hakkın
geç elde edilmesi, hakkı etkisiz ve anlamsız
bırakmaktadır. 

Yargılama yetkisini kabul ettiğimiz Avrupa İnsan
Hakları Komisyonu ve Divanı, adaletin gecikmesini
hakkın ihlali olarak değerlendirmekte ve adaleti geciktiren
ülkeleri mahkûm etmektedir. Korkarım ki, hakkını
zamanında alamayan milyonlar, yakında, Avrupa İnsan
Hakları Komisyonunun kapılarını çalmaya
başlayacaklardır. Zamanında ve adalete uygun
biçimde hakkını elde edemeyen insanlar, hukukdışı
yollara başvurmaktadırlar. Bu durum, bugünkü
mafyasal oluşmaların kaynağını
oluşturmaktadır. 

İlk kez kapsamlı ve köktenci bir yargı
reformunu hazırlayarak Türkiye Büyük Millet
Meclisinin gündemine kadar getirmiştik. Paketin yasalaşması
için partilerin ve destek için de hemen tüm
medyanın kapısını çaldık.
Yargının işleyişinden yakınanlar,
bu paketin yasalaşmasına katkıda bulunmaya
yanaşmadılar. 

Yargı işleyişini basitleştirmeyi, şeffaflaştırmayı,
yargı işleyişini hiç kimsenin kuşku
duymayacağı bir konuma getirmeyi amaçlayan 12
kanunluk paket seçimlerden sonra kadük olduğundan,
tarafımdan sahiplenilmiştir. Bu büyük paket,
halen, Türkiye Büyük Millet Meclisi komisyonlarında
teklif olarak beklemektedir. Tüm partilere ve ilgililere
yeniden sesleniyorum: Toplumu ve rejimi esenliğe kavuşturmak
istiyorsanız, buyurun, bu paketi birlikte değerlendirelim
ve yasalaştıralım. 

Bir Susurluk olayı, günlerden beri -çok haklı
olarak- ülkemizin gündeminde bulunuyor. Susurluk olayı,
hukuku devredışı bırakan, eskimiş
ve çürümüş sistemin ürettiği
bir olaydır. Hukuku etkin kılan yeni bir sistem
oluşturulmadığı sürece, bu ülke,
daha çok Susurluklar yaşayacaktır. Bu nasıl
bir hukuk devletidir ki, Susurluk olayının aydınlığa
çıkarılması için, Refah Partisince
kurulacak azınlık hükümetinden ve bir
emniyet müdürünün özel gayretinden medet
umuluyor! Bu durum dahi, bu sistemin yetersizliğinin tescili
değil midir değerli arkadaşlarım?

İyi bilinmelidir ki, statükoyu koruyarak, ciddî
reformlar gerçekleştirilmeden bu olayların
kökü kurutulamaz. Daha bu olaylar gündemde yokken,
ceza kovuşturması sisteminin tümden değiştirilmesini
amaçlayan adlî kolluk teşkilat kanununu oluşturan
bu paketi hazırlayarak sunduk.  Adlî işlemleri,
yürütme organının bir unsuru ve bir partinin
mensubu ve çoğu olaylarda da zaman zaman taraf durumunda
olduğunu gördüğümüz, bildiğimiz
bir bakanın emrindeki polis hiyerarşisine tabi kadrolara
bırakırsanız, daha büyük olayları
yaşamak durumunda kalınması kaçınılmaz
olacaktır.

Bir eskimiş daktilo, bir sekreteri bile çoğu
zaman bulunmayan, polisin eline ve ağzına bakmak zorunda
olan cumhuriyet savcısından, daha ne kadar görev
bekleme hakkını kendinizde buluyorsunuz; bunu anlamak
çok zor diye düşünüyorum. 

Değerli arkadaşlarım, gerçek anlamda bir
yargı bağımsızlığını
sağlamak zorundayız. Yargıca, savcıya,
güvencede olduğunu duyumsatan koşulları
gerçekleştirmek zorundayız. Yargıyı,
kişisel olarak ne kadar etkilerden uzak tutma gayreti içerisinde
olursak olalım, bu, yeterli olamamaktadır. Hiçbir
koşulda, muhtemel hiçbir durumda, herhangi bir baskı
ve etki olamayacağı güvencesini verecek sistemi
oluşturmak zorundayız. Kuşku yok ki, Yargıtayımız
da, bütün bu çarpıklıkların
ve olumsuzlukların etki alanı içerisindedir;
buna karşın, toplum için, aydınlık
gelecekler için bir umut olma çabasını
hiç esirgemiyor. 

Bakınız, 1996-1997 Adlî Yıl Açılış
Töreninde, Yargıtay Başkanımız
Sayın Müfit Utku, tüm Yargıtayın
görüşüne de tercüman olarak ne diyor:
“Unutulmamalıdır ki, bir devletin hukuk devleti
sayılabilmesinin en önemli koşulu, bağımsız
yargı organlarınca yapılan denetimdir.”


“Laiklik ilkesinin, ulusal birlik ve bütünlüğümüzün
harcı olduğu, bir an için bile olsa akıldan
çıkarılmamalıdır. Devletin
temeline aklı koyduğumuz zaman ulaşacağımız
nokta laikliktir. Devletin temeline halkı koyduğumuz
zaman ulaşacağımız, gideceğimiz yer,
cumhuriyet ve demokrasidir.”

BAŞKAN - Sayın Oktay, son 2 dakikanız.

MEHMET SEYFİ OKTAY (Devamla) - Bu nedenle, laik sistemi
sanki dinsizlik gibi gösterip, halkımızın
mukaddes din duygularını istismara çalışarak
onu laikliğe karşı kışkırtan
dış destekli örgütlerin amacı, ülkenin
bütünlüğünü bozmaktır. (CHP
sıralarından alkışlar)

Değerli milletvekilleri, Yargıtayımız,
son kararlarıyla bazı konulara da ışık
tutmuştur. Yargıtayımızın, kurban
derisine ilişkin kararı, Sıvas olaylarına
ilişkin kararı, muhalefet şerhiyle de olsa
sunulan Yaşar Kemal olayındaki görüşü,
toplumun yolunu aydınlatmıştır; dileriz
ki, siyasîlerin de yolunu aydınlatmış
olsun. (CHP sıralarından alkışlar)

Yargıtayımızın şimdiki iş
yoğunluğunu azaltacak ve onu, hukuk yaratma, böylesine
güzel konularda, ülkemizi, ulusumuzu, toplumumuzu aydınlatma
konusunda hukuku yönlendirme imkânına kavuşturacak
üst mahkemelerin oluşumunu bir an önce gerçekleştirmeliyiz
diye düşünüyorum. 

Bu bütçenin Yargıtayımıza ve
tüm insanlarımıza hayırlı olmasını
diler, Yüce Meclise tekrar saygılar sunarım.
(CHP sıralarından alkışlar)

BAŞKAN - Teşekkür ediyorum Sayın Oktay.

Sayın Yılmaz Ateş; buyurun. (CHP sıralarından
alkışlar)

Sayın Ateş, Grup adına kalan süre 12
dakika.

CHP GRUBU ADINA YILMAZ ATEŞ (Ankara) - Sayın Başkan,
sayın milletvekilleri; hepinizi şahsım ve
Cumhuriyet Halk Partisi Grubu adına saygıyla selamlıyorum.

Sayın Başkanımızın, geçen
yıl, benden sonraki arkadaşlarımın
konuşma süresi konusunda gösterdiği titizliği,
şimdi, benim sürem konusunda da göstereceğine
inanıyorum.

NİHAT MATKAP (Hatay) - Ankara milletvekilisiniz.

YILMAZ ATEŞ (Devamla) - Sayın milletvekilleri, ülkemiz,
çevre bakımından, özürlü bir
ülke konumundadır. Yıllar yılı,
turizmi geliştirelim derken, kıyılarımız
ve denizlerimiz yağma edilmiş, talan edilmiş;
sanayileşiyoruz, sanayileşmeye çalışıyoruz
denilirken, kıyılarımız, nehirlerimiz,
göllerimiz, körfezlerimiz talan edilmiş, harap
edilmiş; kentleşiyoruz diye, şehirlerimiz gecekondu
yuvasına dönüştürülmüş;
Hükümetimizin Başbakanı ile Başbakan
Yardımcısı, gecekondulaşmayı
teşvik etmek anlamında, birbirleriyle yarışır
konuma girmişlerdir. 

Bir Devlet Bakanımız “biz, erkek milletiz,
bize radyasyon, vız gelir; onun için, korkmayın”
deme cüretkârlığını göstermiş
ve ülke olarak da, yıllar yılı, çevreyi
kirleten enerji politikasını, bir temel ilke olarak
edinmişiz. Hava kirliliği, normal standardın
4 katı üzerine çıkmış;
basın uyardıkça, Anakent Belediye Başkanımız
çok rahatlıkla çıkıp “efendim,
bu da basının uydurması” diyebilmiş;
Sayın Bakan, göreve başlamış “ben,
çevre temizliğine, önce Bakanlığımdan
başlarım” deyip, çoğunluğu kadın
olan 20 yetişmiş uzmanı bir anda biçip
kenara atmıştır. Türkiye, şimdi,
bu zihniyetlerle, bu politikalarla, çevre temizliğini
yapma, çevresini koruma konumuyla karşı karşıya
kalmıştır. 

Sayın milletvekilleri, Ankaramızın hemen
yanı başındaki Mogan ve Eymir Gölleri
-Ankara'nın akciğerleri olan bu iki gölümüz-
maalesef, yetki kimdedir tartışmasıyla, bugün,
ölümle karşı karşıya bırakılmışlardır.


Sayın milletvekilleri, Tuz Gölüne, tarım
suları, kanalizasyon suları karışmış
ve bugün, maalesef, özelliğini, ekolojik dengesini
önemli ölçüde yitirme konumuna gelmiştir.


Yine, Afyonumuzun Eber Gölü ve Sakaryamızın
Sapanca Gölü, maalesef, bu sağlıksız
kentleşmeden ötürü, kanalizasyon artıklarından
kendini arındıramaz konuma gelmiştir. 

Dünyanın sayılı incilerinden olan Haliç,
İzmit ve İzmir Körfezlerimiz, maalesef, bu
sağlıksız kentleşmeden ötürü,
izlenemez, hatta ve hatta, nefes alınamaz konuma gelmişlerdir.


Sayın milletvekilleri, nehir yataklarımıza,
son yıllarda, bir talan çetesi dadanmış;
kum ocağı işletmeciliği yapıyoruz
denilerek, maalesef, o güzel akarsularımızın
hem yatakları hem kendileri hem de çevreleri talan
edilmiştir. Bugün, birçok akarsuyumuzda canlı
dahi yaşamamaktadır. 

Aydın İdare Mahkemesi, Yatağan, Yeniköy
ve Gökova Termik Santrallarını çevre
açısından son derece sakıncalı
kurumlar, işletmeler olarak görüp, kapatma kararı
vermesine rağmen, maalesef, bu Hükümet, çevre
düşmanı olan bu santralları işletmekte
bir sakınca görmemektedir. 

Sayın Bakan, valiliklere gönderdiği bir genelgede,
Hava Kalitesinin Korunması Yönetmeliğine aykırı
davranan, gerekli önlemleri almayan kurum, kuruluş
ve işletmelerin tespitini istemiştir. 

Sayın Bakan, valilerden size geldi mi bilemiyorum; ama,
ben, buradan, size bir kurumu, bir müesseseyi gösteriyorum.
Ankara'da insanlar nefes alamaz konuma gelmişlerdir. Ankara
Anakent Belediyesi, bırakın hava kirliliğini
önlemeye çözüm bulmayı, yeni yeni
kirlilik faktörlerini Ankara'ya getirmiştir. 

Biz söylediğimiz zaman, muhalefet olduğumuz için
söylediğimiz ifade ediliyor. Bakın, Ankara'daki
hava kirliliği konusunda, MHP'li olan Keçiören
Belediye Başkanı da “eğer acil önlemler
alınmazsa, Ankara'da kitlesel katliamlar olur” şeklinde
uyarı yapmaktadır. 

Kaçak kömür, bizim dönemimizde Ankara'nın
giriş kapılarına konan karakollarla önleniyordu.
Ankara'ya bir tek gram kaçak kömür sokulmazken,
bir bakıyoruz, bu dönem, bu yönetim döneminde
sadece bir apartman bloğu altında 500 ton kaçak
kömür yakalandığı söyleniyor
ve bunu da, Sayın Belediye Başkanı, tarikatçı
vakıflara vererek çocuklarımızı
zehirliyor ve “ben, bu kaçak kömürü
bu tarikatçı yuvalara vermekten onur duyuyorum”
diyor. (CHP sıralarından alkışlar)

Sayın milletvekilleri, hiç kimsenin, Ankaralıları,
çocuklarımızı, gençlerimizi
zehirleme pahasına, bu ülke vatandaşlarının
cebinden hayırsever kesilmesine gerek yoktur. Bu kurumlar,
hiç kimsenin babasının çiftliği
de değildir. (CHP sıralarından alkışlar)
Eğer, çok hayırsever iseler, giderler, o hayır
kurumlarına, kendi ceplerinden, gereken yardımı,
gereken katkıyı  yaparlar.

Sayın milletvekilleri, “temizlik imandan gelir”
diye hepimizin yürekten inandığı bir özdeyişimiz
var. Peki, şimdi, bu bizim belediye yetkililerine, yöneticilerine
ne dememiz gerekir; eğer, biz sosyal demokratlar 1994'te iktidarda
kalabilseydik, 1994'ün sonunda, Türkiye'nin de en ciddî
problemi olan Mamak çöplüğü tamamen
ortadan kaldırılmış olacaktı.
Ankara'nın merkezinden her gün 40 bin ton çöp,
şehrin bir ucundan bir ucuna götürülüp,
ortalığa mikrop saçmazdı; ama, maalesef,
1994 yılından bu yana, bıraktığımız
noktada aynen devam ediyor; bir tek katkı konulmadı
ve Ankara, bu çöp rezaletiyle her gün karşı
karşıya. 

Sayın milletvekilleri, dünyada gelişen çevre
bilinci Türkiye'ye de yansıdı; daha önce
genel müdürlük, arkasından müsteşarlık
şeklinde korunan gelişen kurum, 1991 yılından
bu yana da Çevre Bakanlığı statüsüne
geçti. Ama, maalesef, üzülerek söylüyorum,
her fırsatta hukukun üstünlüğünü,
kendi bireysel çıkarlarına denk geldiği
an savunan Hükümet, her ne hikmetse, aradan geçen
bunca süre içerisinde bu Bakanlığın
Anayasaya aykırı olan kuruluşunu gerçekleştiremedi.
Bakanlık, 1991 yılında, kanun hükmünde
bir kararnameyle kuruldu. Hükümet, bu Anayasaya aykırılığı
gidermek için olumlu bir adım attı; Bakanlığın
kanunu, önce, Çevre, arkasından, Anayasa, Plan
ve Bütçe Komisyonlarında da görüşüldü;
ama, her ne hikmetse, Anayasa Komisyonuna gelince, bu, bilmediğimiz
bir gerekçeyle geri çekildi. Şu anda, ne olacağı
konusunda da bir bilgimiz yok. 

Bizim için, çocuklarımız için,
geleceğimiz için, Türkiye için önemli
olan Çevre Bakanlığımıza, maalesef,
yeteri kadar bir bütçe de ayrılmamış
durumda. Kayıtlara baktım, 8 trilyon liralık
bir bütçesi var; bunu da dolara endekslediğimiz
zaman, 80 milyon dolar dolayında bir rakamdır. Bu,
diğer kalkınmış ülkelere baktığımız
zaman çok komik bir rakam; çünkü, Almanya'da
1995 yılında, sadece özel sektör 30 milyar
dolar, Fransa'da 16 milyar dolar, İngiltere'de de 13 milyar
dolar çevreye yatırım yapmış;
ama...

BAŞKAN - Sayın Ateş, son 2 dakikanız.


YILMAZ ATEŞ (Devamla) - ...maalesef, bizim Çevre
Bakanlığımızın bütçesi,
sadece ve sadece 77 milyon dolar! Konumu bu iken, Çevre
Bakanlığımız yatırımcı
bir bakanlık olma sevdasından vazgeçmelidir.
Çevre Bakanlığımız, kurumlar arasında
 koordinasyonu sağlayan ve eğitime önem veren çalışmalar
yapmalı, dış kadroları edinme sevdasından
vazgeçmelidir. 

Bakanlığımız bir konudan daha vazgeçmelidir;
bu belediyelere yaptığı araç gereç
yardımı, gerçekten, bu Refah Partisinin adil
düzenini çok mükemmel gösteriyor. Sayın
Bakanın göreve geldiği günden itibaren bir
ayını inceledim, bu bir ay içerisinde belediyelere
102 adet araç  gereç yardımı yapılmış,
bu 102 aracın 78 adedi Refah Partili belediyelere yapılmış...

ALGAN HACALOĞLU (istanbul) - Vay, vay! Ne adil düzen
be!

YILMAZ ATEŞ (Devamla) - 12 tanesi DYP'ye, 8'i ANAP'a, 2'si
Cumhuriyet Halk Partisine, 2'si bağımsızlara
yapılmış. (CHP sıralarından
alkışlar [!]) Bunların toplam ederi,167  milyar
lira...

(Mikrofon otomatik cihaz tarafından kapatıldı)

BAŞKAN - Sayın Ateş, eksüreniz 1 dakika.

HALİL İBRAHİM ÖZSOY (Afyon) - ANAP'a
değil, ANAP'tan transfer olanlara... (Gülüşmeler)

YILMAZ ATEŞ (Devamla) - Burada sayın bakanı
bir kez daha uyarıyorum. Sayın Bakan, Çevre
Bakanlığının bütçesini, Refah
Partisine belediye başkanı transfer etme kasası
olarak kullanmasın. (CHP sıralarından “Bravo”sesleri,
alkışlar) Ankara'nın Balâ İlçesi
Belediye Başkanımız bir tek itfaiye aracı
için üç ay yollarda süründürülmüş;
kendisine yapılan son teklif, “eğer, partinizden
istifa eder Refah Partisine gelirseniz size bunu veririz”
şeklinde olmuş; bir sayın belediye başkanı
üç ay süründürülmüş.
(CHP sıralarından “ayıp, ayıp”
sesleri)

Sayın Bakan, Refah Partisinin çok gizli kasaları
olduğunu biliyorduk;  ancak,  Çevre Bakanlığının
bütçesini de Refah Partisine belediye başkanlarını
transfer etme bütçesi olarak kullanmayın.

Bu duygu ve düşüncelerle Yüce Meclisi tekrar
saygıyla selamlıyorum. (CHP,ANAP ve  DSP  sıralarından
alkışlar)

BAŞKAN - Teşekkür ederim Sayın Ateş.

Şimdi, sıra, Anavatan Partisi Grubu adına
ilk konuşmacı Sayın Süleyman Çelebi'nin.


Buyurun,  Sayın Çelebi. (ANAP sıralarından
alkışlar)

Sayın Çelebi, süreyi eşit mi paylaşacaksınız
?

SÜLEYMAN ÇELEBİ (Mardin) - Evet.

BAŞKAN - Buyurun. 

ANAP GRUBU ADINA SÜLEYMAN ÇELEBİ (Mardin) -
Sayın Başkan, Yüce Meclisin değerli milletvekilleri;
1997 yılı Adalet Bakanlığı bütçesi
üzerinde, Anavatan Partisi Grubunun görüşlerini
sunmak üzere huzurunuzdayım. Konuşmama başlamadan
evvel, Yüce Meclise ve televizyonları başında
beni dinleyen bütün vatandaşlara saygılar
sunarım.

Sayın milletvekilleri, adalet duygusu, insanların
insanca yaşaması, toplum içerisinde huzur,
güven ortamında bulunması, devletine ve milletine
sahip çıkması için, yüce ve manevî
bir mefhumdur. 

Adalet denilince, devletin oluşumu akla gelir. Devlette
aranan en önemli unsur adalettir. Adalete, herkes, her an
muhtaçtır. Adaletin bulunmadığı
yerde, hak ve hukuktan bahsetmek mümkün değildir.
Bu münasebetle, bunun için adaletin hürmet telkin
etmesi, itimat ilham eylemesi gerekir. Eğer, bir ülkede,
yargı bağımsızlığı,
hâkim ve savcı teminatı yoksa veya bu haklar
kısıtlıysa, adaletin gerçek ifadesiyle
tecelli etmesi mümkün değildir. Keza, yargı,
bağımsız, güçlü, adil ve süratli
değilse, yargısız infazları, toplum içerisinde
karışıklığı ve adalete olan
güvensizliği asla önleyemezsiniz; ama, ülkemizde,
bu güzel olgulardan bahsetmek mümkün değildir.
Zira, son zamanlardaki olaylar ve bunların başlıcası
olan Susurluk olayı, ülke insanlarını
ister istemez başka düşüncelere sevk etmiştir.
Bugünkü Hükümet sayesinde adalet tıkanmıştır.
Sayın Bakan, eğer, Plan ve Bütçe Komisyonunda
bizatihi itiraf ederek, yargı sisteminin tıkandığını
ifade ediyorlarsa, demek ki, gerçekten, Türkiye'yi
büyük bir tehlike beklemektedir. Bunu söyleyen
Sayın Bakan, Hükümetin bir tarafını
oluşturuyor. Hükümetin küçük
kanadının başı durumunda olan Başbakan
Yardımcısı da, Grubundaki bir konuşmasında,
“bu ülke bitmiştir, tükenmiştir”
şeklinde, Bakanın konuşmasını
teyit ediyorlarsa, bu milletin haline acımamak elde değildir
ve Allah yardımcısı olsun demekten başka
bir çaremiz de kalmamıştır. 

Sayın milletvekilleri, bilindiği üzere, Türkiye,
çok tehlikeli bir kaosa sürüklenmektedir. Bu
kaos, Hükümetin küçük ortağı
Doğru Yol Partisinin, ülkeyi kötü yönetmesinden
ve buna, Hükümetin büyük ortağı
Refah Partisinin de seyirci kalmasından kaynaklanmaktadır.
Ülke, silahlı çeteler ve mafya örgütlerinin
tasallutu altındadır. Son olaylar, vatandaşların
bütün sıkıntılarını,
hatta enflasyonu bile unutturmuştur. Hazin olan ise, devlete
rağmen, ülkenin, başka güçler tarafından
yönetilmesidir. Yüzbinlerce devlet gücüne
rağmen, devletin, bir siyasî partiye bağlı,
1980 öncesi gençlik grubunun bir bölümü
tarafından yönetilmesine ilişkin sansasyonel
haberlerle ülke çalkalanırken, bu kargaşa
ortamında insanların medet umdukları yargı
mensupları, kenarda, sanki, olayları temaşa
etmektedir. Neden; siyasî baskılardan çekindiklerinden
mi; yoksa, bu düzenin başıbozukluğundan
korktuklarından mı olayların üzerine
layıkıyla gitmiyorlar veya gidemiyorlar? 

Sayın milletvekilleri, yargının suskunluğunun
ve olayların üzerine gidemeyişinin nedenlerini
kısaca ifade etmeye çalışacağım:
Bilindiği üzere, 1982 Anayasasının 2 nci
maddesine göre, Türkiye Cumhuriyeti, sosyal bir hukuk
devletidir. Hukuk devletinin temel unsurunu, bütün devlet
faaliyetlerinin hukuk kurallarına uygun olması teşkil
eder. Bu uygunluğu ise yargı organları sağlar.


Yargı yetkisinin bağımsız mahkemeler
tarafından kullanılacağı; hâkimlerin,
görevlerinde, bağımsız, Anayasa, kanun
ve hukuka uygun olarak vicdanî kanaatlerine göre hüküm
verecekleri; hiçbir makam, merci veya kişinin, yargı
yetkisinin kullanılmasında mahkemelere ve hâkimlere
emir ve talimat veremeyeceği, genelge gönderemeyeceği,
tavsiye ve telkinde bulunamayacağı Anayasamızın
9 uncu ve 138 inci maddelerinde yer almaktadır.

İnsanı etkileyen bu ifadeleri takiben, Anayasının
139 uncu maddesinin birinci fıkrasında “hâkimler
ve savcılar azlolunamaz” 140 ncı madesinin
ikinci fıkrasında “hâkimler, mahkemelerin
bağımsızlığı ve hâkimlik
teminatı esaslarına göre hareket ederler”
şeklindeki ifadelerle devam eden Anayasa maddelerinden sonra,
yukarıda sorduğumuz soruların cevaplarını
içinde taşıyan aynı Anayasanın
hâkim ve savcıların denetimiyle ilgili 144
ve Hâkimler ve Savcılar Yüksek Kuruluna dair
159 uncu maddelerini ve buna mütedair kanunî düzenlemeleri
incelemekte yarar görüyorum:

Anayasamızın 144 üncü maddesi “Hâkim
ve savcıların görevlerini; kanun, tüzük,
yönetmeliklere ve genelgelere (hâkimler için
idarî nitelikteki genelgelere) uygun olarak yapıp
yapmadıklarını denetleme, görevlerinden
dolayı veya görevleri sırasında suç
işleyip işlemediklerini, hal ve eylemlerinin sıfat
ve görevleri icaplarına uyup uymadığını
araştırma ve gerektiğinde haklarında inceleme
ve soruşturma, Adalet Bakanlığının
izniyle adalet müfettişleri tarafından yapılır.
Adalet Bakanı soruşturma ve inceleme işlemlerini,
hakkında soruşturma ve inceleme yapılacak
olandan daha kıdemli hâkim veya savcı eliyle
de yaptırabilir.”

Anayasanın 159 uncu maddesi ise, 144 üncü maddede
belirtilen denetim neticesinde hâkim ve savcılar
hakkında verilecek karar mercii olan Hâkimler ve
Savcılar Yüksek Kurulu Başkanının,
Adalet Bakanı ve Müşteşarının,
Kurulun tabiî üyesi olduğuna ilişkin kayıtları
taşımaktadır. 

Yine, Adalet Bakanlığının Teşkilat
ve Görevleri Hakkında Kanun Hükmünde Kararnamenin
Değiştirilerek Kabulü Hakkındaki 29.3.1984
gün ve 2992 sayılı Kanunun, Ceza İşleri
Genel Müdürlüğü başlıklı
9 uncu maddesinin (f) bendi, kanunların Adalet Bakanlığına
verdiği soruşturma, kovuşturma ve disiplin işlemlerini
yürütmekten bahseder. 

Teftiş Kurulu başlıklı 15 inci maddesinin
birinci fıkrasının (a) ve (b) bentlerinde
ise Teftiş Kurulu Başkanlığı, Başkanın
emri ve onayı üzerine, bakan adına aşağıdaki
görevleri yapar :

a) Adlî ve idarî yargı hâkim ve savcılarının
görevlerini kanun, tüzük, yönetmelik ve genelgelere,
hâkimler için idarî nitelikteki genelgelere
uygun olarak yapıp yapmadıklarını
denetlemek; hâkim ve savcıların görevlerinden
dolayı veya görevleri sırasında suç
işleyip işlemediklerini, hal ve faaliyetlerinin sıfat
ve icaplarına uyup uymadığını
araştırmak ve gerektiğinde haklarında
inceleme ve soruşturma yapmak.

b) Soruşturma izni verilen veya müfettiş vasıtasıyla
incelenmesi bakan tarafından istenen işlerde, denetim
ve soruşturma sırasında öğrenilen,
soruşturmayı gerektirir nitelikteki kanunlarda özel
kanunların verdiği yetkiye dayanarak soruşturma
yapmak” şeklindeki hükmü uyarınca,
Adalet Bakanı, maiyetindeki adalet müfettişleri
aracılığıyla hâkim ve savcıları
denetlemekte, haklarında vaki olacak şikâyet
veya lüzum gördüğü hususlarda resen soruşturma
ve inceleme yaptırabilmekte, gelen raporları, Ceza
İşleri Genel Müdürlüğü aracılığıyla
bir mucibe bağlamak suretiyle başkanlığını
deruhte ettiği Hâkimler ve Savcılar Yüksek
Kuruluna sunmaktadır.

Bu duruma göre, siyasî partiye mensup olan bakanın,
yürütme erkinin bir unsuru olduğu düşünüldüğünde,
yargının, kuvvetler ayrılığı
ilkesindeki yeri ile sosyal hukuk devleti iddiasını
taşıyan Anayasadaki ifadenin ne derece komik bir
durum arz ettiği görülmektedir.

Yine, 2992 sayılı Kanunun birinci fıkrasının
(g), (h) ve (j) bentleri uyarınca, Adalet Bakanlığı
Personel Genel Müdürlüğünün Atama
ve Nakil Yönetmeliği uyarınca hazırlayacağı
taslağı ve özlük işleriyle ilgili olarak
yapacağı ön hazırlık çalışmalarını
Hâkimler ve Savcılar Yüksek Kuruluna sunmak
ve adı geçen kurulun sekreterya görevlerini
yerine getirmesi yasal görevleri arasında olduğu
görülmektedir.

Yukarıdaki ifadelerin tek açıklaması
vardır, o da, tayin, terfi ve disiplin cezaları,
çoğunlukla siyasî iradenin temsilcisi olan Adalet
Bakanının istemi doğrultusunda oluştuğundan,
hâkim ve savcıların bağımsızlığından
bahsetmek mümkün değildir. Bu komediye son verilmediği
sürece, bu ülkede daha da vahim olayların vuku
bulacağını tahmin etmek kehanet sayılmayacaktır.
Mevcut uygulamalarla da, bağımsız olmadığı
için yargıyı suçlamak insafsızlıktır,
cehalettir ve belki de, cehaletin ötesinde, bu kuruma ihanettir.

Sayın milletvekilleri, Türkiye'de meydana gelen suiistimallerin,
gayrimeşru olayların, yalan ve talanın üzerine
yargı mensuplarının gitmediği düşünülmekte;
yargının hantallığı, adaletin
geç tecelli etmesi, insanların gündemini sürekli
meşgul etmekte; hatta, geç gelen adaletin, çek-senet
mafyasının doğmasına, rüşvet
ve irtikâbın artmasına vesile olduğu ifade
edilmektedir. 

Bütün bu olayların meydana gelmesinin yegâne
sebebi, gerçekten, hâkim ve savcıların,
gerçek itibariyle bağımsız olmadıklarından
kaynaklanmaktadır.

Değerli milletvekilleri, yargıdaki tıkanıklıkların
aşılması için, aşağıda
belirteceğim hususların bir an önce yapılması
gerekir:

1- 1982 Anayasasının yargıya ilişkin
maddelerinin gözden geçirilmesi, bilhassa, 144 ve
159 uncu maddelerinin, 2 nci maddede belirtilen sosyal hukuk devleti
ilkeleriyle bağdaşmadığı nazara alınarak,
yargı fonksiyonu ve gücünün, yasama ve yürütmeye
karşı bağımsız olması, yasama
ve yürütmenin etkisinden kurtarılması
suretiyle, yargı bağımsızlığının
sağlanması. Bu meyanda, 2992 Sayılı Adalet
Bakanlığı Teşkilat Kanununun, 2802 Sayılı
Hâkimler ve Savcılar Kanunu ile, 2461 Sayılı
Hâkimler ve Savcılar Yüksek Kurulu Kanununun
değiştirilmesi; Hâkimler ve Savcılar Yüksek
Kurulunun, Adalet Bakanlığı dışında,
başka bir yere taşınması ve Adalet Bakanı
ile müsteşarın kurul üyeliğinin kaldırılması,
Teftiş Kurulunun, Hâkimler ve Savcılar Yüksek
Kuruluna bağlanması, Ceza İşleri Genel
Müdürlüğü bünyesindeki şîkâyet
ve muhabere bölümleriyle, Personel Genel Müdürlüğünün,
hâkim ve savcılara ilişkin özlük
kayıtları, tayin, terfi işlemleri ve sekreterya
görevinin, Adalet Bakanlığı uhdesinden
alınmak suretiyle, Hâkimler ve Savcılar Yüksek
Kuruluna devri gerekmektedir. Bu meyanda, Hâkimler ve Savcılar
Yüksek Kurulunun, Adaleti Güçlendirme Vakfı
Temsilciler Meclisi ve yönetimiyle ekonomik gücüne
ortak edilmesi zorunludur. Bu yapılmakla, oluşturulacak
kurul, ekonomik yönden takviye edilmiş olunacaktır.


Memurin Muhakematı Hakkında Kanunun mutlaka ortadan
kaldırılması gerekir.

Manevî huzurun ancak maddî refahla kaim olabileceğinden
hareketle, hâkim ve savcıların maddî
durumlarının iyileştirilmesi, hâkim
ve savcılarımızın sosyal mevkileriyle
mütenasip bir hayat sürmeleri için maddî
fedakârlıktan kaçınılmaması
gerekir. Nitekim, Mecellenin 1812 nci maddesi bakın bunu
ne güzel ifade ediyor:1812 nci maddede ifadesini bulan “hâkim
gam ve gussa ve açlık ve galebei nevm gibi, sıhhati
tefekkürüne mani olabilecek bir arıza ile zihni
müşevveş olduğu halde hükme tevsaddi
etmemelidir'“ hükmünde açıklandığı
gibi, sağlıklı düşünmesini ve
karar vermesini engelleyecek her türlü gaileden uzak
olacak şekilde, hâkimin ve savcının
maddî durumları iyileştirilmelidir. 

Yine, Mecellenin 1792 nci maddesinde tarifini bulan hâkim,
“hâkim fehim, mustakim ve emin, mekin, metin  olmalıdır”
konumunu bulsun. 

BAŞKAN - Sayın Çelebi, 3 dakikanız
var.

SÜLEYMAN ÇELEBİ (Devamla) - Teşekkür
ediyorum Sayın Başkan.

Hâkimler, bulunduğumuz çağa ayak uydurmaları
için, sosyal bilgilerle mücehhez hale getirilmeli
ve artık, hâkimlerin daha sıhhatli karar verebilmeleri
için ihtisaslaşmaya gidilmeli, buna göre, ceza
ve hukuk hâkimleri ile diğer hâkimliklerin ihtisaslaşmasına
özen gösterilmelidir.

Değerli hukukçu Senai Olgaç'ın “iyi
bir hâkim olabilmek için hukukî bilgilerden
başka, hukuk biliminin yardımcısı olan
sosyal bilgilerle de mücehhez olmak lazımdır.
Akıl, mantık yeterli rehber değildir. Uzmanlık
derecesinde ilim ve bilgiye dayanmayan hükümde adalet
şüphelidir” özdeyişinde büyük
bir haklılık payı ile yılların
tecrübe ve birikimini bulmamak mümkün değildir.

Adaletin geç tecelli etmesi, davaların artmasına
sebebiyet vermektedir. Dolayısıyla, bu da toplumda
sosyal rahatsızlıklara sebebiyet vermektedir. Davaların
artmaması, iş hacmine büyük ölçüde
bağlıdır. O halde, yapılması gereken
bir diğer husus, hâkim ve savcı sayısının
artırılmasıdır. 

Adalet Bakanlığının, Türkiye ve
Avrupa Birliğiyle ilgili yargının geleceğine
yönelik kısa, orta ve uzun vadeli herhangi bir çalışması
yoktur. APK Başkanlığı, klasik iç
sürgün görünümünü doğrularcasına
küstürülmüş veya siyasî ulufeden
yararlandırılmış bürokratların
eline terk edilmiş bulunmaktadır.

Hâkim ve savcıların meslek içi seminerlere
çağrılması suretiyle sorunlarının
ilk elden tartışılması ve meslekî
dayanışmanın sağlanmasına önem
verilmesi gerekir.

Hâkim ve savcıların, Avrupa Birliği, dış
dünyaya açılma, Ortadoğu ve Türk Cumhuriyetleriyle
olan ilişkiler göz önüne alınarak
yabancı dil eğitimi almaları sağlanmalıdır.


Cezaevleri şartları iyileştirilmeli; personeli,
meslek içi eğitimden geçirilmeli ve maddî
durumları iyileştirilmeli; cezaevi müdürlerine
verilen yetkiler yeniden gözden geçirilmeli, varsa
aksaklıkları giderilmelidir.

Cezaevlerindeki hükümlü ve tutukluların
eğitilmesine önem verilmeli, onların topluma kazandırılması
için ilmî çalışmalar yapılmalı
ve iaşeleri günün şartlarına uygun
olarak verilmelidir.

(Mikrofon otomatik cihaz tarafından kapatıldı)

BAŞKAN - Sayın Çelebi, bundan sonra vereceğim
ek süre, arkadaşınızın süresinden
gidecektir. Ne kadar süreye ihtiyacınız var
efendim?

SÜLEYMAN ÇELEBİ (Devamla) - 1 dakikaya ihtiyacım
var Sayın Başkan.

BAŞKAN - Buyurun Sayın Çelebi.

SÜLEYMAN ÇELEBİ (Devamla) - Bugünkü
iaşe, 110 bin liradır. 1997 yılı itibariyle,
hükümlü ve tutuklunun cezaevlerindeki günlük
iaşesi 165 bin lira olarak düşünülmektedir.
Bunun, kaloriye göre yetersiz olduğu, herkesce bilinmektedir.
Askerî cezaevlerindeki erat iaşesiyle eş duruma
getirilmelidir. Bu sağlanmadığı takdirde,
cezaevindeki insanlarımızı layıkıyla
besleyememiş olacağız. 

Muhterem arkadaşlarım, zamanın kifayetsizliği
sebebiyle, değineceğim konular, başlıklar
halinde olacaktır. 

Neticede, adliye personelinin içinde bulundukları
sıkıntıları gidermek için,
az da olsa, maddî yönde bir iyileştirmeye gidilmeli;
adlî zabıta kurulmalı; istinaf mahkemeleri
kurulmalı; adliye binalarının tefrişine
önem verilmeli ve bugünkü gülünç
durumdan kurtarılmalı, hâkim ve savcılık
mesleğine münasip, oturulabilir bir duruma getirilmeli
ve adliye binaları müstakil hale getirilerek, araç
ve gereç eksiklikleri hemen giderilmelidir. 

Savunmaya önem verilmeli; Avukatlık Kanunu yeniden
gözden geçirilerek, düzenlenmelidir. 

Güvenlik mahkemelerinin yetkileri gözden geçirilmeli
ve varsa, aksaklıkları giderilmeli; mümkünse,
en kısa sürede bunlar kaldırılmalıdır.


İcra dairelerinin, İcra İflas Kanununda tadilat
yapılmak suretiyle, anlaşılmaz, karmaşık
ve işi uzatıp sürüncemede bırakan
maddeleri, deneyimli hukukçulardan oluşturulacak
komisyonlar vasıtasıyla revize edilmelidir. 

Çocuk ıslahevleri ve cezaevlerinin artırılması
için, Bakanlığın büyük bir
çalışma içerisine girmesi gerekmektedir.


Büyük şehirlerde görev yapan hâkim
ve savcılara hizmet veren servis araçları
kifayetsizdir. Bu araçlara binen bu zevatı ve hatta,
Adalet Bakanlığı mensuplarını,
lütfen, oturtarak işlerine götürüp getirelim.


1997 malî yılı bütçesi içerisinde
yer alan, Adalet Bakanlığının, yüzde
1 nispetindeki bütçesiyle, bu soruna çözüm
getirileceğine inanmıyorum.

Sayın milletvekilleri, bütün bu olumsuzluklara
rağmen, büyük bir gayretle çalışan,
gece ve gündüz demeden, adaletin tecellisi için
büyük bir uğraş veren hâkim ve savcılarımızı
ve Adalet çalışanlarını, huzurunuzda
yürekten kutluyor ve şükranlarımı
sunuyorum.

Bu duygu ve düşüncelerle, Adalet Bakanlığı
bütçesinin, ülkemize, milletimize, Adalet camiasına
hayırlı ve uğurlu olmasını Yüce
Allah'tan diler, saygılar sunarım. (ANAP sıralarından
alkışlar)

BAŞKAN - Teşekkür ederim Sayın Çelebi.

Anavatan Partisi Grubunun ikinci sözcüsü, Sayın
Feridun Pehlivan; buyurun. (ANAP sıralarından alkışlar)

Sayın Pehlivan, size kalan süre 18 dakikadır.

ANAP GRUBU ADINA FERİDUN PEHLİVAN (Bursa) - Teşekkür
ederim Sayın Başkanım.

Sayın Başkan, değerli milletvekilleri; Yargıtay
ve Çevre Bakanlığının 1997 malî
yılı bütçesinin görüşülmesi
nedeniyle huzurlarınızda bulunuyor, Anavatan Partisi
Grubu adına, konuşmama başlamadan önce,
hepinize saygılarımı sunuyorum.

Yargı teşkilatımızın içerisinde
bulunduğu sorunlar hepimizce bilinmektedir. Yıllarca
süren davalar vatandaşlarımızı
bezdirmektedir. Mahallî mahkemelerden gelen kararları
incelemekle görevli bulunan Yargıtayın işi
fevkalade ağırdır. Cumhuriyet hükümetlerinin,
Yargıtayın işlerinin azaltılması
için gereken tedbirleri almaları kaçınılmazdır.
Yargıtayın, rahat bir çalışma
ortamına imkân verecek yeni bir binaya ihtiyacı
vardır. Yargıtaydaki üye sayıları
artırılmalıdır. Görev yapan Yargıtay
mensuplarının malî ve sosyal durumları
iyileştirilmelidir. Ancak, 1997 yılı bütçesine
baktığımızda, Yargıtaya ayrılan
ödenekler fevkalade komik ve ciddiyetsizdir. Adaletin tecellisi
için uğraş veren tüm yargı mensuplarına
daha iyi çalışma imkânları verilmesi,
bizim vazifemizdir. O nedenle, Yargıtayda  bu kutsal görevi
yapan arkadaşlarımızın bizden bekledikleri,
durumlarının, şartlarının iyileştirilmesidir
görüşünden hareket ederek, bu konuda çok
konuşmak yerine, çok hizmet verme gereğine olan
inancımla saygımla bütçenin hayırlı
olmasını diliyorum; Yargıtayla ilgili konuşmamı
tamamlıyorum efendim.

Sayın Başkan, değerli milletvekilleri, insanoğlu
var olduğundan beri, sürekli daha iyi yaşam koşulları
yaratmak için bir mücadele içinde olmuştur.
Bu mücadeleler birçok hakları gündeme
getirmiştir. Bu haklar; insan hakları, toplumsal
haklar, kültürel haklar, dayanışma hakları
ve çevre haklarıdır.

İnsanın yaşadığı ortamda
bu haklara sahiplenmesi yolunda adımlar atması son
derece doğaldır. Devletin asıl varlık
nedeni ise güvenli bir ortamda ve sağlıklı
çevre koşullarında, vatandaşlarına
insanca yaşama hakkı sağlamak ve hepimizin istediği
hizmetlerin etkili dağılımında uzlaşmacı
bir işbirliği yaratmaktır.

Bu nedenle, toplum ve devlet yaşamını yöneten,
yönlendiren ve etkileyen tüm kesimlerin, çevre
alanında, farklı biçimde rol üstlenmesi
gereklidir. Bu noktada parlamentoların, yasama ve denetim
faaliyetlerinde, çevre konularına, giderek artan
ölçüde yer vermesi gerektiğini düşünüyorum.


Çevre sorunlarının çözümünde,
toplumumuzun her kesimine sorumluluklar düşerken, bu
alanda politikacıların, parlamenterlerin örnek
davranış biçimi sergilemelerini sağlamak
zorunda olduğumuzu vurgulamak isterim. 

Sayın Başkan, değerli milletvekilleri; Türkiye'de
çevre alanındaki gelişmelerin 1991 yılında
Anavatan Partisinin inisiyatifiyle kurulan Çevre Bakanlığını
takiben giderek hız kazandığını
hepimiz izledik ve gördük ki, bu konu, mutlaka çok
yönlü ve çok disiplinli bir yaklaşımı
gerektiren ve en önemlisi toplumsal uzlaşmayı
gerektiren önemli bir konudur. Bu nedenle, çevre alanında
koordinasyon ve işbirliği imkânlarını
güçlendirmek gereği açıkça
ortaya çıkmıştır. 

Yüklendiği görevler açısından
bakıldığında henüz genç bir
teşkilat olan Çevre Bakanlığının
etkili hizmet yapmasını kesin sağlamalıyız.
Çevre Bakanlığının görevlerini,
yetkilerini ve sorumluluklarını diğer kuruluşlardan
net olarak ayırmalı ve böylelikle yetki karmaşasını
kesin engellemeliyiz. 

Çevre Bakanlığı, bugünkü yapısıyla,
bugüne kadar, Çevre Kanunu ve ilgili mevzuatın
öngördüğü görevlerini layıkıyla
yerine getirememiştir. Bakanlığın bazı
yeni görev ve yetkilerle donatılması elzem
hale gelmiştir. 

Eğer, bu görev ve yetki olaylarını artıramazsak,
Bakanlığa, görev olayını tam oturtamazsak,
o zaman, bu Bakanlık, arazöz vermeye, traktör
vermeye devam edecek ve dünyanın siyaset üstüne
baktığı iki konu vardır ki, biri çevre,
diğeri insan hakları, her bir şekilde de bu makam
istismar görecektir. 

Türkiye Büyük Millet Meclisi -ki, Komisyon olarak
bunu üstlendik, 24 arkadaşıma, siyasetüstü
baktığımız için teşekkür
ediyorum- bu teşkilatları, şartları
oturtmalı, güçlendirmeli, bu tüccar alışverişinden
Çevre Bakanlığını sıyırmalı,
çevre işlerinde tarafsızlığını
vurgulamalı. Bakanlık, arazöz dağıtacak,
traktör dağıtacak, sonra da, buralarda, Çevre
Bakanlığı sorunlarını tartışmak
zorunda kalacağız!..

Enerji Bakanlığı, enerji sıkıntısıyla
uğraşır. Dünyanın her yerinde, onun
görevi, enerji sıkıntısını
gidermek, ona alternatifler aramaktır. Sanayi Bakanlığının
görevi, sanayide büyümek, dışa açılmak,
ihracatı artırmaktır. Bana söyler misiniz,
Çevre Bakanlığının görevi
nedir? Dünyanın her yerinde, çevre bakanlıklarının,
diğer bu bakanlıklar üzerinde otokontrol gibi
bir görevi vardır; yoksa, arazöz dağıtma,
traktör dağıtma gibi bir görevi yoktur. 

Geliyorsunuz Bursa'nın ovasına, bin dönüm
arazi üzerine, üç gün önce doğalgaz
çevrim santralini kuruyorsunuz. 

BEKİR SOBACI (Tokat) - Bursa katledilirken neredeydiniz?..


FERİDUN PEHLİVAN (Devamla) - Ne dediniz efendim?..


BEKİR SOBACI (Tokat) - Bursa katledilirken neredeydiniz
geçmişte? Engel olsaydınız... 

FERİDUN PEHLİVAN (Devamla) -  Ben oradaydım.
Bugünkü sorumluluğu da üstlenmek size düşer;
çünkü, onun kavgasını sizin milletvekillerinizle
beraber veriyorduk; ben, iktidara karşı,  kendi İktidarıma
karşı veriyordum; gel, şimdi, sen de kendi
iktidarına karşı ver. Bir görelim bakalım
adamlığını!... (ANAP ve CHP sıralarından
alkışlar, )

BAŞKAN - Sayın Pehlivan, lütfen, Genel Kurula
konuşun. 

FERİDUN PEHLİVAN (Devamla) - Adamlığını
görelim. 

Çok önemli değil. Osmanlı'nın şehrine
biz sahip çıkarız, sana hiç gerek
kalmaz. (RP sıralarından gürültüler)
Osmanlı'nın şehrine ben sahip çıkarım,
sana hiç gerek kalmaz ...

BAŞKAN - Sayın Pehlivan, lütfen, Genel Kurula
hitap edin. 

FERİDUN PEHLİVAN (Devamla) - Sevgili arkadaşlar,
geldiler, Bursa Ovasının göbeğine, bin
dönüm arazi üzerine, dünyanın en iyi
incirini çıkarıp, ihraç ettiğimiz
yere bir beton yığını dikiyorlar. 

İBRAHİM HALİL ÇELİK (Şanlıurfa)
- Şeftali yok mu ?

FERİDUN PEHLİVAN (Devamla) - Şeftalisi de
var tabiî... 

Orada, öncelikle, karaincirimizi yetiştirip, ihraç
ettiğimiz yere doğalgaz çevrim santralını
kuruyorlar.

Şimdi, ben soruyorum: Bundan üç ay önce,
ben, kendi iktidarımda, kendi Genel Başkanıma
bunu anlatma mücadelesi verdiğim günlerde, Refah
Partili kardeşlerim bana destek oluyordu; ne değişti
üç ayda?!. 

Doğalgaz çevrim santrali için 16 yer tespit
edilecekti, 16 yerde araştırması yapılacaktı;
hiçbir yerde araştırma yapılmadı.
Hiçbir yerde yapılmadı... Bakın, ben
burada, açık ve net söylüyorum; gelindi
Bursa Ovasına, bu karar verildi. Bundan önceki Hükümet
zamanında,  1 milyar 200 küsur milyon dolara  -Bakanlar
Kurulu kararıyla- verilmesi düşünülen
doğalgaz çevrim santrali, itirazlarla, mücadelelerle
400 küsur milyon dolara, aynı Japon firmasına
verildi. Daha ilk gününden rant kokan, çirkinlik
kokan bu beton yığınını, Osmanlı'nın
kurulduğu Bursa'ya, başkentlik yapan Bursa'ya, reva
görenlere teessüflerimi iletiyorum. (ANAP ve CHP sıralarından
“Bravo” sesleri , alkışlar) 

Bakanlık, makro bir yaklaşımla çevre
politikalarını ve önceliklerini uygulamaya
yansıtmak zorundadır. Tabiî ki, bu politika
ve öncelikler tüm ilgili kuruluşların işbirliğiyle
belirli hale gelecektir. 

Sayın Başkan, sayın milletvekilleri; bu noktada,
on gün önce, Çevre Komisyonu Başkanı
sıfatımla katıldığım, Çevre
Bakanlığının Kuruluş ve Görevleri
Hakkında Kanun Hükmünde Kararnamenin kanunlaşma
çalışmaları sürecinde çok
müzakere yaptık. Bu bakanlığımızı,
denetim yetkileri güçlü, hizmet tanımına
uygun teknik ve personel altyapısına kavuşturmak
için çalıştığımızı
sizlere samimiyetle açıklamak istiyorum; hem de
hiçbir siyasî parti hem de hiçbir siyasî
görüş öne sürmeksizin.  

Burada önemli olan ve Çevre Bakanlığının
görevleriyle oldukça yakından ilgili olan bir
diğer konu, yine komisyonumuzun gündeminde olan, 1993
yılında çıkarılmış
Çevre Kanununda bazı değişikleri öngören
kanun tasarısıdır. Bu tasarıyı
büyük bir hassasiyetle ve kanunun, diğer mevzuatla
ilişkisini ve uyumunu güçlendirici yönde
olması için müzakere ediyoruz. Kanun tasarısını
yasakçı değil, katılmacı ve dayanışmacı
bir yaklaşımla şekillendirmeye çalışıyoruz.


Sayın Başkan, değerli milletvekilleri; tabiî
ki, çevre mevzuatı bu kadarla sınırlı
değildir. Bugün, Türkiye'de, çevre ve çevre
sağlığı konularıyla doğrudan
ve dolaylı 100'ü aşkın kanun var. 

Türkiye'nin Avrupa Birliğine geçiş sürecinde,
birliğin çevre alanında benimsediği yöntemlere,
standartlara, mevzuat ve politikalara uyumu gereğini de dikkate
alırsak, çevre alanında mevzuat açısından
yapılacak daha çok iş olduğunu göreceğiz.


Bütün bu çalışmaları yaparken,
gözden kaçırmamamız gereken en önemli
nokta, çevre ve kalkınmayı bağdaştıran
politikaları temel almamız konusudur. Bugün,
Türkiye'de çevre sorunları daha çok
kalkınmamızın gereği olarak karşımıza
çıkmaktadır. Burada “gelişmeyelim”
demek mümkün değildir. Mesele, dengeyi kurmaktır.


1992 Rio Zirvesinde küresel düzeyde kabul gördüğü
gibi, çevre haklarından ve kalkınma haklarından
vazgeçilmesi mümkün değidir. Kalkınmayla
ilgili özel önemi haiz bazı sektörlerin,
büyük bir dikkatle izlenmeye alınması
kesin zorunludur. Bu sektörlerin başında, enerji
sektörü gelmektedir. Hepimiz, enerji sektörünün,
doğal kaynaklara en fazla müracaat eden sektör olduğunu
biliyoruz ve bu nedenle, çevresel kaygıları
gözeten bir enerji politikasının olması
gerektiğine inanıyoruz. Türkiye'de, kalkınma
ve sanayileşmenin ana girdilerinden birisini sağlayan
bu sektörün gelişmesinin, çevrenin korunması
kadar önemli olduğunun bilincindeyiz. Ben, çevre
korumayı, sanayimizin önünde engel olarak görmeyi,
dar görüşlülük olarak nitelendiriyorum;
çünkü, Türkiye, artık 1980 öncesinde
olduğu gibi “üç ampulünüzden ikisini
yakın, iki mumun altında çocuğunuz dersini
çalışsın, fabrikaların biri
bir yarım gün, biri öbür yarım gün
çalışsın; ihracatınız
ne olursa olsun” diye dar bir görüşle bakamaz.
1983'ten sonra, Anavatan Partisi, bu dar görüşü
olduğu gibi yıkmıştır. 

Sevgili milletvekilleri, altı yedi senede 60 küsur
baraj yapan, bütün santrallarını desülfürizasyon
tesisi yapılır halde bırakan Anavatan Partisi
ve onun başındaki rahmetli Özal'dan sonra, beş
yılda, bir tane baraj yapmazsanız, Anavatan Partisinin
yaptığı barajların, santralların
desülfürizasyon tesislerini, filtrasyon tesislerini
dahi koyamazsanız, kabağı, çevrecilerin,
yeşilcilerin, doğaseverlerin başına patlatmaya
kimsenin hakkı yoktur. (ANAP sıralarından
alkışlar)

Türkiye'de, sektörle ilgili yatırımlarda,
Türkiye'nin en çok başını ağrıtan
konu olan yer seçimlerinde yapılan hatalara son
verilmesi gerektiğini düşünüyorum. Bunu,
siz yaparsınız, biz yaparız; hiçbir
şey fark etmez; ama, Çevre Bakanlığını,
bu konuda bir karar noktası, bir karar merkezi haline getirmek
zorundayız. Sanayi ve Ticaret Bakanlığı,
pilot sanayi bölgeleri hakkında karar verirken, Enerji
Bakanlığı termik santrallarının
yerleri hakkında karar verirken, niye Çevre Bakanlığı,
bu yerlere karar verecek ana merkez olmamalıdır?!
Çevre Bakanlığı bu şartlarla donatılmazsa,
yetkileri artırılmazsa, o zaman, Bursa gibi, yarın,
Konya, İstanbul, Hakkâri, her şehrin merkezinde,
iki dudak arasında çıkan birtakım
kararlarla bunları göğüslemek zorunda kalırsınız.
Yanlış, bir tanedir; o nedenle, Yüce Meclisi
bu konuda tedbir almaya davet ediyorum.

Sayın Başkan, değerli üyeler; tüm vatandaşlarımızın,
birer birey olarak, çevre konularında söz sahibi
olması, çevre sorunlarının çözümlenmesini
sağlayacak belki de tek anahtardır. Hepimiz, çevre
kaygısı duymayı bir davranış
tarzı haline getirmek zorundayız. Böylelikle,
geleceğimizi tayin etme hakkımızı kullanabiliriz.
Burada, gönüllü çevre kuruluşları
ve sivil toplum kuruluşlarına çok ciddî
sorumluluklar düşüyor. Bu kuruluşların
çevre ve çevreyi etkileyen faaliyetlere katılmalarını
ve söz sahibi olmalarını, bizler, parlamenterler
olarak özellikle desteklemeliyiz.

Sayın milletvekilleri, doğaseverler, çevreseverler,
yeşilseverler; bunlar birer vatansever, cumartesisini pazarını,
tatil günlerini bu işlere ayırmış;
ülkesinin doğası için mücadele veren,
son derece samimî insanlardır; ama, birtakım
art düşünceyle, bu insanları, kalkınma,
enerji ve sanayileşmenin karşısında
göstermek vicdansızlığına lütfen
katılmayalım.

BAŞKAN - Sayın Pehlivan, 2 dakikanız var.

FERİDUN PEHLİVAN (Devamla) - Teşekkür
ederim Sayın Başkanım.

Bu noktada, Türkiye Büyük Millet Meclisi Çevre
Komisyonunun gündemindeki her konuyu, gönüllü
kuruluşlardan görüş alarak ve birlikte toplantı
yaparak müzakere ettiğimizi ve bunu bir prensip haline
getirdiğimizi, gururla Yüce Meclisimize bildirmek istiyorum.

Özellikle vurgulamak istediğimiz bir başka önemli
husus; çevre yönetiminde belediyelerin rolüdür.
Çevre sorunlarının çözümünde,
mutlaka, merkezî ve yerel yönetimler arasında
sıkı ve sağlıklı işbirliği
ortamı sağlayan formüller bulmak zorundayız,
uygulamak zorundayız. Politikacılar olarak, büyük
ölçüde, yerel çevre hizmetlerinin sorumluluğunu
üstlenmeliyiz. Hani, ne oldu yerel yönetimlere vereceğimiz
yetkiler, donatacağımız yetkiler; daha, doğayla,
çevreyle ilgili Çevre Bakanlığımıza
yetkileri tam vermemişiz ki, yerel yönetimlerimize
verebilelim!.. 

Şimdi, bir de havuz çıkardık; havuza
alacağız üç kuruşlarını;
iki tane ağacını diken, iki tane çocuk
parkını yapan, üç aylık ödemede
gecikmeyle onu bankada üç kuruşuna çevirip
iki tane sokağını süsleyen, yeşiline,
doğasına harcayan belediyelerimizin, bir de Ankara'da
yaptığımız havuzla, bütün gelirlerine
el koyduk. Eskiden, onlara “faiz” diyorduk; şimdi,
faizi, Ankara'dan, merkezden yönlendirir hale geldik!.. Şimdi,
kalkıyoruz, bir de, belediyelere, doğayla, çevreyle,
çocuk parklarıyla, spor sahalarıyla ilgili
olarak “aman bize yardım edin, şehirlerinizde
destek olun “ diyoruz...Böyle şeyler olmaz, hiç
hayalî olmayalım; daha samimî, daha ciddî
destekler vermeye bakalım. 

Mevzuat, idarî yapının oluşması
ve halkın bilinçlenmesiyle ilgili sürdürülmekte
olan çalışmalar dikkate alındığında,
Türkiye'de, çevrenin korunması ve kirliliğin
önlenmesi yolunda epey yol katedildiğini görüyoruz.

(Mikrofon otomatik cihaz tarafından kapatıldı)


BAŞKAN - Sayın Pehlivan, eksüreniz 1 dakikadır;
lütfen toparlayınız.

FERİDUN PEHLİVAN (Devamla) - Teşekkür
ediyorum Sayın Başkan.

ALİ OĞUZ (İstanbul) - Biraz da manevî
kirlilikten bahsedin. 

FERİDUN PEHLİVAN (Devamla) - Evet efendim, onu hep
beraber inşallah halledeceğiz. Onda samimî olursanız,
gelir, şu Yüce Meclisten, şöyle, milletvekili
dokunulmazlığına destek verirseniz manevî
temizliğin ağası olacaktır. Böyle,
önergeleri oy birliğinin arkasına saklamayacaksınız,
hâkimin karşısına geldiğinizde,
Allah'ın huzurunda da hep beraber aklanacağız
inşallah; biz, onda varız; haydi, gelin, siz de oluverin;
hep beraber bir yaşayıverelim bu manevî hazzı!..
(ANAP sıralarından “Bravo” sesleri, alkışlar)

Sevgili arkadaşlar, Habitat'ın son bir toplantısında,
Profesör Sayın Ziya Aktaş Milletvekilimizle
beraber bulunduk. Sayın Başkanım, müsaade
buyurursanız, doğayla ilgili bir anımı
anlatmak istiyorum; 1 dakika, belki 30 saniye...

BAŞKAN - Süreniz bitti. Lütfen... Anıyı
sonra dinleyelim.

FERİDUN PEHLİVAN (Devamla) - Efendim, bu, çok
enteresan bir şey; Sayın Bakanlığımıza
da çok destek olacak, hepimiz için... 

BAŞKAN - Teşekkür ediyorum Sayın Pehlivan.
(ANAP sıralarından alkışlar)

Sıra, Doğru Yol Partisi Grubunda.

Doğru Yol Partisi Grubunun ilk sözcüsü Sayın
Cevher Cevheri; buyurun. (DYP sıralarından alkışlar)

Sayın Cevheri, süreyi eşit mi paylaşacaksınız?

DYP GRUBU ADINA İ. CEVHER CEVHERİ (Adana) - Eşit
paylaşacağız; ama, gerek kalmayacak, hemen bitireceğim.

BAŞKAN - Buyurun.

DYP GRUBU ADINA İ. CEVHER CEVHERİ (Adana) - Sayın
Başkan, sayın milletvekilleri; Adalet Bakanlığı
ve Yargıtay Başkanlığının
1997 malî yılı bütçeleriyle, 1994
ve 1995 yılları kesinhesapları üzerinde,
Doğru Yol Partisi Grubu adına görüşlerimi
ifade etmeye çalışacağım. Sözlerime
başlarken, şahsım ve Grubum adına Yüce
Meclisi saygılarımla selamlıyorum. (DYP sıralarından
alkışlar)

1994 Malî Yılı Kesinhesap Kanunu Tasarısına
göre, Adalet Bakanlığının 10 trilyon
14 milyar liralık harcaması, 1995'te 18 trilyon
249 milyar lira olarak gerçekleşmiştir. Bakanlığımızın
1996 ödeneği 29 trilyon 463 milyar, 1997 ödeneği
ise 60 trilyon 681 milyar 420 milyon lira olarak öngörülmüştür.
Bu ödenek, bir yıl öncesine göre yüzde
100'lük bir artışı öngörmesine
rağmen, yine de yeterli olduğunu söylemek mümkün
değildir. 

Adalet Bakanlığı ve yüksek mahkemelerin
bütçeleri görüşülürken,
bu kürsüden, bugüne kadar konuşan sözcülerin
tamamına yakını -bendeniz de dahil olmak
üzere- geciken adaletin adalete olan inancı sarstığını,
bu inançsızlığın da vatandaşlarımızı
hukuk dışı yollara ittiğini beyan etmişizdir.
Adalet mekanizmasının hızlı çalışması,
elbette ve her şeyden önce, hâkim savcı
ve yardımcı personel açığının
giderilmesine bağlıdır. Adlî ve idarî
yargıdaki 9 408 hâkim-savcı kadrosunun 7 641'i
dolu olup, 1 767 kadro boştur. Her ne kadar, şu anda
1 418 hâkim-savcı adayı staj yapmakta ve 423
aday da bu ayın içerisinde yapılacak sınavla
mesleğe alınacak ise de, bu kadroların dahi
ihtiyacı karşılayabileceğini söylemek
mümkün değildir. 

Hâkimlerimizin birçoğu- bilhassa hukuk hâkimlerimiz-
küçücük çalışma odalarında
duruşma yapmak mecburiyeti altındadır. Öyle
duruşma odalarıdır ki bunlar, orada, hâkim
ve zabıt kâtibi, avukatlar, bilirkişiler, tanıklar;
alt alta, üst üste bir vaziyette duran dosyaların
arasında görev yaparlar. Keza, yine savcılarımız,
üçü dördü bir odada oturarak görev
yapma mecburiyeti altındadırlar.

Halen 8'in 1'inden 42 milyon lira maaş alan hâkim
ve savcımız, 1997 'nin ocağında, inşallah,
55 milyon lira civarında maaş alabilecektir. 

Meslek öncesi ve meslekî eğitimin yetersiz olduğu
aşikârdır. Hâkimlerimiz, savcılarımız
ve avukatlarımız, mesleği, mesleği icra
ederken öğrenebilmektedirler. 

Yardımcı personel kadrolarında da büyük
eksiklik göze çarpmaktadır. İcra müdürü,
müdür yardımcısı, zabıt
kâtibi, yazı işleri müdürü,
mübaşir ve hizmetli kadrolarının önemli
bir kısmı boştur. Ayrıca bu kadrolar
dahi kifayetsizdir. 

Değerli milletvekilleri, tıpkı bizler gibi,
vatandaşı temsil yetkisini taşıyan ve
savunma makamını işgal eden avukatlarımızın
sorunları da artarak devam etmektedir. Sayıları
son yıllarda gereğinden fazla artan hukuk fakültelerinden
mezun olanlar, hâkimlik ve savcılık yerine,
daha ziyade, avukatlık mesleğine yönelmektedir.
Yeni başlayan meslektaşlarımız ise,
vergi mevzuatının getirdiği külfetlerin
altındadırlar. 

Öte yandan, kamu avukatlarımızın özlük
hakları ve çalışma şartları
bakımından da pek çok sıkıntıları
vardır. Kamunun büyük rakamlarla ifade edilen
haklarını, kişi ve kurumlara karşı
savunma durumunda olan bu arkadaşlarımızın
imkânlarını da hep beraber iyileştirmek
borcu altındayız. 

Bilirkişilik müessesesi içinde çok önemli
bir yere sahip olan adlî tıp kurumumuzun da kadroları
yetersizdir; mevcut kadroları dolduracak uzmanları
temin etmekte müşkülatlar vardır. 

Adalet camiasında tüm çalışanların
şartlarının düzeltilmesi, boş kadroların
doldurulması, hatta yeni kadroların ihdası,
netice itibariyle, bütçe işidir. 1997 bütçesinde
cari giderlere ayrılan 55 trilyonun 45 trilyonu personel
harcamaları içindir. Öte yandan, yetersizliğini
her vesileyle dile getirdiğimiz adliye binalarının
bakım ve onarımı için 250 milyar ayrılabilmiştir.
Yeni binaların yapı için ise 1 trilyon 640
milyar liralık ödenek vize edilmiştir. 

Denk bütçeyi gerçekleştirmek suretiyle
kamu açıklarını kapatmak ve enflasyonu
dizginlemek, elbette ki, doğru bir hedeftir; ancak, adaletin,
mülkün temeli olabilmesi, hızlı işlemesine
bağlı olduğuna göre, bu sürati temin
edecek fizikî şartların ve yeterli insangücünün
temini de büyük bir zaruret olarak karşımızda
durmaktadır. 

Sayın Başkan, sayın milletvekilleri; yargının
sağlıklı bir şekilde işleyebilmesinin
gereklerinden biri de usul hukukunda, Ceza Muhakemeleri Usulü
Kanununda, Hukuk Usulü Muhakemeleri Kanununda ve İcra
ve İflas Kanununda bazı değişikliklerin
yapılması iktiza etmektedir. Bu konuda Yargıtayın
ve Adalet Bakanlığının çalışmaları
mevcut olup, siyasî parti grupları da çeşitli
hazırlıklar yapmaktadırlar. Ayrıca,
yargıya gidecek işleri azaltıcı tedbirlerin
de alınması gerekiyor. Kanun yaparken, metnin sonuna
eklediğimiz her cezaî hüküm, yargıya
gidecek yeni yeni dosyalar anlamına geliyor. İdarî
para cezalarıyla çözülebilecek konular
da ceza mahkemelerine yük olmaktan çıkarılmalıdır.
Mecburî tahkimin kanunlarda belirtilen sınırları
genişletilmeli, ihtiyarî nitelikteki bazı konular
da mecburî tahkim kapsamına alınmalıdır.
Adlî zabıtanın kurulması, savcılarımızın
daha etkin çalışmalarını sağlayacaktır;
ancak, uzun yıllardır tartışılıp
da bir türlü kurulamayan, hayata geçirilemeyen
bu müesseseyle ilgili çalışmalar devam
etmektedir. Kaldı ki, savcıların, adlî
görev yapan emniyet mensuplarının sicil amiri
konumuna da getirilmesi, sorunun çözümüne
bir nebze katkıda bulunacaktır diye düşünüyoruz.

Sayın Başkan, sayın milletvekilleri; Yargıtayımızın
1994 Malî Yılı Kesin Hesap Kanunu Tasarısına
göre 229 milyar lira olan harcaması, 1995'te 408 milyar
lira olarak gerçekleşmiştir; 1996 ödeneği
606 milyar 425 milyon, 1997 ödeneği ise 1 trilyon 236
milyar 700 milyon lira olarak öngörülmüştür.
Yargıtay zirvesi, mütevazı bir yaklaşımla,
bu ödeneğin yeterli olduğunu ifade etmektedir. 

Yargıtayımız 21 hukuk ve 11 ceza dairesiyle
görevini sürdürmektedir. Bu dairelerde 238 Yargıtay
üyesi görev ifa etmekte, yardımcı personel
sayısı da dikkate alındığında,
Yüksek Mahkememizde 900 kişi hizmet vermektedir. 

Yargıtay Kanunu, adliye mahkemelerince verilen ve başka
yargı merciine bırakılmayan karar ve hükümlerin
son inceleme mercii olduğunu vurgulamaktadır bu Yüksek
Mahkememizin. İlk derece mahkemelerinden çıkan
dava sayısının fazlalığı,
temyiz mahkemesi olarak Yargıtayın da yükünü
artırmaktadır. Temyiz yolunu kapatan, parasal limitlerin
günün ekonomik şartlarının gerisinde
kalması, Yargıtaya dosya akışını
artıran bir etkendir. Yılda 400 bine yakın
dosya gelen bir başka temyiz mahkemesi yoktur dünyada.
Ara mahkemelerin bulunmayışı da, Yargıtayın
bir içtihat mahkemesi olarak çalışmasına
fırsat vermemektedir. 

Yıllardır tartışılan istinaf
mahkemeleri, konusu, ilk derece mahkemelerinin dahi hâkim,
savcı ve yardımcı personel ihtiyaçlarının
karşılanamamış olması gerçeği
karşısında tatbikata konamamıştır.
Bu konuda Yargıtay Başkanlığının
hazırlamış olduğu bir çalışma
metni mevcut olup dikkate alınması gereken bir belgedir.


Sayın Başkan, saygıdeğer milletvekilleri;
Yargıtay, bu ağır yüke rağmen, yorucu
bir tempoyla çalışarak başarılı
bir performans ortaya koymaktadır. Son yıllarda,
bir sonraki yıla devreden dosya sayısı hızla
düşmektedir. Diğer bir ifadeyle, önceki yıldan
devralınan ve yeni gelen dosyaların büyük
bir kısmı o yılın içinde karara
bağlanmaktadır. Bu konuda rakamlar vermek gerekirse:
1991 yılında devreden dosya sayısı
124 bin iken, 1992 yılı sonunda 122 bine, 1993 yılı
sonunda 90 bine, 1994 yılı sonunda 48 bine ve 1995
yılı sonunda 35 bine düşmüştür.
1996 yılında 35 bin devir ve yeni gelen 302 bin
dosyayla -ekim sonu itibariyle verilmiştir rakamlar- toplam
337 bin dosyaya ulaşılmıştır.
Buna karşılık, yine 1996 yılının
ekim sonu itibarıyla 296 bin dosya karara bağlanmış
ve yıl sonu itibarıyla, devir rakamının
20 bin civarında gerçekleşeceğinin tahmin
edildiğini memnuniyetle ifade edebiliriz. 

Yargıtay dairelerinin tamamı bilgisayar ağıyla
donatılmış olup, müzakere salonlarında
mevzuatın tamamı ve son yirmibeş yıldaki
emsal kararlar, görev yapan üyelerin bilgisine anında
sunulmaktadır. Ayrıca, her gün saat 17.00'den
sonra, dairelerde yapılan bütün işlemler
bilgisayara yüklenmekte, ertesi gün sabah mesainin başlamasından
itibaren, Yargıtaya bizzat veya telefonla başvuran
ilgili herkese; dosyasının numarası, gönderildiği
daire ve işlem yapılmışsa yapılan
işlem hakkında bilgi verilmektedir. Büyük
şehirlerimizdeki barolardaki bilgisayarlar aracılığıyla
da, doğrudan doğruya Yargıtayın bilgiişlem
ünitesine ulaşılabilmektedir. 

Sayın Başkan, sayın milletvekilleri; Yargıtay
Cumhuriyet Başsavcılığı, görev
ve yetkileri Anayasa ve Yargıtay Kanununca belirlenmiş
çok önemli bir makamdır. Yargıtay nezdinde
görev yapıyor olmasına rağmen, Yargıtaydaki
önemli görevleri dışında Anayasa
ve yasalarca kendisine başka görevlerde verilmiştir.
Siyasî partilerler ilgili ve Anayasa Mahkemesinin Yüce
Divan olarak çalışması sırasındaki
görevlerinin Yargıtayla bir ilgisi yoktur. 

1990 yılında çıkan 3611 sayılı
Kanun yürürlüğe girmeden önce, Türkiye'de,
bir tek cumhuriyet başsavcısı vardı.
Kanun yürürlüğü girdikten sonra, il ve
ilçelerde yüzlerce cumhuriyet başsavcısı
olmuş ve bir kavram karışıklığına
sebebiyet verilmiştir. Bu itibarla, Yargıtay Cumhuriyet
Başsavcılığının konumu ve
fonksiyonları da dikkate alınmak suretiyle, Türkiye
Cumhuriyeti Başsavcısı unvanıyla anılmasını
ve Anayasada, ayrı bir madde başlığıyla
düzenlenmesini gerekli görüyor ve teklif ediyoruz.

Ceza Muhakemeleri Usulü Kanununun 148 inci maddesi, Adalet
Bakanına, kamu davası açılması
için cumhuriyet savcılarına emir verme yetkisi
tanımıştır. Yargıtay Cumhuriyet
Başsavcısının da, bu yetkiye sahip
olması gerekmektedir. Ayrıca, il ve ilçe
cumhuriyet savcılarına, genelge gönderme yetkisi
de verilmeli, bu suretle, ülkemizde kamu adına görev
yapan savcılarımız arasında hiyerarşik
bütünlük de sağlanmalıdır diye
düşünüyoruz. Yargıtay Cumhuriyet Başsavcısı
ve Başsavcı Vekilinin, Yargıtay üyeleri
arasından seçiliyor olması, diğer bir
ifadeyle Yüksek Mahkeme hâkimi olması, bu yetkilerin
verilmesinde sakınca olmayacağının ifadesidir.


Hâkimler ve Savcılar Yüksek Kurulunda, savcılık
müessesesini temsilen, Yargıtay Cumhuriyet Başsavcısının
bulunmasını da bir ihtiyaç olarak telakki
etmekteyiz. 1961 Anayasasında mevcut olup da 1982 Anayasasında
terk edilen Yüksek Savcılar Kurulunun eksikliği
bir nebze olsun telafi edilmiş olacaktır. Öte
yandan, Yargıtay Başkanının da, Hâkimler
ve Savcılar Yüksek Kurulunun tabiî üyesi
olarak bulunmasının gerekliliği açıktır.


Sayın Başkan, sayın milletvekilleri; Türk
adalet camiası, en kıdemsiz hâkiminden, yüksek
mahkemelerin zirvelerinde görev yapan zevata kadar ve Adalet
Bakanlığının tüm teşkilat
ve kadrolarıyla, hukukun üstünlüğünü
tesis ve muhafaza etmek için büyük bir gayret
içerisindedir. Bazı kamu görevlilerinin, zaman
zaman, vazifelerini suiistimal ederek, kötüye kullanarak
yaptıkları ve şahsî sorumluluklarını
gerektiren fiillerinden dolayı, tüm kurumlar yıpratılmak
istenmektedir. Birkısım medyanın da, ülkenin
gündemini değiştirmek ve siyaseti yönlendirmek
iddiasıyla, hadiseleri mübalağalı bir şekilde
takdim ettikleri ve hatta, tahrif ettikleri bir gerçektir;
ancak, yapanların, yaptıklarının yanlarına
kâr kalacağını, hadiselerin üstünün
örtüleceğini düşünmek ve ileri sürmek,
bizatihi Türk adaletine inançsızlıktır
ya da istemeden de olsa inançsızlığın
ifadesidir. Herkes emin olmalıdır ki, Türkiye'de
savcılar vardır, Türkiye'de hâkimler
vardır; dünyadaki meslektaşlarından daha
yetenekli, daha faziletli hukukçulardır bunlar;
gece ve gündüz, adalet dağıtmak için
uğraşmaktadırlar. “Bir saatlik icrayı
adalet, altmış saatlik ibadetten eftaldir” diye
buyurulmaktadır bir hadisi şerifte. 

Adalet Bakanlığı bütçesinin ve Yargıtay
bütçesinin milletimize ve adalet camiamıza
hayırlı olmasını diliyor; Yüce
Meclisi saygılarımla selamlıyorum. (DYP ve
RP sıralarından alkışlar)

BAŞKAN - Teşekkür ediyorum Sayın Cevheri.

Doğru Yol Partisi Grubu adına ikinci konuşmacı,
Sayın Mustafa Dedeoğlu.

Buyurun Sayın Dedeoğlu. (ANAP sıralarından
alkışlar)

DYP GRUBU ADINA MUSTAFA DEDEOĞLU (Muğla) - Sayın
Başkan, değerli milletvekilleri; Çevre Bakanlığımızın
1997 yılı büçesi üzerinde, Grubumuz
adına söz almış bulunuyorum. (ANAP sıralarından
alkışlar) Hepinize, şahsım ve Grubumuz
adına, en içten saygılarımı
sunarak sözlerime başlıyorum.

Anayasamızın 56 ncı maddesinde “çevreyi
geliştirmek, çevre sağlığını
korumak ve çevre kirlenmesini önlemek Devletin ve
vatandaşın ödevidir” denilmektedir. Hiç
kuşku yok ki, dünyamız, bize bırakılmış
bir miras değil, gelecek nesillere borçlu olduğumuz
bir emanettir. Çevrenin korunması, çevre
kirliliğinin önlenmesi konusunda gereken hassasiyeti
göstermediğimiz takdirde, bunun faturasını
çok acı bir şekilde ödeyeceğimiz
gibi, çocuklarımıza, torunlarımıza,
gelecek nesillere acı bir miras bırakmış
olacağız. (DYP sıralarından alkışlar)

Nüfus artışı ve sanayideki ilerlemeyle
paralel bir artış gösteren çevre kirliliği,
insanların çevreyi koruma ve çevre kirliliğinin
önlenmesi konusunda, acil önlemler almayı zorunlu
kılmaktadır. Ülkemizdeki ve dünyadaki
gelişmeler neticesinde, çevrenin korunması,
çevre kirliliğinin önlenmesi, dünyadaki çevre
kuruluşlarıyla işbirliğinin sağlanması
görevleri, Çevre Bakanlığımıza
verilmiştir.

Hepimizin ortak malı olan çevrenin korunması,
geliştirilmesi ve çevre kirliliğinin önlenmesinin
temini için, yeterli, eğitimli personel ve ekipmanla
donatılmış, ülke genelinde teşkilatlanmış
bir organizasyona ihtiyaç vardır. Bu amaca yönelik
olarak, 1991 yılında kurulmuş olan Çevre
Bakanlığımız, ülke ihtiyaçlarına
cevap verebilmek amacıyla, hızla, yurt düzeyinde
teşkilatlanmasını devam ettirmektedir. 

Çevrenin en büyük kirleticisi insandır.
Bu nedenle, çevrenin korunması, geliştirilmesi,
çevre kirliliğinin önlenmesi, öncelikle,
insanların eğitimiyle mümkün olacaktır.
Bu bakımdan, Çevre Bakanlığımızın
en önemli görevlerinden biri de, insanları çevre
konusunda eğitmektir, onlara çevre bilincini yeterince
aşılayabilmektir. Her konuda olduğu gibi, çevre
konusunda da sadece yasaklarla bir yere varmak mümkün
değildir. Çevrenin korunmasında da en büyük
görev, bu konuda eğitilmiş insanlara düşmektedir.


Biz, Doğru Yol Partisi olarak, çevre konusunda her
zaman gerekli hassasiyeti gösterdik ve göstermeye de
devam edeceğiz. Zaten, çevre konusunun partilerüstü
bir mesele olduğunun, çevre sorunlarının
tüm insanların sorunu olduğunun bilinci ve sorumluluğu
içindeyiz.

Bu noktadan hareketle, çevre için yapılacak
her türlü yararlı hareketi desteklemek, boynumuzun
borcudur; ancak, her alanda olduğu gibi, çevre konusunda
da, sorunlar ve ihtiyaçlar oldukça fazladır,
imkânlar ise sınırlıdır. Bizim
görevimiz, bu sınırlı imkânlarla
en iyi hizmeti yapabilmektir.

Sayın Başkan, değerli milletvekilleri; daha evvel
de belirttiğim gibi, çevre konusu yalnızca bizim
ülkemizin değil, tüm dünyanın, tüm
insanlığın ortak sorunudur. Sanayiin başdöndürücü
bir hızla gelişmesi, kentleşmedeki çarpıklıklar,
insanların kişisel menfaat hırsları,
yasalardaki bazı boşluklar, çevre sorunlarını
içinden çıkılmaz bir hale getirmektedir.
Düzensiz şehirleşme ve plansız sanayileşme
sonucu, başta hava olmak üzere, toprak ve su kirlenmekte,
doğal denge devamlı bozulmaktadır. Özellikle
ısınma enerjisi temininde, sosyoekonomik şartlar
nedeniyle, ucuz, düşük kalorili, kükürt
oranı yüksek kömürlerin kullanılması,
büyük kentlerimizde hava kirliliğine neden olmaktadır.
Özellikle sanayi tesislerinin yoğun olduğu kentlerde,
bu sorun, daha bariz olarak kendini göstermektedir. Filtresiz
çalışan sanayi tesisleri, günden güne
artan motorlu taşıtlardan çıkan egzoz
gazları, soluduğumuz havanın en büyük
kirleticileridir. Büyük kentlerimizde etkisini hissettiren
bu kirlenme, çeşitli kamu kuruluşlarının
çabaları sonunda, sınırlı da
olsa, kontrol altına alınabilmiştir. 

1995 yılında yayımlanan Çevre Bakanlığının
genelgesiyle, ısınmada petrol koku kullanılması
yasaklanmış, Ekim 1996'da yayımlanan bir genelgeyle
de, özellikle sanayi tesislerinden kaynaklanan hava kirliliğinin
kontrol altına alınması hedeflenmiştir.

Temiz çevreyi kirlenmeden koruma altına almak, hiç
kuşkusuz ki kirletilen çevreyi temizlemekten daha
kolay, daha az masraflıdır. Burada küçücük
bir örnek vermek istiyorum. Benim seçim bölgem
olan Muğla'nın Yatağan İlçesinde
kurulan termik santralın bir ünitesinin maliyeti 220
milyon dolar civarındadır. Bir bacaya kükürtdioksit
yıkama filtresinin -inşaat esnasında- kurulmasının
maliyeti 30 milyon dolardır. Eğer, bu yıkama
filtresi sonradan takılmaya çalışılırsa
maliyet 75 bin dolara çıkmaktadır. Bu küçük
örnekten de anlaşılacağı gibi, çevreyi
kirlenmeden korumak, kirlenen çevreyi temizlemekten daha
kolay ve daha az masraflıdır. 

Kanun ve yönetmeliklere rağmen, çok sayıda
sanayi ve işletme, arıtma tesislerini kurmamakta
ya da kurulu tesisi çalıştırmamak için
çeşitli mazeretler ileri sürmektedirler; yasalardaki
boşluklara ve insanlarımızın hoşgörüsüne
sığınarak çevreyi kirletmeye devam etmektedirler.

Çevre Bakanlığımız 1994 yılında
bir genelge yayımlayarak, arıtma tesisi kurulması
konusunda 3 278 tesise tebligatta bulunmuştur. Bu 3 278
tesisten 1 220'sinde arıtma tesisinin var olduğu, 55
tesiste arıtma tesisi inşaatının devam
etmekte olduğu, 584 işletmenin arıtma tesisi
kurma çalışmalarının proje aşamasında
olduğu, 180 işletmenin deşarj izin belgesi aldıkları,
162 işletmenin deşarj izni talebinin inceleme aşamasında
olduğu valiliklerce Çevre Bakanlığına
bildirilmişti. 

Buradan da anlaşılacağı üzere, arıtma
tesisleriyle ilgili denetim sisteminin yeterince etkin işlemediği
sonucuna varılmaktadır. Yeni kurulacak ve yeni kurulmakta
olan sanayi tesisleri için arıtma tesisi kurma zorunluluğunun
getirilmesi, arıtma tesisi olmayanlara arıtma tesisi
kurdurulması, mevcut arıtma tesislerine de çalıştırma
mecburiyetinin getirilmesi, çevre kirliliğinin önlenmesi
açısından şarttır. Çevre
Bakanlığımızın, diğer ilgili
kuruluşlarla gerekli koordinasyonu sağlayarak ve ilave
yasal düzenlemeleri en kısa zamanda gerçekleştirerek,
bu boşlukları gidereceğine inancımız
tamdır. 

Arıtma tesislerinin gerektiği şekilde verimli
çalıştırılamamasının
başlıca nedenlerinden biri de, enerji maliyetenin
yüksek olmasından kaynaklanmaktadır. Bu sorunun
çözümü için de, Çevre Bakanlığımız,
ilgili kuruluşlarla temasa geçerek, arıtma
tesislerinde kullanılan elektrik ve su ücretlerinin
ucuzlatılmasını sağlamalıdır.
Bunun yanında, etkin bir denetim sisteminin de hayata geçirilmesi
zorunludur. 

Değerli Başkan, değerli milletvekilleri; ülkemizin
üç taraflı denizlerle çevrili olup,
nüfus yoğunluğu, kıyı şeritlerimizde
daha fazladır. Sahillerimiz, kolayca kirletilebilecek bir
yerleşim biçimiyle karşı karşıyadır
ve bunu değiştirme gücüne de sahip değiliz.
Üstelik, iç bölgelerden kıyı kentlerimize
yoğun bir göç mevcuttur. Bunu da, bir anda durdurmak
mümkün değildir; ancak, şehirleşme konusunda
devletimizin alabileceği birtakım önlemler mevcuttur.
1980 sonrası akıl almaz bir hıza ulaşan
şehirleşme, çevre sorunlarını
da içinden çıkılamaz bir hale getirmiştir.


Çevre Bakanlığımızca özel
çevre ilan edilen bazı bölgelerimizde, vatandaşlarımız
büyük sıkıntı içindedir.
Zira, imar planlarının hazırlanması
bir türlü tamamlanamamıştır. Vatandaşımız,
tapulu arazisi üzerine başını sokacak
bir ev yapamamakta, evlenen çocuğuna bir ev kuramamaktadır.
Vatandaşımızın, inşaat ruhsatı
alabilmek için, işini gücünü bırakıp
Ankara'ya gelerek, Çevre Bakanlığı ve
Özel Çevre Koruma Kurulu kapılarında
sefil olmaktadır. Nedeni de, her şeyin merkezden
halledilmesi inadıdır. Bu konuya acilen çözüm
getirilmesi gerekmektedir. 

Ülkemizde ilan edilen 12 özel çevre koruma bölgesinden
5'i yine benim seçim bölgemde, yani Muğla İli
sınırları içerisinde bulunmaktadır.
Buna rağmen, Muğla İlinde mevcut olan Özel
Çevre Koruma Bölge Müdürlüğü,
nedense, Çevre Bakanlığımızca
şube müdürlüğü seviyesine indirilmiştir.


Yerel yönetimlerin güçlendirilmeye çalışıldığı
bu dönemde, sorunların yerinde çözülmesinin
tam aksine, bütün yetki merkeze, yani Ankara'ya bırakılmıştır.
Bakanlığımızca, bu hatanın en
kısa zamanda düzeltilerek, sorunların yerinde
çözümü konusunda gerekli duyarlılığın
gösterileceğini umuyorum.

Tabiî ki, bu planlamalar oldukça önemlidir;
çünkü, Muğla bazında, 5 bölgede
özel çevre koruma vardır ve bugün aldığım
duyumlara göre, Marmaris'in Selimiyesinde, Söğütköyünde
ve bunlara yakın köylerde 150'ye yakın binanın
yıkımı söz konusudur; Fethiye'nin İnlicesinde,
Kargısında, Yanıklarında binaların
yıkımı söz konusudur; Muğla'nın
Datçasında binaların yıkımı
söz konusudur ve tebligatlar yapılmıştır.
Bunlar, planlamanın bugüne kadar tamamlanamamış
olmasından kaynaklanan olaylardır. 

Bu merkeziyetçi anlayış büyük sıkıntılara
neden olmaktadır. Çevresel Etki Değerlendirme
Yönetmeliği gereğince, yapılacak en küçük
faaliyet için Çevre Etki Değerlendirme, yani
ÇED raporu hazırlanması gerekmektedir. Bunun
için de, en küçük faaliyette bile, faaliyetin
sahibinin Ankara'ya, Çevre Bakanlığına
ve Çevre Koruma Kurulu Başkanlığına
gönderilmesi vatandaşlarımızın
haklı tepkisine neden olmakta ve vatandaşın
faaliyet azmini kırmaktadır.

Diğer taraftan, sorunların yerinde görülerek,
yaşanarak çözümlenmesi esas olduğundan,
özel çevre kapsamına alınan bölgelerde
özel çevre kurullarının oluşturulması
ve tam yetkili olarak teşkilatlandırılması
kaçınılmaz bir ihtiyaçtır.

Sayın Başkan, değerli milletvekillerimiz; bunu
bir örnekle daha belirtmek istiyorum: Dalyan'da, altı
yıldır bekleyen bir otel vardır; bu otel
inşaat halindedir ve görüntü kirliliğine
neden olmaktadır. Bu otel, neden inşaat halinde durdurulmuş
bekletilmektedir? Etrafta, kaçak yapılar vardır,
bu yapılar bitmiştir; bu yapıların
sahipleri işletmeye açmışlardır.
Sadece, bu insanlar, Özel Çevre Koruma Kurulunun 11
metrelik irtifaını 9,5 metre olarak kabullenmiş
ve Belediyeden ruhsat almışlardır. Bilahara,
bu insanlara “hayır, 9,5 metre değil, bunu, 7,5
metreye düşüreceksiniz” denilmiştir.
7,5 metreye düşünce de, zaten ortada bir şey
kalmıyor; alt katlar sosyal hizmetlere, onun üstü
de konaklamaya ayrılıyor. Sadece, orada, yarım
kat gibi bir olay görünmektedir. Bunu da, Özel
Çevre Koruma Kurulunun bir an önce çözmesi
dileğimizdir. 

Tabiî, bu konuda mevzuat da çelişkilerle doludur.
90/1117 sayılı Bakanlar Kurulu Kararında
“özel çevre koruma bölgesi tespit ve ilanına
ilişkin kararların ilgili mevzuat hükümlerine
göre mahallinde uygulanmasından, takibinden, köy
yerleşik alanlarında muhtar sorumludur” ifedesi
kullanılmaktadır. Muhtarlarımızın
hiçbir imkânı olmadığının
bilinmesine rağmen, bu konunun, Özel Çevre Koruma
Kurulu Başkanlığınca çok üstünde
durulan bir husus olduğu anlaşılmaktadır;
ancak, bu husus, 383 sayılı Kanun Hükmünde
Kararnamenin 19/B bendiyle çelişmektedir. Zira, 383
sayılı Kanun Hükmünde Kararnamenin 19/B
bendi “köy yerleşik alanları içinde
ve civarında ve mezralarda yapılacak konut, hayvancılık
veya tarımsal amaçlı yapılar için,
Bayındırlık ve İskân Müdürlüğünden
inşaat ve iskân ruhsatı alınması
gerekir” hükmü yer almaktadır. 

Başlangıçtaki ifadelerde, köy yerleşik
alanlarında mahallî uygulama,  takip gücü
ve imkânı varsayılan muhtarların, yine,
köy yerleşik alanlarında inşaat ruhsatı
ve iskân konusunda yetki ve imkânları yok sayılmaktadır.


Bu çelişkinin en kısa zamanda ortadan kaldırılması
gereklidir. 

Özel çevre koruma bölgesi ilan edilen alan sınırları
ile 1/25 bin ölçekli çevre düzeni imar
planları sınırları arasında,
planı yapılamayan alanlar için inşaat
ruhsatı düzenlenememesi ve inşaat yaptırılamaması,
bu yörelerde yaşayan insanlarımızın
mülkiyet ve barınma haklarını ortadan
kaldırmaktadır. (DYP sıralarından
alkışlar)

Bu nedenledir ki, bu bölgelerdeki imar planları bir
an önce tamamlanarak, bu yörelerde yaşayan halkımızın
ıstırabına son verilmelidir. Özel çevre
koruma bölgesi kapsamındaki köylerde, halkımızın
barınma ihtiyaçlarını gidermek, planlı
ve düzgün yapılaşmaya imkân tanımak
için gerekli imar planı çalışmaları
bir an önce yapılmalıdır. 

Çevreyi korumayı hassasiyetle sürdürmek
zorundayız. Bunu yaparken, gereksiz birtakım yasaklar
ve mevzuat karmaşasıyla halkımızı
bezdirmemeliyiz. Ben inanıyorum ki, Bakanlığımız
bu konuya gereken duyarlılığı bir an
önce gösterecektir.

Sayın Başkan, değerli milletvekilleri; nüfustaki
artış ve endüstriyel faaliyetler sonucu, katı
atıklar, son yıllarda çok artmıştır.
Katı atıkların toplanması, taşınması,
depolanması ve zararsız hale getirilmesi görevi,
yerel yönetimlerimize aittir; ancak, belediyelerimiz, finansman,
teknik personel ve araç gereç eksiklikleri nedeniyle
bu görevleri gerektiği şekilde yerine getirememektedirler.


Sorunların kesin tespitini yapmak, çözüm
üretmek amacına yönelik olarak Bakanlığımızın
1995 yılında başlatmış olduğu
Katı Atık Yönetimi Projesini takdirle karşılıyoruz;
ancak, yeterli bulmuyoruz. Tehlikeli katı atıkların
imhası konusunda Çevre Bakanlığımızın
daha etkin bir rol üstlenmesini bekliyoruz. Bakanlığın
İzmit Büyükşehir Belediyesiyle ortaklaşa
sürdürmekte olduğu tehlikeli katı atıkların
imhası çalışmalarının,
bu konuda bir başlangıç olmasını
diliyoruz. Ayrıca, Bakanlıkça hazırlanan
ve Ağustos 1996'da İçişleri Bakanlığı
ve valiliklere gönderilen büyük endüstriyel
kazalar için yerel acil durum planlarının
hazırlanmış olmasını takdirle
karşılıyoruz. 1986 yılında çıkarılmış
olan Gürültü Kontrol Yönetmeliğini, günümüz
koşullarına cevap verir hale getirmek, yeniden gözden
geçirmek gerekmektedir. 

Daha önce de belirttiğim gibi, var olanı korumak,
bozulanı, yıkılanı yeniden hayata
geçirmekten daha kolaydır. Ülkemizdeki doğal
kaynakların ve doğal dengenin bozulmadan korunabilmesi
için, birtakım tedbirlerin zamanında alınması
gereklidir; zira, bozulanı düzeltmemiz, yok olanı
yerine koyabilmemiz için, akıl almaz derecede yüksek
maddî külfetin yanında, bir de, zamana ihtiyacımız
vardır. Buna, çoğu kez, insan ömrü
de yetmeyecektir. 

Bildiğiniz gibi, geçtiğimiz yaz, yüreklerimizi
de yakan bir Marmaris yangınına tanık olduk;
bir anda, 4 500 hektara yakın bir alan kül oldu. Anılan
bölgede, her ne canlı varsa, yandı gitti. Toplam
zarar 4,5 trilyon lira civarındadır. Ağaçlandırma
çalışmalarına hemen başlansa
bile, yanan sahanın eski halini alabilmesi için,
en az 60 ilâ 80 yılın geçmesi gerekmektedir
ki, buna, bir insan ömrü yetmeyecektir. 

BAŞKAN - Sayın Dedeoğlu, son 2 dakikanız...

MUSTAFA DEDEOĞLU (Devamla) - Teşekkür ediyorum
Sayın Başkan.

Onun için, elimizdeki doğal kaynakların değerini
iyi bilmeli, çevremizi en iyi şekilde korumalıyız.


Sayın Başkan, değerli milletvekilleri; kirlenme
sonrası temizleme çalışmaları
yapmaktansa, kirlenmeyi önleyici araştırma ve
incelemeler yaparak önleyici tedbirleri bir an önce
almak, Bakanlığımızın ana politikası
olmalıdır. Bu konuda yapmakta olduğu Çevre
Etki Değerlendirme (ÇED) raporu sistemine, daha etkin
ve gerçekçi bir işlerlik kazandırılmalıdır.
Bu konudaki eleman ve ekipman eksikliklerinin giderilmesi, gerekli
tedbirlerin alınması, bu konudaki yönetmeliğin
en kısa zamanda revize edilmesiyle mümkündür.
ÇED raporu değerlendirmelerinin mümkün olduğunca
mahallinde yapılması için, gerekli kadrolaşma
ve ekipman teminine gidilmelidir. 

Bunlardan başka, Çevre Bakanlığının
yürütmekte olduğu, Çevre Envanteri ve Enformasyon
Sistemi (ÇEES) projesinin bir an önce bitirilmesi,
Türkiye çevre atlasının güncelleştirilmesi,
çevre durum raporlarının periyodik olarak
hazırlanması, Türkiye sanayi envanterinin gözden
geçirilmesi, kıyı çevre yönetimi
planlama çalışmalarının bir
an önce sonuçlandırılması, çevrenin
korunmasına yönelik, gerekli olan acil faaliyetlerdir.


Sayın Başkan, değerli milletvekilleri; ülkemizde,
ekime elverişli topraklar günden güne azalmaktadır.
Bu azalmanın başlıca nedenlerinden biri, hiç
şüphesiz, erozyondur. Bunun yanında, bir de,
bilinçsizce yapılanmaya kurban edilen topraklar
vardır. Akdeniz ve Ege kıyılarımızda,
özellikle kıyı şeridindeki verimli topraklar,
gerek yapılanma gerekse turistik amaçlı kullanma
nedeniyle, beton yığınına dönüştürülmeye
doğru gitmektedir. 

(Mikrofon otomatik cihaz tarafından kapatıldı)


BAŞKAN - Sayın Dedeoğlu, eksüreniz 1 dakikadır.


MUSTAFA DEDEOĞLU (Devamla) - Teşekkür ederim Sayın
Başkan. 

Verimli topraklar, bağlar, bahçeler, yerini, beton
yığınlarına terk etmektedir. Biz, tabiî
ki, turizmi teşvik etmekte ve turizmin gelişmesi için
çalışmaktayız; ancak, kaş yaparken
göz çıkarmamak için, planlarımızı,
uzun vadeli ve dikkatli yapmamız, tesis ve bina yeri olarak
verimli toprakları, bahçeleri, ekili alanları
değil, ekime elverişli olmayan çorak ve verimsiz
arazileri kullanmamız gerekmektedir. 

Çevre Bakanlığımızın, bu
konuda da, acil bir çalışmayla birtakım
tedbirler alması gerektiğine inanıyorum; zira,
doğal dengenin korunduğu, doğal çevrenin bozulmadığı
ve çevre kirliliğinin olmadığı yerleri
tercih eden turistler buralarda yoğunlaşacaktır.
Doğal ve temiz bir çevre, turist çeken en büyük
etken ve en büyük faktördür. Tabiî ki,
ciğerlerimizin, bu nedenler...

(Mikrofon otomatik cihaz tarafından kapatıldı)

BAŞKAN - Teşekkür ederim Sayın Dedeoğlu.

MUSTAFA DEDEOĞLU (Devamla) - Bağlıyorum Sayın
Başkan... Hemen cümlemi tamamlıyorum izin verirseniz.
(DYP sıralarından alkışlar)

BAŞKAN - Lütfen...

MUSTAFA DEDEOĞLU (Devamla) - Sözlerime son verirken,
Çevre Bakanlığı bütçemizin
hayırlı uğurlu olmasını diliyorum;
Yüce Heyete saygılarımı sunuyorum. (DYP
sıralarından “Bravo” sesleri, alkışlar)

BAŞKAN - Teşekkür ediyorum Sayın Dedeoğlu.

Gruplar adına, sıra Demokratik Sol Partide. 

Demokratik Sol Partinin ilk konuşmacısı, Sayın
Metin Bostancıoğlu; buyurun. (DSP sıralarından
alkışlar)

Gruptan, bize, 13 dakika olarak eşit paylaşacağınız
bildirildi. 

METİN BOSTANCIOĞLU (Sinop) - Sayın Başkan,
benim sürem 20 dakika.

BAŞKAN - Peki buyurun efendim. (DSP sıralarından
alkışlar)

DSP GRUBU ADINA METİN BOSTANCIOĞLU (Sinop) - Sayın
Başkan, sayın milletvekilleri; 1997 yılı
bütçesi içerisinde, Adalet Bakanlığıyla
ilgili ödeneklerle ilgili olarak Demokratik Sol Partinin
görüşlerini belirtmek üzere sözlerime
başlamadan önce, sizleri, şahsım ve Demokratik
Sol Parti adına saygıyla selamlarım. 

Sayın milletvekilleri, Adalet Bakanlığının
icra programı niteliğinde olan bütçesi,
sadece gelir ve giderlerle ilgili olmayıp, bu Hükümetin
hukuk ve yargı konusundaki uygulamalarının
nasıl olacağı konusunda düşüncelerini
de göstermektedir. 

Bilindiği gibi, Adalet Bakanlığı, yargı
erkinin kullanılmasıyla doğrudan ilgili olmayıp,
yargıya lojistik destek ve yardımcı hizmet
vermesi gereken bir Bakanlıktır; mahkemelerin, adalet
tevziini ve diğer her türlü yargı hizmetini
en mükemmel şekilde yerine getirebilmesi için
imkânlar hazırlayan bir kuruluştur; yargılama
yapan ve adalet tevzi eden bir kuruluş değildir. Bu
nedenlerle, sübjektif değerlendirmelerle mahkeme kararlarının
içeriğinden şikâyet söz konusu ise,
bunun sorumlusu, elbette, Adalet Bakanlığı değildir.
Ancak, Adalet Bakanlığı, mahkemelerin yavaş
işlemesine sebep olan usul yasalarının çağın
şartlarına göre değiştirilmemesinden;
yardımcı personel ve araç gereç donanımının
eksikliğinden; mahkemelerin, daha verimli çalışacak,
daha hızlı ve daha kısa zamanda sonuca ulaşacak
şekilde yeniden düzenlenmemesinden; bu nedenle, adaletin
gecikmesinden, gecikmiş adaletin de adaletsizliğe sebep
olmasından sorumludur. 

Adaletin, gecikmeye uğramadan, hızlı, etkin
ve verimli bir şekilde işlemesi, hızla gelişen
teknolojiden yararlanması, gerekli insangücü
ve donanım imkânlarıyla mümkündür.
Yargının, yargıçların üzerindeki
iş yükü çekilmez boyutlara ulaşmıştır.
Bu yükün azaltılması, yargıç,
savcı ve vasıflı yardımcı personelin
sayısının artırılmasıyla
mümkündür. 

Ceza infaz kurumlarında bulunan hükümlü
ve tutukluların topluma yeniden kazandırılması
için gerekli düzenlemelere ihtiyaç vardır.


Adlî Tıp Kurumu, kuruluş amacını
gerçekleştiremeyecek yapı ve imkânsızlıklar
içindedir. 

Adalet Bakanlığı bütçesi içinde
yer alan Yüksek Seçim Kurulu, hâlâ tam
olarak bilgisayara geçmiş değildir. 

Yargı, Adalet Bakanlığının lojistik
desteği eksiklikleri nedeniyle ciddî problemlerle karşı
karşıya kalmıştır. 

1996 yılı içinde, birçok ilçemizde
kırtasiye yokluğundan duruşmalar yapılamamış,
ödenek yokluğundan keşiflere gidilememiş;
pul parası olmayan adliye, temyiz dosyalarını
Yargıtaya gönderememiştir. Bunların sorumlusu
mahkemelerimiz, yargıçlarımız ve savcılarımız
değil, onlara bu imkânları sağlamayan, yargıyı
bu şekilde engelleyen Adalet Bakanlığıdır.


Sayın milletvekilleri, işte, bu genel tespitin ışığı
altında, Adalet Bakanlığının 1997
yılı bütçesi içerisindeki ödeneklerine
bakacak olursak, bütçe tasarısının
35 inci sayfasında söylendiği gibi, 1997 yılı
bütçesiyle istenen ödenekler, istenilen düzeyde
bir yargı hizmetini sağlamaya yeterli değildir.
Bu beyan doğrudur; ancak, bu cümleden sonra gelen “ülkemizin
içinde bulunduğu ekonomik koşullar nazara alınarak,
normal yargı faaliyetlerini sürdürecek ölçüde
ödenek istenmeye çalışılmıştır”
sözünü kabul etmemiz mümkün değildir.
İstenen ödenek miktarıyla, 1997 yılında
adalet hizmetleri yürütülemeyecek hale gelecektir.


Hükümet Programında, devletin temel hizmetleri
olan eğitim, sağlık, adalet, savunma ve güvenlik
hizmetlerine ayrılan kaynakların artırılması
hususunda bir söz vardır. Sayın Bakan, Plan
ve Bütçe Komisyonuna gelerek, orada, diğer bakanlıklar
açısından olduğu gibi, Adalet Bakanlığı
açısından da, geçmiş yıllara
nazaran daha büyük bir payın ayrılması
suretiyle, adalet hizmetine ağırlık verdiklerini
söyledi. Oysaki, Adalet Bakanlığı bütçesinin
genel bütçe içerisinde payı 1992 yılında
yüzde 1,5; 1993 yılında yüzde 1,2; 1994
yılında yüzde 1,4; 1995 yılında
yüzde 1,1; 1996 yılında yüzde 1,2 iken,
1997  yılında, yüzde 1'in de altında,
binde 9'dur. Kaldı ki, ayrılan binde 9 ödeneğin
de sadece yüzde 45'i; yani, yarısından azı
yargılama hizmetlerine  ayrılmıştır.
Adalet hizmetlerine verilen ağırlık bu mudur
Sayın Bakan?

1996 yılı bütçesine göre 1997 yılı
bütçesine ayrılan pay daha az olduğundan,
Hükümet adalet hizmetlerine daha fazla önem veriyoruz
diyemez. Aksine, adalet hizmetlerinin istenilen şekilde
yürümemesi için planlı bir uygulama içinde
oldukları görülmektedir. 1996 yılı
ödeneğine oranla 1997 yılı ödeneğinin
yüzde 103 artırılmış olması,
yukarıdaki gerçeği değiştirmemektedir.
Bu ödenekle, 1996 yılı hizmetleri ancak durma
noktasından kurtulur. Yüzde 85 enflasyon göz
önüne alınırsa, bu Bakanlığın,
1997'de yargıya hizmet verme niyetinde olmadığı
ortaya çıkar.

Anayasanın “mahkemelerin bağımsızlığı”
başlığını taşıyan
138 inci maddesi “hiçbir organ, makam, merci veya
kişi, yargı yetkisinin kullanılmasında
mahkemelere emir ve talimat veremez; genelge gönderemez;
tavsiye ve telkinde bulunamaz” demektedir. Anayasanın
bu açık ve amir hükmüne rağmen bugün
mahkemelerin bağımsız olduğunu söylemek
çok zordur. 

Sayın milletvekilleri, yargıya müdahale, sadece
kararları etkileyecek emir ve talimatlarla olmaz; yeterli
kaynağı adaletin emrine sunmamak ve bunda yıllarca
direnerek mahkemeleri ve hâkimleri fiilen yargı yetkisini
kullanamaz hale sokmak, yargının bağımsızlığına
açık ve çok etkili bir müdahaledir,
dolaylı yoldan Anayasanın ruhunun ihlalidir. (DSP
sıralarından alkışlar)  Bu kuralı
yıllardır ihlal edenler hükümetlerdir,
Meclisin iktidarı oluşturan partileridir, adalet
bakanlarıdır. 

Neden adalet bakanlarıdır; çünkü,
hiçbir adalet bakanı, çıkıp,
“ verdiğiniz bu ödeneklerle adalet  hizmeti yürütülemez,
'adalet, mülkün temelidir' ilkesi  uygulanamaz; sadece
adliyelerde, adliye duvarlarında yazılmış
içi boş cümle olarak kalır; ben, bu konumu
kabul eden, içine sindiren bir adalet bakanı olmak
istemiyorum” dememiştir. (DSP sıralarından
alkışlar)

İşte, Türkiye'nin bunu diyebilen adalet bakanına
ihtiyacı vardır.  O zaman, Danıştay
kararlarının uygulanması da söz konusu
olacaktır. 

Sayın milletvekilleri, Büyük Atatürk'ün
önderliğinde yapılan Türk hukuk devrimi statik
değildir. Bazıları Osmanlı döneminden,
bazıları cumhuriyet döneminden kalan çeşitli
yasaların, çağın koşullarına
göre, gerek içerik gerek dil bakımından
güncelleştirilmesi gerekir. Türk hukuk devriminin
simgesi olan, geçtiğimiz günlerde 70 inci yılını
kutladığımız Medenî Kanunla ilgili
geçmiş dönemlerde başlayan reform çalışmaları
sürdürülmeli; ekonomik yaşamın temel
yasaları konumundaki, başta, Borçlar Kanunu
ve Türk Ticaret Kanunu olmak üzere tüm yasalar
gözden geçirilmeli, özellikle, Avrupa Birliği
hukukuna uyum süreci içinde, çağdaş
gelişmelere paralel düzenlemeler yapılmalıdır.


Adalet hizmetindeki gecikmeler, kimi vatandaşları,
yasadışı yollardan hak arayışına
itmektedir. Adalet hizmetlerinin, hızlı ve etkili
biçimde yürütülebilmesi için,  gecikmeden,
gerekli bütçe ödeneği ayrılmalı
ve çok çabuk yargı reformu yapılmalıdır.
Mahkemelerin ihtiyacını karşılayacak
teşkilat kanunu çıkarılmalı,
Yargıtayın yükünü azaltacak istinaf
mahkemeleri kurulmalı, Hukuk ve Ceza Muhakemeleri Usulü
Kanunları bu çerçevede yeniden düzenlenmeli,
suç kanıtlarını toplamak, failleri
yakalamak, adlî makamlara teslim etmek üzere, doğrudan
cumhuriyet savcılarına bağlı adlî
zabıta kurulmalıdır. 

Vasıflı eleman yetiştirmek için, adalet
yüksekokullarının sayısı süratle
artırılmalıdır.

Kutsal savunma mesleği olan avukatlığın
ve baroların Adalet Bakanlığı vesayetinden
bir an önce kurtarılması için, Avukatlık
Kanunu çağdaş bir anlayışla yeniden
düzenlenmelidir.

AHMET İYİMAYA (Amasya) - Mecliste...

METİN BOSTANCIOĞLU (Devamla) - Sayın milletvekilleri,
adaletin ve özgürlüğün birinci koşulu,
yargıçların güvencesidir. Bu güvence,
adalet mekanizmasının temelidir. Tarafsız
adalet, ancak güvenceli yargıçlar ve güvenceli
savcılar sayesinde gerçekleştirilebilir. “Bir
ülkede, hâkimlerin ve savcıların güvencesi
vicdanlarındadır” sözü, o ülkede,
yargıçlar ve savcılar kahraman olduğu
kadar adalet vardır demektir. (DSP sıralarından
alkışlar) 

Demokrasi, kahramanlar rejimi değil, dürüst; fakat,
sade insanların rejimidir. (DSP sıralarından
alkışlar) 

Adaletin tarafsızlığı, ancak ve ancak,
yargıçların sübjektif güvencelere
bağlı olduğu, siyasal iktidarın tamamen
etkisi ve iradesi dışında kaldığı
yerde gerçekleştirilir. Toplumumuz, siyasal iktidarın,
yargıçları atama ve görevden uzaklaştırma
deneyini çok acı olarak yaşamış
ve bunun sonucunda adalet mekanizması, saygınlığını
büyük ölçüde yitirmiştir. Yargıçların
kaderini, değişen siyasal iktidarların keyfine,
politikacıların hırsına ve kaprislerine
terk etmek, son dönemde bir kez daha yaşadığımız,
korkunç, partizan idare yaratma çabalarının
yanında, partizan adalet mekanizması yaratma ve
özgürlükleri asıl güvencesinden yoksun
bırakma felaketini hortlatmıştır. (DSP
sıralarından alkışlar) Yargıç
güvencesi vatandaşın güvencesidir. Tüm
yargıçları her türlü kuşku
ve baskıdan uzak bulunmayan toplumlarda, vatandaşların
özgürlüğü, huzuru ve güvenliği
söz konusu olamaz. Çağdaş, çoğulcu
demokrasinin de güvencesi olan ve hukuk devletinin temelini
oluşturan yargı bağımsızlığının
sağlanabilmesi için, 1982 Anayasasındaki hükümler
yerine, Demokratik Sol Partinin önerdiği düzenlemenin,
bütün partilerce, bütün milletvekillerince
desteklenmesini gönülden dilemekteyiz. (DSP sıralarından
alkışlar) Demokratik Sol Partinin hazırlayıp,
imzaya açtığı önerge kanunlaşırsa,
Adalet Bakanı ve müsteşar, Hâkimler ve
Savcılar Yüksek Kurulunun üyesi olmayacak, bu
kurulun üyeleri, belirli oranlarda, Yargıtay ve Danıştay
Genel Kurullarınca seçilecek, böylece, kurul
kararlarına siyasî gölge düşmesi
önlenecektir. Hâkim ve savcıları mesleğe
kabul etme, atama, geçici yetki verme, yükselme ve
meslekten çıkarma işlemleri bu kurulca yapılacaktır.
Hâkim ve savcıların denetimi, Adalet Bakanının
emrindeki müfettişlerce değil, Hâkimler ve
Savcılar Yüksek Kurulu bünyesindeki teftiş
kurulunca yapılacaktır. İşte o zaman,
izinsiz Kur'an kursu açan, eğitmenlik belgesi olmadan
ders veren kişi için iddianame düzenleyen Sinop'un
Durağan İlçesi savcısı, Ağrı
Eleşkirt'e tayin edilmeyecektir. (DSP sıralarından
“Bravo” sesleri, alkışlar) İşte,
o zaman, Ankara Cumhuriyet Başsavcısı, teamüllere
aykırı olarak, Mersin'e atanmayacaktır.

MUSTAFA YÜNLÜOĞLU (Bolu) - Hak etmiştir.

METİN BOSTANCIOĞLU (Devamla) - Kıymetli milletvekilleri,
bu gördüğünüz belgenin üzerinde Sayın
Bakanın imzası vardır. Ben, yirmiyedi senedir...

ABDULLAH ÖRNEK (Yozgat) - Varsa, doğrudur.

METİN BOSTANCIOĞLU (Devamla) - Bakanın imzası
vardır ve bu belgede şunlar yazıyor; 1977
yılından 19. 9. 1996 tarihine kadar Ankara'daki
cumhuriyet başsavcıları nerelere gitmiş;
okuyayım size, sıradan: Yargıtaya, Yargıtaya,
Yargıtaya, kendi isteğiyle İstanbul hâkimliğine,
kendi isteğiyle Adalet müfettişliğine, kendi
isteğiyle Ankara müşavirliğine, isteği
üzerine emekli, yaş haddinden emekli, Yargıtay
üyeliğine, Yargıtay üyeliğine, Yargıtay
üyeliğine ve son Başsavcı Nazmi Şarvan
Mersin'e tayin olmuş!

ABDULKADİR ÖNCEL (Şanlıurfa) - Mersin
vatan değil mi?!

METİN BOSTANCIOĞLU (Devamla) - Bu ne biçim devlet
teamülü?! Bu ne biçim devlet teamülü?!
(DSP sıralarından alkışlar)

Bunu söylemeyecektim; kaşındınız...

HÜSAMETTİN KORKUTATA (Bingöl) - Kaşınan
sensin. Ayıp, ayıp!.. Çok ayıp!..

BAŞKAN - Sayın milletvekilleri, Bakan da konuşacak;
sizin müdahale etmeniz gerekmez.

METİN BOSTANCIOĞLU (Devamla) - Kaldığımız
yerden devam edelim. 

Ayrıca, Hâkimler ve Savcılar Yüksek Kurulunun
ayrı bir bütçesi olacak; böylece, hâkimler
ve savcılar adalet görevlerini yaparken, Adalet Bakanlığının...

MEHMET BEDRİ İNCETAHTACI (Gaziantep) - Kaşındınız
ne demek?!

ABDULKADİR ÖNCEL (Şanlıurfa) - Kaşınan
kim, o belli!

METİN BOSTANCIOĞLU (Devamla) - O kelimeyi düzeltiyorum,
geri alıyorum.

BAŞKAN - Sayın milletvekilleri, Sayın Bakan
yanıt verecek.

ABDULKADİR ÖNCEL  (Şanlıurfa) - Geri
alın sözünüzü!

METİN BOSTANCIOĞLU (Devamla) - O kelimeyi geri alıyorum,
oturunuz lütfen.

Sayın Başkan, o kelimeyi geri alıyorum “istediniz”
diyorum. Oldu mu?

KAHRAMAN EMMİOĞLU (Gaziantep) - Tamam; istedik...

METİN BOSTANCIOĞLU (Devamla) - Şimdi, kıymetli
milletvekilleri, dinleyin, bakın, size, daha çok
söyleceğim şeyler var.

BAŞKAN - Sayın Bostancıoğlu, lütfen,
Genel Kurula...

METİN BOSTANCIOĞLU (Devamla) - Ayrıca, Hâkimler
ve Savcılar Yüksek Kurulunun ayrı bir bütçesi
olacak; böylece, hâkimler ve savcılar adalet
görevlerini yaparken, Adalet Bakanlığının
bütçesi içindeki kısıtlı
ödeneklerle engellenmeyeceklerdir, Adalet Bakanlığı
vesayetinden kurtulmuş olacaklardır.

Sayın milletvekileri, Sayın Bakan, bu gördüğünüz,
Adalet Bakanlığının 1997 yılı
bütçe tasarısıdır

Adalet Bakanlığının, devlet içerisinde
bir teşkilat şeması içinde yeri vardır.
Bakın lütfen buraya... Hâkimler ve Savcılar
Yüksek Kurulunun bu Adalet Bakanlığı teşkilat
şeması içinde yeri neresidir? Gördüğünüz
gibi hiçbir bağlantısı yoktur; çünkü,
olmaması gerekir. Hâkimler ve Savcılar Yüksek
Kurulu, ayrı bir bütçesi olan kurul olmalıdır.
Bu, hepimiz için geçerlidir. Yargı reformu
için Anayasanın 144 ve 159 uncu maddesini değiştirmek,
bu yolda ilk adım olmalıdır. Başbakanlık
Yüksek Denetleme Kurulunun Türkiye Büyük Millet
Meclisine bağlanması da ayrıca gereklidir. 

Bundan başka, hâkim, savcı ve yardımcı
personelin özlük hakları iyileştirilmeli,
hâkimlik ve savcılık mesleği genç
hukukçuların öncelikle seçtiği iş
alanı durumuna getirilmelidir. 

Sayın milletvekilleri, bütün vatandaşlarımız
temiz toplum isteğiyle ayağa kalkmış durumda,
yolsuzluk ve terörün önlenmesini istiyorlar. Bu
isteğin yerine getirilebilmesi için, temiz toplum için,
Türkiye Büyük Millet Meclisinde, Hükümetin
denetlenmesiyle ilgili olaylar tam bir özgürlük
içinde araştırılıp açıklanmalı,
siyasî amaçlarla, makam ve mevki hırsıyla
gerçeklerin üstü örtülmemelidir. Maalesef,
iktidarı oluşturan partilerin milletvekilleri, pis
kokuların bütün yurdu sardığı
şu günlerde, iktidar olma uğruna delilleri örtmeye
kalkışmaktalar; kendileri de bu örtünün
altında kalmak istemiyorlarsa, halkımızın
temiz toplum isteklerine kulak vermelidirler.

Türkiye Büyük Millet Meclisinde insan sevgisi,
bütün yasaların temelini oluşturmalıdır.
(DSP sıralarından alkışlar) Bu sevgiyle,
hizmet duygusu kalplere yerleşmeli ve çalışmalara
ışık tutmalıdır. 

BAŞKAN - Sayın Bostancıoğlu, son 2 dakikanız.

METİN BOSTANCIOĞLU (Devamla) - Ne var ki, Türkiye
Büyük Millet Meclisinde, şu günlerde, bu
ülkünün gerçekleşmesi çok zor.
Çünkü, iktidarın bir kanadında
kör inançlar hâlâ hükmünü
sürdürmekte, diğer kanadında iktidarın
gücü kötüye kullanılmakta, gözleri
bürüyen hırs, etrafa korku ve ümitsizlik
saçmaktadır. (DSP sıralarından alkışlar)
Birkısım politikacı, bir kısım
kamu görevlisi ve mafya, elbirliğiyle ülkemizi kötüye
götürmekteler. Bu kötü gidiş, köylümüzün,
işçimizin, esnafımızın, emeklimizin
ve tüm çalışanlarımızın
yaşamını hızla çekilmez boyutlara
götürüyor. Temiz toplum isteminin sebebi budur.
Türkiye'nin kötüye gidişten kurtulması,
halkın güven ortamına kavuşması
ve gerçek bir temiz toplumun oluşması için
ülke yönetiminin temiz ellere geçmesi, ülkenin,
alnı açık, hiç kimseye diyet borcu
olmayan temiz bir lider ve onun partisi tarafından yönetilmesi
gerekir; o parti de Demokratik Sol Partidir. (DSP sıralarından
“Bravo” sesleri, alkışlar)

Sayın milletvekilleri, ahlak zaafı üzerine
kurulu ve takıyyeye dayalı bir Hükümet,
birtakım güçlere diyet borçlusu İktidar
mensupları, yolsuzluk ve terör konularında
çağdaş demokrasi gereklerini yerine getiremezler.
Hele devlet içinde, ancak, devlet denetimi dışında
birkısım örgütler karanlık işlerde,
kirli işlerde kullanılmış ise, vaziyet
daha da vahim demektir. 

Daha söyleyeceğim; vaktim var, kullanacağım.

ALİ OĞUZ (İstanbul) - Kullan, kullan; kullandıkça
batıyorsunuz nasıl olsa.

METİN BOSTANCIOĞLU (Devamla) - Bu tespit ve düşüncelerle,
istenilen hukuksal düzenlemelerden yoksun hukuk ve yargı
düzenimizin, Hükümetin de istediği miktarda,
yetersiz ödenekle  1997 yılında daha kötüye
gideceği görüşünü üzülerek
bilgilerinize sunar, bu görüşte olduğumuzu
belirtir, hepinizi saygıyla selamlarım.(DSP sıralarından
“Bravo” sesleri, alkışlar)

BAŞKAN - Teşekkür ediyorum Sayın Bostancıoğlu.

Demokratik Sol Parti Grubunun ikinci sözcüsü Sayın
Cafer Tufan Yazıcıoğlu.

Buyurun Sayın Yazıcıoğlu.

Sayın Yazıcıoğlu, süreniz 7 dakika
mı?

DSP GRUBU ADINA CAFER TUFAN YAZICIOĞLU (Bartın) - Evet
efendim.

BAŞKAN - Buyurun.

DSP GRUBU ADINA CAFER TUFAN YAZICIOĞLU (Bartın) - Sayın
Başkan, sayın milletvekilleri; Yargıtay bütçesi
üzerinde Demokratik Sol Parti adına söz almış
bulunuyorum; sizleri ve televizyon başında bizleri
izleyen duyarlı yurttaşlarımızı
saygılarımla selamlıyorum.

Çağdaş, demokratik devlet, hukukla sınırlandırılmış
sosyal hukuk devleti olmak zorundadır. Hukuk devleti olmadan,
demokrasinin tam anlamıyla uygulanması düşünülemez.
Devletin, ekonomik alandaki güç ve yetkileri de anayasal
kurallarla sınırlandırılmalı,
siyasal özgürlükler yanında, ekonomik hak
ve özgürlükler de güvence altına alınmalıdır.
Bunun için, öncelikle de, yargı organlarının
bağımsızlığı kesin güvenceye
kavuşturulmalı ve hiçbir koşul altında
sınırlandırılmamalıdır.


Sadece tenkit değil, çözüm önerileri
de getiren Demokratik Sol Partinin yargı bağımsızlığı
için verdiği Anayasa değişikliği teklifine,
diğer partilerimizden biz de destek istiyoruz. (DSP sıralarından
alkışlar)

İnsan Hakları Evrensel Beyannamesinin kabul edilişinin
48 inci yıldönümünü kutluyoruz. Türkiye,
1949'da imzaladığı bu beyannamenin tamamlayıcısı
olan Kişisel ve Siyasal Haklar Uluslararası Sözleşmesi
ve Dayanışma Hakları Sözleşmesini
henüz imzalamadı, Çocuk Hakları Sözleşmesine
çekinceler koydu, idam cezasını yasaklayan
Avrupa İnsan Hakları Sözleşmesinin Ek
6 Nolu Protokolünü imzalamadı. 

Avrupa İnsan Hakları Mahkemesi, Türkiye'de
devleti çevreleyen hukukun ve hukuk uygulamalarının
eksiklikler taşıdığına karar vermiştir.
Bu eksiklikleri acilen gidermek, bu Meclisin birinci görevidir.
Ülkemiz, birçok olayda, hukukun işlemediği,
işletilmediği, her türlü siyasal ve ekonomik
yolsuzluk iddiaları karşısında hukukun
çalışmadığı, çalıştırılmadığı
ülke olmaktan acilen çıkarılmalıdır.
Sistem düğümlenmiştir; bu düğümlenme
çözülmelidir. Yargı, işlevini yerine
getirmek için gerekli tüm araç ve olanaklara
kavuşturulmalıdır. Ne yazık ki, devletin
temel hizmeti olan adalet hizmetine ve onun içinde Yargıtaya
bu bütçeden ayrılan payla bunu sağlamak
mümkün değildir. 

Toplumsal çıkarlara saygı gösterenlerin
zarar görmeyecekleri bir hukuk düzeni için çalışmalıyız.
Mafya, hiçbir zaman yargının yerini almamalıdır.
(DSP sıralarından alkışlar)

Yargının bağımsızlığı
çerçevesinde, öncelikle Yargıtay üyelerinin
seçimine ilişkin Anayasal hüküm -eğer,
Hâkimler ve Savcılar Yüksek Kurulu bugünkü
düzende kalırsa- değiştirilmelidir. Yargıtay
üyeliğine, Yargıtaydaki tetkik hâkimliğine
ve savcılığa seçimi Yargıtay Genel
Kurulu yapmalıdır. Üyeliğe seçilmeden
önce, belli bir süre tetkik hâkimliği ve savcılık
yapması şartı aranmalıdır. 

Yargıtayımız büyük bir iş
yükü altındadır. Bu nedenle, ne yazık
ki, aynı konuda, Yargıtayın aynı dairesinden
birbiriyle zıt kararlar çıkabilmekte, bu
da adliyeye olan güveni ve neticede devlete olan güveni
azaltmaktadır. Yargı yavaş işlemekte,
bazı dosyalar yıllarca Yargıtayda beklemektedir,
bazıları da yedi gün içinde geri dönmektedir.


Yargıtayın, bir içtihat mahkemesi halinde
çalışmasını sağlamak zorunluluktur.
Bu nedenle, Yedinci Beş Yıllık Kalkınma
Planının öngördüğü üst
mahkemeler ve ihtisas mahkemeleri acilen kurulmalıdır.
Üst mahkemelere bağlı çalışacak
adlî kolluk oluşturulmalıdır. Adlî
kolluk, suç delillerini toplamak, failleri yakalayarak
adlî makamlara teslim etmek ve bunlarla ilgili her türlü
soruşturma işleminin yapılmasını
sağlamakla görevlendirilmelidir. Üst mahkemelere
ve kurulacak ihtisas mahkemelerine üye atamasını
da Yargıtay Genel Kurulu yapmalıdır. 

Bu nedenle, yargılama usulleri yeniden gözden geçirilmeli,
özellikle yargıda geç işlemeye neden
olan duruşma düzeni yeniden gözden geçirilerek,
duruşmanın kalkması veya belli bir süreyle
sınırlandırılması sağlanmalı,
yargıyı tıkayan hükümler ayıklanmalıdır.


Devlet ile vatandaş arasındaki ihtilaflar ortadan
kaldırılmalıdır. Bu nedenle, birkısım
uyuşmazlıkların barolara bağlı
bir kurul önünde, uzlaşmayla çözülmesi
esasına geçilmelidir. Kamu avukatlarının
yetki ve sorumlulukları ve özlük hakları
yeniden düzenlenmelidir. Kamu yöneticileri inisiyatif
kullanır hale getirilmelidir. 

Yargıtayımız, halen ayrı ayrı
binalarda hizmet görmektedir. Öyle ki, bir binadan diğerine
giderken aradan yol geçmekte, Ankara'nın bu işlek
yolunda dosyalar kaybolmakta, hatta trafik kazaları olmaktadır.
Yargıtay için yeni bir bina tüm modern araç
ve gereçlerle donatılmış olarak, inşa
edilmelidir.

Yargıda, kalite yönetimi şarttır. Kalite
yönetimine ilişkin teknikler geliştirilmeli,
bilgiye kısa sürede ulaşma imkânı
sağlanmalıdır; bilgi çağı
bunu gerektirmektedir. Yüksek mahkemeler arasındaki
ilişki de bilgisayarla sağlanmalıdır.
Adalet hizmetinde adil, hızlı, etkin ve ekonomik
sonuç alınmalıdır ve bu zorunludur.


Bu nedenle, Yargıtayın teşkilat yapısı
tüm adalet hizmetleriyle birlikte yeniden gözden geçirilmeli,
yardımcı hizmetlerdeki kadro açığı
eğitimli personel ile giderilmelidir.

BAŞKAN - Sayın Yazıcıoğlu, son
dakikanız.

CAFER TUFAN YAZICIOĞLU (Devamla) - Hizmet içi eğitim
ve mukayeseli hukuku takip için, uluslararası ilişki
için Yargıtaya ayrılan yolluk ve ödenekler
artırılmalıdır. Yargının,
yargılama hizmetlerinde, ödenek aranmaksızın
harcama yapılabilmelidir. 

Atatürk, toplumumuza çağdaş uygarlığı
hedef göstermiştir. Çağdaş uygarlığın
özü ise insan onuruna yaraşan sosyal hukuk devleti
ve çağdaş demokrasidir. Hukuk devleti, ulusal
onurumuzdur. Mahkemelerin görevi de hukuku yaşama geçirmektir.
Adalet, yalnız devletin temeli değil, hakların
ve özgürlüklerin de güvencesidir.

Avrupa İnsan Hakları Mahkemesinden aklanarak çıkan
bir Türkiye'de bütçeler yapmak dileğimle
ve bunu yapacak Demokratik Sol Parti Grubu adına hepinize
saygılar sunuyorum. (DSP ve CHP sıralarından
alkışlar)

BAŞKAN - Teşekkür ederim Sayın Yazıcıoğlu.

Demokratik Sol Parti Grubu adına son konuşmacı,
Sayın Zerrin Yeniceli; buyurun. (DSP sıralarından
alkışlar)

Sayın Yeniceli, süreniz 13 dakikadır. 

DSP GRUBU ADINA ZERRİN YENİCELİ (İzmir)
- Sayın Başkan, değerli milletvekilleri; Çevre
Bakanlığı bütçesi üzerinde,
Demokratik Sol Parti Grubu adına görüşlerimi
sunmak üzere söz almış bulunuyorum; şahsım
ve Grubum adına, hepinizi saygıyla selamlarım.
(DSP sıralarından alkışlar)

Sayın Başkan, değerli milletvekilleri; konuşmama,
öncelikle, çevre sorununun, sosyoekonomik ve kültürel
boyutlarıyla bütünlük içerisinde
ele alınması gerektiğini söyleyerek başlıyorum.
Diğer konularda olduğu gibi, çevreyle ilgili olarak
da, ülkemiz, iç açıcı bir görüntü
sergilemiyor. Kapatılması istenen termik santrallar;
kirli hava, kirli deniz ve körfezlerimiz; gerekli önlemler
alınmadığı için çevreyi
zehirleyen fabrikalar; talan edilen kültür ve sanat
varlıklarımız ve tarihî eserlerimiz;
yağmalanan kıyılarımız; çarpık
kentleşmenin yarattığı, kentlerimizi gri
bir kuşak gibi saran estetik görüntüyü
bozan görüntü; arıtma tesislerine gerek
duymayarak, atıkları, denize ve diğer iç
sulara boşaltmayı tercih eden sanayi kuruluşlarımız;
türlü nedenlerden dolayı yanan ya da yakılan
ormanlarımız; oy hesabıyla, dere yatağı,
sel yatağı gibi tehlikeli yerlere ev yapmasına
izin vererek, sel baskınlarında canına, malına
zarar verdirdiğimiz insanlarımız; yeterli çevre
bilinci aşılamayan eğitimimiz; sağlıksız
çevre koşulları yüzünden doğaya,
çevreye, kendilerine yabancılaşan ve şiddete
yönelen insanlarımız... Sizler de katılırsınız
ki, ülkemiz resminin zincirleme bir şekilde yapılan
tasviri, sorunun çok boyutlu ve yüklü olduğunun
en somut göstergesidir. 

Evet, dünyanın enerji harcamaları, her oniki
yılda kendisini bir misli katlamaktadır. Küreselleştiği
söylenen dünyada, hızlı bir teknolojik
ilerleme yaşıyoruz. Bu durum, bir yanıyla
muhteşem olarak nitelendirilebilir; ama, diğer yanıyla
da, çevre üzerinde korkunç derecede tahribata
yol açmaktadır. Nitekim, günümüzde,
çevre sorunu, uluslararası alanda ela alınan,
uluslararası hukuka ve anlaşmalara konu olan, yaşamsal
önemde bir sorundur. 

FAO'nun raporuna göre, dünyada 800 milyon kişi
açlıkla pençeleşiyor; yani, her 5 kişiden
1'i aç yaşıyor; bu, korkunç bir rakamdır.
Yeşil örtünün azalması ya da yok olması,
aşınması ya da taşınması,
dünyanın bazı bölgelerindeki açlık
sorununu, kitlesel ölümleri gündeme getirmektedir.

Ülkemizdeki hızlı nüfus artışına,
son yıllarda iyice hızlanan göç de eklenmiştir.
Bu olgu, doğal kaynaklarımız üzerindeki
baskıları artırmaktadır. Göç,
özellikle, toprak, orman ve mera gibi doğal kaynaklara
olumsuz etki yapmaktadır, toprak kaybımızı
hızlandırmaktadır. 

Erozyon konusuna gelince, toprağın kullanılmasında
ve geliştirilmesinde önemli rolü olan su kaynaklarımızın,
toprak erozyonu üzerinde olumsuz etkisi vardır. Su,
gereği gibi denetlenemediği zaman, toprak erozyonu başta
olmak üzere, birçok önemli sorunun nedeni olabilmektedir.
Erozyon, ciddî bir problemimizdir. Hemen harekete geçmediğimiz
takdirde, bir sonraki kuşağa, çölleşmiş
bir Türkiye bırakma tehlikesiyle karşı
karşıyayız; çünkü, her yıl
470 milyon ton toprağımız, su ve rüzgâr
erozyonuyla denizlere gidiyor. Bu durumun yıkıcı
etkisi, belki topluma anında yansımıyor;
ancak, uzun ve orta vadeli düşünüldüğü
takdirde, bir toplumsal yıkımın temellerinin
atıldığı da bir gerçektir.

Diğer bir yaralı yanımız, ormanlarımızdır.
Raporlardan edinilen bilgilere göre, ülkemizin orman
varlığı, olması gerekenin çok
altındadır. Birkaç ay önce çıkan
yangınlarla, durum, daha da vahim boyutlara ulaştı.
Ülke ekonomisine ve çevre estetiğine olan katkılarının
dışında, ormanlar, topraklarımızı,
su ve rüzgâr erozyonuna karşı da korumakta,
hava kirliliğini engellemektedir. 

Topraklarımızı doğrudan etkileyen bir
diğer bombardıman da kimyasal kirlenmelerdir. Asit
yağmurları, atık sular, arıtma tesislerinden
çıkan çamurların toprağa yaptığı
kirletici etki hep bu kapsamdadır. Daha çok orman
birçok sorunu çözebilecek gibi görünmektedir;
ama, bunun için gerekli hukuksal düzenlemelerin yapılması
da gereklidir. İnsanlara ağaç sevgisinin aşılanması
gereklidir. 

Sayın Başkan, değerli milletvekilleri; bütün
bunların elbette bir maliyeti vardır, finansal sorunlar
da önemlidir ve Çevre Bakanlığı
bütçesinin, bu açıdan yetersizliği
bilinmektedir; ama, yalnızca malî sıkıntılar,
yapabileceklerimiz için engel değildir. 

Sorunlara bu genel değinmeden sonra, şu anda, can yakıcı
biçimde gündeme gelen, bölgemin bir sorununa
değinmek istiyorum. Bu, yalnızca İzmir'in değil,
Türkiye'nin de bir sorunudur. Bergama köylüleri,
çokuluslu bir şirketin, köylerinde, siyanürlü
yöntemle altın madeni işletmesine karşıdırlar.
Onbinleri geçen katılımla protesto gösterileri
düzenlemektedirler. Ovacık halkının
çığlıkları “siyanürlü
altına hayır” diye yükselmektedir. Ovacık
Altın Madeninin işletilmesiyle ilgili olarak Bergamalılar
referandum istemektedirler. Bu şirkete, DYP-SHP hükümetleri
döneminde işletme izni verilmiştir. Çevre
Bakanı, duyarlılık gösterip, işletme
izninin nasıl verildiğini araştırmalıdır.
Ayrıca, Gökova Termik Santralı yanlış
yere kurulmuştur. Bu, bilim çevrelerince kanıtlansa
da, politika çevrelerinde kabul edilse de yapılan
yanlış bir türlü onarılmamaktadır.
Hatanın bedelini, soluk alınamayan havası,
kirlenen körfeziyle halk ödemektedir.

Yine Manisa ve Kemalpaşa'da, çalıştırmadıkları
arıtma tesisleri yüzünden, atıklarını
Nif Çayına boşaltan, dolayısıyla
Gediz Nehrinin kirlenmesine neden olan fabrikalar çevreyi
olumsuz etkilemektedirler. İlgilileri ve yetkilileri göreve
çağırıyoruz. Denetime önem verilmelidir.
Çevre kirlendikten sonra cezaî yaptırımlara
değil, önleme politikalarına ağırlık
verilmelidir. Şunu da özellikle vurgulamak istiyorum.
Çevreyi koruma ve çevre temizliği, karmaşık
ve sistematik bir düzenleme gerektirir. Herkes evinin önünü
temizlerse bu iş çözümlenir anlayışı
sığ bir bakış açısının
ürünüdür; herkes evinin önünü
temizlerse çöpler öbek öbek yığılır
kalır. 

Konuyla ilgili şu önemli noktayı da vurgulamak
istiyorum. Çevreye rağmen sanayileşmenin bir
diğer örneği nükleer santrallardır. Dünyadaki
örneklerine bakarsak, Avusturya, tek santralını
1978'de kapatmıştır. İtalya bütün
nükleer santrallarını kapatmıştır.
Çernobil faciası daha belleklerimizden silinmedi.


Üzülerek söyleyeyim ki, “kirlensin doğa,
yaşasın teknoloji” anlayışı
insanî bir anlayış değildir. Teknoloji
mi, doğa mı çelişkisini, ancak, sürdürülebilir
kalkınma ilkesini benimseyerek aşabiliriz. Bu ilke,
doğal kaynakları tahrip etmeden, ekolojik dengeleri
bozmadan kalkınmayı öngörür. Asıl
başarı, çevreyi koruyarak kalkınmaktır
ve bunu başarmaktan başka çaremiz yoktur. Çünkü
doğayı tahrip ederek sanayileşme bizi bir yere
kadar götürür ve o yerde ise felaket vardır.

Sayın Başkan, değerli milletvekilleri; çözüm
noktasına geldiğimizde ilk önce karşımıza
Çevre Bakanlığı çıkıyor.
Bakanlık, çevreyle ilgili sivil toplum örgütleri
ve yerel yönetimler arasında iletişim kurmalıdır,
işbirliği yapmalıdır. Bütün
bunları karşısına alarak ulusal bir
politika oluşturulması ve izlenmesi mümkün
değildir. 

Biz, Demokratik Sol Parti olarak sivil toplum örgütlerinin
girişimlerini yararlı buluyoruz. İlgili kurum
ve kuruluşların karar mekanizmalarına katılımını
sağlamak, sağlıklı bir demokrasinin oluşumuna
katkıda bulunmak açısından da önemlidir.
Diğer sorunların olduğu gibi, çevre sorunlarının
da böylesi bir demokratikleşme süreci içerisinde
çözülebileceğine inanmak zorundayız.


Sivil toplum kuruluşlarının katkısının
sağlanması gerektiğini belirtirken, bu noktada,
üzülerek, sivil toplum kuruluşları bir
yana, Sayın Bakanın Bakanlıkta yetişmiş
onlarca personeli, onlardan yararlanamayacağı yerlere
gönderdiğini belirtmek zorundayım. 

Sayın Bakan, Çevre Bakanlığı bir
ihtisas bakanlığıdır; genel nitelikler
yetmez, özel nitelikler de gerektirir. Sayın Bakanın
bu konuya bundan sonra daha özenli yaklaşacağına
inanmak istiyorum. 

Sayın Başkan, değerli milletvekilleri; bu dünyadan
başka gidecek yerimiz yok...

ÖMER EKİNCİ (Ankara) - Öbür dünya
var!.. Öbür alem var!.. Ahret var, ahret!...

ZERRİN YENİCELİ (Devamla) - ... ve Türkiye,
bu dünyanın büyük ülkeleri arasında
yer alıyor. Bu, dünyaya karşı sorumluluğumuzun
da büyük olması demektir. Bugüne kadar,
bu sorumluluğu yeterince yerine getirdiğimizi söylemesek
de, 1997 yılının bu açıdan
bir başlangıç olmasını diliyor
ve Yüce Heyeti saygıyla selamlıyorum. (DSP
sıralarından alkışlar)

BAŞKAN - Teşekkür ediyorum Sayın Yeniceli.

Sayın milletvekilleri, çalışmalarımıza
kaldığımız yerden devam etmek üzere,
birleşime saat 19.15'e kadar ara veriyorum. 


Kapanma Saati : 19.00

ÜÇÜNCÜ OTURUM

Açılma Saati: 19.20

BAŞKAN: Başkanvekili Yasin HATİBOĞLU

KÂTİP ÜYELER: Fatih ATAY (Aydın), Ünal
YAŞAR (Gaziantep)



BAŞKAN - Türkiye Büyük Millet Meclisinin
31 inci Birleşiminin Üçüncü Oturumunu
açıyorum.

Çalışmalarımızın hayırlara
vesile olmasını Cenabı Allah'tan niyaz ediyorum.

Sayın milletvekilleri, bütçe çalışmalarımıza
kaldığımız yerden devam edeceğiz;
ancak, üzerimde borç kalmasın diye ifade etmek
istiyorum: Yüce Heyete, şu anda Numune Hastanesinde
tedavi görmekte olan Azerbaycanlı şair Bahtiyar
Vahapzade Beyefendinin çok büyük saygı
ve hürmetleri var. Benden rica ettiler “Yüce Heyete
selam ve saygılarımı, Türk Milletine
minnet borçlarımı ifade eder misiniz”
dediler; ben de, selamınızı götürürüm
dedim. (Alkışlar) 

NECMETTİN CEVHERİ (Şanlıurfa) - Sayın
Başkan, biz de kendilerine şifa diliyoruz Cenabı
Allah'tan.

BAŞKAN - Teşekkür ediyorum efendim.

IV. - KANUN TASARI VE TEKLİFLERİYLE KOMİSYONLARDAN


GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu tasarıları (1/518; 1/519; 1/282, 3/414; 1/283,
3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) (Devam)

E) ADALET BAKANLIĞI (Devam)

1.- Adalet Bakanlığı 1997 Malî Yılı
Bütçesi

2.- Adalet Bakanlığı 1994 Malî Yılı
Kesinhesabı

3.- Adalet Bakanlığı 1995 Malî Yılı
Kesinhesabı

F) YARGITAY BAŞKANLIĞI (Devam)

1.- Yargıtay Başkanlığı 1997 Malî
Yılı Bütçesi

2.- Yargıtay Başkanlığı 1994 Malî
Yılı Kesinhesabı

3.- Yargıtay Başkanlığı 1995 Malî
Yılı Kesinhesabı

G) ÇEVRE BAKANLIĞI (Devam)

1.- Çevre Bakanlığı 1997 Malî Yılı
Bütçesi

2.- Çevre Bakanlığı 1994 Malî Yılı
Kesinhesabı

3.- Çevre Bakanlığı 1995 Malî Yılı
Kesinhesabı

BAŞKAN - Sayın milletvekilleri, gruplar adına
konuşmalar devam ederken ara verilmişti; şimdi,
çalışmalarımıza kaldığımız
yerden devam edeceğiz.

Sayın Komisyon ve Sayın Hükümet hazır.

Refah Partisi Grubu adına, ilk sözcü, Sayın
Hayrettin Dilekcan; buyurun efendim. (RP sıralarından
alkışlar)

Efendim, süreniz 10'ar dakika mı?

HAYRETTİN DİLEKCAN (Karabük) - Evet Sayın
Başkan.

BAŞKAN - Buyurun Sayın Dilekcan.

RP GRUBU ADINA HAYRETTİN DİLEKCAN (Karabük)
- Sayın Başkan, değerli milletvekilleri; Adalet
Bakanlığının bütçesi üzerinde,
Refah Partisinin görüşlerini açıklamak
için huzurunuzdayım; şahsım ve Grubum
adına hepinizi hürmet ve muhabbetle selamlıyorum.


Bir devletin egemenlik şartlarından birisi de yargı
erkine sahip olmasıdır; bağımsız
devletlerden hiçbirisi, bunu başkalarına devredemez.
Herkes tarafından kabul edildiği üzere, adalet
ve hukuk kavramları, son derece ulvî, yüce değerlerdir.
Bu kavramlar üzerinde çok veciz sözler söylenmiştir.
“Adalet mülkün temelidir” ifadesinde, bunu,
çok anlamlı şekilde görüyoruz. Buradaki
“mülk” kavramından murat, dünyanın,
arzın, âlemin temelinin adalet olduğunu belirtmektir.
Yine, insanımız “şeriatın -yani,
adaletin- kestiği parmak acımaz” ifadesiyle hukukun
üstünlüğünü ve adaletle hükmetmenin
herkesi memnun edeceğini belirtmek suretiyle, hukukun üstünlüğüne
ve adalete olan saygıya, güvene değinmek istemiştir.


Türkiye Cumhuriyeti demokratik bir hukuk devletidir. Devletin
her şeyiyle hukuka uygun olarak, kurallara bağlı
şekilde işleyeceği, Anayasanın emridir.
Hukuk, meşruiyetin temel kaynağıdır. Adalet
de toplumsal huzur ve barışın vazgeçilmez
ve en önemli unsurudur. Adaletsiz kuvvet zulümdür.
Güçsüz adalet de işe yaramaz. Zalimler
de adalete muhtaçtır. Bizim nezdimizde, adalet,
zayıfın kuvvetliden hakkını alıncaya
kadar güçlü, kuvvetlinin de haklı olduğunda
korunacağı bir anlamı ifade etmektedir. 

Değerli milletvekilleri, toplumsal barış ve huzurun
sağlanması, devletin ve milletin bütünlüğünün
daim olması için, hukuk kaideleri, evrensel ilkeler
de dikkate alınarak, toplumun örf ve ananelerine,
geleneklerine, sosyal yaşantısına uyum sağlaması
gerektiği göz önüne alınarak hazırlanmalıdır.
Bugün, ülkemizde, hukuk sahasında, uluslararası
düzeyde eğitim veren kurumlarımız ve ilim
adamlarımız olmasına rağmen, maalesef,
bu uyumu gerçekleştirdiğimiz söylenemez.
Ülkemizde doğan insanlarımıza uyguladığımız
temel yasalara baktığımızda, hâlâ
kendi orijinalimiz değil; doğarken, şahsiyet bulurken,
evlenip mirasını paylaşırken uyguladığımız
Medenî Yasa, İsviçre mehazlıdır.
Ticaretimizi düzenleyen kuralları Almanlardan adapte
etmişiz. İdare hukukumuz, Fransız etkisiyle
şekillenmiştir. Bunlara göre kendisinin fiillerini
düzenleyen insanlarımıza, bu kurallara karşı
geldiğinde uyguladığımız müeyyideleri
de, ceza hukuku olarak, İtalya'dan devşirmişiz.
Bu insanları, bu milletin evlatlarını bu
kadar karmaşık bir hukuk felsefesi içinde
yönetmeye çalışırken, öldüğünde
de kendi değerlerine, geleneklerine, örfüne göre
defnediyoruz. Hukuk yapımız, maalesef, bu şekildedir.
Bu nedenle de, hâlâ, hacca nasıl gidileceğine
dair kararları içimize sindirebiliyoruz, kurban
derilerinin kim tarafından toplanması gerektiğine
dair tartışmalar yapılabiliyor, kadınlarımızın
başını örtüp örtmemesi gerektiği
konuşulabiliyor. Türkiye'nin demokratik bir hukuk devleti
olduğunu belirtmemize rağmen, halen, Yüksek Askerî
Şûra kararları, Cumhurbaşkanının
yürütmeye ilişkin icraatları, Hâkimler
ve Savcılar Yüksek Kurulu kararları hakkında
yargı yoluna başvurulmasını Anayasada
engelleyen hükümleri kaldırmayı düşünemiyoruz.
Bu, hukuk devleti ilkeleriyle bağdaşmadığı
gibi, evrensel hukuk kaideleriyle de çelişki teşkil
etmektedir. 

Bir ibadet ve inanç hürriyeti olarak haccın,
başörtüsünün, kurban derisinin önündeki
engelleri kaldırmak için Sayın Bakanımızın
ve Hükümetin yapmış olduğu çalışmaları,
Grubumuz adına kutluyor, kendilerine şükranlarımızı
arz ediyoruz. (RP sıralarından alkışlar)

21 inci Asra girerken, toplumla barışık olmayan
bu kuralları kaldırmak için yapılan
bu çalışmalar, inşallah, semeresini
verecek; bu Meclis de, bu çalışmalar için
elinden gelen katkıyı sağlayacaktır diye
düşünüyoruz. 

Gelişmiş dünya ülkeleri arasında
insanların geleceği ile ilgili çok büyük
etkisi olacak kararları disiplin cezası olarak verip
de bu kararlara karşı yargı yolunu kapatan
bir ülkenin varlığını bilmiyorum,
şimdiye kadar duymadım. 

Değerli milletvekilleri, ülkemizde genel olarak yargı
sistemimiz, bir tıkanıklık içerisinde;
bu gerçeği görmek, bir aczi ifadeden ziyade bir
tespittir. Bu tespitten sonra problemin çözümü
için neler yapmalıyız; bunları konuşmak
isabetli olur diye düşünüyorum. 

Adlî sahadaki sıkıntılarımızı
ana başlıklarıyla sıralamak gerekirse
ilk planda şunları söylemek mümkündür:
Anayasa ve yasalardan kaynaklanan sıkıntılar;
personel yetmezliğinden kaynaklanan sorunlar; bürokratik
engeller; fizikî, teknik donanım azlığı;
maddî imkânsızlıklar. 

Adliye binalarımız, maalesef, bugüne kadarki
ihmaller neticesinde, adalete yakışır hizmet
mekânları haline getirilememiştir. Teknolojinin
imkânları, özellikle bilgisayar, bütün
adlî teşkilatımızın emrine sunulmalıdır.


Personel sayısı, ülkemizin nüfusu ve büyüklüğü
dikkate alındığında yeterli değildir.
Boş kadroların doldurulmasının yanında,
yeni kadrolar ilave edilmelidir. Ülkenin genel şartları
dikkate alındığında adlî personelin
ücret durumu kötü sayılamazsa da, kendi
içerisinde değerlendirildiğinde yeterli değildir.


Cezaevlerimizin durumu iç açıcı değil.
Yılların ihmaliyle biriken bu sorunların
çözümü için Sayın Adalet Bakanımızın
ve Hükümetin gayretli çalışmalar
içinde olduklarını yakînen biliyor,
bundan duyduğumuz memnuniyeti tekrar ifade etmek istiyorum.


Değerli milletvekilleri; adlî sistemimizdeki tıkanıklıkların
önemli bir kısmının kanunî düzenlemelerden
kaynaklandığını özellikle belirtmek
istiyorum. İdarî yargılama sistemimiz yeniden
gözden geçirilmelidir. Temel kanunlarımızın
sistematiği bozulmuştur. Bu yasalar günün
ihtiyaçlarına göre yeni baştan düzenlenmelidir.
Türk Ceza Kanununda, Medenî Kanunda, Borçlar
Kanununda, Ticaret Kanununda, usul yasalarında, Ceza Muhakemeleri
Usulü Kanununda önemli düzenlemeler tekrar gündeme
getirilmeli; bu kanunlar, kendi içinde sistematiğe
uygun halde bu Meclisten çıkarılmalıdır.
Bugün, Ceza Muhakemeleri Usulü Kanununda yapılan
değişiklikle, sanıklara avukat tutan devlete
karşı, mağdur vatandaşlar, maalesef üzüntü
içindeler, güven duymak istiyorlarlar “ ben mağdur
olmuşum, ben de avukat istiyorum” diyorlar. Bu noktada
da kanunî düzenlemelere ihtiyaç vardır.


Tahkim sisteminden etkin şekilde faydalanılmalıdır.
Kabahat nevinden suçların önemli bir kısmı,
idarî para cezasını gerektiren suçlar
olarak düzenlenmeli, para cezalarının miktarları
caydırıcı olacak düzeye getirilmelidir.


İcraların en fazla yükünü, icra ceza
davaları oluşturmaktadır. İcra ceza
davalarının ceza kararnamesiyle düzenlenmesi
gündeme gelmeli, bunlara itiraz yoluyla ancak itiraz edilebilmeli,
düzeltilmesi yoluna gidilmeli, icralar bu şekilde rahatlatılmalı.


Adlî zabıta mutlaka kurulmalı, hazırlık
tahkikatı daha sağlıklı bir hale getirilmelidir.

Tebligat hukuku, gelişen teknolojiye uygun olarak yeniden
gözden geçirilmelidir.

Bilirkişilik müessesesindeki tıkanıkların
giderilmesi için etkin önlemler alınmalıdır.

Orman Kanunundaki cezalar insaf ölçülerine çekilmelidir.


Cezaların infazında yeni bir uygulama getirilmeli,
647 sayılı Yasada para cezasına tahvil ve
tecil müessesesi adalete güveni sarsmayacak hale getirilmelidir.

İcra takiplerinde ve davalarda gecikme faizinin yerine
enflasyon oranında ilave ödemeler gündemde olmalıdır;
kamulaştırma ve devlet borçlarında,
devlet alacaklarına uygulanan oran uygulanmalıdır.


Yeni avukatlık yasası mutlaka çıkarılmalı;
barolar birden fazla kurulabilmeli, sendikalarda olduğu gibi
barolar arasında da hizmette...

(Mikrofon otomatik cihaz tarafından kapatıldı)

BAŞKAN - Sayın Dilekcan, 1 dakikada toparlar mısınız...

HAYRETTİN DİLEKCAN (Devamla) - Tabiî...

Birden fazla baro kurulması imkânı getirilmek
suretiyle, hizmette rekabet sağlanmalıdır.

İstinaf mahkemeleri...

ÖNDER SAV (Ankara) - O ne demek öyle?.. O ne demek öyle?..

HAYRETTİN DİLEKCAN (Devamla) - Efendim, ben öneri
getiriyorum. Hizmette rekabet sağlanmalıdır
diyorum; izah ediyorum. 

ÖNDER SAV (Ankara) - O ne demek?..

HAYRETTİN DİLEKCAN (Devamla) - Kendi düşüncem;
katılırsınız, katılmazsınız...

ABDULLAH ÖRNEK (Yozgat) - Ne demekse ne demek...

ÖNDER SAV (Ankara) - Açıklasın, öğrenelim.

OĞUZHAN ASİLTÜRK (Malatya) - Sizden izin alacaksa,
o başka...

ÖNDER SAV (Ankara) - Açıklasın, öğrenelim.

HAYRETTİN DİLEKCAN (Devamla) - İstinaf mahkemeleri
mutlaka kurulmalı, Yargıtay bir içtihat mahkemesi
haline getirilmelidir.

Değerli milletvekilleri, yılların birikimiyle
oluşmuş bu tıkanıkları gidermek
için Hükümetin gayretli çalışmalarını
yakînen görüyoruz. Bütçede ayırmış
oldukları ödenekler, bunun gerçekten samimî
işaretleri. Ben, denk bütçe getiren Hükümetin,
sosyal ve ekonomik bozukluklar nedeniyle ortaya çıkan
ihtilafların çözümüne, daha adliyeye...

(Mikrofon otomatik cihaz tarafından kapatıldı)

BAŞKAN - Sayın Dilekcan... 

HAYRETTİN DİLEKCAN (Devamla) - Efendim, bir cümleyle
bağlıyorum.

Bir cümleyle de şunu ifade etmek istiyorum: Son günlerde
“temiz toplum, temiz yönetim” ifadelerini sık
sık duyuyoruz. Toplum temizdir; yönetimi temizlemek
de, bizim görevimiz. Bunu yapmak için, sicili temiz
olmak lazım gelir. Bu Parlametoda, biz, Refah Partisi olarak
iddia ediyoruz, Refah Partisinin sicili temizdir ve Refah Partisi
temiz yönetimi gerçekleştirecektir. (RP sıralarından
alkışlar)

1997 yılı bütçesinin Adalet Bakanlığı
için hayırlı uğurlu olmasını
diliyor; hepinize saygılar sunuyorum. (RP sıralarından
alkışlar)

BAŞKAN - Sayın Dilekcan, teşekkür ediyorum.

Sayın milletvekilleri, gruplar adına görüşmeler
tamamlanıncaya kadar, bütçesi görüşülen
bakanlıklarla ilgili soruları almaya devam edeceğiz;
grup görüşmelerinin tamamlanmasından sonra...

AHMET KÜÇÜK (Çanakkale) - Ortağı
tükettiniz be!

ALGAN HACALOĞLU (İstanbul) - Salonda, tek bir Doğru
Yol Partili yok.

BAŞKAN - Sayın Hacaloğlu, ne yapmamı istersiniz
efendim?

ALGAN HACALOĞLU (İstanbul) - Bunu, tespit edelim; zapta
geçsin.

NİKAT MATKAP (Hatay) - Hele, ortakları konuşurken
niye yoklar?!

AHMET GÜRYÜZ KETENCİ (İstanbul) - Buharlaşmış,
buharlaşmış!..

BAŞKAN - Efendim, ah; ne yapayım. 

Şimdi, meşhur bir söz vardır: “Kesmeseydi
dilimi hançeri lâ-yüs'el-ammâ yef'al ile.”
Ne yapayım, bir şey diyemiyorum; yani, söylenecek
çok güzel söz var da, ne yapayım, bulunduğum
yer elvermiyor Sayın Matkap. 

AHMET KÜÇÜK (Çanakkale) - Mealen Türkçesini
rica edelim. 

BAŞKAN - Efendim, grup görüşmelerinin bitiminden
sonra soruları almayacağız. 

Bir ricam var: Her sayın milletvekili her konuda soru sorabilir;
ama, onun yolu, sözlü ve yazılı sorulardır.
Bütçe görüşmeleri esnasında
sorulacak sorular, münhasıran, bakanlıkların
faaliyetleriyle ilgili olmalıdır. Bakanlık
faaliyetinin dışında vaki soruları,
soru telakki edip Sayın Bakana iletmeyeceğim. Ona göre
lütfen, soru soracak arkadaşlarımız,
bütçesi müzakere edilen bakanlıkların
faaliyletleriyle ilgili sorular sorsun. 

Teşekkür ediyorum. 

Refah Partisi Grubunun ikinci sözcüsü olarak Sayın
Kamalak; buyurun. (RP sıralarından alkışlar)

Sayın Kamalak, 10 dakika mı konuşacaksınız?


MUSTAFA KAMALAK (Kahramanmaraş) - Evet.

BAŞKAN - Peki.

RP GRUBU ADINA MUSTAFA KAMALAK (Kahramanmaraş) - Sayın
Başkan, değerli arkadaşlarım; Yargıtayın
1997 bütçesiyle ilgili olarak, Refah Partisi Grubunun
görüşlerini belirtmek üzere huzurunuzda buluyorum;
bu münasebetle, konuşmama başlamadan önce
hepinizi saygıyla selamlarım.

Konuşmam, asıl itibariyle 4 bölüm halinde
sunulacaktır:

1. Yargıtayın yapısı,

2. Yargıtayın bütçesi,

3. Yargıtayın sorunları,

4. Önerilerimiz.

Değerli arkadaşlarım, Yargıtay, bildiğiniz
gibi, ülkemizde ilk defa 1868 yılında kurulmuştur;
bugün, 32 dairesiyle hizmet vermektedir. Asıl itibariyle,
bir temyiz mahkemesidir; fakat, yükünün ağırlığı
münasebetiyle, yazık ki, bir istinaf mahkemesi haline
gelmiş durumdadır.

Bilindiği gibi, 1997 genel bütçemiz, 6 katrilyon
255 trilyon liradır. Bundan, Yargıtayımızın
aldığı pay, 1 trilyon 136 milyar 700 milyon
liradır. Artış oranı, 1996 yılına
göre, yüzde 100'dür. Gönül isterdi ki,
Yargıtayımıza daha fazla pay verilebilsin,
daha fazla hisse ayrılsın; ama, devletin imkânları,
maalesef, bu kadardır.

Gönül isterdi ki, Yargıtaya daha fazla malî
imkânlar tanınsın dedik; zira, diğer kurumlarımız
gibi, maalesef, Yargıtayımızın da
birtakım ağır problemleri vardır. Nedir
bunlar; başlıcaları:

1. Davaların çokluğu,

2. Hâkimlerin azlığı,

3. Personel yetersizliği,

4. Yer sıkıntısı, vesaire.

Değerli arkadaşlarım, istatistikî verilere
göre, bugün, 10 milyonu aşkın dava çözüm
beklemektedir. Her davanın bir davacısı,
bir de davalısı vardır; en azından
tarafların birer de tanığı bulunmaktadır.
Bu durumda, 10 milyonu 4'le çarpmamız lazım;
bu 40 milyon eder. Nüfusumuzun en az yüzde 25'i 18 yaşın
altında olduğuna göre, demek ki, mümeyyiz
ve reşit olan hemen herkes mahkemeliktir. Niye böyle?
Bunun, şüphesiz ki, birtakım sebepleri vardır;
başlıcaları: 

Bir : Hak kavramı aşınmıştır.
Ülkemizde, hak kavramı, maalesef, zedelenmiş;
adalet kavramı yıpranmıştır.
Herkes, hak peşinde koşuyor, hak istiyor; ama, hemen
hiç kimse, başkalarının hakkını
hatırlamıyor. Oysa, başkalarının
hakkı da en az bizim hakkımız kadar mukaddestir,
kutsaldır. 

Büyük bir düşünürün dediği
gibi: “Bir şey ki, benim için faydalı,
ailem için zararlıysa, o şeye lanet olsun;
bir şey ki, ailem için faydalı, fakat, milletim
için zararlıysa, o şeye lanet olsun; bir şey
ki, milletim için faydalı, fakat, insanlık
için zararlıysa, o şeye de lanet olsun.”

Değerli arkadaşlarım, bizim, toplum olarak, inanç
ve kültürümüzün temelinde bu düşünce
yatar. Karacaoğlan'ın dediği gibi:

“Yeme el malını er geç verirsin, 

İğneden ipliğe sorulur bir gün.” 

Dinimiz de hak ve adalet üzerine kurulmuştur; öyle
ki, Yüce Rabbimizin bir adı da Hak'tır. Hukuk
da hak kavramının çoğulu bildiğiniz
gibi. 

“Halik'ın namütenahi adı var, en başı
Hak 

Ne büyük şey kul için hakkı tutup
kaldırmak.” 

Buna rağmen, maalesef, bilhassa da yanlış eğitim
politikası sonucu, ülkemizde hak anlayışı
zayıflamış, ihtilaflar artmış,
dava dosyaları dağ gibi büyümüştür.


Değerli arkadaşlarım, dosyaların artmasının
bir sebebi de, hâkimlerin sayısal bakımdan
azlığıdır. Maalesef, 10 bini aşkın
dava dosyası, sadece ve sadece, 7 500 civarındaki
hâkim tarafından çözülmeye çalışılmaktadır.
Bunun, mutlaka, bir an önce, hal çaresi bulunmalıdır.
Niye böyle artıyor?..

Değerli arkadaşlarım, dava dosyalarının
dağ gibi büyümesinin bir sebebi de, kanaatimce,
bizatihi kanunlarımızdır. Bildiğiniz
gibi, birçok kanunumuz, kaynak bakımından
yabancı, içerik bakımından yanlış
yahut çelişkili, süre bakımından
ise sakattır. Gerçekten, birçok kanunumuz,
bugün, millî ruhtan uzaktır. Bir malı
dışarıdan ithal edip, üzerine “Türk
malı” yazmakla, o mal, Türk malı olabilir
mi; elbette hayır. Peki, bir kanunu tercüme edip,
üzerine, mesela “Türk Ceza Kanunu” yazmakla,
o kanun, gerçekten millî olabilir mi? (RP sıralarından
alkışlar)

Değerli arkadaşlarım, bugün, birçok
insanımız, kanundan -belki, devlete duyduğu
saygıdan dolayı- çekiniyor, korkuyor; ama,
ona saygı duymuyor; bu münasebetle, fırsat
bulduğu ölçüde, kanunu ihlal etmekten çekinmiyor.
Şu halde, kanunları, millî bünyemize,
millî ruhumuza uydurmak, adapte etmek mecburiyetindeyiz.


Kanunlarımız, içerik yönünden yanlış
yahut çelişkilidir dedim. Nereden başlasak;
mesela, Anayasadan. Anayasamızın 2 nci maddesine
göre, Türkiye Cumhuriyeti bir hukuk devletidir. Hukuk
devletinin temel özelliği, bütün vatandaşlarına
hukukî güvence sağlamış bulunmasıdır,
böyle tarif edilir; ama, gel gör ki, bugün, Cumhurbaşkanının
yaptığı işlemlere karşı yargı
yolu kapalıdır; hâkim tayin eden Hâkimler
ve Savcılar Yüksek Kurulu kararlarına karşı
yargı yolu kapalıdır; Yüksek Askerî
Şûra kararlarına karşı yargı
yolu kapalıdır. 

Değerli arkadaşlarım “temiz toplum, temiz
siyaset” diyen kardeşlerim, gelin, ilk önce, hukuku
temizleyelim, hukuk devletini kuralım. (RP sıralarından
“Bravo” sesleri, alkışlar)

ALGAN HACALOĞLU (İstanbul) - Onu da yaparız...

HALİL ÇALIK (Kocaeli) - Hukuku temizlemenin yolu,
ordudan geçiyor!

MUSTAFA KAMALAK (Devamla) - Değerli arkadaşlarım,
ordudan 69 subayımız atılmıştır,
atılabilir; suçluysa, daha fazlası da atılmalıdır;
ama, ordudan ilişiği kesilen insanlarımızın,
medenî ölçüler dahilinde, adalet huzurunda
hak araması da, en tabiî hakları değil
midir? Gelin, bunu düzeltelim. 

Türkiye Cumhuriyeti, demokratik bir devlettir. Gelin, demokrasinin
gerektirdiği gibi, unsurları yerli yerine koyalım.
Atanmışları, seçilmişlerin üzerinde
tutmayalım; gelin, Anayasayı değiştirelim.
Badanayla uğraşmayalım, duvarı, temeli
değiştirelim. (RP sıralarından alkışlar)

Değerli arkadaşlarım, yasalarımızdaki
çelişkilere bir iki örnek daha vermek istiyorum:
Türk Ceza Kanununa göre, 15 yaşından küçük
kızını imam nikâhıyla evlendiren
bir babaya verilecek ceza 7 yıldır. Buna karşılık,
aynı yaştaki kızını, para mukabili,
erkeklere peşkeş çeken babaya verilecek ceza
3 yıldır. Kırmak dökmek amacıyla
gözlük kıran kimseye verilecek ceza 5 yıl,
göz çıkarana verilecek ceza 3 yıldır
değerli arkadaşlarım. Gelin, bunları düzeltelim!..


Değerli arkadaşlarım, ordudan atılan subaylarla
ilgili düşüncelerimiz yanlış anlaşılmasın.
Ordu, bu milletin gözbebeğidir. Öyle ki, bu millet,
asker ocağına “peygamber ocağı”
demiş, askerine de peygamberinin adını vermiş
“Mehmetçik” demiştir. Bildiğiniz gibi,
Mehmetçik “Küçük Muhammed” demektir.
Diğer hiçbir millet, ordusuna, bu sıfatı
vermemiş, hiçbir millet, askerine “İsacık”
yahut “Musacık” dememiştir; ama, biz “Mehmetçik”
demişiz. 

Değerli arkadaşlarım, adlî sistemimizin
diğer bir problemi de, cezaevlerinin durumudur.  Bir ıslah
yeri olması gereken cezaevlerimiz, maalesef ve maalesef
teröristler için bir eğitim kampı haline
dönüşmüştür. Bunun mutlaka, ama
mutlaka önlenmesi lazım; cezaevleri, aslî hüviyetine
uygun olarak kullanılmalıdır. 

(Mikrofon otomatik cihaz tarafından kapatıldı)

BAŞKAN - Sayın Kamalak, 2 dakika yeter mi efendim?


MUSTAFA KAMALAK ( Devamla) - Teşekkür ederim Sayın
Başkanım, özetleyeceğim. 

BAŞKAN - Buyurun, lütfen...

MUSTAFA KAMALAK (Devamla) - Değerli arkadaşlarım,
adaletten, bu arada Yargıtayımızdan beklediğimiz
hizmetleri görebilmemiz için, adlî sistemimizde,
mutlak surette birtakım değişiklikler yapmamız
lazım. Bırakalım kuru gürültüyü,
birbirimizle didişmeyi!.. Bakın, dış
âlemden, özellikle Avrupa'dan kopmuş durumdayız,
daha doğrusu yarışı bırakmış
durumdayız; birbirimizle uğraşıyoruz.
Gelin, sistemi yeniden kuralım, olduğu gibi kuralım.

Ne yapmak lazım: İlk etapta istinaf mahkemelerinin
kurulması lazım; adlî yargının
da, tıpkı idarî yargıda olduğu
gibi, üç aşamalı bir hale getirilmesi
icap ediyor; böylece, Yargıtayımız gerçekten
bir içtihat makamı haline gelecektir.

İkinci olarak: Yüksek mahkemelerin başkanlarıyla
Hâkimler ve Savcılar Yüksek Kurulunun bütün
üyeleri, kanaatimce bu Meclis tarafından atanmalıdır,
seçilmelidir. Meclisin itibarını artırmak
istiyorsak, onun fonksiyonlarını artıralım,
onun gerçekten görev icra etmesine imkân sağlayalım.

Üçüncü olarak: Yüce Divan görevi
mutlaka Yargıtaya verilmelidir.

Dördüncü ve asıl itibariyle de birinci önerimiz:
Hukuk sistemimiz baştan sona gözden geçirilmeli,
bütünüyle yeniden düzenlenmeli, kanunlarımız
dil ve içerik bakımından millî bünyemize
adapte edilmelidir.

Bütçemizin hayırlı olmasını
dileyerek, hepinizi saygıyla selamlıyorum. (RP ve
DYP sıralarından alkışlar)

BAŞKAN - Sayın Kamalak, teşekkür ediyorum.

Refah Partisi Grubunun görüşlerini ifade etmek
üzere, üçüncü konuşmacı
olarak Sayın Sılay.

Buyurun.

RP GRUBU ADINA MEHMET SILAY (Hatay) - Sayın Başkan,
saygıdeğer milletvekilleri; Refah Partisi Grubu adına,
Çevre Bakanlığı bütçesi üzerindeki
görüşlerimizi belirtmek üzere huzurlarınızdayım;
bilvesile Türkiye Büyük Millet Meclisinin değerli
mensuplarından, geçen hafta rahmeti rahmana uğurladığımız,
Çevre Komisyonu üyemiz, Kırşehir Milletvekili
merhum Prof. Mehmet Ali Altın'a Allah'tan rahmet, sizlerden
ve aziz milletimizden fatihalar dileyerek sözlerime başlıyorum.

Değerli milletvekilleri, temel kitabımıza göre,
yeryüzü bizim mülkümüz değildir.
Tabiat üzerinde, bizim sadece kullanım hakkımız
var, kullanım ruhsatımız var. Evet, mülk
Allah'ındır ve bizlere, sadece emanet olarak sunulmuş.
Bir emanete nasıl saygı ve duyarlılık
gösterilirse, çevremize aynı ihtimamı
göstermek zorundayız. 

Şefkatli bir anne olan tabiat, insanı yeni metafizik
doğumlara hazırlayan ana rahmidir. Onun için,
tabiatla insan arasında sevgi ve şefkate dayalı
bir diyalog esastır. Tabiatın sayısız
imkânlarından faydalanmak için, onunla mutlaka
barışık olmak zorundayız; yoksa, o,
nimetlerini bizden esirger; sıcaklığıyla
değil, öfkesiyle karşımıza dikilir.


Yine, temel kültürümüzün müjdecisi,
arkadaşlarına Uhut Dağını göstererek
“şu dağı görüyor musunuz, biz
onu severiz, o da bizi sever” diyerek, doğa ile insanın
sevgiye dayanan ilişkisine işaret etmiş, “elinizde
bir fidan varsa ve az sonra kıyametin kopacağını
-yani, evrensel kozmotik dengenin bozulacağını-
bilseniz dahi, o fidanı bir yere dikiniz” buyurmuştur.


Yine, yeşilliğe ve engin denize bakmanın, tıpkı
ana babanın yüzüne bakmak gibi ibadet olduğunu
buyuran Peygamberimiz, bununla, tahrip edilmemiş, kirletilmemiş
bir tabiata bakmanın, insanın yaratıcısıyla
kuracağı mutlu bir diyalog anlamına geldiğini
ifade buyurmuştur. 

Değerli milletvekilleri, diğer taraftan, sosyokültürel
açıdan çevre bir toplumsal sorumluluktur.
Bugün dünya gündeminde tartışılan
çevre, insan hakları konusunun önüne geçmiştir.
Hangi noktadan bakarsanız bakın, çevre, partilerüstü
bir konudur. Doğal hayatın korunması ve temiz
bir çevrede yaşamak tüm insanlığın
ortak hakkıdır. 

Dünyamızdaki çevre kirliliği ulusal sınırları
aşmıştır. Yalnız çevresel
flora ve faunanın ortadan kalkması, çölleşmenin
başlayıp, dünyanın yaşanmaz hale
gelmesi değil, insan neslinin yarınları da buna
bağlı olarak tehdit altındadır. 

Türkiye, Stockholm ve Rio Sözleşmesi dahil, pek
çok uluslararası anlaşmalarda taraf olmuştur.
En son 1996 yılı aralık ayının
ilk haftası içinde, yani bu ayın ilk haftasında,
Başbakanımız Sayın Profesör Doktor
Necmettin Erbakan'ın açılışını
yaptığı ve Sayın Çevre Bakanımızın
organize ettiği, Üçüncü Çevre
Şûrası,Türkiye'nin her tarafından
1 600 kişinin katılımıyla, Antalya'da
tamamlandı. Yani, arkadaşlarım, Türkiye,
Çevre Bakanlığı nezdinde, ulusal ve uluslararası
konferanslarla, yaşanabilir bir vatan için elinden
geleni yapıyor. 

Şüphesiz, ağır sanayi devrimini aşmış
ülkeler ile henüz bizler gibi geçiş dönemindeki
ülkelerin çevre sorunları farklıdır.
İstanbul gibi bir metropol kentin çevre sorunu ile
Anadolu'nun bir köşesindeki, sözgelimi Altınözü,
Reyhanlı, Kırıkhan gibi bir ilçenin
çevre problemi farklıdır. Hatta, aynı
kentte, farklı sektörlerin sebep olduğu çevre
kirlenmesi farklıdır. Ancak, sebep olacağı
cilt kanseri nedeniyle, ozon tabakasının incelmesi
ve delinmesi ve Çernobil nükleer felaketleri, sebebi
kim ve ne olursa olsun, tüm insanlık için,
ortak tehlikedir. Kirlenen içmesularının
sebep olduğu salgın hastalıklar ve çeşitli
organ kanserleri ve solunum yolu enfeksiyonları bütün
bir toplumu ilgilendirir. 

Değerli milletvekilleri, bilindiği gibi, dünyada
ilk çöp patlaması, maalesef, Türkiye'de
olmuş ve onlarca insanımız, vatandaşımız
hayatını kaybetmiştir. İhmal ve eğitimsizlik
sonucu, kendi çöpünde -tabiri caizse- kendi pisliği
içinde boğulan ilk millet olma utancı tekrar
yaşanmamalıdır. Büyük kentlerin
çöplükleri, patlamaya hazır bombalar gibi,
potansiyel birer tehlike olmaya halen devam etmektedir. 

Değerli milletvekilleri, Türkiye'ye özgü çevre
katliamını belki şöyle özetlemek
mümkündür :

Süperfosfat, kâğıt, çimento ve demir-çelik
fabrikalarının bulunduğu yörelerimizde,
asit yağmurlarıyla, bitki örtüsü ortadan
kalkmaktadır.

Sulak alanların kurutulup tarıma açılması,
aynı amaçla çam ormanlarının
kesilmesiyle erozyon ve çölleşme başlamaktadır.


Birinci sınıf tarım arazilerini, daha yüksek
rant nedeniyle, toplukonutlara açarak, tabiat tahrip edilmektedir.


Göl ve akarsularımız kirletilerek, tatlı
su kaynaklarının ve kıyılarımızın
doğal ve ekolojik dengeleri bozulmaktadır.

Keza, milleti zehirleyen tütün ziraati uğruna, özellikle
güney illerimizde yarım asırlık zeytin
ağaçları bilinçsizce kesilip yakılmaktadır.
Oysa, orman köylülerini sıkıştırmak
bir yana, onları, ucuz kredilerle destekleyip, ormanlarımızı
korumaya teşvik etmeliyiz.

Değerli milletvekilleri, hatta içdenizlerimiz ölmeye
başlamıştır. İstanbul'un kanalizasyonu
kırk yıldır Ataköy Plajının
içerisinden geçip, derin drenajla, Marmara Denizine
boşaltılıyor; tedbirler henüz alınmaya
başlandı. Afyon'un atıkları Eber Gölüne,
Antakya'nın kanalizasyonu Asi Nehrine boşaltılıyor
ve Doğu Akdenizin en temiz köşelerinden İskenderun'un
kanalizasyonu Körfeze boşaltılıyor; keza,
Adana'nın kanalizasyonu da Seyhan Nehrine akıtılıyor.


Değerli milletvekilleri, memleketimizde, zengin bir bitki
örtüsü ve uygun iklim şartları var;
envaî çeşit canlı türler yaşamakta,
barınmakta ve üremekte iken, her yıl onlarca
dönüm orman alanı yangınlarla kül
olup gitmektedir. 

Yanlış otlatma ve kaçak kesimlerle açılan
yamaçlardan, yılda -Avrupa'dakinin 3 misli- 1,5
milyon hektar toprak erozyonla denizlere boşalmaktadır;
yani, Kıbrıs Adası büyüklüğündeki
toprağı, biz, her yıl kaybetmekteyiz. Bu nedenle,
mutlaka, ülke çapında bir ağaç dikme
seferberliği ordumuzun ve üniversitelerimizin önderliğinde
başlatılmalı, şehirlerimizin giriş
ve çıkışları ile ilçelerarası
karayolları iki taraflı ağaçlandırılmalıdır.


Saygıdeğer milletvekilleri, ayrıca, Anadolu'da
pek çok kentimizde sıcak sularıyla kaplıcalar
ve yeraltı suları vardır; ısınmada
rahatlıkla devreye alınabilir. Canlı bir
örnek takdim ediyorum: Mesela, Kırşehir'de,
bugün, 2 bin konut, çevreyi kirleten kömürle
değil, jeotermal enerjiyle ısıtılmaktadır.
Bu sistem yaygınlaştırılabilir. 

Nihayet, çevre konusunda bilinçlenmek, şüphesiz,
eğitimle mümkündür. Diyoruz ki, çevre
konusu topluca yaşanan bir hayat tarzına dönüşene
kadar, ilkokuldan üniversiteye değin zorunlu ve uygulamalı
ders olarak okutulmalıdır. İnsanlığın
ortak değerlerini tehdit eden, yani, insan neslini tehdit
eden çevre sorunlarına eğitimle başlamak
millî mesuliyettir. 

Sağlıklı nesiller, sağlıklı
bir çevrenin eseri olacaktır; bu nedenle, doğal
çevrenin korunması, doğal kaynakların
akılcı biçimde kullanılması
ve geliştirilmesiyle mümkündür. 

Saygıdeğer milletvekilleri, çevre üzerine
tekliflerimizi de son olarak şöyle sıralayabiliriz:

Çevre eğitimini yaygınlaştırarak,
bu konuyu salt Çevre Bakanlığının
sorunu olmaktan çıkarıp, bütün
toplum katmanlarına yaygınlaştırmak
zorunludur. 

Çevre Bakanlığı, bir tabela bakanlığı,
bir prestij bakanlığı değil, tam aksine,
aklınıza gelen bütün bakanlıkların
üzerinde bir orkestra şefi gibi yönlendiren, kontrol
eden, organize eden bir statüye kavuşturulmalıdır;
bu da, şühpesiz, Meclisin işidir. Meclis tarafından
yeterli yetkiyle donatılmamış ve diğer
bakanlıklar ve yerel yönetimlerle yetki dublikasyonuyla
sınırlanmış bir Çevre Bakanlığını
itham etmek insafla bağdaşmaz. 

Hangi siyasî ekol, hangi siyasî parti hükümet
olursa olsun, Çevre Bakanlığının
ilkesel sürekliliği ve işlevi, programlandığı
gibi aynen devam etmelidir. 

Değerli milletvekilleri, Çevre Bakanlığı
bütçesine bakıyoruz, 1997 yılı
için 7,2 trilyon lira, fon dahil 7,2 trilyon lira... Buna,
tüm personel giderleri dahil; Türkiye'nin havası,
nehirleri, gölleri ve kirlenen sahillerinin temizlenmesi
dahil; Tuz Gölünün, Eber Gölünün
temizlenmesi ve Amik Gölünün yeniden ihya edilmesi
dahil. 

(Mikrofon otomatik cihaz tarafından kapatıldı)

BAŞKAN - Ne kadar süre istiyorsunuz?

MEHMET SILAY (Devamla) - 1 dakika yeter efendim.

NİHAT MATKAP (Hatay) - Kendisi hemşerimdir, güzel
de konuşur; 2 dakika süre verin efendim.

BAŞKAN - Efendim, biliyorsunuz, hâkim taleple bağlıdır.


Buyurun. 

MEHMET SILAY (Devamla) - Teşekkür ederim Sayın
Başkan.

Bu kadar yoğunluk yüklediğimiz Çevre Bakanlığının
bütçesinin, bugün, bir genel müdürlük
bütçesi, opera ve bale bütçesi, bir müsteşarlık
bütçesi düzeyinde olması, gerçekten
üzüntü vericidir. 

Değerli milletvekilleri, bu nedenle, vakıfların,
gönüllü kuruluşların, yerel yönetimlerin
elbirliğiyle Çevre Bakanlığına destek
vermesi, millî bir görevdir, insanî bir görevdir.

Hepinizi saygıyla selamlıyorum. (Alkışlar)

BAŞKAN - Sayın Sılay, teşekkür
ediyorum.

Refah Partisi Grubu adına, dördüncü sözcü
Sayın Yalçınbayır; buyurun efendim.
(RP sıralarından alkışlar)

RP GRUBU ADINA ERTUĞRUL YALÇINBAYIR (Bursa) -Sayın
Başkan, sayın milletvekilleri; Çevre Bakanlığı
1997 Yılı Bütçe Kanunu Tasarısı
üzerinde Refah Partisi Grubunun görüşlerini
arz etmek üzere söz almış bulunuyorum.
Sizleri ve ekranları başında bizi dinleyenleri,
selam, sevgi, saygı, barış, esenlik ve mutluluk
dileklerimle selamlıyorum.

Çevre hakkı, insanlığın ve siyasetin
en önemli enstrümanı oldu, en önemli malzemesi
oldu; çünkü, çevre sorunlarının
sınır tanımazlığı ve korkutucu
boyutu, insanları birlikte hareket etmeye, uzlaşmaya
ve dayanışmaya itti. Bu, uluslararası platformda
olduğu gibi, ülke bazında da böyle, yerel
yönetimler bazında da böyle. Şüphesiz
ki, bu anlamıyla çevre, toplumsal barışımızın
da en önemli unsuru.

Herkes, sağlıklı ve dengeli bir çevrede
yaşama hakkına sahiptir; bu, Anayasanın 56
ncı maddesiyle düzenlenmiş ve bu hakkı
65 inci maddeyle “Devlet, sosyal ve ekonomik alanlarda Anayasa
ile belirlenen görevlerini, ekonomik istikrarın korunmasını
gözeterek, malî kaynaklarının yeterliliği
ölçüsünde yerine getirir” şeklinde
sınırlamıştır. Bu sınırlanma,
Anayasanın 166 ncı maddesi uyarınca yapılan
kalkınma planlarında da görülmüştür.
Başlangıçta, beş yıllık
kalkınma planlarında, önce çevre kirliliğini
gidermek, sonra önlemek iken, giderek, sürdürülebilir
bir kalkınma anlayışına gelmiştir.
Ümit ediyoruz ki, bundan sonra, bu anlayış,
devletin hiçbir malî kaydına bağlı
olmaksızın, insanların çevre hakkına
sahip olması, bu ödev ve sorumluluk içerisinde
olmasıdır ve yine ümit ediyoruz ki, dünyada
da, Birleşmiş Milletler İnsan Hakları
Evrensel Beyannamesinde de, çevre şartının,
bir insanlık şartı olmasıdır.
Bu, giderek kabul görmektedir. Artık, giderek yoksullaşan
ülkeler, yoksulluğun giderilmesini isteme hakkına
ve sürdürülebilir bir kalkınmayı
isteme hakkına sahiptirler. Bunlar güvence altına
alınmış; ancak, yaptırımları,
henüz ortaya konulamamıştır. Bunlar,
şüphesiz ki, bu anlamda, bir temenni mahiyetindedir;
ümit ediyoruz ki, bunların da yaptırımları
olacaktır. 

Çevre Bakanlığının bütçesini
görüşürken, demin, arkadaşımız
“7,2 trilyon” dedi. Biz, halkımıza diyoruz
ki: Türkiye'nin çevreyle ilgili ayırdığı
kaynak 7,2 trilyon değil. Bütün bakanlıkların
bütçelerini incelersek, orada, çevreyle ilgili
birçok konunun görüşüldüğünü
görürüz; oralardan da trilyonlar aktarıldı.
Yine, belediyelerin bütçeleriyle trilyonlar aktarılıyor.


Halkımız şunu da biliyor: Türkiye, çevre
konusunda son derece duyarlı. 1972 Stockholm Bildirgesinden
sonra, bizim ilk kalkınma planımızda, çevre
konuları yer aldı. Bu, Türkiye'nin gecikmemesini
ve bu konuda süratli önlemler almasını
doğurdu. Halkımız, gerek yerel yönetimleriyle
gerek sivil toplum örgütleriyle, öğrencileriyle,
kadınlarıyla, çocuklarıyla, katılarak,
çevreyi koruyacak, geliştirecek ve gelecek nesillere
devredecektir. Bu katılımın sağlanmasının
en önemli vasıtalarından birisi de, Çevre
Etki Değerlendirme Yönetmeliğidir. Bakanlık,
bunun demokratik niteliğini dikkate almalı, tüm
kurum ve kuruluşların, kişilerin, özellikle,
en büyük kirletici olan kamu kurumlarının,
bu konuda daha duyarlı olmalarını ve halkın
katılımına fırsat vermelerini sağlamalıdır.
Çevre Etki Değerlendirme Yönetmeliğinin amacı,
çevreye en az zarar verecek alternatifler üzerinde
çalışarak, bunları tespit etmektir.
Son zamanlardaki çevre kirliliğinde, özellikle
santrallar bakımından yer seçimindeki ciddî
çalışmaların yapılmaması,
hizmet kusurunun olması, çeşitli tartışmalara
yol açmıştır. Halkın katılımını
sağlamak, ikna, katılım ve katlanım,
en önemli hadisedir. Bu noktada çevre hakkı,
bizim demokrasimizin gelişmesi, derinlik kazanması
bakımından da son derece önemli bir vasıtadır.


Türkiye'nin kirlilik atlasına baktığımızda,
hava kirliliğiyle ilgili, şehirleşmenin ve endüstrinin
getirdiği olumsuzluklar ortadadır. Türkiye, hava
kirliliğinin önlenmesi için kömür kalitesinin
yükseltilmesi, doğalgaza geçilmesi, motorlu taşıtların
hava kirliliğine olan katkılarının azaltılması
yolunda süratle çalışmalar yapmalı;
konutlarda ısı yalıtımları
teşvik edilmeli; belki, onlarla ilgili teşvik kredileri
hazırlanmalı; sanayide yer seçimine özen
gösterilmeli; ÇED formatları ilme uygun olarak
tespit edilmeli ve bunların demokratik niteliği de
gözardı edilmemelidir. 

O yörenin geleceğini tayin etme hakkı, merkezin
değil, o yerde oturanlarındır. O yerde oturanlar,
onunla birlikte mutlu olacaklardır. Onların, bu
tayin hakları, bu demokratik hakları, yerel yönetimlerin
güçlendirilmesi ve belediyelere, buradan, büyük
kaynaklar aktarılması suretiyle olmalıdır.
Yerel yönetimler, bu işin sahibidir; kimlerle beraber;
hemşerileriyle, o yörede oturan sanayicileriyle, işadamlarıyla
sendikalarıyla, çocuklarıyla, gençleriyle,
o yöredeki okullarıyla birlikte. Devlet, aslî
görevine döndüğü zaman, Çevre Bakanlığı
bir koordinatördür. Devletin yapacağı, adaletle,
millî savunmadır. Onun dışındaki
bütün unsurlar, belediyelerin, yerel yönetimlerin
olmalıdır. Bu konudaki çalışmalara
bütün partilerin destek vereceğini ümit ediyoruz.


Su kirliliği konusunda da ülkemizde ciddî çalışmalar
var; ama, büyük kirlilikler de var. Son günlerde,
Haliç'in kurtarılması konusunda -isim de
zikretmekte büyük yarar ümit ediyorum, umuyorum-
İSKİ Genel Müdürü Veysel Eroğlu'nu
kutluyorum ve ona, bu konuda talimat veren İstanbul Büyükşehir
Belediye Başkanı Sayın Recep Tayyip Erdoğan'ı
da kutluyorum; ayrıca, çevre konusunda duyarlı
olan diğer bütün belediye başkanlarımızı
da kutluyorum. (RP sıralarından alkışlar)

AHMET ALKAN (Konya) - Onları da sayalım.

ERTUĞRUL YALÇINBAYIR (Devamla) - Türkiye'deki
yerel yönetimlerde “Yerel Gündem 21”i Türkiye'ye
sokan, Bursa Büyükşehir Belediye Başkanı
ANAP'lı Sayın Erdem Saker'i de kutluyorum; onun,
Sayın Erbakan'ın Ovaakça'da yaptığı
açılışta, belirttiği karşı
görüşünü de bir demokratik tavır
olarak görüyoruz, bunları da kınamıyoruz.


Biz, muhalefetimizle iktidarımızla, birlikte yaşıyoruz.
Çevre hakkı hepimizin; bizi saran, kuşatan
o tehditten birlikte kurtulacağımız bir hak.
O konuda, hak arama mücadelesinde, yargı kararları
son derece önemli, yargının güvencesinde
bizim çevre hakkımız; bu, sadece ulusal yargının
değil, uluslararası yargının da güvencesinde.


Bu bağlamda, yargı kararlarının bağlayıcılığı
hususunu, biz, bir idarede devamlılık gereği
bütün idareye, bütün bakanlıklara da
hatırlatıyoruz ve hukuk devletinin onunla gerçekleşeceğini
biliyoruz. Hukuk devleti, sadece sözle değil, o konudaki
uygulamalarla da olacaktır; herkesin haklarına,
hukukuna -farklı görüşte de olsa, farklı
çeşitlilikte de olsa- riayetle olacaktır.


Ülkemizde çeşitlilik çok, biyolojik çeşitlilik
çok; onlar bizim değerlerimiz. Bu değerler, aynı
zamanda uluslararası anlaşmalarla da güvence
altında. Bu konuda taahhütlere girdik; bunların
da, şüphesiz ki bakanlık da takipçisi,
biz de takipçisiyiz.

Ormanların korunması ve yine orman prensipleriyle
ilgili bildiriye attığımız imzalar ülkemiz
bakımından da son derece önemli. Orman köylüsünün
korunması, ormanın korunması için,
orayı kullananların korunması ve desteklenmesi
de, şüphesiz bir devlet politikası olarak ele
alınmalıdır.

Türkiye Büyük Millet Meclisinin çalışmaları
arasında yer alan meralarla ilgili kanun tasarısı
komisyondan geçti; çok önemli bir konu. Yaptığım
incelemelerde gördüğüm kadarıyla, Türkiye
Büyük Millet Meclisi, çevre konusunda o kadar
duyarlı ki, birçok milletvekili arkadaşımız,
bulundukları yörelerle ilgili çevre sorunları
hakkında ilgili bakanlara sorular sormuşlar, Meclis
araştırması önergeleri vermişler,
genel görüşme açılmış.
Biz, çevre hakkındaki politikalarımızı
şuradaki beş on dakikalık konuşmalarla
değil, her bir konu hakkında...

(Mikrofon otomatik cihaz tarafından kapatıldı)

BAŞKAN - Sayın Yalçınbayır,
ne kadar süre arzu edersiniz efendim?

2 dakika yeter mi efendim?

ERTUĞRUL YALÇINBAYIR (Devamla) - Yeter efendim.

BAŞKAN - Buyurun.

ERTUĞRUL YALÇINBAYIR (Devamla) - Şüphesiz
ki, elektrik santrallarıyla ilgili yoğun tartışmalar
var. Bu konudaki politikaların oluşturulması
bakımından da bu Mecliste genel görüşme
yapılmasında, çeşitli denetim yollarının
kullanılmasında fayda mütalaa etmekteyiz. Ülke
sorunlarının hal mercii -şüphesiz ki,
en önemli merci- burasıdır. 

Katı atıklarla ilgili imha ve değerlendirme
yöntemlerinde en önemli konu mevzuatın tatbik
edilmesi, kuralların tatbik edilmesi. Hukuka aykırı
olanlar varsa, bunları elbirliğiyle ortadan kaldıralım;
ama, hak ve yetkilerimizi kullanırken, ödev ve sorumluluklarımızı
unutarak hareket edemeyiz. Bu dengeyi sağlamak zorundayız;
bütçenin dengesini sağlamak zorundayız.
Eğer, bu dengeleri sağlamazsak açık veririz;
çevre hakkında da açık veririz, başka
hak ve ödevlerde de açık veririz. 

Ümit ediyorum ki, bu Hükümet ve ilgili bakanlık,
bu dengeyi elbirliğiyle sağlayacaktır; çünkü
birlikte yaşıyoruz.

Çevre Bakanlığı bütçesinin
hayırlı olmasını diliyor, hepinizi
saygıyla selamlıyorum. (Alkışlar)

BAŞKAN - Sayın Yalçınbayır,
teşekkür ediyorum.

Sayın milletvekilleri, grup sözcüleri sözlerini
tamamladılar.

Şimdi, kişisel görüşlerini ifade etmek
üzere ve lehinde konuşmak kaydıyla Sayın
Orhan Kavuncu'yu davet ediyorum; buyurun Sayın Orhan Kavuncu.

ORHAN KAVUNCU (Adana) - Sayın Başkan, değerli
milletvekilleri; Büyük Birlik Partisi ve şahsım
adına hepinizi saygıyla selamlıyorum.

Çevre meselesinin, Türkiye'de doğru algılanmadığı
kanaatindeyim. Çevre deyince, sadece, insanın çevresi
anlaşılıyor; oysa, çevreyi çok
daha geniş anlamda, ekolojik çevre olarak algılamak
gerekiyor. Doğrudur; insan, bütün herşeyin
başıdır; onun, mutlu ve müreffeh olması,
yine, insanın gerçekleştirdiği bütün
kurumların vazifesidir. Ancak, insanı esas alan
bir çevre anlayışı, çevreyi,
sadece, insanın çevresi olarak görmemelidir;
çevre bütün bir tabiattır. Bütün
canlıların, bitkilerin, hayvanların, hatta,
toprak faunasında önemli fonksiyonlar yapan toprak
mikroorganizmalarının içerisinde yaşadığı
çevreyi, bir bütün olarak algılamalıyız;
bu bütüne ekolojik çevre diyorum. Bütün
 nimetler ahenk içinde olduğu zaman, insanın
faydasına olacaktır. 

Çevre Bakanlığının, kurulduğu
günden bugüne kadar devam edegelen bu eksik algılaması,
uygulamaya yönelik iki temel yanlış anlayışı
da beraberinde getirmiştir: Bunlardan birincisi; personel
istihdam politikalarındadır. Çevreyi, insanın
çevresi olarak gören anlayış, çevre
kirliliğini de, sadece, insanın yaşadığı
muhitlerdeki kirlilik -hava ve su kirliliği- olarak görmüş;
bunun neticesinde de, Çevre Bakanlığının
yaptığı iş, hemen, sadece, bu kirliliği
ölçme, bu kirliliğe karşı mücadele
ve araştırma faaliyetlerine inhisar etmiştir.
Bunu Çevre Bakanlığı bütçesinin
kalemlerinden dahi anlamanız mümkündür.
Tabiatıyla böyle bir anlayışın
personel politikası da ona göre olur. Bakanlık,
kimyasal kirliliği ve havadaki sülfür kirliliğini
ölçme işini esas alarak daha ziyade bu konularda
kimya mühendislerini istihdam etmiştir. Oysa, ekolojik
 çevre anlayışı, biyolojik görüşe
sahip olan insanları çalışmaların
merkezi haline getirmeyi gerektirmektedir.

O bakımdan, kimya, fizik ve merkezde biyolojik perspektife
sahip uzmanların işbirliğine dayanan grup çalışmalarına
Çevre Bakanlığımızın ihtiyacı
vardır. Bunun için bakanlık teşkilatlarında
daha fazla biyolog, daha fazla ziraat mühendisi, daha fazla
orman mühendisi ve daha fazla veteriner istihdam edilmesi
gereklidir. 

Ekolojik çevre kavramını idrak edememekten
kaynaklanan ikinci temel yanlışlık, vahametin
uluslararası boyutunu ihmal etmekte olduğumuzdur. Çevre
kirliliği ve ekolojik dengesizlik, biyolojik beslenme zincirini
bozmakta ve bir ülkede meydana gelen tahribat veya kaynak
azalması tahmin edilemeyecek uzaklıklardaki başka
ülkelerde etkili olabilmektedir. 

Mesela, Çernobil'de meydana gelen nükleer kaza, Türkiye'de
hem de siyasî bir radyasyonlu çay krizine yol açmıştı.
Türkiye'nin enerji ihtiyacını BDT'nin Sibirya
veya Türkistan kaynaklı doğalgazdan karşılamak,
 ülkemizdeki is ve duman kirliliğine karşı
herhalde etkili bir mücadele  yoludur. 

Özet olarak;  çevre kirliliği, siyasî hudut
tanımamaktadır; yani, Çevre Bakanlığının,
Türkiye'nin ekolojisini kurtaracak etkili politikalar geliştirmesi
yetmemektedir. Türkiye, uluslararası çerve
çalışmalarına hem de en etkili biçimde
katılmak zorundadır. Bu, insanî bir görev
olduğu kadar, Türkiye'nin uluslararası politikada
etkinliği bakımından da çok önemlidir.

Geçen yıl, Çevre Bakanlığı
bütçesi üzerindeki  görüşlerimi
yine, bu kürsüden dile getirirken, Kafkasya ve Orta
Asya bölgesel çevre merkezinin, behemehal hayata geçirilmesi
gerektiğinden bahsetmiştim. Bir yıl içerisinde,
bu konuda hiçbir gelişme kaydedilememiş olması
esef vericidir.

Bu arada “Orta Asya” tabirinin son derece yanlış
kullanılan bir tabir olduğunu ifade etmek istiyorum.
İngiliz ve Rus bilim adamları, bu yüzyılın
başlarından itibaren, siyasî sebeplerle, bu
tabiri, “Türkistan” tabiri yerine ikame etmeye
çalışmışlar ve maalesef, büyük
ölçüde muvaffak olmuşlardır. 

Kimi literatürde, “Orta Asya” tabiri ile Pakistan,
Afganistan, Bengaldeş, Tibet ve Hindistan'ın kuzey
eyaletlerini ve Türkistan'ı içerisine alan
bir coğrafya kastedilmektedir. Böyle bir Orta Asya, tabiatıyla,
sadece Türklerin yurdu değildir. 

Türkistan tabirini kullanmamak, Türkistan'ı bir
Türk yurdu olarak görmek istemeyenlerin, Türklükle
bağlarını unutturmak isteyenlerin kasıtlı
davranışlarıdır. Türkiye aydınının
asgarî vazifesi, bu kasıtlı davranışın
etkisiyle ortaya çıkan “Orta Asya” deme
alışkanlığını terk etmek
ve “Türkistan” tabirini kullanmaktır. Biz,
“Türkistan” demekte ısrar edeceğiz.
Türkistan, Asya'nın ortasında, BDT içerisindeki
Tacikistan, Kırgızistan, Özbekistan, Kazakistan
ve Türkmenistan Cumhuriyetleriyle, Çin'in Doğu
Türkistan olarak bilinen Sincan Özerk Bölgesini
ve Afganistan'ın kuzeyini kapsayan 6 milyon kilometre kare
büyüklüğündeki coğrafyanın
nomonik ismidir. 

İşte, bu Türkistan'daki ekolojik bozulma, tam
bir insanlık faciasıdır. Meseleyi, sadece,
Türkistan aydınlarının milliyetçiliklerinin
tezahür vesilesi zannetmek yanlıştır.


Sıkıntılar, insana, suya, toprağa ve
diğer canlılara verilen zararlar, Birleşmiş
Milletler ve başka uluslararası kuruluşların
gündemindedir. 

Bu ekolojik bozulmalar yanında, özel mülkiyeti
kaldırmış olan komünist hukuk sisteminin
yok ettiği bazı değerleri de, burada, bir mesele
olarak ifade etmek gerekiyor. İnsanlar toprakta maraba
olarak, devletin marabası olarak çalışır
duruma düşmüşler; kendi işledikleri
topraklarda pamuk monokültürü yüzünden
kelimenin tam anlamıyla pamuk kölesi haline gelmişlerdir.
İşte Türkiye bu soydaş Türkistan
cumhuriyetlerinin bu dehşet meselelerine eğilmek zorundadır.
Mesele sadece Çevre Bakanlığının
meselesi değildir, Dışişleri de olaya duyarsız
kalmamalıdır. 

Geçen yıl 10-14 Ekim 1995 tarihlerinde AGİT'in
Taşkent bürosunun açılması dolayısıyla
düzenlediği ve Türkistan'ın bütün
bu meselelerinin tartışıldığı
“Çevreyi Islah” uluslararası toplantısına
Taşkent Büyükeliçiliğimizden ve TİKA
Taşkent bürosundan kimse katılmamış,
Çevre Bakanlığının toplantıda
okunsun diye gönderdiği tebliğ elçiliğimizce
nasıl bir imkânsa, bulunamadığı
için okutulamamıştı. 

Bunların sebebi, yurtdışındaki temsilciliklere
ehil insanları göndermiyor olmamızdır.
Taşkent'teki Tarım Müşavirimiz konunun
önemini azıcık müdrik olsaydı,
elçiyi de ikna eder ve o toplartıya Çevre
Bakanlığının tebliğini sunmak üzere
katılırdı. Bu cümleden olmak üzere
Türkiye, Türkistan cumhuriyetlerindeki elçiliklerimize,
bölgenin ekolojik meselelerine vakıf çevre
müşavirleri göndermelidir ya da tarım müşavirleri
bölgenin ekolojik meselelerine vakıf kılınmalıdır.
Tabiî, her şeyden önce, bu bölgelerdeki
her kademeden elçilik görevlilerimizin ve bütün
TİKA çalışanlarının Türk
dünyası gerçeğini heyecanla benimsemiş,
önümüzdeki yüzyılda ancak bu kardeşlerimizle
bir güç haline gelebileceğimizin şuurunda
insanlar olması gerekliliği, bir dışpolitika
ilkesi olarak benimsenmelidir. 

Tabiî, dışpolitikamızın önemli
bir diğer ekseni de, yeryüzünde, ekolojik bozulmadan,
çevre kirlenmesinden kimlerin etkilendiği meselesidir.
Bunu, gelecek yüzyılın uluslararası
ana meselelerinden biri kılabilmeliyiz. Gerçek o
ki, dünyada nimetlerin ve külfetlerin topluluklar arasındaki
dağılımında bir dengesizlik var. Nimetlerin
büyük çoğunluğunu paylaşan milletler,
külfetlerin çok az bir kısmını
paylaşıyor.

(Mikrofon otomatik cihaz tarafından kapatıldı)

BAŞKAN -Sayın Kavuncu, ne kadar süre istersiniz?

ORHAN KAVUNCU (Devamla) -30 saniye.

BAŞKAN - Buyurun.

ORHAN KAVUNCU (Devamla) -Çevre kirlenmesinden, ekolojik
bozulmalardan, radyoaktif zehirlenmelerden en fazla etkilenen
topluluklar arasında bizim Türkistanlı kardeşlerimiz
var; yani, biz varız. Bu dağılımın
daha adil olması gerekiyor.

Değerli milletvekilleri, İslamın evrensel değerleri
üzerine inşa edebileceğimiz cihanşümul
politikalar, 21 inci Asırda bu adaleti sağlayabilecektir.
Yeter ki mankurtlaşmayı, kimlik kaybolmasını,
zihnî kirliliği önleyebilelim. Önümüzdeki
günlerde, zihnî hazırlıklarını
buna göre yapmış bir Türkiye görmek
ümidiyle, hepinizi saygıyla selamlıyorum. (Alkışlar)

BAŞKAN - Sayın Kavuncu, teşekkür ediyorum.

Bu noktada, Hükümet söz istemiştir.

Bütçeyle ilgili görüşleri cevaplandırmak
üzere, Adalet Bakanı Sayın Kazan.

 Buyurun Sayın Bakan. (RP sıralarından alkışlar)

Efendim, 40 dakikanın ne kadarını kullanacaksınız.

ADALET BAKANI ŞEVKET KAZAN (Kocaeli) - 25.

BAŞKAN - Buyurun.

ADALET BAKANI ŞEVKET KAZAN (Kocaeli) - Sayın Başkan,
sayın milletvekilleri; Adalet Bakanlığı
bütçesi üzerinde, bu kürsüde görüşlerini
dile getiren Cumhuriyet Halk Partisi sözcüleri Sayın
Ahmet Güryüz Ketenci ve Sayın Seyfi Oktay'a,
Anavatan Partisi Grubu adına görüşlerini
dile getiren Sayın Süleyman Çelebi'ye, Doğru
Yol Partisi Grubu adına konuşan Sayın Cevher
Cevheri'ye, Demokratik Sol Parti Grubu adına konuşan
Sayın Metin Bostancıoğlu ve Sayın Tufan
Yazıcıoğlu'na ve Refah Partisi Grubu adına
konuşan Sayın Hayrettin Dilekcan ve Sayın
Mustafa Kamalak arkadaşlarımıza teşekkür
ediyorum.

Sayın Başkan, sayın milletvekilleri, hepimizce
malum olduğu üzere, Türkiye Cumhuriyeti Devleti
bir hukuk devletidir; herkes ve her kurum kurallara bağlıdır;
devlet adına kullanılan yetkilerin gerçek
kaynağı millî iradedir, yani, halkın iradesidir;
devlet adına kullanılan yetkilerin yazılı
kaynağı ise Anayasadır. 

Devletimiz, kuvvetler ayrılığı prensibine
dayalı bir devlettir; yasama organı, yürütme
organı, yargı organı, bütün bunlar
devlet adına fonksiyonlarını icra ederler;
bunların ayrı olması, birbiriyle çatışması
için değil, tam tersine, bir koordinasyon içerisinde
çalışması ve devletin, devletten beklenen
hizmetlerin vatandaşa sergilenebilmesi içindir. 

Bu devlet yapısı içerisinde, Adalet Bakanlığı,
yürütme organının bir uzvudur ve yargıya
lojistik destek sağlayan kanun tasarı ve tekliflerinin
Türk hukuk sistemine göre vazedilmesine gayret gösteren
bir bakanlıktır.

Adalet Bakanlığı bütçesi, bu yıl,
60 trilyon 681 milyar olarak öngörülmüştür;
bunun genel bütçe içerisindeki oranı,
bir arkadaşımızın ifade ettiği
gibi, yüzde 1 dahi değildir. Ancak, 1996 yılı
bütçesiyle mukayese edildiği zaman, bu yılki
bütçe, geçen yılki bütçeden
yüzde 106 oranında daha fazladır. Yargıtay
bütçesi ise, bu yıl 1 trilyon 236 milyar 700
milyondur; 1996 yılı bütçesi 606 milyar
idi, Yargıtay bütçesinde de bu yılki
artış yüzde 104 oranında olmuştur.

Tabiî, bütçe üzerinde konuşan Sayın
Metin Bostancıoğlu arkadaşımız,
1991-1996 yılları bütçesiyle bu bütçe
mukayese edildiği zaman, genel bütçe çerçevesi
içerisinde, çok düşük olduğunu
ifade ettiler; 1991'den 1996'a kadar olan seyirde genel bütçeye
oranla yüzde 1,5'ten yüzde 1,1'e kadar bir rakam ifade
ettiğini, bir oran ifade ettiğini söylediler; fakat,
arkasından da “1996'da pul parası yoktu, keşif
parası yoktu” dediler. O zaman, genel bütçe
içinde tablosu buydu da, bu paraları ne yaptınız?

METİN BOSTANCIOĞLU (Sinop) - O zaman da yeterli değildi.

ADALET BAKANI ŞEVKET KAZAN (Devamla) - Bu paraları
ne yaptınız?

A. ZİYA AKTAŞ (İstanbul) - Biz, hiçbir
şey yapmadık Sayın Bakan.

ADALET BAKANI ŞEVKET KAZAN (Devamla) - Şimdi, bizim
bütçemiz 60 trilyondur ve inşallah bütün
ödenekleri karşılamaya yetecektir, bunu da göreceksiniz,
bütün arkadaşlar görecektir.

Şunu açıkça ifade etmek istiyorum ki,
her yılın, her ayın son 10 günü
içinde bütün cumhuriyet savcılıklarından
ne kadar ödeneğe ihtiyacı oldukları sorulacaktır
ve ayın ilk haftası da bütün cumhuriyet
savcılıklarına ihtiyacı olan ödenek
gönderilecektir. Cumhuriyet savcıları istediği
zaman ödenek gönderme sistemi, artık, tarihe
geçecektir. (RP sıralarından alkışlar)

Bir arkadaşımız “Hâkimler ve Savcılar
Yüksek Kurulunun niye şemada yeri yok, niye ayrı
bütçesi yok” diye sordular. Tabiatıyla,
şemada yeri yok, çünkü, Hâkimler
ve Savcılar Yüksek Kurulu, Adalet Bakanlığına
bağlı bir kuruluş değildir, bir Anayasal
kuruluştur, bağımsızlığın
gereği Anayasal kuruluştur. Ayrı bütçesinin
olmamasının nedeni, Yüksek Kurulda görev
yapan üyelerin, aynı zamanda görevli oldukları
dairelerde de görev yapmış olmalarından
dolayıdır. Dolayısıyla, bunların
ayrı bir bütçesi yoktur ve şimdi Yüce
Heyete arz ediyorum: Şu anda Türkiye genelinde, Adalet
Bakanlığından ödenek isteyip de, ödeneği
gönderilmemiş bir tek adliye teşkilatı
yoktur;  bunu, burada, bütün arkadaşlarıma
ifade ediyorum.(RP sıralarından alkışlar)

Değerli milletvekilleri, Adalet teşkilatında,
bilindiği gibi, 9 408 hâkim ve savcı kadrosu
mevcuttur; bu 9 408 hâkim ve savcı kadrosundan 7
641'i doludur, 1 767 kadromuz boştur ve bu boş olan
kadrolar için, 1 418 stajyerimiz, şu anda staj görmektedir.
14.12.1996 tarihinde; yani, bu Cumartesi günü de, 423
hâkim adayının mesleğe, stajyerliğe
başlayabilmeleri için imtihan açılmıştır
ve böylece, kadroların doldurulması için
gereken gayret gösterilmiştir.

Görev yapan hâkim arkadaşlarımızın
5 609'u vakıf ve devlet lojmanlarında, 43'ü
ise, kiralık lojmanlarda oturmaktadırlar.

Değerli milletvekilleri, mahkemelerdeki iş yükümüz,
gerçekten fazladır; bugün, küçüklü
büyüklü 9 milyon 500 bin dava dosyası derdesttir.
Adli yargıda, idarî yargıda, icralarda, bu
9 milyon 500 bin dosyayı, yuvarlak hesap 10 milyon kabul
edersek ve bu dosyalarla meşgul olan hâkimlerimizin
sayısını, savcıları çıkardıktan
sonra, 5 bin kabul edersek, aşağı yukarı
her bir hâkimimize, yıllık 2 bin dosya düşmektedir.
Şimdi, her bir hâkime bu dosya yükünü
yükleyen biz miyiz; biraz sonra, ona temas edeceğim.
Tabiatıyla en büyük sıkıntı
asliye cezalardadır, asliye hukuklardadır, ticaret
mahkemelerindedir, iş mahkemelerindedir. Hâkimler
ve Savcılar Yüksek Kurulunun tanımış
olduğu dava yükü sayısının
aşağı yukarı yüzde 100, yüzde
150 fazlasıyla bu mahkemelerde hizmet verilmektedir. 

İcra müdürleri kadromuzda 465 açık
vardır; bu açığı kapatabilmek
için de gereken gayret gösterilmektedir. Son yapılan
bir imtihanla, icra müdür ve ikinci müdürlüğünü
kazanan 380 kişi, en kısa zamanda kadrolara alınacaklardır.
Bunların kuraları, inşallah bu ay sonunda
çekilecektir.

Değerli milletvekilleri, arkadaşlarımız
cezaevlerine temas ettiler. Hemen, cezaevleri hakkında
kısa bir bilgi vermek istiyorum. Şu anda Türkiye'de
562 cezaevimiz vardır; bunların 44 tanesi E tipi
dediğimiz büyük cezaevleridir, 5 tanesi özel
tip, 24 tanesi 350 kişilik özel tip, geri kalanlar
ise A tipi, K tipi dediğimiz küçük cezaevleridir.
Bütün bu cezaevlerinin kapasitesi 74 bin kişiye
göredir; ancak, şu anda cezaevlerinde bulunan hükümlü
ve tutuklu sayısı 56 867'dir. Yani, Türkiye'de
suçluluk oranı Fransa'dan daha düşüktür;
Fransa'nın nüfusu 58 milyon, cezaevinde bulunan hükümlü
sayısı da 58 bindir. Bizim nüfusumuz 65 milyon,
bu terör olaylarına rağmen, cezaevinde bulunan
hükümlü ve tutuklu sayımız 56 867'dir.


METİN BOSTANCIOĞLU (Sinop) - Suçlular dışarıda
mı geziyor acaba? Suçlular dışarıda
olunca...

ADALET BAKANI ŞEVKET KAZAN (Devamla) - Bunun da 9 300'ü
terör suçlusudur. Bunların 5 280'i tutuklu,
4 078'i de hükümlüdür.

Cezaevlerimizin daha iyi hale getirilmesi konusunda, elbette çalışmalar
sürdürülmektedir. Diyarbakır'da bir cezaevimiz
önümüzdeki yıl açılacaktır,
Midyat'taki cezaevi açılmıştır,
Siirt'teki cezaevi açılmıştır,
Erciş Yarı Açık Cezaevi açılmıştır,
Ayaş Cezaevi gelecek sene açılacaktır.


Bazı cezaevlerimizi, cezaevi olarak kullanma yerine, bunları
hayırlı maksatlara kullanma imkânı
da ortaya çıkmıştır. Muş'ta
bulunan açık cezaevimizin kullanım hakkını,
bundan üç ay kadar önce, Millî Eğitim
Bakanlığına -bölge okulu olarak kullanmak
üzere- devrettik. Aydın Cezaevini Aydın Belediye
Başkanlığına, Çayeli Cezaevi ile
Kumru Cezaevini de boşaltarak Millî Eğitim Bakanlığının
hizmetlerinde kullanılmak üzere devrettik.

Tabiî, göreve geldiğimiz zaman, cezaevlerindeki
olaylar hepinizce malumdur. 9 Temmuz Genelgesiyle, bu olaylar,
günbegün yatıştırılmak suretiyle
27 temmuzda sona ermiştir. Şu anda hiçbir cezaevimizde
hiçbir protesto eylemi söz konusu değildir. (RP
sıralarından alkışlar)

19-20 ekim tarihlerinde 100 cezaevi müdürü Ankaraya
davet edilmiş ve bir seminerden geçmiştir.
Cezaevinde bulunan personel için, hükümlü
ve tutuklular için ve aynı zamanda tahliye olacak
kişiler için 3 kılavuz kitap hazırlanmıştır.


Bunlardan birincisi, cezaevi personelinin nelere dikkate etmesi
lazım geldiği konusundaki kılavuz kitapçıktır.
Bugüne kadar çıkartılmamış,
yapılmamış, edilmemiş...Biz yapıyoruz.


İkincisi, cezaevine giren insanların hemen eline
verilmesi gereken, haklarının ne olduğunu, yasaklarının
ne olduğunu bildiren bir kitapçık; bu da hazır,
baskıya verilmek üzeredir. 

Nihayet, tahliye olduğu zaman nelere dikkat etmesi lazım
geldiğine dair bir üçüncü kitapçıktır.
Bunların üçü de basılıp,
dağıtılacaktır.

Cezaevi iaşe bedelleri hususuna değinmek istiyorum.
Biz, göreve geldiğimiz zaman, cezaevi iaşe bedelini
55 bin lira olarak aldık. Bütçede artırma
yapmak suretiyle, imkân sağlamak suretiyle 110 bin liraya
çıkardık. İnşallah, 1.1.1997'den
itibaren 165 bin lira olacak, yani yüzde 100 artmışken,
başlangıca göre yüzde 200 artırılmış
olacak. Bu da Adalet Bakanlığı için,
Hükümet için gerçekten iftihar edilecek
bir durumdur.

Sayın Ketenci cezaevlerinden bahsederken “Türkiye'de
cezaevleri insanı hep yeme bitirme yeri oldu” dedi.
E, siz 4 sene cezaevlerini idare eden bakanlığın
başındaydınız; Cumhuriyet Halk Partisi
olarak, insanları neden yedirdiniz , neden bitirdiniz?..(RP
sıralarından alkışlar)

Şimdi, Allah'a şükür, biz, insanları
yeyip, bitirmiyoruz. Bakın, cezaevlerimizde, Kütahya
Cezaevinde, çini atölyesinde yapılan çini
tabakları, götürüyoruz, Avrupa Konseyi üyelerine
takdim ediyoruz; diyoruz ki “bakın, Türkiye'nin
cezaevlerinde bunlar da var.” Şimdi, sizden de rica
ediyorum, lütfen, Zafer Çarşısına
gidin; orada, bir resim sergisi var; bakın, insanlar, cezaevinde
neler yapıyorlar, hangi meziyetlerini ortaya döküyorlar.
Şimdi, soruyorum; daha önce, bu cezaevlerini yönettiğiniz;
böyle bir sergi yapabildiniz mi, bu insanî meziyetlerin
ortaya konulmasına imkân ve fırsat verdiniz
mi? (RP sıralarından alkışlar) O zaman,
lütfen, çalışmaları, herhalde
insafla değerlendirmek lazım. Cezaevleri, artık,
insan bitirme yeri değildir. 

Siyasî-adlî ayırımı olmaz; bakın,
bu, doğru. Ben, bundan sonra, siyasî ve adlî ayırımını
kaldırıyorum... 

AHMET GÜRYÜZ KETENCİ (İstanbul) - Bravo!..

ADALET BAKANI ŞEVKET KAZAN (Devamla) - Hiçbir yazışmada,
hiçbir hükümlü ve tutuklu hakkında
“siyasî” tabiri kullanılmayacaktır;
bu kadar açık, bu kadar seçik. (RP sıralarından
alkışlar) Tutuklu, tutukludur; hükümlü,
hükümlüdür; değişik muamele de olmayacak.


Sonra, Avrupa'daki cezaevlerini de gözümüzde fazla
büyütmeyelim. Evet, teknik donanım bakımından,
bizden üstün yönleri var. Biz de, o noktaya gelmek
için, gayret göstermek mecburiyetindeyiz; ama, cezaevlerinde
uygulanan rejim konusunda, hiçbir zaman, bizdeki kadar
insanî değillerdir. Bugün, Avrupa cezaevlerinde,
herhangi bir hükümlü, çalışmak
istemediği zaman, hücreye konulmaktadır; ya çalışacaksın
ya hücreye gireceksin... Bunları da unutmayalım;
oradaki cezaevlerinde, bunları da görelim. 

YILMAZ ATEŞ (Ankara) - Diyarbakır nasıl oldu?!.

ADALET BAKANI ŞEVKET KAZAN (Devamla) - Değerli milletvekilleri,
adliye binaları konusunda, bir milletvekili arkadaşımız
“adalet binaları, gülünç durumdan
kurtarılmalı” dedi. Bunu söyleyen arkadaşımız,
ANAP Grubu adına konuşan Sayın Süleyman
Çelebi. Eğer, adliye binalarında iyileştirme
konusunda bir hamle yapıldıysa, bu, sizin döneminizde
yapıldı. Şimdi, siz, kendi bakanınızı
bühtan altına koyuyorsunuz. Ankara Adliye Sarayı,
ANAP zamanında yapılmadı mı?

MURAT BAŞESGİOĞLU (Kastamonu) - Evet...

ADALET BAKANI ŞEVKET KAZAN (Devamla) - Onun için,
sayın sözcünün bu sözü yanlış...

MURAT BAŞESGİOĞLU (Kastamonu) - O manada değil!..

ADALET BAKANI ŞEVKET KAZAN (Devamla) - Bazı yerlerde,
adliye binalarının yetersiz olduğunu kabul etmek
mümkün; ama, adliye binaları, eskiye nazaran,
gerçekten iyi durumdadır; daha da iyileştirilmelidir.
Onun için de gereken yapılacaktır.

MAHMUT IŞIK (Sıvas) - Sayın Bakan, Diyarbakır'dan
bahset.

ADALET BAKANI ŞEVKET KAZAN (Devamla) - Bu yıl, inşallah,
İzmir, Bursa, Kocaeli, Diyarbakır, Muğla cezaevlerinin
bitirilmesi için -programda bunlar, daha önce alınmış-
elden gelen gayret gösterilecektir. Bursa'yı söyledim.

MAHMUT IŞIK (Sıvas) - Sayın Bakan, Diyarbakır
Cezaevinden de bahsedin.

ADALET BAKANI ŞEVKET KAZAN (Devamla) - Evet, herhalde açılacak
olan Diyarbakır cezaevini söyledim; belki, zühulen
atladınız.

MAHMUT IŞIK (Sıvas) - İşte o ölümlerden,
oradaki ölümlerden bahset.

ADALET BAKANI ŞEVKET KAZAN (Devamla) - Şimdi, kanun
çalışmaları konusunda, kısaca,
birkaç hususa temas etmek istiyorum. Gerçekten,
Adalet Bakanlığı, kanun yapıp Parlamentoya
sevk etme hususunda, şu beş ay içerisinde büyük
bir performans göstermiştir. Bir defa, Türk Ceza
Kanununun 536 ve 537 nci maddelerinde; yani, bildiri dağıtmanın
hapis cezasıyla cezalandırıldığı,
tecil edilmediği, paraya çevrilmediği hususundaki
durumu düzeltmiştir. Devlet Güvenlik Mahkemelerinin
Kuruluş ve Yargılama Usulü Hakkında Kanunda
değişiklik yapmıştır. Bir arkadaşımız,
Sayın Güryüz, konuşmasında şunu
söyledi: Efendim, yeni mahkemeler açmışız,
Devlet Güvenlik Mahkemeleri açmışız,
45 mahkeme daha açacakmışız.

AHMET GÜRYÜZ KETENCİ (İstanbul) - İsteminiz
var, talebiniz var.

ADALET BAKANI ŞEVKET KAZAN (Devamla) - 45 mahkeme daha açacakmışız.
Şimdi, Sayın Ketenci, bir defa, biliyorsunuz ki biz,
mahkemelerin, sadece yerini değiştirdik; yeni mahkeme
açmadık. 

AHMET GÜRYÜZ KETENCİ (İstanbul) - Onu
kastettim.

ADALET BAKANI ŞEVKET KAZAN (Devamla) - Bunları da,
bazı yerde tıkanmış olan davaların
bir an önce görülmesini temin için açtık;
bu bir.

İkincisi, 45 tane...

AHMET GÜRYÜZ KETENCİ (İstanbul) - Efendim,
ihtiyaç gösteriyorsunuz.

ADALET BAKANI ŞEVKET KAZAN (Devamla) - Bir dakika... 45
tane yeni mahkeme açılması diye bir durum
söz konusu değil. Yalnız, siz, yanlış
tefsir ediyorsunuz; neyi: Devlet Güvenlik Mahkemelerinde
mevcut olan dosya sayısını, Devlet Güvenlik
Mahkemesi için uygun görülen yıllık
dosya yüküne böldüğümüz zaman,
daha 45 mahkeme açılması lazım dedim.

AHMET GÜRYÜZ KETENCİ (İstanbul) - Altyapı
oluşturuyorsunuz.

ADALET BAKANI ŞEVKET KAZAN (Devamla) - Müsaade eder
misiniz.

AHMET GÜRYÜZ KETENCİ (İstanbul) - Altyapı
bu.

ADALET BAKANI ŞEVKET KAZAN (Devamla) - Şimdi, altyapı
değil. 

AHMET GÜRYÜZ KETENCİ (İstanbul) - Ben
de bunu söylüyorum; bu, altyapı.

ADALET BAKANI ŞEVKET KAZAN (Devamla) - Şimdi, Devlet
Güvenlik Mahkemelerinin kaldırılması
konusunda Anayasa değişikliğini bu Parlamentoya
getirdiğimiz zaman sizi göreceğiz. (RP sıralarından
“Bravo” sesleri, alkışlar)

AHMET GÜRYÜZ KETENCİ (İstanbul) - Tamam,
göreceksiniz.

ADALET BAKANI ŞEVKET KAZAN (Devamla) - Lütfen...

AHMET GÜRYÜZ KETENCİ (İstanbul) - Beraberiz.


Ortağınız da müsaade edecek!..

ADALET BAKANI ŞEVKET KAZAN (Devamla) - Onun için,
bakın, göreceksiniz, gelecek yıl Allah'ın
izniyle -bu devlet güvenlik mahkemeleri Anayasada var; ama-
yavaş yavaş bu devlet güvenlik mahkemeleri 8
ise 7'ye inecek, 7 ise 6'ya inecek, 6 ise 5'e inecek ve onun sonunda
Anayasa değişikliği zorunlu oldu diyeceğiz,
hep beraber kaldıracağız. 

AHMET GÜRYÜZ KETENCİ (İstanbul) - Sayın
Bakan, biz de onu söylüyoruz.

ADALET BAKANI ŞEVKET KAZAN (Devamla) - İnşallah.
Tabiî; ama, bu iş, çalışarak olur;
bu iş, her şeyi görerek olur. 

Şimdi, Türk Ceza Kanununun 522 nci maddesi, para cezalarının
yeniden düzenlenmesi konusu Parlamentoda. Gözaltı
sürelerinin kısaltılması ve devlet güvenlik
mahkemelerinin kapsamının daraltılması,
bu da komisyondan geçti, Genel Kurul gündemine geldi,
girdi. Niye bunları görmüyorsunuz; niye bunları
konuşmuyorsunuz?

Şimdi, Anayasaya uyum yasaları... Elbette, Parlamentomuzda
da çok olumlu, güzel bir çalışma
var; ama siz fazla yorulmayın diye, Adalet Bakanlığı
olarak, gerek kamu kurumu meslek kuruluşlarıyla ilgili,
gerek Anayasa Mahkemesiyle ilgili, gerekse Yükseköğrenim
Kurumu ve Siyasî Partiler Kanunuyla ilgili bütün
Anayasaya uyum taslağını, tasarısını
hazırladık, Bakanlar Kuruluna sevk ettik, inşallah
üç, dört gün sonra Türkiye Büyük
Millet Meclisine intikal edecektir.

Sayın Başkan, sayın milletvekilleri, Sayın
Ketenci, konuşmasında “bu kadar çok üniversite,
her üniversitede hukuk fakültesi...” dediler. 

AHMET GÜRYÜZ KETENCİ (İstanbul) - Her
kasabaya...

ADALET BAKANI ŞEVKET KAZAN (Devamla) - “Bu kadar çok
üniversite olur, bu kadar çok üniversitede, bu
kadar çok hukuk fakültesi olursa, kalite düşer”
dediler. Bu tabiî kendilerinin görüşüdür.
Ben, herhalde, bu sözüyle gençlerin okumasına
karşı olduğu anlamını kast etmediklerini
ifade etmek istiyorum.

AHMET GÜRYÜZ KETENCİ (İstanbul) - İnsaf,
insaf!..

ALİ RIZA BODUR (İzmir) - Çok naziksiniz!..

ADALET BAKANI ŞEVKET KAZAN (Devamla) - Ama, Sayın
Ketenci, şunu çok iyi biliyorsunuz ki, sayı
itibariyle; yani kanun numaraları itibariyle, takriben
11 bin kanunun çıktığı...

AHMET GÜRYÜZ KETENCİ (İstanbul) - Sayın
Bakan, hukuk, özel bir meslektir, sıradan bir meslek
değildir!..

ADALET BAKANI ŞEVKET KAZAN (Devamla) - Müsaade eder
misiniz...

11 bin kanunun çıktığı ve bunlardan
takriben 5 bin tanesinin yürürlükte olduğu
bir ortamda, her hukuk fakültesine gidenin avukat olması
gerekmez...

ALİ RIZA BODUR (İzmir) - Sekreter olur, sekreter!..

ADALET BAKANI ŞEVKET KAZAN (Devamla) - ...hiç olmazsa
yaşabilmesi için hukuk bilmesi lazım. (RP
sıralarından alkışlar) Onun için,
bu hukuk fakültelerine bizim ihtiyacımız var.


Sayın milletvekilleri, eğitim konusunda da biraz durmak
istiyorum. Adalet Bakanlığında bir kurul var;
Eğitim Kurulu. Eğitim Kurulu; Bakan, 4 Bakanlık
görevlisi, 2 Yargıtay üyesi, 2 Danıştay
üyesi, 2 Yüksek Öğretim Kurulu üyesi olmak
üzere 11 kişiden oluşuyor. Meslek içi
eğitimi yaptırmak bu Kurulun görev alanı
içerisinde; ama, bu Kurul, sayın bakanlar zamanında
hiç meslek içi eğitim yaptırmamış;
ama, inşallah, şimdi yapılacak. 

Bunun yanında, aralıkta, 1997 programını,
eğitim programını, meslek içi eğitim
programını hazırlayacağız. 

Adalet Yüksekokulu -2 yıllık olan bu okullar-
bugün, sadece, Ankara, İstanbul, İzmir'de var.
1996'da 190 mezun verdi. Şu anda, 510 öğrencisi,
yenisiyle 388, toplam 898 öğrencisi var bu yüksekokulun.


Bu yıl, ayrıca, Diyarbakır'da ve Erzincan'da
meslek  okulu açmayı planlıyoruz. Diyarbakır'da...

METİN BOSTANCIOĞLU (Sinop) - Sinop'a da açacak
mısınız?

ADALET BAKANI ŞEVKET KAZAN (Devamla) - Sayın Bostancıoğlu,
merak etmeyin, Sinop'ta da düşünürüz.


Buralarda da, inşallah, yüksekokul açmayı
düşünüyoruz. Bunun yanında, adalet
meslek liseleri, şu anda Ankara ve Gümüşhane'de
var. Diyarbakır'da ve Elazığ'da da birer okul
daha açmayı düşünüyoruz. 

Değerli milletvekilleri, yargıçların,
hâkimlerin ve savcıların görev yapabilmek
için, elbette, her gün çıkan Resmî
Gazeteye ihtiyaç duydukları yüksek malumlarıdır.
Bugün, 8 500 Resmî Gazete gerekmektedir. Ama, tasarruf
genelgeleri nedeniyle, şu anda, Adalet Bakanlığında,
başsavcılıklara ve mahkeme başkanlarına
1 692 Resmî Gazete gönderilmekte, bütçe
yetersizliğinden, başka Resmî Gazete gönderilememektedir.
 Ama, biz ne yaptık... 

ALİ RIZA BODUR  (İzmir) - Fotokopi gönderdiniz
değil mi efendim?.. 

ADALET BAKANI ŞEVKET KAZAN (Devamla) - Adalet Bakanlığı
Eğitim Dairesi Başkanlığıyla yaptık
bunu : Resmî Gazete Yargı Bülteni; her hafta
çıkıyor. Resmî Gazetede, yargıyla
ilgili ne varsa -kanunlar, Anayasa Mahkemesi kararları,
yargı kararları- bütün bunlarla ilgili
hususları doğrudan doğruya 8 500 hâkimimize
gönderiyoruz. ( RP ve DYP sıralarından alkışlar)
Artık, hâkimlerimiz, savcılarımız
Resmî Gazete alamamanın sıkıntısını
çekmeyecekler. Bununla yaptığımız
nedir; Resmî Gazete alsaydık, 100 milyar ödeyecektik
-8 500 Resmî Gazete- bunu çıkararak, 18 milyar
harcıyoruz. Yılda, 100 milyar yerine 18 milyar harcıyoruz
ve 320 ton da kağıt tasarrufu sağlıyoruz.


YALÇIN GÜRTAN (Samsun) - Aferin size... 

MEHMET GÖZLÜKAYA (Denizli) - Barolara da gönderelim
Sayın Bakan. 

ADALET BAKANI ŞEVKET KAZAN (Devamla) - Sayın Başkan,
sayın milletvekilleri; Süleyman Çelebi Bey
kardeşimiz konuşmasında “Araştırma
Planlama Kurulunun bir sürgün yeri olduğunu”
ifade ettiler. Merak etmeyin; Adalet Bakanlığında,
Araştırma Planlama Kurulu, bir sürgün yeri
olmaktan kurtarılıyor, bir beyin yeri olarak görev
yapmak üzere, şu anda, faaliyete hazır durumdadır.
(RP ve DYP sıralarından alkışlar) 

Teknik donanım itibariyle, gerçekten, 1997, bir
hamle yılı olacaktır. Bugüne kadar,
bizden önce görev yapan bakan arkadaşlarımız,
gerçekten, gayret göstermişlerdir. Anayasa Mahkemesinde
sistem kurulmuştur. Yargıtay'da sistem kurulmuştur;
hem kalem hizmeti hem içtihat verileri gerçekleştirilmiştir.
Danıştay'da her dairede kalem hizmeti  ve içtihat
verisi imkânı  vardır. Hâkimler  ve
Savcılar Yüksek Kurulunda her üyenin... 

(Mikrofon otomatik cihaz tarafından kapatıldı)

BAŞKAN - Sayın Bakan....  

ADALET BAKANI ŞEVKET KAZAN (Devamla) - Sayın Başkan,
5 dakika... 

BAŞKAN - Sayın Bakan, yüksekokulları
başka illere açıyorsunuz, Çorum'a açmıyorsunuz;
eksüreyi benden istiyorsunuz. Bu hakkaniyete uygun mu yani!..

ADALET BAKANI ŞEVKET KAZAN (Devamla) - Çorum'a da
açacağız efendim.

BAŞKAN - Peki, buyurun. 

ADALET BAKANI ŞEVKET KAZAN (Devamla) - Adlî yargıda,
şu anda,  Ankara'da, 49 ceza mahkemesinde bilgisayar sistemine
geçilmiştir; savcılık aynı şekilde,
hukuk davaları tevzii de aynı şekilde. Türkiye'de,
130 ağır ceza merkezinin 56'sında bilgisayar
sistemine geçilmiştir. Özellikle adlî
sicil kayıtları açısından,
inşallah bütün ağır ceza merkezlerinde
bu gerçekleştirilecektir.

Değerli Başkan, değerli milletvekilleri; dokunulmazlıktan
bahsedildi.

ALİ RIZA BODUR (İzmir) - Kaldırılmasından
bahsedildi efendim. 

ADALET BAKANI ŞEVKET KAZAN (Devamla) - Tabiatıyla,
üzerinde fazlasıyla duruldu. Ben, bunun üzerinde
fazla durmuyorum. Yalnızca, ortaya bir soru atmak istiyorum.
27.1.1984 tarihinden 12.12.1996 tarihine kadar; yani, bugüne
kadar, yasama dokunulmazlığıyla ilgili Türkiye
Büyük Millet Meclisine 78, bilahara, bizim zamanımızda
da ayrıca 11 tane olmak üzere, tam 89 tane dokunulmazlık
dosyası gelmiş, komisyonda bekliyor arkadaşlarım;
niye kaldırmıyorsunuz? 

Dokunulmazlığı kaldıralım kaldıralım
diyorsunuz, bunun tartışmasını yapıyorsunuz,
Kızılaylarda mitingler yapıyorsunuz, imzalar
topluyorsunuz, Parlamentoda 89 tane dokunulmazlık dosyası
var; sizin oylarınızı bekliyor, niye kaldırmıyorsunuz?
(RP sıralarından alkışlar) 

ALİ RIZA BODUR (İzmir) - Çoğunluk kimde?..

ÖNDER SAV (Ankara) - Komisyondan geldi mi ki söylüyorsunuz.


AHMET ALKAN (Konya) - Şov yapmayın, iş yapın!..

ADALET BAKANI ŞEVKET KAZAN (Devamla) - Lafı bırakın
da iş yapalım; benim dakikalarım gidiyor.


BAŞKAN - Sayın milletvekilleri, rica ediyorum...

ADALET BAKANI ŞEVKET KAZAN (Devamla) - Yargı bağımsızlığı
konusunda konuşuyorsunuz. Anavatan olarak, Cumhuriyet Halk
Partisi olarak Anayasanın 144, 154 üncü maddelerinden
bahsediyorsunuz. Sekiz yıl biriniz iktidarda kaldınız,
dört yıl öbürünüz iktidarda kaldınız;
niye bu maddeleri değiştirmediniz, niye bir teklif vermediniz?..
(RP sıralarından alkışlar)

AHMET GÜRYÜZ KETENCİ (İstanbul) - Geldi,
geldi... Meclise kadar geldi...

ADALET BAKANI ŞEVKET KAZAN (Devamla) - Niye Adalet Bakanlığına
Refah Partili bir bakan gelince bunlar sizin hatırınıza
geliveriyor?.. 

Değerli milletvekilleri, hâkimlerin, savcıların
durumuna sahip çıkın diyorsunuz; biz sahibiz.
Adalet Bakanına tahsis edilen villayı, müsteşara
tahsis edilen villayı, 18 tane lüks daireyi sattık;
onun yerine, 104 hâkimize, savcımıza lojman
aldık; bunu bilin. (RP ve DYP sıralarından
alkışlar)

Sizin zamanınızda terörden sakat kalan 3 savcımızı
hatırlamadınız. Biz, Başbakanımızdan
rica ettik, o 3 savcıya birer daire aldık ve kendilerine
hediye ettik. (RP ve DYP sıralarından alkışlar)

Tabiatıyla, siz, hâkimler ve savcılar denildi
mi, hemen Ankara Savcısına geliyorsunuz. Sayın
Oktay, bu bahsettiğiniz Ankara Savcısını
-ismini söylemeye lüzum yok- bu zatı savcı
yapmak için, tam 3 defa kurula gelmiş ve baskı
yapmıştı; ancak üçüncüsünde,
3'e karşı 4 oyla bu kişiyi Ankara Savcısı
yapmıştı. Ben ise, bu arkadaşı,
bazı nedenlerden dolayı listeye koydum, 1'e karşı
6 oyla Mersin'e tayin ettim. (RP sıralarından alkışlar)
Burası da birinci bölge, orası da birinci bölge.


YALÇIN GÜRTAN (Samsun) - Sayın Bakan, bütün
bunlar iyi de, çalışanlar için ne düşünüyorsunuz?

ADALET BAKANI ŞEVKET KAZAN (Devamla) - Zamanım daralıyor...


Arkadaşlar, “bağımsızlık”
diyorsunuz. Geçen hafta, Fransa'da, Fransa Adalet Bakanını
ziyaret ettiğim zaman, kapıdan içeriye girerken
“Adalet Bakanlığı 1756'da kurulmuştur
ve burada faaliyete başlamıştır”
diye bana hava attı. Türkiye'ye geldim, acaba, bizde
Adalet Bakanlığı ne zaman kurulmuş diye,
şöyle bir tarihçeyi inceledim; 1837'de kurulmuş.
Ondan önce Adalet Bakanlığı yok. Adalet
Bakanlığı yok da, peki, adlî işler
nerede görülüyor... (CHP sıralarından
“kadılar görüyor” sesleri) Evet, tam
bağımsızlık var da orada görülüyor,
tam bağımsızlığın olduğu
yerde görülüyor. 1837'de Adalet Bakanlığı
kurulmuş, o tarihten, yani Tanzimattan bu yana geliyor ve
bildiğiniz gibi, 1923'te de, 1327 sayılı Kanunla,
Bakanlar Kurulu çerçevesinde yeniden tesis edilmiş;
ama, teşkilat kanunu 1984'te çıkarılmış.


Bu Bakanlık kurulmuş, bu Bakanlığın
görevleri belli, Hâkimler ve Savcılar Yüksek
Kurulunun görevleri belli; Bakanın, Hâkimler
ve Savcılar Yüksek Kurulundaki fonksiyonu belli, görevi
belli; o nedenle, Anayasayı değiştirin, ondan
sonra konuşalım.

Şimdi “hâkimler ve savcıların durumunu
iyileştirmiyorsunuz” diyorsunuz. Arkadaşlar,
bir soru sormak istiyorum...

(Mikrofon otomatik cihaz tarafından kapatıldı)

BAŞKAN - Sayın Bakan...

ADALET BAKANI ŞEVKET KAZAN (Devamla) - Sayın Başkan,
son cümlemi söylüyorum.

BAŞKAN - Lütfen efendim... Son cümlenizi ifade
buyurun.

ADALET BAKANI ŞEVKET KAZAN (Devamla) - Bir arkadaş
dediler ki “Efendim, hâkimlerin yabancı dil
eğitimine ağırlık verilmeli.” Şimdi,
ben, burada, Adalet Bakanlığı yapmış
arkadaşlara soruyorum: Adalet Bakanlığında
yabancı dil bilen hâkimlerin envanterini çıkardınız
mı; kaç tanedir sayısı? Bakınız,
ben çıkarıyorum işte; ben çıkarıyorum...
(RP sıralarından alkışlar) Adalet Bakanlığında,
şu anda, 82 tane, yabancı dil bilen hâkim ve
savcımız var; bu sayı az, bunu geliştireceğiz.

Bunun yanında, acaba, adalette hizmet eden bu hâkimlerin,
bu savcıların hangileri, hangi eseri yazmış;
bir bakan olarak ilgilendimiz mi, sordunuz mu, cetvelini çıkardınız
mı? Bakın, 238 tane hâkim ve savcı,
adalete hizmet edeceğim diye eser yazmış. İşte,
bunları tespit ediyoruz ki, bunları değerlendirelim,
bunları diğer arkadaşlarına örnek
gösterelim; biz, Adalet Bakanlığında bu
çalışmayı yapıyoruz.

Yük fazla, sayısal yetersizlik açık,
eğitim yetersizliği açık, teknik yetersizlik
açık...

(Mikrofon otomatik cihaz tarafından kapatıldı)

ADALET BAKANI ŞEVKET KAZAN (Devamla) - Sözüm şudur:
Tahkim sistemi, idarî cezalara ağırlık,
medya ile toplumu eğitim, stajyer eğitimini hızlandırmak,
adalet akademisi kurmak; adalet akademisi... Yargıtay üyeliğine
seçilmeyi arzu eden hâkim, savcı, adalet akademisinde
okuyacak, geçecek, ondan sonra yargı üyesi
olacak; işte, o zaman, yargı tam bağımsız
olacak. Biz, laf yapmıyoruz; biz, iş yapıyoruz.

Hepinize, konuşmalarınızdan ve desteklerinizden
dolayı teşekkür ediyorum; hepinize saygılar,
sevgiler sunuyorum. (RP ve DYP sıralarından alkışlar)

BAŞKAN - Sayın Bakan, teşekkür ederim.

Sayın Çevre Bakanımız Ziyattin Tokar;
buyurun. (RP sıralarından alkışlar)

Efendim, zatı âlinize 10 dakika gibi çok küçücük
bir zaman kaldı; ama, siz bir başlayın bakalım,
Allah kerimdir...

METİN ŞAHİN (Antalya) - Adalet Bakanı
gerektiği temizliği yaptı; konuşmaya gerek
yok...

ÇEVRE BAKANI M. ZİYATTİN TOKAR (Ağrı)
- Sayın Başkan, değerli milletvekilleri; Bakanlığımın
1997 yılı bütçesinin görüşülmesi
nedeniyle huzurlarınızda bulunuyor ve konuşmama
başlamadan önce Çevre Bakanlığımızın
faaliyetleri konusunda söz alan sayın konuşmacılar,
CHP Grubu adına Sayın Yılmaz Ateş'e,
ANAP Grubu adına, Çevre Komisyonu Başkanı
Sayın Feridun Pehlivan'a, DYP Grubu adına Sayın
Mustafa Dedeoğlu'na, DSP Grubu adına Sayın Zerrin
Yeniceli'ye ve Refah Partisi Grubu adına Sayın Mehmet
Sılay ve Ertuğrul Yalçınbayır'a,
lehte söz alan Sayın Orhan Kavuncu'ya ve hepinize
saygılarımı sunuyorum.

20 nci Yüzyılı tamamlamak üzere olduğumuz
şu günlerde, dünya, artık, bugüne
kadar doğru bildiği birçok kavramı tartışır
hale gelmiştir. Bitmez tükenmez bilinenlerin de bitebileceği
veya sonu gelmez sanılanların da bir sonu olduğu
artık tartışılmaz bir gerçektir.
İnsanlık, artık, kalkınma adına,
büyüme adına, sanayileşme adına
kirletme hakkına sahip olmadığını
anlamıştır. 

Tarım toplumundan sanayi toplumuna geçildiği
yıllarda, kalkınma çabalarının
merkezini, makine ve onu geliştiren sektör olan teknoloji
oluşturuyordu. O yıllarda, özellikle Avrupa
ve Amerika Birleşik Devletleri olmak üzere, kalkınma
ve büyüme konusunda ısrarlı olan bütün
ülkelerde, alabildiğine bir sanayileşme hamlesi
görüyoruz. Bu hırs, zaman içerisinde öyle
bir seyir izliyor ki, çok değil, daha yirmi yirmibeş
yıl öncesine kadar, bütün hoyratlığıyla,
önüne gelen güzellikleri yok edebiliyordu. 

Kalkınma adına, bütün fikrî icatların
çıkış merkezi olan Doğu başta
olmak üzere birçok ülke ve kültürdeki
icatları patent hakkını ödemeden gasp
edenler, bugün de çevreciliği kendi tekellerinde
görmektedirler. Tarihimizi, kültürümüzü
ve her şeyden önemlisi inancımızı
anlayan, yaşayan ve inceleyen herkes görecektir ki,
çevrecilik, çevre bilinci ve çevre kültürü
bizim özümüzde vardır. 

Sözlerimin bu bölümünde Bakanlığımın
çalışmalarına temas etmek istiyorum.
Ülkemizde, bugün, düzensiz şehirleşme
ve sanayileşmenin bir neticesi olarak hava kirliliği
sorunu yaşanmaktadır. Özellikle ısınmada,
düşük kalorili ve yüksek kükürt
oranlı kömürlerin kullanılması,
şehirlerimizi zaman zaman yaşanmaz hale getirebilmektedir.
Bu amaçla, 7 Kasım 1996 tarihinde, 1 inci, 2 nci
ve 3 üncü derece hava kirliliği yaşanan illerimizin
valileriyle Ankara'da bir toplantı düzenlenmiş,
alınacak tedbirler yoğun bir çalışmayla
belirlenmiştir. Özellikle, sanayi tesislerinden kaynaklanan
hava kirliliğinin kontrol altına alınmasına
ilişkin ayrıntılı düzenlemeler
getiren Hava Kalitesinin Korunması Yönetmeliği
uyarınca (A) grubuna giren sanayi tesislerinin emisyon
izlenimleriyle ilgili incelemeler düzenli olarak yapılmaktadır.


Egzoz gazı emisyonlarının azaltılmasında
etkili olan kurşunsuz benzin üretiminin artırılması
ve yaygınlaştırılması için
tüketiciyi teşvik amacıyla katalitik konvertör
ihtiva eden araçlarda vergi indirimi ve kurşunsuz
benzinde fiyat indirimi çalışmaları
devam etmektedir. Bu çalışmaların yanı
sıra, çok eski ve yeterli bakımı yapılmamış
taşıtların şehir trafiğinde seyretmeleri
nedeniyle artan hava kirliliğinin önüne geçmek
için, Bakanlığımızca valiliklere
gönderilen genelge üzerine, egzoz gazı emisyon
ölçüm denetimleri başlatılmıştır.

Bakanlığımızca, fosil yakıtların
sebep olduğunu hava kirliliğini önlemek amacıyla,
jeotermal alanlara sahip yerleşim birimlerinde jeotermal
merkezî ısıtma sistemlerinin kurulması
için proje kredileriyle destek sağlanmaktadır.

Sayın Başkan, değerli milletvekilleri; tabiattaki
her kaynak gibi, toprak da sınırlıdır.
Ülkemizin geleceği ve ekonomisi bakımından
hayatî önemi haiz olan bu konuda ciddî bir tehlikeyle
karşı karşıya olduğumuz bir gerçektir.
Bugün, Türkiye topraklarının yaklaşık
yüzde 52'si erozyona maruzdur. Bu değerli kaynağın
korunması, arazilerin kabiliyetine göre kullanılması
ve tarım topraklarının amaç dışı
kullanılmasına yönelik, koruma, kullanma esaslarının
belirlenmesi ve bu konularda diğer kamu kurum ve kuruluşları
arasında koordinasyonun sağlanması çalışmaları
sürdürülmektedir. 

Arıtılmadan su kaynaklarımıza deşarj
edilen evsel ve endüstriyel atıklar, bilinçsizce
yapılan gübreleme ve ziraî ilaç kullanımından
kaynaklanan kirleticilerin dünya ortalamasına göre
zengin sayılmayan su kaynaklarımız üzerinde
olumsuz etkileri çevre ve insan sağlığı
açısından olduğu kadar, ekonomik yönden
de büyük önem arz etmektedir. 

Bugün olduğu kadar gelecek nesillerimiz için de
vazgeçilmez bir varlık olan su kaynaklarımızın
kirlenmesinin önlenmesi amacıyla, Bakanlığımızın
sürdürdüğü çalışmalar
ise kısaca şöyledir: Su Kirliliği Kontrolü
Yönetmeliği gereğince, kirletici nitelikli birkısım
tesisler, arıtma sistemlerini kurarak işletmeye alınmıştır.
Ancak, kanun ve yönetmeliklerin açık hükümlerine
rağmen, arıtma tesislerini kurmayan tesis ve işletmelere,
bir genelge yayımlanarak, yönetmelikte belirtilen
esaslar çerçevesinde kuracakları arıtma
tesisleri için iş termin planları hazırlayarak
noter kanalıyla taahhütte bulunmaları için
tebligat yapılması; uymayanlar hakkında,
faaliyete son verme dahil, her türlü yasal işlemin
uygulanması hususu valilik ve büyükşehir
belediye başkanlıklarından istenilmiştir.


Arıtma tesislerinin kurdurulması yanında,
mevcut olanlarının gerektiği gibi çalıştırılması
da büyük önem arz etmektedir. Bunun sağlanması
için, etkili bir denetim sisteminin kurulması ve
uygulanması gerekmektedir. Bu amaçla, valiliklere
yazılı bir tebligat gönderilmiş ve denetim
raporlarının, aylık periyotlarla Bakanlığımıza
gönderilmesi istenilmiştir.

Sayın Başkan, değerli milletvekilleri; Bakanlığımız,
çevre kirliliğinin önlenmesi yönünde
sürdürdüğü çalışmalarına,
sadece yasakçı ve denetleyici bir çerçevede
yaklaşmamaktadır. Kurum, kuruluş ve işletmelerle
karşılıklı iyi niyete dayalı
bir yaklaşımla sorunlar tartışılarak,
ülkenin, çevre değerleri yanında, ekonomik
kalkınması da dikkate alınarak çözüm
yolları aranmaktadır. Bu cümleden olarak, su
kaynaklarımıza önemli oranda atık su
deşarjı yapan kirletici sektör temsilcileriyle
bir araya gelerek, çevre-sanayi uyum protokolleri imzalanmış;
bugüne kadar kâğıt, deri, maya, otomotiv
ve çimento sektörü temsilcileriyle protokoller
imzalanarak yürürlüğe konulmuştur. 1997
yılında ise, tekstil, gübre, demir çelik,
petrokimya rafinerileri ve gıda sektörleri ile protokoller
imzalanacaktır. 

Arıtma tesislerinin çalıştırılmama
nedenlerinin başında, yüksek enerji giderleri
gelmektedir. Bakanlığımızca, Enerji ve
Tabiî Kaynaklar Bakanlığı nezdinde sürdürülen
girişimler sonucunda, daha önce sanayi elektriği
tarifesinden tahakkuk eden arıtma tesisi enerji kullanım
bedelleri, 14 Ağustos 1996 tarihinde Enerji Tarifeleri Yönetmeliğinin
1 inci maddesinin (d) bendinde yapılan bir değişiklikle,
içme ve kullanma suyu, tarife cetveline alınmıştır.
Yeşil fatura diye isimlendirdiğimiz bu uygulamayla,
sanayi tesislerimizin arıtma üniteleri artık
daha az enerji faturası ödeyeceklerdir. 

Su kirliliğinin önlenmesi amacıyla, Bakanlığımızca
çeşitli projeler sürdürülmektedir.
Nehir havzalarıyla ilgili etüt projeler kapsamında,
Konya, Antalya, Gediz, Yeşilırmak, Büyük
Menderes, Sakarya ve Seyhan havzalarında kirlenme durumlarının
izlenmesi ve bu havzalarda kalite sınıflarının
tespiti amacıyla başlatılan projeler sonuçlandırılmıştır.
Bu projeler doğrultusunda kirlilik izleme çalışmaları
devam etmektedir. Ayrıca, Yukarı Murat ve Çoruh
Nehri havzalarında da kirliliğin önlenmesi ve
giderilmesi için, 1997 yılında bütün
havzayı kapsayan bir proje daha başlatılacaktır.

Olası bir deniz kazasında çevreye verilebilecek
zararları azaltmak amacıyla gerekli önlemlerin
alınmasını, yetki ve sorumlulukların
belirlenmesini içeren Mahallî ve Bölgesel Deniz
Acil Müdahale Planının esasları hazırlanmış
ve İçişleri Bakanlığına
iletilmiştir. 

Sayın Başkan, değerli milletvekilleri; ülkemizde
koruma boyutlarının güçlendirilmesi
ve kirlenmeden koruma avantajlarının kullanılması
 bakımından, koruma planları büyük
önem arz etmektedir. Bu kapsamda, Sapanca Gölünün
Korunması Projesinin uygulamaya geçirilmesi için
hazırlanan Sapanca Gölü Koruma Planı ve
plan hükümleri  Bayındırlık ve
İskân Bakanlığına 1/25000 ölçekli
Sapanca Havzası Çevre Düzenleme Planına
temel teşkil etmek üzere gönderilmiştir.
Sapanca Gölü ve havzası koruma kanunu tasarı
taslağı hazırlanarak Başbakanlığa
iletilmiştir. 

İstanbul'un içmesuyu kaynaklarının
korunması amacıyla başlatılan, İstanbul'un
Mevcut ve Potansiyel İçmesuyu Kaynaklarının
Korunması Projesi de bu yıl sonunda bitirilerek,
1997 yılı içerisinde sonuçları
uygulamaya geçirecek bir çalışmaya
geçilmiştir. Ayrıca, içmesuyu kaynağı
olarak Eğirdir Gölünün Korunması Projesinin
proje bedelinin 1997 yılında artırılması
teklif edilmiştir. 

Diğer taraftan, denizlerimizin kirliliğe karşı
korunması için de yoğun bir mesai harcanmaktadır.
Bugüne kadar hazırlık çalışmaları
yürütülen iki önemli proje hayata geçirilmiştir.
Bunlardan ilki, Karadeniz Stratejik Eylem Planının...

(Mikrofon otomatik cihaz tarafından kapatıldı)

MAHMUT IŞIK (Sıvas) - Sayın Başkan,
gerisi var metinde; biz okuruz. 

BAŞKAN - Sayın Bakan, ne kadar süre istersiniz
efendim?

ÇEVRE BAKANI M. ZİYATTİN TOKAR (Devamla)
- Sayın Başkan, yarısına ancak gelebildim...

BAŞKAN - Kitabı dağıttınız;
okurlar nasıl olsa... 

Ne kadar süre istiyorsunuz efendim; 5 dakika yeter mi?

YALÇIN GÜRTAN (Samsun) - Sabaha kadar bitmez bu.

ÇEVRE BAKANI M. ZİYATTİN TOKAR (Devamla)
- Sayın Başkan, 10 dakika verirseniz memnun olurum.

BAŞKAN - Talebinizi yerine getirdim; buyurun efendim.

ÇEVRE BAKANI M. ZİYATTİN TOKAR (Devamla)
- Teşekkür ediyorum.

Sayın Başkan, değerli milletvekilleri; Karadeniz
Stratejik Eylem Planı, 31 Ekimde, İstanbul'da, Türkiye,
Rusya, Ukrayna ve Bulgaristan'ın katılımıyla
imzalanmıştır. Yıllarca deşarj
edilerek her türlü atık sebebiyle bugün
ölü bir deniz haline gelme noktasında olan Karadeniz,
imzalanan bu eylem planıyla eski günlerine dönebilecektir.
Karadeniz Stratejik Eylem Planı sekreteryası da
İstanbul'da olacaktır. Türkiye, bu konuda,
hem malî hem de eleman yönünden büyük
öncülük yapmıştır. Bu anlaşmanın
imza günü, 31 Ekim Uluslararası Karadeniz Günü
olarak kabul edilmiştir.

Başta Marmara Denizi, İzmir ve İskenderun
Körfezleri olmak üzere, denizlerimizin kirlenmesini
önlenmek maksadıyla, 1997 yılından itibaren
denizlerimizin kara kökenli kirleticilerden korunması
projesi başlatılacaktır. Gerek günlük
yaşantımız gerekse endüstriyel faaliyetler
sonucunda oluşan katı atıkların miktarlarının,
ekonomimizin son yıllardaki hızla gelişmesine
paralel olarak artması nedeniyle ülkemizde katı
atıkların toplanması, taşınması
ve bertarafına ilişkin yükümlülük
belediyelere verilmiştir. 1991 yılında yürürlüğe
giren Katı Atıkların Kontrolü Yönetmeliği
doğrultusunda bütün belediyelere Bakanlığımızca
gönderilen genelgelerle, eski çöp alanlarının
rehabilitasyonunun yapılması ve söz konusu
yönetmeliğe uygun olarak, yeni çöp deponi
ve bertaraf alanlarının seçimi ve inşaatlarının
yapılması istenmiştir. Bu çerçevede,
Bursa, Gaziantep, Mersin, Çorum, Kayseri ve İstanbul
İllerine ait düzenli depolama alanları faaliyete
geçirilmiştir.

Çevre ve toplumu olumsuz yönde etkileyebilecek düzeyde
kaza riski taşıyan Büyük Endüstriyel
Kazalar İçin Yerel Acil Durum Planı hazırlanmış,
uygulanması için valiliklere ve İçişleri
Bakanlığına gönderilmiştir. 

Tehlikeli atıkların yüzde 90'ı gelişmiş
ülkeler tarafından üretilmektedir. Bu ülkeler,
atıklarını, sıkı kontrol sistemlerini
kuramamış ülkelere yasadışı
yollarla göndermektedirler. Çevre Kanununun geçici
2 nci  maddesi gereğince, her türlü yakıt,
atık, artık ve kimyasal maddenin ithali Bakanlığımız
iznine tabi olup, Bakanlığımızca, bugüne
kadar ülkemize atık ithaline izin verilmemektedir.


1976 yılından bu yana, Türkiye dahil 20 Akdeniz
ülkesinin taraf olduğu Akdeniz'in Kirlenmeye Karşı
Korunması Sözleşmesinin en önemli ek protokollerinden
biri olan “Akdeniz'de Tehlikeli Atıkların Sınırlarötesi
Taşınımdan Kaynaklanan Kirliliğin Önlenmesi
Protokolü” 1 Ekim 1996 tarihinde İzmir'de imzalanmıştır.
Bu protokolün yürürlüğe girmesiyle, Avrupa
Topluluğuna üye olmayan ülkelere atık ihracatı
ve transit geçişleri yasaklanacaktır. Bu protokol,
Uluslararası İzmir Protokolü olarak adlandırılmıştır.


Sayın Başkan, değerli milletvekilleri; canlı
ve cansız doğal kaynakların korunması
konusunda hem ulusal mevzuatımız  hem de taraf olduğumuz
uluslararası sözleşmeler gereğince çalışmalar,
Bakanlığımızca, ilgili kuruluşlarla
koordineli olarak sürdürülmektedir. 

Ülkemiz, sulak alanlar bakımından çok
zengindir. Uluslararası düzeyde tanınan (a)
sınıfı diplomayı haiz 5 sulak alan
mevcuttur.

Biyolojik çeşitliliğin korunmasına yeni
bir ivme kazandıracak ulusal biyoçeşitlilik
stratejisi ve eylem planı hazırlaması çalışmaları
tamamlandığında ulusal biyoçeşitlilik
stratejisi ve biyoçeşitliliğin korunması
için Türkiye'nin öncelikleri belirlenecek ve
uygulamaya yönelik önemli adımlar atılmış
olacaktır. Geçmiş yıllarda olduğu
gibi 1997 yılında da doğal canlı kaynaklarımızın
ve yaşama ortamlarının korunması çalışmaları
artarak devam edecektir. 

Türkiye, bitki gen kaynakları ve genetik çeşitlilik
bakımından dünyada olağanüstü
bir konumdadır. Ülkemizde yetişen yaklaşık
9 bin tür bitkinin yüzde 30'u yerine özgü,
endemiktir. Bu çeşitliliğin korunması
için, Tarım ve Köyişleri ve Orman Bakanlıklarıyla
ortak çalışmalar yürütülmektedir.


Çevre kirliliğinin bir diğer boyutu da gürültü
kirliliğidir. Büyük yerleşim merkezleri, yoğun
sanayi bölgeleri, taşıt araçları,
müzikli eğlence yerleri, gürültü kirliliğinin
başlıca odak noktalarıdır. 

Üzerinde durulması gereken bir diğer sorun da
görüntü kirliliğidir. Doğadaki ekolojik
dengenin bir uzantısı olarak kabul edilen, doğal
örtüyü bozan yapılaşma, görüntü
kirliliğini meydana getirmektedir.

Bakanlığımız çevre politikasının
ana unsurlarından biri de, salt kirlenme sonrası
temizleme faaliyetlerini içeren reaksiyoner yaklaşım
yerine günümüzde kabul gören çağdaş
yaklaşımla, tamamlayıcı fonksiyon olarak
kirlenmeden araştırma ve inceleme yaparak koruyucu
tedbirler almaktır.

MAHMUT IŞIK (Sıvas) - Sayın Başkan,
süre dolmadı mı?

ÇEVRE BAKANI M. ZİYATTİN TOKAR (Devamla)
- Bu amaçla, korumacı çevre politikalarının
dünyada kabul görmüş ve uygulamadaki en önemli
araçlarından birisi olan ÇED uygulamaları,
2872 sayılı Çevre Kanununda yer almış
ve buna bağlı olarak “Çevresel Etki Değerlendirmesi
Yönetmeliği” hazırlanarak yürürlüğe
girmiştir.

Sayın Başkan, değerli milletvekilleri; çevre
sorunlarının çözümü, sorunların
öncelik sırasına konularak ele alınmasını
gerektirir. Sanayi sektöründe ilköncelik, sanayi
yer seçimine verilmelidir. Yanlış yer seçimleri,
uzun vadede maliyeti de yükseltmekte, işsizliği
körüklemekte, telafisi mümkün olmayan çevre
sorunlarını gündeme getirmektedir.

Bu yönüyle, Bakanlığımızca,
özellikle organize ve ihtisas sanayi bölgeleri ve altyapı
yatırımlarının planlanmasında,
kalkınma ile doğal kaynakların rasyonel ve sürdürülebilir
kullanım ilişkisi dikkate alınmakta ve bu
doğrultuda uygun yer seçimi alanında, ilgili
kurum ve kuruluşlarla işbirliği yapılarak,
yer seçimi çalışmalarına katkı
sağlanmaktadır.

MAHMUT IŞIK (Sıvas) - Süreyi uzatın Sayın
Başkan_

ÇEVRE BAKANI M. ZİYATTİN TOKAR (Devamla)
- Ayrıca, “Türkiye Sanayi Envanteri” çalışmaları,
kapsamı genişletilerek “Çevreyi Öncelikle
Etkileyen Bazı Sanayiler ve Temel Sektör Faaliyetleri”
şeklinde yeniden düzenlemiş olup, baskısı
tamamlanmak üzeredir.

ÖNDER SAV (Ankara) - Sayın Başkan, süre_

ÇEVRE BAKANI M. ZİYATTİN TOKAR (Devamla)
- Sayın Başkan, değerli milletvekilleri; çevre
konusunda küresel düzeyde sürdürülen
çalışmalarda, ülkemizin temel politikası
“ortak; ancak, farklı sorumluluk” ilkesine dayanmaktadır.
Bu bağlamda, dünyamızın karşı
karşıya olduğu çevre sorunlarının
ortaya çıkmasına neden olan ülkelere,
bu sorunların giderilmesinde daha fazla sorumluluk düştüğüne
inanıyoruz.

NİHAT MATKAP (Hatay) - 8 dakika daha verin Sayın
Başkan.

ÇEVRE BAKANI M. ZİYATTİN TOKAR (Devamla)
- 1976 yılında Barcelona'da imzalanan Akdeniz'in
Kirlenmeye Karşı Korunması Sözleşmesi
doğrultusunda, 2872 sayılı Çevre Kanununda,
ülke ve dünya ölçeğinde ekolojik önemi
olan çevre kirlenmeleri ve bozulmalarına duyarlı
alanları, tabiî güzelliklerin ileriki nesillere
ulaşmasını emniyet altına almak üzere
gerekli düzenlemelerin yapılabilmesi amacıyla,
özel çevre koruma bölgesi olarak tespit ve ilan
etme yetkisi Bakanlar Kuruluna verilmiştir.

HASAN HÜSAMETTİN ÖZKAN (İstanbul) - Sayın
Başkan...

NİHAT MATKAP (Hatay) - Zabıtlara girebilir aslında
Sayın Başkan...

ALİ RIZA BODUR (İzmir) - Ankara Belediyesi yok mu,
Ankara Belediyesi!..

BAŞKAN - Sayın Bakan, siz, toparlar mısınız
efendim; lütfen...

ÇEVRE BAKANI M. ZİYATTİN TOKAR (Devamla)
- Toparlıyorum Sayın Başkan.

Sayın Başkan, değerli milletvekilleri; çevre
konusundaki çalışmaların anamerkezi
olarak kabul edilen Bakanlığımızın,
günün şartlarına uygun bir teşkilat
kanununa kavuşması için yapılan hazırlıklar
tamamlanmış, 443 sayılı Kanun Hükmünde
Kararnamenin kanunlaşma çalışmaları,
halen Türkiye Büyük Millet Meclisi Anayasa Komisyonunda
devam etmektedir. Diğer taraftan, 33 ilde il teşkilatı
bulunan Bakanlığımızın, diğer
illerde de teşkilatlanmasının tamanlanması
çalışmaları hızla devam etmektedir.


Ülkemizin içerisinde bulunduğu ekonomik şartlar
sebebiyle, bugüne kadar, Bakanlığımıza
genel bütçeden yeterince pay ayrılmamıştır.
Geçmiş dönemlerde, söz konusu amaçlara
yönelik Bakanlık faaliyetlerinin önemli bir bölümü,
Çevre Kirliliğini Önleme Fonundan karşılanmıştır.
Bu nedenle, Bakanlığımız, özellikle
yerel yönetimlerin çevreyle ilgili faaliyetlerine
yeterince destek sağlayamamaktadır.

MAHMUT IŞIK (Sıvas) - Şu çöp kamyonlarının
nasıl dağıtıldığına
bir cevap ver.

ÇEVRE BAKANI M. ZİYATTİN TOKAR (Devamla)
- Çevre Kirliliğini Önleme Fonu için 1997
malî yılı bütçesine konulan ödeneklerle,
geçmiş yıllarda meydana gelen bazı
aksamaların mümkün olduğunca giderilmesine
çalışılacaktır.

ALİ RIZA BODUR (İzmir) - Solumak istiyoruz; hava
kirliliğinden bahseder misiniz?!.

ÇEVRE BAKANI M. ZİYATTİN TOKAR (Devamla)
- Sayın Başkan, değerli milletvekilleri; sözlerimin
sonunda, bu kısa dönem içerisinde, toplumun
tüm kesimlerinin ittifakla sahiplendiğini müşahede
ettiğim çevre konusunda sayın milletvekillerimizin
de hassasiyetini görmek bizi sevindirmiştir. 

Yüce Meclisimizin, Bakanlığımıza,
hiçbir zaman esirgemediği destek ve teşvikin
sürekliliğinin güveni içerisinde, Bakanlığımızın
1997 malî yılı bütçesinin hayırlara
vesile olmasını Cenabı Allah'tan diler; hepinize
teşekkür eder, saygılar sunarım. (Alkışlar)

BAŞKAN - Sayın Bakan, teşekkür ediyorum
efendim.

ALİ RIZA BODUR (İzmir) - Sayın Başkan...

BAŞKAN - Buyurun efendim.

ALİ RIZA BODUR (İzmir) - Ankara hava kirliliğinin
parametrelerini verebilir mi Sayın Bakan?

BAŞKAN - Soru tevcih imkânınız var efendim;
sormuşsunuzdur herhalde...

MAHMUT IŞIK (Sıvas) - Çöp kamyonlarının
dağıtımı konusunda da en ufak bir bilgi
alamadık.

BAŞKAN - Sayın milletvekilleri, söz sırası,
kişisel görüşünü ifade etmek üzere
ve bütçenin aleyhinde olmak kaydıyla, Sayın
İsmail Durak Ünlü'de; buyurun. (ANAP sıralarından
alkışlar)

Sayın Ünlü, isterseniz, sözünüzün
insicamını bozmuş olmamak için şimdiden
ilave sürenizi vereyim; ne kadar istersiniz?

İSMAİL DURAK ÜNLÜ (Yozgat) - Siz, lütfeder
fazla verirseniz, ben, artanını size iade ederim
Sayın Başkan.

BAŞKAN - Peki.

Buyurun.

İSMALİ DURAK ÜNLÜ (Yozgat) - Sayın
Başkan, saygıdeğer milletvekilleri; Adalet Bakanlığı
ve Çevre Bakanlığı bütçesiyle
ilgili şahsî görüşlerimi açıklamak
üzere söz almış bulunuyorum. Konuşmama
başlamadan önce, hepinizi saygıyla selamlıyorum.

Bu kürsüde her iki bakanlık bütçesi
konusunda konuşan sayın milletvekillerinin ortak
kaygı ve temennilerine iştirak ediyorum. Ben, bu
konuşmamda, konuyu biraz farklı bir yaklaşımla
arz etmek istiyorum; günü kurtarma politikalarını
ve politik kimliklerimizin çizdiği sınırları
yok sayarak dinleyeceğinizi ümit ediyorum. 

Adalet mülkün temelidir; mülk, devlet demektir,
mal mülk demek değildir. Devletin temeli adalettir. Bir
devletin varlığının devamı, ancak
adaletin hüküm sürdüğü bir düzende
mümkündür. Bir şairimizin dediği gibi,
adaletsiz padişahın mülküne, önünde
sonunda canavar girer, saltanatı elden gider.

Adalet, sadece, bir suçu işleyene, suça uygun
ceza vermekten mi ibarettir?

Çağdaş tıp anlayışında,
artık, koruyucu hekimliğin çok büyük
önem kazandığını hepimiz biliriz.
Koruyucu hekimliğin hedefi, insanların sağlıklı
yaşamalarını sağlamak, onları hastalıklardan
uzak tutmak, mikroplardan korumaktır. İşte,
adalet de, tıpkı koruyucu hekimlik gibi, insanların
suç mikrobundan uzak kalmalarını, toplumun
huzur ve sükûn içerisinde yaşamasını
teminle mümkündür. 

Biraz önce, Sayın Kamalak, yargı yükünden
bahsetti; doğrudur. Bir an için, eksik kadroları
doldurduğumuzu, yeni kadrolar ihdas ettiğimizi varsayalım.
Bununla neyi çözmüş oluruz? Yeni yeni ihtilafların,
yeni yeni cürümlerin, kabahatlerin önüne geçmiş
olacak mıyız; maalesef, hayır. Burada arz
etmek istediğim husus; kangren olan bir kolu kesmek ve tüm
bedeni kurtarmak, tıbbî bir müdahaledir ve mesleğini
iyi yapan tabipler eliyle başarılı sonuçlar
alınır; ama, o insanın kolu, bundan sonra
yoktur. Adalet mefhumu da böyledir. Suçluya, işlediği
suça en uygun cezayı veren hâkim, başarılı
bir hâkimdir; ama, o hüküm -diyelim ki, konu cinayet
olsun- maktulü hayata geri döndüremez, suçluyu
da, suçu işlemeden önceki konumuna, artık
iade edemez; tıpkı, sigara tüketiminin teşvik
edildiği ve tüketiminin hızla artığı
bir ülkede, gırtlak kanseri olan insan sayısının
artması gibi. İstediğiniz kadar doktor sayısını
artırın, hastane sayısını artırın,
bütçeyi artırın, değişen,
sadece, boğazı delik insan sayısının
artması olacaktır. Bu derdin önlenmesi, nasıl
ki, insanları, sigara ve içki tüketimine karşı
bilinçli hale getirmekle mümkünse, mülkün
esası olan adalet de, insanların, hukukun üstünlüğü
ilkesine içtenlikle inanmalarını sağlamakla
mümkündür. Siz, eğer, ağzı süt
kokan çocukları içkiye, sigaraya özendirirseniz,
ileride, bunun doğuracağı sonuca da katlanmak zorundasınız.


Affınıza sığınarak söylüyorum;
kızlık bozma suçuna verilen 980 bin liralık
ceza, âdeta, suçluya “ne olur, bu suçu
bir daha işle” der gibidir. Peki, sonra ne olur? Sonra,
cinayetler olur ve gazeteler “21 inci Yüzyıla
girerken namus cinayeti” der. Hukukun üstünlüğü
olmazsa devreye ihkakı hak girer; insanlar, kendi haklarını
kendileri almaya kalkarlar ve onlar da, bu hakkı, çoğu
zaman, hukuku çiğneyerek almaya çalışırlar.


Hukukun üstünlüğü ilkesine şayet
gereken önem verilmezse, insanlar, yöneteniyle, yöneliteniyle
bir çeşit çifte standart tutturup giderlerse,
tıpkı çevre bilincinin oluşmaması
sonucu ekolojik dengenin bozulduğu gibi, toplumda da sosyal
denge bozulur. 

Çifte standart konusuna örnekler vermek istiyorum;
geçmişten bir örnek: Anavatan Partisi, düşünce
suçlarına karşı vermiş olduğu
mücadelede, 141,142 ve 163 üncü maddelerin kaldırılmlasını
istedi. Bazı üyeler, 141 ve 142, bazı üyeler
de 163 üncü maddenin kaldırılmasına
karşı çıktılar; çünkü,
insanlar, sadece kendi ideolojilerine hürriyet istiyorlar;
işte bu, çifte standarttır. 

ESAT BÜTÜN (Kahramanmaraş) - Sayın Başkan,
arkadaşı dinleyemiyoruz. 

BAŞKAN - Sayın milletvekilleri, değerli bir arkadaşımız
görüşlerini ifade buyuruyor; sükûnet
rica ediyorum... Sayın milletvekilleri, sükûnet
rica ediyorum efendim. 

Buyurun efendim. 

İSMAİL DURAK ÜNLÜ (Devamla) - Teşekkür
ediyorum Sayın Başkan. 

Peki, biz, böyle bir durumda ne yaptık? Bir örnek
de günümüzden vermek istiyorum, geçtiğimiz
günlerde toplumumuzda yaşanan, birbirinden zıt
ideolojilerin ortaya koyduğu iki örneği bir arada
vermek istiyorum. İçinde yaşadığımız
günlerde, öğretim dönemi başında
bir grup üniversite öğrencisi, harçları
yüksek bulduğu için eylem yaptı ve harçların
yüksek olmasının, anayasal hak olan öğrenim
hakkını ihlal ettiğini söylediler. Bir
başka olayda ise, başörtülü oldukları
için üniversiteye giremeyen öğrenciler, aynı
anayasal haklarının ihlal edildiğini söylediler.
Peki, biz ne yaptık; ideolojik yakınlık duyduğumuz
tarafa destek verirken, diğerinin talebini haksızlık
olarak yorumladık. Her iki taraf da birbirinin eylemlerini,
siyasî olduğu teziyle suçladı. İşte
çifte standart budur. (RP sıralarından alkışlar)

Hak ve adalet mefhumunun gerektirdiği şey nedir?.. Mesela,
örtünmek, öyle bir şeye engel olmak elbette
haksızlıktır; karşı tarafa göre
ise, buna geçit vermek haksızlık olarak gözüküyor;
ama, hak ve adalet mefhumlarının böyle iki
yüzü olabilir mi?! Hayır. Bu kavramın
evrensel, tek bir anlamı vardır.

Konuyu bir hikâyeyle açıklamak istiyorum:
Arslan, kurt ve tilki arkadaş olmuşlar. Arslan bir
geyik avlamış, sonra...

AHMET İYİMAYA (Amasya) - Hangi dağda?

İSMAİL DURAK ÜNLÜ (Devamla) - Takdir ettiğiniz
dağda.

...kurda “şu taksimi yap da bunu beraber yiyelim”
demiş. Kurt, herkesin cüssesine göre bir taksim
yapmış; en büyük parçayı
arslana, biraz küçüğünü kendisine,
daha azını da tilkiye ayırmış.
Bunun üzerine arslan, bir pençede kurdu haklamış,
sonra dönmüş “tilki kardeş, şu
taksimi bir de sen yap” demiş. Tilki tamamını
arslanın önüne koymuş ve “buyurun
efendim” demiş.Taksimden son derece memnun olan arslan
“Yahu sen bu taksimi kimden öğrendin” deyince,
tilki “şu yerde yatan kurttan öğrendim”
demiş.

İşte burada, hukukun üstünlüğünün
yerine, güçlünün üstünlüğünün
geçtiğini görüyoruz. Devletlerarası
hukukta da “hak” kavramına ideolojik anlam yüklenmezse,
tüm dünyada hukuk üstün olur. 

Bundan yaklaşık beşyüz yıl önce
Batı'da yakılarak öldürülen Yahudiler,
o zamanın aslanı olan Osmanlı Devleti tarafından
kurtarıldılar. Hukuku üstün tuttular,
“ben aslanım” diye, taksimi adaletsiz yapmadılar;
ama, maalesef, bugün taksimat, biraz önce anlattığımız
hikâyede olduğu gibi yapılıyor ve bunun
da adına “yeni dünya düzeni” deniliyor.
İşte, burada, zayıf ve mağdur toplumlar,
haklarını elde etmek için, hukuk dışı
yollara başvurmak zorunda kalıyorlar. Mesela; dünyadaki
uyuşturucu trafiği... Uyuşturucu, zengin Batılı
ülkelerin silah satıp, birbirlerini kırdırdıkları
fakir toplumlarda istihsal edilip, silah satanların çocukları
tarafından sarf ediliyor. Batılıların
silahlarıyla, zavallı fakir ülkelerde, çocukların
kolları, bacakları kopuyor, oralardan Batı'ya
giden uyuşturucuyla ise, silah tüccarlarının
çocukları zehirleniyor. Böylece, bir haksızlık,
bir başka haksızlıkla ortadan kaldırılmış
oluyor. 

Sazın bir telinin kopmasıyla musikideki ahengin
bozulması gibi, adalet telinin kopmasıyla da, sosyal
denge altüst olmaktadır. Adaletin olmadığı
yerde toplumsal barıştan da milletlerarası
barıştan da söz etmek mümkün değildir.
İnsanlar arasında adalet duygusu ne kadar önemliyse,
insanların diğer varlıklar karşısında
adalet duygusuna sahip olması da o kadar önemlidir.


Ormanları sadece endüstrinin hammaddesi olarak gören
ve onu katleden insanlar, istikbalde, çölde yaşamaya
mahkûmdur. Yaşlı dünyamızda bugün
çevre bilinci; maalesef, eski medeniyetlerin çok
gerisindedir. Evet, teknolojik olarak insanlar, insan hafsalasının
alamayacağı kadar ileriye gitmişlerdir; üzerinde
yaşadığımız dünyamızı
tahribattaki hız da, maalesef, buna paraleldir. 

Denilebilir ki, eskiden sanayi yoktu, çevre bilinci de
yoktu. Ben bu görüşe kesinlikle katılmıyorum.
“Dünyayı çocuklarımızdan
ödünç aldık” diyen kızılderili
şefi, ya da “Yaş kesenin başını
keserim” diyen Fatih Sultan Mehmet Han, yüzlerce yıl
önce yaşamışlardır; ama, Körfez
Savaşında 10 milyon ton petrolün Basra Körfezine
dökülmesine sebep olan anlayış, maalesef,
günümüzün cehaletidir. Otuz yıl önce,
Marmara Denizi'nde 130 çeşit balık türü
varken, bugün, bir elin parmaklarından daha azdır.


Bunların da temelinde yatan, adalet duygusunun zaafa uğramasıdır.
Tarık Bin Ziyad, ordusuyla birlikte bir yerde konaklar.
konaklama yeri çorak ve taşlık bir arazidir.
Askerler, bölgede pek çok akrep ve yılan olduğunu
söyler ve onları öldürmek için izin
isterler. Tarık Bin Ziyad ise, yüksek sesle “Ey
hayvanlar! biz, Allah'ın, adaletle muamele emrine uyanlarız;
bu gece, lütfen, buraları bize tahsis ve terk ediniz”
der. Bunun üzerine, o hayvanların bölgeyi terk
ettikleri, tüm askerler tarafından hayretle görülür.
İşte, adalet bilinci de, çevre bilinci de
budur. 

Bize ne oldu ki, bu olaydan yüzlerce yıl sonra, bugün,
muhtemelen suç işlemiştir diye işkenceye
uğrayan insanlar, faili meçhul cinayetler, ırza
tecavüzler, haksızlıklar, arsızlıklar
ve daha neler neler... 

İşkence deyince, aklıma geldi; 1400 yıl
önce, bakın, sorgulama nasıl yapılırmış
: Hırsızlık yaptığı iddiasıyla
Hazreti Peygamber, huzuruna getirilen kişinin, sözlerinden,
onun, hırsız olduğunu anlamış;
ama, yeterli delil yok; bunun üzerine “Ben seni serbest
bırakıyorum; ama, şayet, bu suçu işlemişsen,
avucuna aldığın, ateştir” buyurmuşlar.
Hiçbir işkenceye ve zorlamaya başvurulmamış.
Günümüzde, neyin, nasıl yapıldığını,
sizlerin takdirine bırakıyorum. 

Çevre ve adalet konusunda da, diğer konularda da örneklerin
çoğaltılması mümkündür.


Sayın Başkan, sayın milletvekilleri; elbette,
Adalet Bakanlığında da, Çevre Bakanlığında
da, hem ödenek hem personel hem fizikî altyapı
hem de mevzuattan kaynaklanan çok büyük sıkıntılar
var; fakat, meselelerin kaynağında da hallinde de en
önemli unsur, insanın kendisidir. Nakıs insandan
kâmil iş çıkmaz. Kem alâttan kemalât
olmaz. Statükocu insanlarla, çağdaş çözümler
üretilemez. (RP sıralarından alkışlar)

Biz, 1900'lerin hukukî mevzuatını, bugüne
değil, istikbale göre yeniden yapılandırmak
zorundayız. 

(Mikrofon otomatik cihaz tarafından kapatıldı)

BAŞKAN - Sayın Ünlü, biliyor musunuz ki,
15 dakika süre kullandınız... 

Buyurun efendim, son cümleniz lütfen...

İSMAİL DURAK ÜNLÜ (Devamla) - Siyasî
Partiler Kanunundan Seçim Kanununa, sosyal güvenlikten
temel hak ve hürriyetlere, velhasıl, yasama, yürütme
ve yargıya dair her şeyi, Türkiye Büyük
Millet Meclisi çatısı altında, demokratik
haklarımızı sonuna kadar kullanarak tartışmak
ve 2000'li yılların emsalsiz Türkiyesini kurmak
hepimizin görevidir.

Bu duygularla, 1997 yılı bütçesinin,
ilgili bakanlıklar ve kurumlara hayırlı ve
uğurlu olmasını diler; hepinizi saygıyla
selamlarım. (ANAP, RP ve DYP sıralarından
alkışlar)

BAŞKAN - Sayın Ünlü, teşekkür
ediyorum.

Sayın milletvekilleri, altıncı turdaki görüşmeler
tamamlanmıştır.

Şimdi, soru ve cevaplarıyla ilgili işlemlere
geçiyoruz.

Soru ve cevap işlemleri için ayrılan süre
20 dakikadır. 

Ben, soru soran arkadaşlarımı kısaca
takdim ediyorum:

Sayın Atilâ Sav -iki sorusu var- Sayın Ahmet
Alkan, Sayın Aslan Ali Hatipoğlu -iki sorusu var- Sayın
Erol Karan, Sayın Şahin Ulusoy, Fikret Uzunhasan,
Sayın Ayhan Gürel -iki sorusu var- Sayın Şaban
Şevli, Sayın Mustafa Güven Karahan, Sayın
Mustafa İlimen, Sayın Yüksel Aksu, Sayın
Halil Çalık, Sayın Mehmet Sılay, Sayın
Ali Rıza Bodur, Sayın Yalçın Gürtan,
Sayın Ahmet Alkan, Sayın Avni Kabaoğlu, Sayın
Süleyman Çelebi, Sayın Hasan Gülay, Sayın
Yüksel Aksu, Sayın Lale Aytaman, Sayın Hüsnü
Sıvalıoğlu, Sayın Mehmet Keçeciler,
Sayın Ziya Aktaş, Sayın Ömer Ertaş,
Sayın Turan Bilge -iki sorunuz var- Sayın Bekir
Yurdagül, Sayın Mustafa Güven Karahan, Sayın
Şaban Şevli, Sayın Cafer Güneş,
Sayın Cemal Özbilen, Sayın Ahmet Güryüz
Ketenci, Sayın Necati Albay, Sayın Evren Bulut.


ŞAHİN ULUSOY (Tokat) - Sayın Başkan,
benim de iki sorum var; ama, söylemediniz.

BAŞKAN - Efendim, bendeniz ifade ettim, ulaşmadı
galiba.

AHMET GÜRYÜZ KETENCİ (İstanbul) - Sayın
Başkan, iki soru da benim olacaktı.

BAŞKAN - Efendim, iki sorudan kastım, iki ayrı
sual kağıdı gelmiş olmasıdır.
Bir kâğıtta, tabiî, üç beş
soru olabilir. 

Sayın Sav?.. Burada. 

ÖMER ERTAŞ (Mardin) - Sayın Başkan...

BAŞKAN - Buyurun efendim, bir teklif mi var?

ÖMER ERTAŞ (Mardin) - Sayın Başkan, Sayın
Divan üyesi arkadaşımızın oturarak
okuması mümkün mü?

BAŞKAN - Sayın milletvekillerinden bir teklif var.

Sayın Divan üyesi arkadaşımızın
oturarak okuması hususunu oylarınıza sunuyorum:
Kabul edenler... Kabul etmeyenler... Kabul edilmiştir. 

Sayın Sav'ın sualini okutuyorum:

Türkiye Büyük Millet Meclisi Başkanlığına

Çevre Bakanlığı bütçesinin
görüşülmesi sırasında, Sayın
Bakanca, aşağıdaki sorularımın
cevaplanmasının sağlanmasını arz
ederim. 

  Atilâ Sav

  Hatay

Soru: Bilindiği gibi, çevre, ülkemizde yeni bir
ilgi alanıdır. 1978 yılında Başbakanlığa
bağlı bir müsteşarlık olarak kurulduğundan
bu yana, az sayıda yetişen uzman kadrosuyla görev
yapılmıştır. Bu kadronun içinde,
çevre gibi partilerüstü bir alanda, bu anlayışla,
hizmet gören, yetişkin uzmanların görevlerinden
uzaklaştırıldığı gözlemlenmiştir.
Yerlerine, Bakanın yakınlarının ve
partililerin atandığı  belirtilmektedir. Sayın
Bakanın, bu konuda, basında yer alan “çevre
temizliğine Bakanlıktan başladım”
cevabını verdiği doğru mudur?

Yetişmiş uzmanların esasen az olduğu bu
alanda, bu görevlilerin topluca uzaklaştırılmasıyla
boşalan yerler nasıl doldurulacaktır. 

Çok önemli bir kamu hizmeti görenlerin yerine
yenilerinin yetişmesi için, gereken zaman ve emek
nasıl karşılanacaktır? düşünülmektedir?
Bu görevlere atananların tahsil ve uzmanlıkları
nedir?

VELİ ANDAÇ DURAK (Adana) -Böyle soru
olmaz Sayın Başkan.

YILMAZ ATEŞ (Ankara) - Müsaade edin de onu biz takdir
edelim.

BAŞKAN - Sayın Sav'ın ikinci sorusunu okutuyorum:

 Türkiye Büyük Millet Meclisi Başkanlığına

Çevre Bakanlığı bütçesinin
görüşülmesi sırasında, aşağıdaki
sorumun Sayın Bakanca cevaplandırılmasını
saygılarımla arz ederim.

  Atilâ Sav

  Hatay

Soru: Göreve başlandığından beri,
Refahyol Hükümetinin nükleer santralların
desteklenmesi, Hazineye ait arazilerin satışı
meyanında, millî park olarak özgünlenecek
arazilerin bulunması, bu konuda duyarlı olan kamuoyunda
düş kırıklığı ve kaygılar
yaratmıştır.

Bakanlık, bu alanda, önümüzdeki dönemde,
hangi telafi edici önlem ve girişimleri tasarlamakta
ve uygulamayı düşünmektedir?

BAŞKAN - Sayın Bakan, sözlü cevap verme
imkânınız olduğu gibi, yazılı
cevap verme imkânınız da vardır. 

Bütün soru ve cevaplar için 20 dakikalık
süremiz vardır ve 39 sayın arkadaşım
soru sormuştur.

Buyurun efendim.

ÇEVRE BAKANI M. ZİYATTİN TOKAR (Ağrı)
- Sayın Başkanım, Sayın Atilâ
Sav'ın sormuş olduğu ilk soru, Çevre Bakanlığının
çevre temizliği konusundadır. Bakanlık
binasının etrafında pislik toplanmıştı,
bunu temizlemeyi kastetmiştim; ancak, yanlış
bir anlayışla, sayın üye, temizliği,
eleman yönünden algılamış. 

Personel atamasında, görevden aldığımız
arkadaşların hepsi Bakanlığımız
bünyesinde çalışmaktadır. Yerine
atanan arkadaşlar da kabiliyetli arkadaşlardır
ve o görevin üstesinden gelebilecek kişilerdir.

İkinci soru nükleer santrallarla ilgilidir. Bu konu,
bizim bilgi alanımız içerisindedir; bilgilenmeleri
için kendisine yazılı cevap vereceğim.

BAŞKAN - Kısmen sözlü cevaplandırıldı,
kısmen de yazılı cevap verilecek.

Sayın Ahmet Alkan?.. Burada.

Soruyu okutuyorum:

NECMİ HOŞVER (Bolu) - Sayın Başkan,
öyle uzun sualleri okutmayın; diğer arkadaşlara
haksızlık oluyor. Soru, öz ve kısa olacak.

BAŞKAN - Buyurun efendim.

Türkiye Büyük Millet Meclisi Başkanlığına

Adalet Bakanı Sayın Şevket Kazan tarafından
aşağıdaki soruların cevaplandırılmasını
arz ederim.

  Doç. Dr. Ahmet Alkan

  Konya

1. TEDAŞ ve TOFAŞ soruşturma önergelerinde
birinci imza sahibisiniz. Hukukçu ve Adalet Bakanısınız.
Her iki önergede de, belgelerle suçun sabit olduğunu
iddia ediyorsunuz; yani, hüküm cümlesi kullanarak
“suç sabittir” diyorsunuz. 

Şimdi, siz mi, belgeleri komisyonlara vermediniz, komisyon
mu gerekli objektif değerlendirmeyi yapmadı; yoksa,
elinizdeki belgeler, suçlu hükmünü vermek
için yetersizdi de, 56 ve 70 arkadaşınızla
birlikte, o gün mü siyaseten böyle bir hükmü
verdiniz?

2. Son Askerî Şûra kararlarıyla görevlerine
son verilen ordu mensupları için, daha önce
iddia ettiğiniz ve savunduğunuz yargı yolunu açma
konusunda herhangi bir çalışmanız var
mıdır?

BAŞKAN - Efendim, bu soruları, müzakereye konu
bütçelerle ilgili ve ilintili görmüyorum;
bu suretle de, Sayın Hükümete tevcih etmiyorum.
(RP sıralarından alkışlar)

A. ZİYA AKTAŞ (İstanbul) - Olur mu?!.

MUSTAFA CUMHUR ERSÜMER (Çanakkale) - Tarafsız
başkan arıyoruz; ama, bulamıyoruz.

BAŞKAN - Efendim, dördüncü soru sahibi Sayın
Aslan Ali Hatipoğlu?.. Burada.

Soruyu okutuyorum:

Türkiye Büyük Millet Meclisi Başkanlığına

Sayın Başkanım, delaletinizle, Amasya İlinde
kurulması düşünülen çevre müdürlüğünün
1997 yılında faaliyete geçip geçmeyeceğinin
Sayın Çevre Bakanı tarafından cevaplandırılmasını
arz ederim.

  Aslan Ali Hatipoğlu

  Amasya

BAŞKAN - Sayın Bakan, sözlü mü cevap
vereceksiniz, yazılı mı?

ÇEVRE BAKANI M. ZİYATTİN TOKAR (Ağrı)
- Sözlü cevap vereceğim efendim.

1997 yılı içerisinde faaliyete geçmesini
temin edeceğiz.

BAŞKAN - Teşekkür ederim.

Soru cevaplandırılmıştır.

Bir soru daha var; okutuyorum:

Türkiye Büyük Millet Meclisi Başkanlığına

Sayın Başkanım, delaletinizle, aşağıdaki
sorularımın Sayın Adalet Bakanı tarafından
cevaplandırılmasını arz ederim. 

  Aslan Ali Hatipoğlu

  Amasya

1. Amasya'ya tayin edilen hâkim ve savcıların
birinci sınıf hâkim olmamaları; özellikle,
cezalıların gönderilmesinin sebebi nedir? 

2. Amasya Adliye Binasının yetersiz olduğu malumunuzdur.
1997 programında, ilave ünite yapılmasıyla
ilgili bir çalışma mevcut mudur?

3. Yine, 20 yıla yakındır değiştirilmeyen
Amasya Adliyesinin büro malzemeleri ve mefruşatının
yenilenmesi, 1997'de yapılabilecek midir?

4. Amasya Cezaevi, terör tipi cezaevi olmasına rağmen,
kadro eksikliği nedeniyle, her bir koğuşa nöbetçi
konamıyor. Yaklaşık 70 koruma ve infaz memuru
ihtiyacı, 1997'de giderilecek mi? 

5. Adaletin gecikmesiz temin edilmesi için gerekli olan
ödenek yetersizliğinin giderilmesiyle ilgili çalışmalar
nelerdir?

BAŞKAN - Sayın Bakan, yazılı cevap
verme imkânınız var. 

Son sorunun cevabını  konuşmanızda
ben de takip ettim. 

Buyurun. 

ADALET BAKANI ŞEVKET KAZAN (Kocaeli) - Sondan başlıyorum
Sayın Başkanım. 

Ödenek yetersizliği bu yıl söz konusu olmayacaktır.
Biraz önce, bu konuda açıklamada bulundum.


Amasya Terör Cezaevi personeli yeterlidir; eğitilecektir
sadece.

Bina malzemeleri eksiktir, temin edilecektir. 

Adliye binaları konusunda, bu yıl bütçemize,
60 ıncı maddesiyle yeni bir imkân getirilmiştir.
İnşallah, kısa zamanda, bütün adliye
binalarımızın yenileştirilmesi, tamir
edilmesi veya yenilerinin yapılması konusunda, bize,
imkân sağlayacaktır. Bu arada, Amasya için
de imkân düşüneceğiz. 

Amasya'da hâkim ve savcıların birinci sınıf
olmaması meselesi; mutlaka birinci sınıf
hâkimlerimiz vardır Amasya'da. Yalnız, Amasya,
tabiatıyla, birinci bölge sayılan bölgelerden
değildir. Bu bölgelemeyi de yapan biz değiliz, Hâkimler
ve Savcılar Yüksek Kuruludur. 

Arz ederim. 

BAŞKAN - Teşekkür ediyorum. Sual cevaplandırılmıştır.


Sayın Erol Karan?.. Burada

Soruyu okutuyorum: 

Türkiye Büyük Millet Meclisi Başkanlığına

Aşağıdaki sorumun, Çevre Bakanı
tarafından yanıtlanması hususunu arz ederim.


  Erol Karan

  Karabük

Soru:

Bilindiği gibi, Kardemir, Karabük'ün gözbebeği
ve ekmek kapısıdır. Kardemirsiz bir Karabük
düşünülemez. Ayrıca, Karabük'ün
en önemli problemlerinden biri de, Kardemir tarafından
meydana getirilen hava kirliliğidir. Hatta, zaman zaman yapılan
ölçümlerde, hava kirliliğinin dördüncü
uyarı kademesini aştığı da gözlemlenmektedir.
Son zamanlarda, Karabük'te, hava kirliliği sonucunda,
akciğer ve kalp hastalıklarının arttığı
da bir gerçektir. Ayrıca, yine, Kardemirde, arıtma
tesisi kurulamaması sonucu, zehirli atıklar Yenice
Irmağına akıtılmaktadır ve bunun
sonucunda, Yenice Irmağında doğal denge bozulmuş
ve hiçbir canlı yaşayamaz duruma gelmiştir.
Karabük'ün bu sorunlarına ne gibi önlem
almayı düşünüyorsunuz?

BAŞKAN - Buyurun Sayın Bakan.

ÇEVRE BAKANI M. ZİYATTİN TOKAR (Ağrı)
- Sayın Başkan, yazılı cevap vereceğim;
arz ederim.

BAŞKAN - Teşekkür ediyorum.

Soru yazılı cevaplandırılacaktır.

Sayın Şahin Ulusoy?.. Burada.

Suali okutuyorum:

Türkiye Büyük Millet Meclisi Başkanlığına

22 Kasım 1996 tarihinde, Tokat İlinin Zile İlçesinde
meydana gelen, 2 PKK'lının öldürülmesi
ve 1 jandarma assubay üsçavuşun şehit
olması ile sonuçlanan olaydan sonra yapılan
uygulama ile ilgili aşağıdaki sorularımın
Sayın Adalet Bakanı tarafından cevaplandırılmasının
sağlanmasını arz ederim.

  Şahin Ulusoy

  Tokat

Soru:

1. Bu olaydan sonra, aynı gün, Zile Ağır
Ceza Mahkemesi Başkanının, can güvenliğiyle
ilgili bir sıkıntısı olmamasına
rağmen, can güvenliği gerekçe gösterilerek
yetkisinin kaldırılması ve başka bir
ilçede yetkilendirilmesini, bu olayla nasıl ve niçin
ilişkilendirdiniz ve uyguladınız?

2. Olay, hastanede ve güvenlik güçlerin görev
kapsamı içinde olmasına rağmen, yine
aynı gerekçeyle ve olay günü, Zile Cumhuriyet
Başsavcısının yetkisini kaldırarak
niçin başka bir ilçede yetkilendirdiniz?

BAŞKAN - Sayın milletvekilleri, sayın bakanlar
soruları takip edemiyorlar. Sükunet rica ediyorum...

Buyurun Sayın Bakan.

ADALET BAKANI ŞEVKET KAZAN (Kocaeli) - Sayın Başkan,
Zile Cezaevinde bulunan terör tutuklularının
hastaneye götürülmesi sırasında içlerinden
birisinin, tedavi için kelepçeleri çözüldükten
sonra, jandarma assubay başçavuşunun belindeki
silahı alarak onu şehit etmesi ve bunun arkasından
da 2 PKK'lının jandarma tarafından öldürülmesi;
diğerlerinin cezaevine götürülüp konulması,
Zile'de fevkalade gergin bir hava meydana getirmiştir. Tokat
Valisi de, bendenize yazılı olarak müracaat
etmiş ve Ağır Ceza Mahkemesi Başkanı,
Cumhuriyet Başsavcısı ve 2 savcının
buradan uzaklaştırılmasını istemiştir.
Bendeniz, tabiatıyla, bu talebi, yetki kullanmak suretiyle
yerine getirdim; ama, hemen arkasından müfettişleri
gönderdim ve bu Ağır Ceza Mahkamesi Başkanıyla
Cumhuriyet Başsavcısının, cezaevinde
birtakım eylemler hususunda, bazı çalışmaları
olduğunu, maalesef, tespit ettim. Şu anda bu ikisinin
hakkında soruşturma vardır.

Diğer 2 savcı görevine iade edilmiştir.

Arz ederim.

BAŞKAN - Sayın Bakan, teşekkür ediyorum.

Sual cevaplandırılmıştır.

Sayın Fikret Uzunhasan?.. Burada.

Suali okutuyorum:

Türkiye Büyük Millet Meclisi Başkanlığına

Aşağıdaki soruların, Sayın Çevre
Bakanı tarafından sözlü olarak cevaplandırılmasını
saygılarımla arz ederim.

  Fikret Uzunhasan

  Muğla

Muğla İli Yatağan-Yeniköy-Kemerköy üçgeninde
birbirine yakın; fakat, yaklaşık 1 000 kilometre
alanı tesiri altında bırakan ve çevreye
yaptığı olumsuz etkileri nedeniyle Aydın
İli Bölge İdare Mahkemesince kapatılma
kararına rağmen, resmî olmayan, Bakanlar Kurulu
kararıyla halen çalıştırılan
bu 3 santral, özelleştirme kapsamına alınarak,
işletme hakkı, 20 yıllık bir dönem
için özel sektöre devredilmek üzere, 16
Kasım 1996 tarihli Resmî Gazetede ilanı çıkarılmıştır.


Sorular:

1. Bugüne kadar olumsuz çevre etkileşimi dikkate
alınarak, bu santralların bazı üniteleri
devredışı bırakılmak suretiyle
veya çalışmayı tamamen durdurmak şekliyle,
başvurulan tedbirler, özelleştirme sonrası
nasıl halledilecektir?

2. Bu santralların baca filtreleri ne zaman takılacaktır?

3. Kemerköy Termik Santralının muhtelif birimlerinde
kullanılmak üzere, denizden alınıp yine
denize deşarj edilen, günlük, yaklaşık
2,5 milyon metreküp suyun denizin doğal ortamında
ve biyotabiatında yaptığı değişiklikler
bakanlığınızca incelenmiş midir?

4. Bu üç santralın yakıtı olan
kömürde, radyoaktif elementler normalin çok üstündedir.
17 Şubat 1993 yılı Muğla'da bulunan radyoaktif
erken uyarı sistemi sinyal vermiştir. Bakanlığınız
bu konuda bir inceleme yapmış mıdır?

5. Çevre sorunlarının çok yoğun
olduğu Muğla İli Çevre Müdürlüğü
eleman sıkıntısı çekmektedir.
Eleman alımı ne zaman yapılacaktır?

6. Türkiye'de kurulması tasarlanan nükleer santral
bittiği zaman, toplam elektrik üretiminin yalnızca
onda 1'ini karşılayabilecek kapasitededir.  Oysa,
Türkiye'nin elektrik dağıtım şebekesindeki
kayıpları, bu tutarın iki katı, dünya
ortalamasının üç dört katıdır.
Bu nedenle, hat kayıplarının azaltılmasıyla,
Türkiye, bir nükleer santral kurulmasına gerek
kalmadan, aynı oranda elektriği tüketime sunabilecektir.
Türkiye'nin nükleer teknolojiye ulaşması
için ise, bir nükleer santral kurulmadan ve çevre
teknolojisi ikilemine düşmeden yapılabilecek
şeyler var mıdır?

7. Sayın Bakan, bu gerekçelere karşın,
hâlâ, Türkiye'de nükleer santral kurulması
gerektiğini savunmakta mıdır?

BAŞKAN - Sayın milletvekilleri, üzülerek
ifade edeyim: İçtüzüğün 96 ncı
maddesi  çok açık;” ... Sorular, gerekçesiz,
görüş beyan etmeden sorulur” der. Buna göre,
işleme koymamam lazım; ama, uyumlu ve uygun bir ortamda
şu çalışmaları  bitirelim istiyorum.

Buyurun Sayın Bakan.

ÇEVRE BAKANI  M.ZİYATTİN TOKAR (Ağrı)
- Sayın Başkan, yazılı cevap vermek
istiyorum. 

Arz ederim efendim.

BAŞKAN - Teşekkür ediyorum efendim.

Yazılı cevaplandırılacaktır
sorularınız.

Sayın Ayhan Gürel?..Yok.

Sayın Şaban Şevli?..Burada.

NECMİ HOŞVER (Bolu) - Sayın Başkan,
İktidar grubundaki  arkadaşlarımın
sual sormalarına  müsaade etmeyin.

BAŞKAN - Sayın Hoşver, müsaade buyurun...

Sayın Şevli'nin sorusunu okutuyorum :

Türkiye Büyük Millet Meclisi Başkanlığına

Sayın Başkan, delaletinizle aşağıdaki
sorumun Adalet Bakanınca  cevaplandırılmasını
arz ederim.

  Şaban Şevli

  Van

Soru : Van Gölü kenarında geniş arazilere
sahip Çolpan Köyünde, daha önce, Adalet
Bakanlığınca açık cezaevi yapılmak
istenmişti ve burada özel kilimcilik yapılacaktı.
Bu projeyi yeniden ele alıp tahakkuk ettirmek istiyor musunuz?

BAŞKAN - Sayın milletvekilleri, sual soran arkadaşlarımızın,
suallerini geri çekmelerine hiçbir engel yoktur.

Sayın Bakan, cevaplandıracak mısınız?

ADALET BAKANI ŞEVKET KAZAN (Kocaeli) - Sayın Başkan,
Erciş'te yarı açık cezaevi açılmıştır,
Erciş de, Van Gölü kenarındadır;
onun için, ayrıca, Van'da açık bir
cezaevi düşünmüyoruz.

Arz ederim.   

BAŞKAN - Sual cevaplandırılmıştır.

Sayın Mustafa Güven Karahan?..Burada.

Sualini okutuyorum :

Türkiye Büyük Millet Meclisi Başkanlığına

Çevre Bakanlığı ile ilgili sorularımın,
aracılığınızla, Sayın Çevre
Bakanı tarafından yanıtlanmasını
saygılarımla arz ederim.

  Mustafa Güven Karahan

  Balıkesir

Soru 1. Balıkesir İli Bandırma İlçesi
sınırları içinde faaliyet gösteren,
ülkemizin en büyük gübre fabrikalarından
biri olan BAGFAŞ gübre fabrikaları;

a) Curuflarıyla doğayı, baca dumanlarıyla
havayı, fabrikadan çıkan atık materyal
ile denizi kirletmektedir,

b) Balıkesir İli Bandırma İlçesi
sınırları içinde yer alan Etibank
Boraks ve Borik Asit ile Sülfirik Asit fabrikaları
da, aynı şekilde kirliliğe neden olmaktadır.
Bandırma'nın çevre sorunları için
neler düşünüyorsunuz? Yasal önlemleri
almayı düşünüyor musunuz?

2. Manyas Gölünde yer alan Kuşcenneti, bakanlıklararası
ilgilsizlikten ölmek üzeredir. Avrupa (A) diplomasına
sahip bu doğa harikasının ölüme terk
edilmemesi için gerekli önlemleri alacak mısınız?
Nedenleri üzerine gidecek misiniz?

BAŞKAN - Sayın Bakan, buyurun.

ÇEVRE BAKANI M. ZİYATTİN TOKAR (Ağrı)
- Sayın Başkan, BAGFAŞ ve Etibank tesisleri
için, Balıkesir İl Müdürlüğümüz
sürekli izlemededir. Gerekli uyarıları yapmayı
ve önlemleri almayı il müdürlüğümüz
takip etmektedir.

Kuşcennetinin kurtulması için özel izleme
komitesi kurduk. Diğer bakanlıklarla birlikte hareket
ediyoruz. Kuşcenneti'nin (A) diplomasına sahip olması
çok önemli, orayı kurtarmak da Çevre
Bakanlığına nasip olacaktır efendim.

Arz ederim.

BAŞKAN - Sual cevaplandırılmıştır.

Son bir suali cevaplayacağız efendim.

Sayın Mustafa İlimen burada mı efendim? Sayın
İlimen Burada.

Sualini okutuyorum:

Türkiye Büyük Millet Meclisi Başkanlığına

Aşağıdaki sorumun, Çevre Bakanımız
tarafından cevaplandırılması hususunda
gereğinin yapılmasını bilgilerinize arz
ederim.

  Mustafa İlimen

  Edirne

Soru: Ergene Nehrinin su kirliliği büyük boyutlara
ulaşmış, nehir suyu ile irtibatlanan canlılar
ve bilhassa tarım ürün ve arazileri büyük
zarar görmektedir. Nehre atıklarını
boşaltan fabrikalara, atık arıtma tesisi kurdurulması
ve nehrin eski haline getirilmesi için Bakanlığımızca
ne gibi çalışmalar yapılmaktadır?

BAŞKAN - Sayın Bakan, buyurun.

ÇEVRE BAKANI M. ZİYATTİN TOKAR (Ağrı)
- Sayın Başkan, Ergene Nehrinin temizlenmesi için,
Bayındırlık Bakanlığıyla
ve Devlet Su İşleriyle yakın temastayız.
Önümüzdeki yıl, Ergene Nehrinin temizlenmesi
için, Devlet Su İşleri faaliyet yapacaktır.


Bu arada, Çerkezköy ve oradaki sanayi tesislerinin
atık arıtma sistemi kurması yakın
takibimizdedir. 

Arz ederim.

BAŞKAN - Sual cevaplandırılmıştır
ve süre tamamlanmıştır.

Sayın milletvekilleri, şimdi, sırayla, altıncı
turda yer alan bütçelerin bölümlerine geçilmesi
hususunu ve bölümlerini ayrı ayrı okutup,
oylarınıza sunacağım :

Adalet Bakanlığı 1997 malî yılı
bütçesinin bölümlerine geçilmesini
oylarınıza sunuyorum : Kabul edenler... Etmeyenler...
Kabul edilmiştir. 

Bölümleri okutuyorum :

E)  ADALET BAKANLIĞI

1. - Adalet Bakanlığı 1997 Malî Yılı
Bütçesi


A - CETVELİ

Program 

  Kodu  Açıklama                               
                                                       Lira  
              

101 Genel yönetim ve Destek Hizmetleri 7 325 687 000 000

 BAŞKAN - Kabul edenler... Etmeyenler... Kabul edilmiştir.

111 Yargılama İşleri 26 944 935 000 000

 BAŞKAN - Kabul edenler... Etmeyenler... Kabul edilmiştir.

112 Hükümlülerin Eğitimi, Cezalarının
İnfazı ve Tutukluların

 Muhafazası 23 445 227 000 000

 BAŞKAN - Kabul edenler... Etmeyenler... Kabul edilmiştir.

113 Resmî Bilirkişilik Hizmetlerinin Yürütülmesi
795 962 000 000

 BAŞKAN - Kabul edenler... Etmeyenler... Kabul edilmiştir.

114 Yüksek Seçim Kurulu 1 682 589 000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 487 020 000 000

 BAŞKAN - Kabul edenler... Etmeyenler... Kabul edilmiştir.

 TOPLAM 60 681 420 000 000

 BAŞKAN - Kabul edenler... Etmeyenler... Kabul edilmiştir.

Adalet Bakanlığı 1997 malî yılı
bütçesinin bölümleri kabul edilmiştir.

2. - Adalet Bakanlığı 1994 Malî Yılı
Kesinhesabı

BAŞKAN - Adalet Bakanlığı 1994 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Adalet Bakanlığı 1994 Malî Yılı
Kesinhesabı

A - CETVELİ

      1050 S.K. 83. Madde

        Genel Ödenek   Toplam     İptal Edilen   Ödenek
Dışı Ertesi Yıla Gereğince Saklı
                            Toplam            Harcama        
  Ödenek              Harcama      Devreden Ödenek Tutulan
Ödenek    

TOPLAM     10 081 543 000 000   10 014 572 536 000   302 113 398
000    237 015 154 000          1 872 220 000             9 012
757 000

BAŞKAN - Kabul edenler... Etmeyenler... Kabul edilmiştir.

Adalet Bakanlığı 1994 malî yılı
kesinhesabının bölümleri kabul edilmiştir.

3. - Adalet Bakanlığı 1995 Malî Yılı
Kesinhesabı

BAŞKAN - Adalet Bakanlığı 1995 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Adalet Bakanlığı 1995 Malî Yılı
Kesinhesabı

A - CETVELİ

 Genel Ödenek Toplam İptal Edilen   Ödenek Dışı
Ertesi Yıla

           Toplamı               Harcama             Ödenek
            Harcama        Devreden Ödenek

TOPLAM 18 386 978 832 000    18 249 822 626 000 589 221 606 000
453 989 159 000 1 923 759 000

BAŞKAN - Kabul edenler... Etmeyenler... Kabul edilmiştir.

Adalet Bakanlığı 1995 malî yılı
kesinhesabının bölümleri kabul edilmiştir.

Yargıtay Başkanlığı 1997 malî
yılı bütçesinin bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Bölümleri okutuyorum :

F)  YARGITAY BAŞKANLIĞI

1. - Yargıtay Başkanlığı 1997 Malî
Yılı Bütçesi

A - CETVELİ

Program 

  Kodu  Açıklama                               
                                                       Lira  
              

101 Genel yönetim ve Destek Hizmetleri 527 800 000 000

 BAŞKAN - Kabul edenler... Etmeyenler... Kabul edilmiştir.

111 Yargı Hizmetleri 682 700 000 000

 BAŞKAN - Kabul edenler... Etmeyenler... Kabul edilmiştir.

112 Cumhuriyet Başsavcılığı Hizmetleri
15 500  000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 10 700 000 000

 BAŞKAN - Kabul edenler... Etmeyenler... Kabul edilmiştir.

 TOPLAM 1 236 700 000 000

 BAŞKAN - Kabul edenler... Etmeyenler... Kabul edilmiştir.


Yargıtay Başkanlığı 1997 malî
yılı bütçesinin bölümleri
kabul edilmiştir.

2. - Yargıtay Başkanlığı 1994 Malî
Yılı Kesinhesabı

BAŞKAN - Yargıtay Başkanlığı
1994 malî yılı Kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

Genel toplamı okutuyorum :

Yargıtay Başkanlığı 1994 Malî
Yılı Kesinhesabı

A - CETVELİ

 Genel Ödenek Toplam İptal Edilen Ödenek Dışı

                       Toplamı                        Harcama
                  Ödenek                   Harcama    

TOPLAM          232 361 467 000             229 291 724 000  
        4 388 986 000 1 319 243 000

BAŞKAN - Kabul edenler... Etmeyenler... Kabul edilmiştir.

Yargıtay Başkanlığı 1995 malî
yılı bütçesi ile 1993 malî yılı
kesinhesabının bölümleri kabul edilmiştir.

3. - Yargıtay Başkanlığı 1995 Malî
Yılı Kesinhesabı

BAŞKAN - Yargıtay Başkanlığı,
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

Genel toplamı okutuyorum :

Yargıtay Başkanlığı 1995 Malî
Yılı Kesinhesabı

A - CETVELİ

 Genel Ödenek Toplam İptal Edilen

         Toplamı                  Harcama             
 Ödenek       

TOPLAM 429 356 375 000 408 005 334 000 21 351 041 000

BAŞKAN - Kabul edenler... Etmeyenler... Kabul edilmiştir.

Yargıtay Başkanlığı 1995 malî
yılı kesinhesabının bölümleri
kabul edilmiştir.

Çevre Bakanlığı 1997 malî yılı
bütçesinin bölümlerine geçilmesini
oylarınıza sunuyorum : Kabul edenler... Etmeyenler...
Kabul edilmiştir.

Bölümleri okutuyorum :

G)  ÇEVRE BAKANLIĞI

1. - Çevre Bakanlığı 1997 Malî
Yılı Bütçesi

A - CETVELİ

Program 

  Kodu  Açıklama                               
                                                       Lira  
              

101 Genel Yönetim ve Destek Hizmetleri 956 767 000 000

 BAŞKAN - Kabul edenler... Etmeyenler... Kabul edilmiştir.

111 Çevre Hizmetlerinin Yürütülmesi 705
233 000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 6 312 700 000 000

 BAŞKAN - Kabul edenler... Etmeyenler... Kabul edilmiştir.

 TOPLAM 7 974 700 000 000

 BAŞKAN - Kabul edenler... Etmeyenler... Kabul edilmiştir.

Çevre Bakanlığı 1997 malî yılı
bütçesinin bölümleri kabul edilmiştir.

2. - Çevre Bakanlığı 1994 Malî
Yılı Kesinhesabı

BAŞKAN - Çevre Bakanlığı 1994 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel Toplamı okutuyorum :

Çevre Bakanlığı 1994 Malî Yılı
Kesinhesabı

A - CETVELİ

 Genel Ödenek Toplam İptal Edilen Ödenek Dışı

                       Toplamı                        Harcama
                  Ödenek                   Harcama    

TOPLAM            630 928 588 000            515 737 371 000 
     115 560 056 000 368 839 000

BAŞKAN - Kabul edenler... Etmeyenler... Kabul edilmiştir.

3. - Çevre Bakanlığı 1995 Malî
Yılı Kesinhesabı

BAŞKAN - Çevre Bakanlığı 1995 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Çevre Bakanlığı 1995 Malî Yılı
Kesinhesabı

A - CETVELİ

 Genel Ödenek Toplam İptal Edilen Ödenek Dışı

                       Toplamı                        Harcama
                  Ödenek                   Harcama    

TOPLAM       1 049 797 256 000            753 370 557 000    
   299 192 255 000 2 765 556 000

BAŞKAN - Kabul edenler... Etmeyenler... Kabul edilmiştir.

Çevre Bakanlığı 1995 malî yılı
kesinhesabının bölümleri kabul edilmiştir.

Sayın milletvekilleri, böylece, Adalet Bakanlığı,
Yargıtay Başkanlığı ve Çevre
Bakanlığının 1997 malî yılı
bütçeleriyle 1994 ve 1995 malî yılları
kesinhesapları kabul edilmiştir; hayırlı,
uğurlu olmasını temenni ediyorum.

Sayın milletvekilleri, altıncı tur görüşmelerle
bugünkü program tamamlanmıştır.


Programda yer alan kuruluşların bütçe
ve kesinhesaplarını görüşmek için,
13 Aralık 1996 Cuma günü saat 10.00'da toplanmak
üzere, birleşimi kapatıyorum.

Kapanma Saati : 22.13


V. - SORULAR VE CEVAPLAR

A)  YAZILI SORULAR VE CEVAPLARI

1. - Aydın Milletvekili Yüksel Yalova'nın,
Kuşadasında meydana gelen sel felaketinden zarar
gören esnaf ve sanatkârların vergi ve borç
ödemelerine ilişkin Başbakandan sorusu ve Devlet
Bakanı Lütfü Esengün'ün yazılı
cevabı (7/1333) (1)

Türkiye Büyük Millet Meclisi Başkanlığına

Aşağıdaki sorularımın Başbakan
Sayın Necmettin Erbakan tarafından yazılı
olarak cevaplandırılmasını tensiplerinize
arz ederim.

Saygılarımla.      13.9.1996

  Dr. Yüksel Yalova

  Aydın

7, 8, 9 Eylül tarihlerinde Aydın ilimizin değişik
yörelerinde özellikle Kuşadası ilçemizde
meydana gelen sel felaketinde büyük maddî hasarlar
meydana gelmiştir. Buna göre :

1. Kuşadası'nda faaliyet gösteren vergi mükelleflerinin,
özellikle esnaf ve sanatkârlarımızın
Eylül; Ekim; Kasım aylarına ilişkin vergi
ödemelerinin dondurulmasını düşünür
müsünüz?

2. Büyük maddî hasara uğrayan işyeri
ve otellerin kamu bankalarına olan borçlarının
faiz yükü getirilmeden ertelenmesini düşünür
müsünüz?

3. Kuşadalı esnaf; sanatkâr ve küçük
işletmecilerimize kamu bankalarından düşük
faizli kredi sağlamayı düşünür
müsünüz?

4. İlçemizin tamamen tahrip olan alt yapısı;
yol kanalizasyon şebekelerinin, Kuşadası'nın
ülke turizmindeki öncü konumu gözönünde
bulundurularak gelecek sezona yetiştirilmesini düşünür
müsünüz?

5. 6, 10 Ekim 1996 tarihleri arası ilçemizde 103
ülkenin katılacağı Dünya Enerji Kongresi
yapılacağından anılan işlemlere
başlanması için bir an önce talimat verebilir
misiniz?

6. Tüm bu konuların bir bütünlük içerisinde
yürütülmesini temin amacıyla Kuşadası
ilçemizi ve yöresini tabiî afet bölgesi
ilan etmeyi düşünür müsünüz?


 T.C.

 Devlet Bakanlığı

 Sayı : B.02.0.0010/01270 9.12.1996

Türkiye Büyük Millet Meclisi Başkanlığına

İlgi a) TBMM Başkanlığının
7.10.1996 tarihli ve A.01.0.GNS.0.10.00.02-7/1333-3406/9440 sayılı
yazısı.

b) Başbakanlık Kanunlar ve Kararlar Genel Müdürlüğünün
11.10.1996 tarih ve B.02.0. KKG/106-376-8/4089 sayılı
yazısı.

c) 11.11.1996 tarih ve B.02.0.0010/0999 ve 28.11.1996 tarih ve
1149 sayılı yazılarımız.

Aydın Milletvekili Sayın Yüksel Yalova'nın;
Sayın Başbakanımıza tevcih ettiği
Sayın Başbakanımızın da kendileri
adına Bakanlığım koordinatörlüğünde
kendileri adına cevaplandırılmasını
istediği 7/1333 Esas No.'lu yazılı soru önergesi
ile ilgili olarak Turizm Bakanlığından alınan
cevabî yazı ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

 T.C.

 Turizm Bakanlığı

 Hukuk Müşavirliği 28.4.1996

 Sayı : B.17.HKM.0.00.00.00/1430-35790

Sayın Lütfü Esengün

(Devlet Bakanı)

İlgi : 18.10.1996 tarih ve 00720 sayılı yazınız,

İlgi yazınız ekinde Bakanlığıma
gönderilen Aydın Milletvekili Yüksel Yalova'nın
Sayın Başbakanımıza tevcih ettiği
ve Başbakanımız adına cevaplandırılmasını
istediği yazılı soru önergesi incelenmiştir.

Aydın İlimizin değişik yörelerinde
özellikle Kuşadası İlçemizde meydana
gelen sel felaketi ile ilgili olarak Turizm İşletmeleri
zararlarının sigorta şirketlerinden karşılama
girişimi içinde oldukları, ancak meydana gelen
afetle ilgili olarak İl Bayındırlık
ve İskân Müdürlüğünce yapılan
değerlendirme sonucuna göre durumun afet bölgesi
ilan edilmesine ilişkin sonuç oluşturmadığı
öğrenilmiştir.

6-10 Ekim 1996 tarihleri arasında Kuşadası
İlçesinde yapılan Dünya Enerji Kongresinin
sel felaketinden olumsuz yönde etkilenmemesi için
Aydın Valiliği ve ilgili Kuruluşlar nezdinde
gerekli girişimlerde bulunulmuştur.

Soru önergesinin 4 üncü maddesinde belirtilen Kuşadası'nın
tahrip olan altyapısının tamamlanması
için bu güne kadar Bakanlığımızdan
herhangi bir talep olmadığından malî katkı
yapılmamıştır. Bakanlığımız
1996 malî yılı bütçesinde yeterli
ödenek olmadığından, Valilik veya Belediyenin
talebi halinde 1997 malî yılı bütçe
imkânları çerçevesinde değerlendirilecektir.

Bilgilerinize arz ederim.

  Bahattin Yücel

  Turizm Bakanı

2. - Muğla Milletvekili Fikret Uzunhasan'ın, Ankara'daki
bazı okullarda suların akmama nedeninin “kartlı
sayaç” uygulamasından kaynaklandığı
iddiasına ilişkin sorusu ve Devlet Bakanı
Lütfü Esengün'ün yazılı cevabı
(7/1565)

Türkiye Büyük Millet Meclisi Başkanlığına

Aşağıdaki sorunun İnsan Haklarından
Sorumlu Devlet Bakanı tarafından yazılı
olarak cevaplandırılmasını arz ederim.
 24.10.1996

  Fikret Uzunhasan

  Muğla

Ankara'nın çeşitli semtlerinde Bakanlığınıza
bağlı okullarda (örnek : Erdoğan Şahinoğlu
İlköğretim Okulu, Aydınlıkevler
Lisesi ve benzeri) içinde bulunduğumuz öğrenim
yılında suların akmadığı
ve bu durumun Ankara Büyükşehir Belediyesinin
“Kartlı Sayaç” uygulamasından kaynaklandığı
ileri sürülmektedir.

Soru : 1. Bakanlığınız, “Kartlı
Sayaç” yönteminin geçmişte İtalya'da
uygulandığını ve yapılan başvuru
üzerine Avrupa İnsan Hakları Komisyonunca,
uygulamanın “İnsan haklarına aykırı
bulunması” nedeni ile durdurulduğunu biliyor mu?

 T.C.

 Devlet Bakanlığı

 Sayı : B.02.0.0010/01362 11.12.1996

Türkiye Büyük Millet Meclisi Başkanlığına

İlgi : a) TBMM Başkanlığının
6.11.1996 tarih ve A.01.0.GNS.0.10.00.02-7/1565-3954/10897 sayılı
yazısı.

b) TBMM Başkanlığının 4.12.1996
tarih ve A.01.0.GNS.0.10.00.02-7/1565-3954/10897 sayılı
yazısı.

Muğla Milletvekili Sayın Fikret Uzunhasan'ın;
Bakanlığıma tevcih ettiği ilgi (a) yazı
ekindeki 7/1565 esas no.lu yazılı soru önergesi
cevabı ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

Cevap : Aydınlıkevler Lisesinin 1 983 614 890 TL.
borcu olduğu ve 21.12.1994 tarihinden bugüne kadar hiç
su bedeli ödemediği tespit edilmiş ancak suları
hiç kesilmemiş ve halen suları kullanıma
açıktır.

Erdoğan Şahinoğlu İlköğretim Okulu
Müdürlüğünün 52 456 500 TL. borcu
bulunmakta olup 23.8.1996 tarihinden bugüne kadar hiç
su bedeli ödememiş, suları hiç kesilmemiş
ve 12.9.1996 tarihinde Elektronik Kartlı sayaç takılmış
para alınmadan sayaca 50 m3 su kredisi yüklenmiş,
kredi bitince ASKİ Genel Müdürlüğüne
gelerek kredi almaları gerektiği aksi halde sayaçlarının
otomatik olarak suyu keseceği kendilerine ifade edilmiş
ve 50 m3 su kredisi bitince cihaz (-) borç kredi vermeye
geçmiş ve halen suları kullanıma açıktır.
Ancak bugüne kadar ASKİ'ye sularının
kesildiğine dair hiçbir başvuruda bulunmamışlardır.

Kesinlikle ve hiçbir zaman adı geçen okullarımız
ve diğer okullarımızın eğitim ve
öğretim döneminde suları kesilmemiştir.
Kaldı ki ASKİ'nin bu uygulaması çağdaş
bir hizmet olarak Ankaralı'ya yakışır
bir uygulama olup, insan haklarına aykırılıkla
uzaktan ve yakından hiçbir alakası yoktur.
Bu uygulama ile su bedelini zamanında ödeyen vatandaşlarımızın
hak ve çıkarları korunmakta ve haksız
su kullanımını önler bir özellik
taşımaktadır. Haksız olarak ASKİ
kesinlikle hiçbir abonesinin suyunu kesmemiş ve mağdur
durumda da bırakmamıştır.

Kartlı sayaç uygulaması dünyanın
gelişmiş ülkelerinde başta A.B.D., İngiltere,
Fransa, Almanya, İsviçre, Japonya, Güney Afrika,
Suudi Arabistan, Kuveyt v.s. olmak üzere bir çok ülkede
yaygın olarak uygulanmakta ve kullanım oranı
giderek hızlı bir şekilde artmaktadır.

3. - İstanbul Milletvekili Bülent Akarcalı'nın,
Bosna-Hersek Hükümetine yardım yapılıp
yapılmadığına ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1621)

Türkiye Büyük Millet Meclisi Başkanlığına

Aşağıdaki sorularımın Başbakan
Sayın Necmettin Erbakan tarafından yazılı
olarak cevaplandırılmasını arz ederim.

  Bülent Akarcalı

  İstanbul

1. Bosna-Hersek Hükümetine ne gibi yardımlarda
bulunmayı düşünüyorsunuz?

2. Bosna'da her 8 evden biri ve her 3 dönüm araziden
1'i patlamamış mayın tehdidi altındadır.
Bu mayınların temizlenmesine Türkiye katkıda
bulunacak mıdır?

3. Kültür Bakanlığı ve Vakıflar
Genel Müdürlüğünün Bosna-Hersek'te
tahrip edilmiş Osmanlı eserlerini restore etme çalışması
var mıdır? Varsa, kapsamı nedir?

4. Bosna-Hersek'in acil ihtiyacı olan doktor, hemşire
sıkıntısına yardımcı
olmak için Türkiye'den eleman gönderecek misiniz?


 T.C.

 Devlet Bakanlığı

 Sayı : B.02.0.0010/01347 11.12.1996

Türkiye Büyük Millet Meclisi Başkanlığına

İlgi : a) TBMM Başkanlığının
14.11.1996 tarih ve A.01.0.GNS.0.10.00.02-7/1621-4129/11367 sayılı
yazısı.

b) Başbakanlık Kan. ve Kar. Gen. Müd.'nün
21.11.1996 tarih ve B.02.0.KKG/106-401-8/4569 sayılı
yazısı.

İstanbul Milletvekili Sayın Bülent Akarcalı'nın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılmasını istediği ilgi
(b) yazı eki 7/1621 esas no.lu yazılı soru
önergesinin 3 üncü maddesi ile ilgili olarak alınan
cevap metni ekte sunulmuştur.

Bilgilerinizi ve gereğini arz ederim.

  Lütfü Esengün

  Devlet Bakanı

İstanbul Milletvekili Sayın Bülent Akarcalı'nın
7/1621-4129 sayılı yazılı soru önergesinin
3 numaralı sorusunun cevabıdır.

3. Kültür Bakanlığı ve Vakıflar
Genel Müdürlüğünün Bosna Hersek'te
tahrip edilmiş Osmanlı eserlerini restore etme çalışması
var mıdır? varsa, kapsamı nedir.

Cevap : 3. Bakanlığım bağlı kuruluşu
Vakıflar Genel Müdürlüğü Bosna
Hersek'te tahrip edilmiş Osmanlı Eserlerinin restoresi
için Dışişleri Bakanlığında
yapılan bu konuyla ilgili bütün toplantılara
katılmış ve 22.11.1994 gün ve R-793 sayılı
yazı ile Mostar Köprüsünün onarımı
ile keşif raporu Dışişleri Bakanlığına
sunulmuştur. Bu konuda ayrıca bir görev verilmediğinden
başka herhangi bir çalışma yapılamamıştır.

4. - Burdur Milletvekili Yusuf Ekinci'nin, Bucak ilçe merkezinde
yapılan asfaltlama çalışmalarına
ilişkin sorusu ve Devlet Bakanı Bekir Aksoy'un yazılı
cevabı (7/1644)

Türkiye Büyük Millet Meclisi Başkanlığına

Aşağıdaki sorularımın Köy
Hizmetlerinden Sorumlu Devlet Bakanı tarafından
İçtüzüğün 99 uncu maddesi uyarınca
yazılı olarak cevaplandırılmasını
arz ederim.

  Dr. Yusuf Ekinci

  Burdur

1. 1996 yılı Ekim ayı içerisinde Bucak
ilçemiz merkezinde (Belediye hudutları içinde)
kaç kilometrelik yol asfaltlaması yapılmıştır?

2. Bu asfaltın bedeli nereden ve ne şekilde karşılanmıştır?

3. Bu asfaltlama işlemi normal ihale ile mi? Yoksa bir firma
tercihi ile mi yapılmıştır? Tercih
ise tercihte hangi ölçüler dikkate alınmıştır?

4. Bu asfaltlama işleminin yapıldığı
yerlerde altyapının yeterli olmadığı,
bazı semtlerde hiç altyapı bulunmadığı
ifade edilmektedir. Bu şartlarda yapılan asfaltlama
işleminde isabet oranı nedir? Asfalt bir ay geçmeden
bozulduğuna göre Hazine zarara uğratılmış
mıdır? Hazineyi zarara uğratanlar hakkında
bir işlem yaptınız mı? veya yapacak
mısınız?

5. Bu asfalt hangi köy yollarının asfaltı
kesilerek veya azaltılarak yapılmıştır?

6. Bu asfaltlamadan dolayı 1997 veya daha sonraki yıllarda
Burdur iline bağlı köylerin asfaltlama hizmetlerinde
eksilme olacak mıdır?

7. Bucak ilçemizdeki bu asfaltlama yaz aylarında
ve ihtiyaca uygun olarak yapılsa daha iyi olmaz mıydı?


 T.C.

 Devlet Bakanlığı

 Sayı : B.02.0.013/S-615 11.12.1996

Konu : Soru önergesi

Türkiye Büyük Millet Meclisi Başkanlığına

İlgi : 22.11.1996 tarih, A.01.0.GNS.0.10.00.02-7/1644-4243/11715
sayılı yazınız.

Burdur Milletvekili Sayın Dr. Yusuf Ekinci'nin 7/1644-4243
sayılı soru önergesi incelenmiş olup,
söz konusu soru önergesinde cevaplanması istenilen
sorular ve yapılan işlemler aşağıda
belirtilmiştir.

1. 1996 yılında Bucak Belediyesi yollarının
asfalt kaplaması için Köy Hizmetleri Genel
Müdürlüğüne 6.9.1996 tarih ve B021KHZ
20120002/PKDT.15.Bl. 6533 sayılı Olur'la Antalya
Köy Hizmetleri Bölge Müdürlüğüne,
Bucak Belediyesi ile protokol yapma yetkisi verilmiş olup,
14 km. 1 inci kat asfalt kaplama işi için protokol
yapılmıştır.

2. Protokol bedeli Bucak Belediyesi tarafından yatırılmıştır.

3. Asfalt kaplama işi Bucak Belediye Başkanlığı
ile Köy Hizmetleri Antalya Bölge Müdürlüğü
arasında yapılan protokol gereğince Burdur Köy
Hizmetleri İl Müdürlüğü ekiplerince
Püremanet (PE) olarak ikmal edilmiştir.

4. Asfalt kaplama işi bir bütün teşkil ettiğinden
Bucak Belediyesince alt yapısı (İçmesuyu,
kanalizasyon, telefon vs.) tamamlanmış yolların
asfalt kaplaması asfalt ekipleri tarafından fen
ve sanat kaidelerine göre yapılmıştır.
Kesinlikle alt yapısı olmayan yollara girilmemiştir.
Yerinde yapılan incelemelerde yapılan bu yollarda
herhangi bir bozulma da mevcut değildir.

Bucak Belediyesine ait asfalt kaplama için köyyolları
programınca herhangi bir kesinti yapılmadan ikmal
edilmiştir. Ayrıca Burdur Köy Hizmetleri İl
Müdürlüğünün 1996 yılı
1 inci kat asfalt kaplama programı % 102, II nci kat asfalt
kaplama % 115 gibi fazlasıyla gerçekleştirilerek
köylünün hizmetine sunulmuştur.

6. 1997 yılı için Burdur Köy Hizmetleri
İl Müdürlüğüne DPT'ca tefrik edilen
ödenek doğrultusunda geçmiş yıllarda
olduğu gibi hizmetin en iyi şekilde yapılmasına
çalışılacaktır.

7. Bucak ilçesindeki asfaltlama iş sezonu içinde
yapıldığı için amacına
ulaşmıştır. Protokol, Bucak Belediyesi
ile önceki tarihlerde yapılmış olsa idi
söz konusu yolların daha önce yapılma
imkânı olacaktı.

Bilgilerinize arz ederim.

  Bekir Aksoy

  Devlet Bakanı


Türkiye Büyük Millet Meclisi

GÜNDEMİ

31 İNCİ BİRLEŞİM

12 . 12 . 1996  PERŞEMBE

Saat : 10.00

1

BAŞKANLIĞIN GENEL KURULA SUNUŞLARI

2

ÖZEL GÜNDEMDE YER ALACAK İŞLER

X 1. - 1997 Malî Yılı Bütçe Kanunu
Tasarısı ve Plan ve Bütçe Komisyonu
Raporu (1/518) (S. Sayısı : 134) (Dağıtma
tarihi : 6.12.1996)

X 2. - 1994 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1994 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/282, 3/414) (S.
Sayısı : 103) (Dağıtma tarihi : 6.12.1996)

X 3. - 1995  Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1995 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/492, 3/516) (S.
Sayısı : 151) (Dağıtma tarihi : 6.12.1996)

X 4. - Katma Bütçeli İdareler 1997 Malî
Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
: 135) (Dağıtma tarihi : 6.12.1996)

X 5. - 1994 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
: 102) (Dağıtma tarihi : 6.12.1996)

X 6. - 1995 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S. Sayısı
: 150) (Dağıtma tarihi : 6.12.1996)

3

SEÇİM

4

OYLAMASI YAPILACAK İŞLER

5

MECLİS SORUŞTURMASI RAPORLARI

6

GENEL GÖRÜŞME VE MECLİS ARAŞTIRMASI

YAPILMASINA DAİR ÖNGÖRÜŞMELER

7

SÖZLÜ SORULAR

8

KANUN TASARI VE TEKLİFLERİYLE

KOMİSYONLARDAN GELEN DİĞER İŞLER



TUTANAĞIN SONU
        	
       	    



















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












