



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 75’inci
Birleşim
 10
Nisan 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Meral Akşener’in,
şahsı ve Başkanlık Divanı adına Türk polis teşkilatının 169’uncu kuruluş yıl
dönümünü kutladığına ve şehitlerimize rahmet dilediğine ilişkin konuşması 

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Muğla Milletvekili Mehmet Erdoğan’ın, Türk polis
teşkilatının 169’uncu kuruluş yıl dönümüne ilişkin gündem dışı konuşması
2.- İstanbul Milletvekili Mahmut Tanal’ın, İstanbul’un
Üsküdar ilçesindeki yerel seçimlere ilişkin gündem dışı konuşması
3.- Malatya Milletvekili Öznur Çalık’ın, 29-31 Mart
tarihlerinde Malatya’daki don afeti nedeniyle meydana gelen zararlara ilişkin
gündem dışı konuşması


VI.- AÇIKLAMALAR
1.- İzmir Milletvekili Oktay Vural’ın, MHP Grubu
olarak, Türk polis teşkilatının 169’uncu kuruluş yıl dönümünü kutladıklarına,
polis teşkilatının sorunlarına ve Malatya’da yaşanan don afeti nedeniyle
Hükûmetin üreticinin zararını karşılaması gerektiğine ilişkin açıklaması
2.- İstanbul Milletvekili Mehmet Akif Hamzaçebi’nin,
CHP Grubu olarak, Türk polis teşkilatının 169’uncu kuruluş yıl dönümünü
kutladıklarına, polis teşkilatının sorunlarına ve Malatya’da yaşanan don afeti
nedeniyle Hükûmetin üreticinin zararını karşılaması gerektiğine ilişkin
açıklaması
3.- Giresun Milletvekili Nurettin Canikli’nin, AK PARTİ
Grubu olarak, Türk polis teşkilatının 169’uncu kuruluş yıl dönümünü
kutladıklarına, polis teşkilatının birçok sorununun AK PARTİ hükûmetleri
döneminde halledildiğine ve yaşanan don afetleri nedeniyle zarar gören kayısı
ve fındık üreticilerine geçmiş olsun dileğinde bulunduklarına ilişkin
açıklaması
4.- Kahramanmaraş Milletvekili Mesut Dedeoğlu’nun,
Kahramanmaraş ve ilçelerinde de don afeti meydana geldiğine ve Hükûmetin,
mağduriyetlerin giderilmesi için çalışmalarına hız vermesini temenni ettiğine
ilişkin açıklaması
5.- Ankara Milletvekili Özcan Yeniçeri’nin, 30 Mart
yerel seçimlerinde Milliyetçi Hareket Partisinin oyunu artırması nedeniyle aziz
milletimize şükranlarını iletmek istediğine ve Millî Eğitim Bakanlığını
atamalar konusunda hukuk devletine uygun davranması için ikaz ettiğine ilişkin
açıklaması
6.- Mersin Milletvekili Aytuğ Atıcı’nın, Bingöl
Yayladere’de yapılan HES barajı nedeniyle sular altında kalan köprülerin yapılmasını
rica ettiğine ilişkin açıklaması
7.- İstanbul Milletvekili Ferit Mevlüt Aslanoğlu’nun,
Malatya’da meydana gelen don afeti nedeniyle üreticinin zararının karşılanması
gerektiğine ilişkin açıklaması
8.- Mersin Milletvekili Vahap Seçer’in, Türk polis
teşkilatının 169’uncu kuruluş yıl dönümünü kutladığına ve meydana gelen don
olaylarından yurdun her tarafındaki üreticilerin zarar gördüğüne ilişkin
açıklaması
9.- Uşak Milletvekili Dilek Akagün Yılmaz’ın, kuraklık
ve don nedeniyle Ege Bölgesi’nde de ciddi zararlar meydana geldiğine, bu konuda
Gıda, Tarım ve Hayvancılık Bakanlığının bir düzenleme yapması gerektiğine ve
YGS sorularının neden açıklanmadığını öğrenmek istediğine ilişkin açıklaması
10.- Manisa Milletvekili Selçuk Özdağ’ın, Cumhuriyet
Halk Partisi Genel Başkanına yapılan saldırıyı kınadığına, Mısır yönetiminin
idam cezaları konusundaki hatasından dönmesi gerektiğine ve Türk polis
teşkilatının 169’uncu kuruluş yıl dönümünü kutladığına ilişkin açıklaması
11.- Muğla Milletvekili Nurettin Demir’in, kas erimesi
hastalarının sorunlarına ilişkin açıklaması
12.- Kütahya Milletvekili Alim Işık’ın, kamu
arazilerinin ve taşınmazların TÜRGEV’e bağışlanması karşılığında bazı kişilerin
30 Mart yerel seçimlerinde aday gösterilmesi yönündeki iddiaların araştırılması
gerektiğine ilişkin açıklaması
13.- Tunceli Milletvekili Kamer Genç’in, Türk polis
teşkilatının 169’uncu kuruluş yıl dönümünü kutladığına, polisler ile astsubaylara
verilen sözlerin yerine getirilmesi gerektiğine ve Karayollarında çalışan
taşeron işçilerinin sorunlarına ilişkin açıklaması
14.- İstanbul Milletvekili Mehmet Akif Hamzaçebi’nin,
fındık üreticisinin don afeti nedeniyle oluşan zararının karşılanması için
Hükûmeti göreve çağırdığına ilişkin açıklaması
15.- Giresun Milletvekili Nurettin Canikli’nin, don
afetinden zarar gören bütün çiftçilere aynı desteğin yapılması gerektiğine
ilişkin açıklaması
16.- İzmir Milletvekili Oktay Vural’ın, Başbakan
Yardımcısı Beşir Atalay’ın sataşma nedeniyle yaptığı konuşması sırasında sarf
ettiği bazı ifadeleri nedeniyle özür dilemesi gerektiğine ilişkin açıklaması
17.- Başbakan Yardımcısı Beşir Atalay’ın, sataşma
nedeniyle yaptığı konuşması sırasında sarf ettiği bazı ifadelerini geri aldığına
ilişkin açıklaması
18.- Aydın Milletvekili Ali Uzunırmak’ın, yerinden sarf
ettiği bazı ifadelerinde hakaret kastı olmadığına ilişkin açıklaması

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı başkanlığında siyasi parti grup başkan
vekilleriyle yapılan toplantılarda alınan 11/3/2014 ve 24/3/2014 tarihli
kararlar uyarınca Avrupa Parlamentosu Sivil Özgürlükler, Adalet ve İçişleri
Komitesi ile Yunanistan Dönem Başkanlığı adına Yunanistan Parlamentosu Kamu
Yönetimi, Kamu Düzeni ve Adalet Komitesi tarafından 19/3/2014 tarihinde
Belçika’nın başkenti Brüksel’de düzenlenmiş olan “Sivil Özgürlükler, Adalet ve
İçişleri Alanlarındaki Gelecekteki Öncellikler” konulu toplantıya Bursa Milletvekili
İsmail Aydın’ın; AB Dönem Başkanlığı çerçevesinde 3-4 Nisan 2014 tarihlerinde
Yunanistan’da düzenlenmiş olan Parlamentolar Arası Ortak Dışişleri ve Güvenlik
Politikası (ODGP) ve Ortak Güvenlik ve Savunma Politikası (OGSP) Konferansı’na
Dışişleri Komisyonu Başkanı Volkan Bozkır’ın katılımlarına ilişkin tezkeresi
(3/1458)
2.- Türkiye Büyük Millet Meclisi Başkanlığının, Siirt
Milletvekili Gültan Kışanak’ın, 30/3/2014 tarihinde yapılan mahallî idareler
seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1459)

3.- Türkiye Büyük Millet Meclisi Başkanlığının,
Eskişehir Milletvekili Kazım Kurt’un, 30/3/2014 tarihinde yapılan mahallî
idareler seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1460)

B) Meclis Araştırması Önergeleri
1.- İstanbul Milletvekili Melda Onur ve 23
milletvekilinin, PKK tarafından kaçırılan askerlerin ve kamu görevlilerinin
akıbetlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/898)
2.- Elâzığ Milletvekili Enver Erdem ve 19
milletvekilinin, emeklilerin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/899)
3.- Elâzığ Milletvekili Enver Erdem ve 19
milletvekilinin, geçici köy korucularının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/900)

VIII.- SEÇİMLER
A) Komisyonlarda Açık Bulunan Üyeliklere Seçim
1.- Plan ve Bütçe Komisyonunda açık bulunan üyeliğe
seçim
2.- İçişleri Komisyonunda açık bulunan üyeliğe seçim

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) 


X.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi’nin, Çankırı
Milletvekili İdris Şahin’in 563 sıra sayılı Kanun Teklifi’nin tümü üzerinde
şahsı adına yaptığı konuşması sırasında şahsına sataşması nedeniyle konuşması
2.- Osmaniye Milletvekili Hasan Hüseyin Türkoğlu’nun,
Çankırı Milletvekili İdris Şahin’in 563 sıra sayılı Kanun Teklifi’nin tümü
üzerinde şahsı adına yaptığı konuşması sırasında şahsına sataşması nedeniyle
konuşması
3.- Giresun Milletvekili Nurettin Canikli’nin, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
4.- Gaziantep Milletvekili Ali Serindağ’ın, Çankırı
Milletvekili İdris Şahin’in 563 sıra sayılı Kanun Teklifi’nin tümü üzerinde
şahsı adına yaptığı konuşması sırasında şahsına sataşması nedeniyle konuşması
5.- Muş Milletvekili Sırrı Sakık’ın, Konya Milletvekili
Faruk Bal’ın 563 sıra sayılı Kanun Teklifi’nin birinci bölümü üzerinde MHP
Grubu ve şahsı adına yaptığı konuşması sırasında Barış ve Demokrasi Partisine
sataşması nedeniyle konuşması
6.- Konya Milletvekili Faruk Bal’ın, Muş Milletvekili
Sırrı Sakık’ın sataşma nedeniyle yaptığı konuşması sırasında Milliyetçi Hareket
Partisine sataşması nedeniyle konuşması
7.- Giresun Milletvekili Nurettin Canikli’nin, Konya
Milletvekili Faruk Bal’ın 563 sıra sayılı Kanun Teklifi’nin birinci bölümü
üzerinde MHP Grubu ve şahsı adına yaptığı konuşması sırasında AK PARTİ Grup
Başkanına sataşması nedeniyle konuşması
8.- Konya Milletvekili Faruk Bal’ın, Giresun
Milletvekili Nurettin Canikli’nin sataşma nedeniyle ve Başbakan Yardımcısı
Beşir Atalay’ın 563 sıra sayılı Kanun Teklifi’nin birinci bölümü üzerinde
Hükûmet adına yaptıkları konuşmaları sırasında şahsına sataşması nedeniyle
konuşması
9.- Başbakan Yardımcısı Beşir Atalay’ın, Konya
Milletvekili Faruk Bal’ın sataşma nedeniyle yaptığı konuşması sırasında
Hükûmete ve şahsına sataşması nedeniyle konuşması

XI.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu'nun, iç piyasaya kaçak olarak sürüldüğü iddia edilen muza ve yapılan
işlemlere ilişkin Başbakandan sorusu ve Gıda, Tarım ve Hayvancılık Bakanı
Mehmet Mehdi Eker’in cevabı (7/39481)
2.- İstanbul Milletvekili Abdullah
Levent Tüzel'in, İzmir Aliağa'daki bir demir çelik fabrikasında meydana gelen
iş kazaları ile yaşanan bir ölüme ilişkin sorusu ve Çalışma ve Sosyal Güvenlik
Bakanı Faruk Çelik’in cevabı (7/39561)
3.- Gaziantep Milletvekili Edip Semih
Yalçın'ın, lisansüstü öğrencilerin askerlik durumlarıyla ilgili yaşanan
sorunlara ilişkin sorusu ve Millî Savunma Bakanı İsmet Yılmaz’ın cevabı
(7/39768)
4.- Samsun Milletvekili Ahmet İhsan
Kalkavan'ın, bir hastanede 9 aylık hamile bir özel güvenlik görevlisinin
çalıştırıldığı iddialarına ilişkin sorusu ve Çalışma ve Sosyal Güvenlik Bakanı
Faruk Çelik’in cevabı (7/39937)
5.- İstanbul Milletvekili Mustafa Sezgin
Tanrıkulu'nun, Bilgi Edinme Hakkı Kanunu kapsamında yapılan başvurulara ilişkin
sorusu ve Çalışma ve Sosyal Güvenlik Bakanı Faruk Çelik’in cevabı (7/39939)
6.- İstanbul Milletvekili Mustafa Sezgin
Tanrıkulu'nun, Bilgi Edinme Hakkı Kanunu kapsamında yapılan başvurulara ilişkin
sorusu ve Millî Savunma Bakanı İsmet Yılmaz’ın cevabı (7/40095)
7.- İstanbul Milletvekili Mustafa Sezgin
Tanrıkulu'nun, 2013 yılından itibaren bağlı kurum ve kuruluşlarca düzenlenen
ihalelere ilişkin sorusu ve Millî Savunma Bakanı İsmet Yılmaz’ın cevabı
(7/40096)
8.- Ankara Milletvekili Özcan
Yeniçeri'nin, eski bir bakanın oğlunun gelir durumu ve vergi mükellefiyetiyle
ilgili bilgilere ilişkin sorusu ve Maliye Bakanı Mehmet Şimşek’in cevabı
(7/40234)
9.- Ankara Milletvekili Özcan Yeniçeri'nin, boz sığır
ırkının neslinin korunması adına yürütülen çalışmalara,
Yöresel ürünlerin yurt dışında tanıtılması adına
yürütülen projelere,
- İstanbul Milletvekili Mahmut Tanal'ın, Şanlıurfa'nın
bir köyündeki arazi düzenlemesine,
- Ankara Milletvekili Levent Gök'ün, kuraklık
tehlikesine,
- Ardahan Milletvekili Ensar Öğüt'ün, Ardahan'da
2010-2013 yılları arasında kullanılan işletme kredilerine,
Kars ve Iğdır'da 2010-2013 yılları arasında kullanılan
işletme kredilerine,
Van ve Ağrı'da 2010-2013 yılları arasında kullanılan
işletme kredilerine,
Gümüşhane ve Bayburt'ta 2010-2013 yılları arasında
kullanılan işletme kredilerine,
Erzurum ve Elazığ'da 2010-2013 yılları arasında
kullanılan işletme kredilerine,
Bingöl ve Batman'da 2010-2013 yılları arasında
kullanılan işletme kredilerine,
Bitlis ve Siirt'te 2010-2013 yılları arasında
kullanılan işletme kredilerine,
Adıyaman ve Hakkâri’de 2010-2013 yılları arasında kullanılan
işletme kredilerine,
Muş ve Şırnak'ta 2010-2013 yılları arasında kullanılan
işletme kredilerine,
Diyarbakır ve Şanlıurfa'da 2010-2013 yılları arasında
kullanılan işletme kredilerine,
Mardin ve Osmaniye'de 2010-2013 yılları arasında
kullanılan işletme kredilerine,
- Iğdır Milletvekili Pervin Buldan'ın, GDO'lu yem
kullanılan sektörler ve söz konusu yemleri kullanan firmalara,
- Ankara Milletvekili İzzet Çetin'in, tarımsal üretici
birliklerine,
- Ankara Milletvekili Özcan Yeniçeri'nin, buğdayda
verimin ve üretimin artırılmasına yönelik çalışmalara,
- Ankara Milletvekili Levent Gök'ün, TÜİK tarafından
açıklanan bitkisel üretim verilerine,
- İstanbul Milletvekili Umut Oran'ın, Et ve Süt Kurumu
tarafından yapılan bir ihaleye,
İlişkin soruları ve Gıda, Tarım ve
Hayvancılık Bakanı Mehmet Mehdi Eker’in cevabı (7/40318), (7/40319),
(7/40320), (7/40321), (7/40322), (7/40323), (7/40324), (7/40325), (7/40326),
(7/40327), (7/40328), (7/40329), (7/40330), (7/40331), (7/40332), (7/40333),
(7/40334), (7/40335), (7/40336), (7/40337) 
10.- Ankara Milletvekili Özcan
Yeniçeri'nin, 2007-2014 yılları arasında VİMER ve Alo Maliye 189'a yapılan
aramaların sayısına ilişkin sorusu ve Maliye Bakanı Mehmet Şimşek’in cevabı
(7/40377)




11.- Ankara Milletvekili Özcan Yeniçeri'nin, ekmek
israfını önlemek adına yürütülen projelere,
- Burdur Milletvekili Hasan Hami Yıldırım'ın, Burdur
iline tarım alanında yapılan yatırımlara,
- Ankara Milletvekili Aylin Nazlıaka'nın, Ankara'daki
tarım alanlarına yönelik sulama projelerine,
- Antalya Milletvekili Mehmet Günal'ın, EXPO 2016
hazırlıklarına,
- Iğdır Milletvekili Sinan Oğan'ın, GDO'lu ürünlerle
mücadeleye dair çalışmalara,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/40479), (7/40480), (7/40481), (7/40482),
(7/40483) 







10 Nisan 2014
Perşembe
BİRİNCİ OTURUM
Açılma Saati:
14.02
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
----- 0 -----
BAŞKAN – Türkiye Büyük Millet
Meclisinin 75’inci Birleşimini açıyorum.
III.- Y O K L A
M A

BAŞKAN –
Elektronik cihazla yoklama yapacağız.
Yoklama için üç dakika süre vereceğim.
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla üç dakikalık süre içerisinde
Başkanlığa ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN –
Toplantı yeter sayısı vardır, görüşmelere başlayacağız. 
IV.- OTURUM BAŞKANLARININ KONUŞMALARI
1.- Oturum Başkanı
TBMM Başkan Vekili Meral Akşener’in, şahsı ve Başkanlık Divanı adına Türk polis
teşkilatının 169’uncu kuruluş yıl dönümünü kutladığına ve şehitlerimize rahmet
dilediğine ilişkin konuşması 

BAŞKAN –
Görüşmelere geçmeden önce, şahsım ve Divan adına, Türk polis teşkilatımızın
169’uncu kuruluş yıl dönümünü kutluyor, şehitlerimize rahmet diliyoruz. 
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz Emniyet teşkilatının 169’uncu kuruluş yıl dönümü münasebetiyle söz isteyen
Muğla Milletvekili Sayın Mehmet Erdoğan’a aittir. 
Buyurunuz Sayın
Erdoğan. (MHP sıralarından alkışlar) 

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Muğla
Milletvekili Mehmet Erdoğan’ın, Türk polis teşkilatının 169’uncu kuruluş yıl
dönümüne ilişkin gündem dışı konuşması
MEHMET ERDOĞAN
(Muğla) – Sayın Başkan, değerli milletvekilleri; 10 Nisan Polis Günü
münasebetiyle gündem dışı söz almış bulunmaktayım. Bu vesileyle yüce heyetinizi
saygıyla selamlıyorum. 
Öncelikle bütün
Emniyet çalışanlarımızın Polis Günü’nü kutluyorum. Hepsine sağlık, mutluluk,
başarı ve işlerinde kolaylık diliyorum. Görevi başında şehit olmuş bütün polis
memurlarımızı, Emniyet çalışanlarımızı rahmetle, minnetle yâd ediyor, hepsine
Allah’tan rahmet diliyorum. Gazilerimize sağlık, mutluluk dolu nice yıllar
diliyorum. 
Bugün Emniyet
teşkilatımızın kuruluşunun 169’uncu yıl dönümü. 169 yıldır Emniyet teşkilatı
milletimizin huzuru için gece gündüz çok başarılı ve fedakâr bir şekilde görev
yapmaktadır ancak bu kadar fedakâr görev yapmakta olan polislerimizin gerçekten
çok ciddi sorunları vardır. Bu sorunları temel olarak iki başlık altında ele
almak istiyorum. 
Birincisi,
polis, önce insandır. Bugün polisi değerlendirirken hem iktidar hem
vatandaşlarımız polisin insan olduğunu maalesef unutmaktadır. Polis, yabancı
bir madde değildir, onlar da bu toplumun fertleridir ve bu toplumun içinde
mesleklerinin dışında da insan olarak vardırlar. Onların da aileleri var,
çocukları var, arkadaşları var. Bu sebeple polislerimiz hakkında değerlendirme
yaparken onların insani vasıflarını düşünerek insaf ölçüleri içinde onları
değerlendirmek lazım.
Yine Emniyet
teşkilatı, tayin yaparken, terfi yaparken, ödül verirken, ceza verirken
polislerin insan olduklarını, yapılan muameleden dolayı onları sevenlerin de
etkileneceğini unutmamalıdır. Bu meyanda, emniyet görevlilerine ikinci şark
tayininin de polislerimizi, onların çocuklarını ve aile düzenlerini nasıl
etkileyeceği, bu tayin sebebiyle polislerimizin karşılaşacağı sorunların iyi
ele alınması ve çözülmesi de ayrıca önem arz etmektedir. 
Yine, şark tayinlerinin
yeni bir ayrımcılığa sebep olmamasına dikkat etmek lazım. Eğer belli
bölgelerimizde polis açığı varsa bunun ekonomik özendirmelerle, ikinci şark
tayini yapılmaksızın gönüllü yöntemlerle çözülmesinde fayda olacağı da
unutulmamalıdır. 
Emniyet teşkilatındaki
çalışma şartları da polisin insan olduğu düşünülerek yeni bir düzene
kavuşturulmalıdır. Bu meyanda, Polis Disiplin Tüzüğü’nün yeniden gözden
geçirilmesi gerekmektedir, emniyet içindeki mobbing uygulamalarının
sonlandırılması gerekmektedir, fazla çalışma saatlerinin de muhakkak bir kurala
bağlanması zorunluluk teşkil etmektedir. 
Emniyet çalışanlarımızın ikinci önemli
sorunu da, özlük meselesidir. Bu konuda Hükûmet yetkilileri seçim zamanlarında
ve 10 Nisan törenlerinde sürekli sözler vermekte ama sözlerini
tutmamaktadırlar. Kamu görevlilerinin özlük haklarında 666 sayılı Kanun
Hükmünde Kararname’yle yeni düzenlemeler yapılmıştır. Ancak, 666 sayılı Kanun
Hükmünde Kararname’yle Emniyet teşkilatı kendi içinde ayrıştırılmıştır. 666
sayılı Kanun Hükmünde Kararname’yle polislere ödenen ek ödemeler çalıştığı
şubeye göre farklılıklar arz etmeye başlamıştır. Bu, son derece yanlıştır. Bu
uygulama başta karakolda görev yapan polisler olmak üzere Emniyet teşkilatının
yarısını mağdur etmiştir. Öncelikle her birisi vatan millet aşkıyla görev yapan
polislerimizin ek ödemelerinin aynı olması sağlanmalıdır. Bilindiği gibi
emniyet çalışanı bütün polis memurlarımızın en temel sorunları, bunlara ödenen
maaşların taban maaşı olarak değil, tazminat olarak ödenmesidir. Maaşların
önemli bir kısmı tazminat olarak ödendiği için de polislerimizin emekli maaşı
çok düşüktür. Bunun sonucu olarak da zor şartlar altında çalışan, yıpranan
polis memurlarımız emekliliği hak etmelerine rağmen emekli olamamaktadırlar. Bu
sorunun muhakkak tez zamanda çözülmesi gerekmektedir. Polislerimizin her zaman
dile getirdiği (3600) ek gösterge meselesinin çözülmesi polislerimizin özlük
hakları konusundaki en önemli beklentisidir. Polislerimizin bu haklı
taleplerinin süratle yerine getirilmesi lazım. 
Bugün
polislerimizin karşılaştığı sorunlarla ilgili olarak Hükûmetimizin ve Emniyet
Genel Müdürlüğümüzün muhakkak dikkate alması gereken bir konu da Gezi olayları
vesilesiyle yapılan bir şikâyet üzerine Kamu Denetçiliği Kurumunun düzenlemiş
olduğu bir rapor vardır. Bu rapordaki hususların muhakkak Emniyet teşkilatı ve
İçişleri Bakanlığı tarafından değerlendirilerek polislerin bu sorunlarının
çözülmesi gerekmektedir.
Ben bu vesileyle
bütün Emniyet çalışanlarımızın Polis Günü’nü tekrar kutluyor, hepinizi saygıyla
selamlıyorum. (MHP sıralarından alkışlar)
BAŞKAN –
Teşekkür ederim Sayın Erdoğan.
Gündem dışı
ikinci söz, İstanbul’un Üsküdar ilçesindeki yerel seçimler hakkında söz isteyen
İstanbul Milletvekili Sayın Mahmut Tanal’a aittir.
Buyurunuz Sayın
Tanal. (CHP sıralarından alkışlar)
2.- İstanbul Milletvekili Mahmut Tanal’ın, İstanbul’un
Üsküdar ilçesindeki yerel seçimlere ilişkin gündem dışı konuşması
MAHMUT TANAL
(İstanbul) – Değerli Başkan, değerli milletvekilleri; polis teşkilatının
169’uncu kuruluş yıl dönümü nedeniyle rahmetli olanlara Allah’tan rahmet
dilerim, çalışan arkadaşlarımıza da başarılar diliyorum ama hukuk kalıpları
içerisinde kalmak kayıt ve şartıyla Türkiye’de polisin TOMA’larla su, biber
gazı sıkmadığı yeni bir dönem diliyorum ben.
Tabii,
Üsküdar’daki seçimle ilgili sorunlar… Seçim nedir? Demokrasinin olmazsa olmaz
koşullarından ancak diğer koşulların da bir arada olması gerekir. Seçimde her
vatandaşın istediği şudur: Temiz ahlak, yönetime katılma hakkı. Temiz ahlaktaki
kasıt şu: Biz Cumhuriyet Halk Partisi olarak, seçimde oy kullanan
vatandaşımızın oylarının hangisi bizim hanemize yazılmışsa, hangi siyasi
partiye vatandaş iradesini yönlendirmişse, belirtmişse aynen iade ettik. Onun
için, bu ahlak uyarınca, Üsküdar’da Cumhuriyet Halk Partisine oy vermiş olan
vatandaşlarımızın başka siyasi partilere kaydırılan, yazılan, hanelerine artı
olarak kaydedilen tüm oylarını geri istiyoruz. Aksi takdirde bunu siyasi
ahlaksızlık olarak nitelendiriyoruz.
METİN KÜLÜNK
(İstanbul) – Kartal’ı ne yapacağız! 
MAHMUT TANAL
(Devamla) – Ve bu açıdan bir: İlçe seçim kurullarında genellikle belediye
çalışanları seçim kurulu başkanı seçilmiştir.
METİN KÜLÜNK
(İstanbul) – Kartal’daki, Maltepe’deki rozetli ilçe seçim müdürünü ne
yapacağız!
MAHMUT TANAL
(Devamla) – İki: Genellikle siyasi iktidara yandaş olan bankadaki memurlar
sandık kurulu başkanı seçilmiştir.
METİN KÜLÜNK
(İstanbul) – Ataşehir’i, Maltepe’yi, Büyükçekmece’yi, CHP’ye müdürlük yapan
ilçe seçim müdürlerini ne yapacağız! Kartal’daki, Maltepe’dekileri!
MAHMUT TANAL
(Devamla) – Üç: Genellikle Üsküdar’da -seçim pusulalarının arkasına mühür
yapıştırılıyor- mührün arkasına yani AKP ambleminin arkasına gelebilecek
şekilde mühürler yapıştırılmıştır. Bu ne demektir? Bu işaretlemedir. Bu nedir?
Bu yönlendirmedir. Bu nedir? Bu hileli bir yöntemdir.
METİN KÜLÜNK
(İstanbul) – Kesinlikle Kartal’da dedikleriniz oldu.
MAHMUT TANAL
(Devamla) – Aynı zamanda yine Üsküdar’daki seçimle ilgili mevcut olan pusulalar
ve zarflar sandık heyeti oluşmadan mühürlenmiştir. Nedir bu? Takdir edersiniz
mesai saat sekizde başlıyor ancak heyet oluşmadan… Yani zarfların mühürlenmesi,
pusulaların mühürlenmesi nedir? Seçim işlemidir. Seçim işleminin olabilmesi
için öncelikle bir: Heyet oluşacak. İki: Yemin edilecek. Heyet oluşmadan, yemin
ettirilmeden seçimle ilgili yapılan mühürleme işlemlerinin tamamı tam
kanunsuzluk hâlidir. Üsküdar’da yapılan nedir? Üsküdar’da yapılan budur.
METİN KÜLÜNK
(İstanbul) – Aynı Maltepe’deki gibi, aynı Kartal’daki gibi.
BAŞKAN – Sayın
Külünk lütfen…
FERİT MEVLÜT ASLANOĞLU
(İstanbul) – Metin Bey, sen de söz al, sen de konuş ya!
MAHMUT TANAL
(Devamla) – Netice itibarıyla yemin ettirilmeden seçim pusulalarının ve
zarfların mühürlenmesi tam kanunsuzluk hâlidir.
Bir başka tam kanunsuzluk hâli, değerli
milletvekilleri, Değerli Başkanım; seçim Üsküdar’da yapılıyor, Ümraniye’deki
belediye meclis pusulaları Üsküdar’da kullanılıyor. Bu, cumhuriyetin kurulduğu
tarihten bu yana yapılan en şaibeli, en hileli işlemlerden bir tanesi. (CHP
sıralarından alkışlar) Bu şaibeli olan seçimde netice itibarıyla sağduyulu
vatandaşlarca bazı sandıklarda farkına varıldı ancak diğer tüm sandıklarda aynı
konu söz konusu, aynı şaibe söz konusu, aynı ayıp söz konusu, aynı ahlaksızlık
söz konusu. 
Şunu sormak gerekmez mi bu sandık
kurulu başkanlarına: Ümraniye Belediye Meclisi pusulaları bunlara neyle teslim
ediliyor? Bir zimmetle teslim ediliyor. Peki, neden bunları teslim alıyorlar?
Demek ki, sandık kurulu başkanlarının Hükûmetten, iktidardan almış olduğu
talimatlar doğrultusunda bu olmuş durumda. 
Hemen size şunu
söyleyeyim, mesela burada bir başka usul: Geçersiz zarf 3, geçersiz oy pusulası
19, toplam geçersiz oy pusulası 22 yazılır. Yani zarf dahi -geçersiz zarflar-
geçersiz pusula sayılmış durumda. 
Yine bir başka
örnek hemen ne kadar düzensiz yapıldığının ve hileli yapıldığının bir
göstergesi. Seçim pusulasında 30/4/2014’te seçim yapılmış gösteriyor. Ne zaman
yapıldı? 30 Martta yapıldı. 
Yani sonuç
olarak Üsküdar’da geçerli oy sayısı 342 bin, geçersiz oy sayısı 15.912,
geçersiz oyların geçerli oylara oranı 4,646 yani millî irade gerçekten
yansımamıştır. 8 bin oy küsuratla fark alınmış. Geçersiz oylar hesap edilirse
burada Cumhuriyet Halk Partisi ön sıralarda ve başkanlığı almış olacaktır. 
(Mikrofon
otomatik cihaz tarafından kapatıldı) 
MAHMUT TANAL
(Devamla) - Bu bir gasptır. Bu gasba, bu ahlaksızlığa… Ahlaklı olarak davranan
tüm siyasi partilerin kendilerine oy vermeyen vatandaşların oylarını iade
etmesi gerekir. 
Hepinize
teşekkür ederim. (CHP sıralarından alkışlar)
METİN KÜLÜNK
(İstanbul) – Kartal’ı ne yapacağız? Kartal’da 13.400 fark var, iptal var,
4.300’le seçimi aldınız. Onu ne yapacağız? İptallerin hepsi AK PARTİ’nin. Ne
yapacağız? 
BAŞKAN –
Teşekkür ederim Sayın Tanal.
Gündem dışı
üçüncü söz, 29-31 Mart tarihlerinde Malatya’da yaşanan don zararı münasebetiyle
söz isteyen Malatya Milletvekili Sayın Öznur Çalık’a aittir. 
Buyurunuz. (AK
PARTİ sıralarından alkışlar)

3.- Malatya Milletvekili Öznur Çalık’ın, 29-31 Mart
tarihlerinde Malatya’daki don afeti nedeniyle meydana gelen zararlara ilişkin
gündem dışı konuşması
ÖZNUR ÇALIK
(Malatya) – Sayın Başkanım, değerli milletvekillerim; polis teşkilatımızın
169’uncu kuruluş yıldönümü dolayısıyla tüm emniyet mensubu çalışanlarımızın 10
Nisan Polis Bayramı’nı kutluyorum. Şehitlerimizi bir kez daha rahmetle
anıyorum. 
Sayın Başkan,
değerli milletvekillerim; 29, 30 ve 31 Mart tarihleri arasında Malatya ilimizde
yaşanan olumsuz hava koşulları sonucunda meydana gelen dondan dolayı zarar
gören kayısı başta olmak üzere tüm meyvelerimizdeki hasar ve çiftçilerimizin
uğramış olduğu zarar dolayısıyla bugün gündem dışı söz almış bulunmaktayım. 
Sözlerime
Malatya’mız başta olmak üzere tüm Türkiye’de 30 Martta bize desteklerini
esirgemeyen milletimize sonsuz şükranlarımı sunarak başlamak istiyorum. Ulusal
ve uluslararası komplolara rağmen milletimiz millî mücadele ruhuyla bu
komplolara karşı göğsünü siper etmiştir. Bu başarıyı tüm dünya takdir etmiştir.
Milletimiz Sayın Başbakanımıza ve kadrosuna itimadını bir kez daha ilan
etmiştir. Bu seçimde ideoloji değil itikat, iktisat ve itimat esas alınmıştır.
Milletimiz huzura, barışa ve en önemlisi istikrara oy vermiştir. Milletimiz her
türlü kumpasa, komploya direnen ve belkemiği sağlam siyasetçiyi bağrına
basmıştır. Türkiye yüzde 45,5’le, Malatya yüzde 62’yle destan yazmıştır. İşte
bu destanın yazıldığı gün, 30 Mart tarihinde Malatya kayısı üreticilerimiz
dondan dolayı çok ciddi bir zarara uğradı. 
VAHAP
SEÇER (Mersin) – Allah çiftçiyi cezalandırmış! 
ÖZNUR
ÇALIK (Devamla) – Malatya, yetiştirdiği devlet adamlarıyla, sanatçısıyla,
tarihiyle, doğal güzellikleriyle, ekonomisiyle, sunduğu katkıyla birçok yıldıza
sahiptir. Bu yıldızlardan bir tanesi de “Malatya” denince akla ilk gelen
kayısıdır. 
Malatya
ilimizde yaklaşık 8 milyon kayısı ağacımız vardır ve bu ağaçlarımızdan yaklaşık
350 bin ton yaş kayısı, 110 bin ton da kuru kayısı üretilmektedir. Başbakanımın
ifade ettiği gibi, dünyanın kayısı başkenti Malatya’mız dünyanın kuru kayısı
üretiminin yaklaşık yüzde 70’ini karşılamaktadır.
Özellikle Mart 2014’te Malatya, Elâzığ,
Niğde, Baskil dâhil olmak üzere yaşanan afet üreticilerimizin yanı sıra Malatya
ve ülke ekonomisini çok ciddi anlamda etkileyecektir. Afetin yaşandığı andan
itibaren milletvekillerimiz, Büyükşehir Belediye Başkanımız, İl Başkanımız,
sivil toplum örgütlerimiz, meslek örgütlerimiz konuyu çok yakından takip ettik.
Hemen Tarım Bakanımızın programlarını iptal ettirerek Malatya’ya davet ettik ve
Sayın Bakanımızla birlikte kayısı ağaçlarımızda meydana gelen hasarı birlikte
yerinde incelettik. 
FERİT MEVLÜT
ASLANOĞLU (İstanbul) – Para iste para. Nasihat vermesin bize, para iste. 
ÖZNUR ÇALIK
(Devamla) - Bakanımızın talimatıyla ön hasar tespiti çalışmaları tamamlandı ve
ilimiz genelinde 5, 6, 7 Nisan 2014 tarihlerinde bölgesel bazlı ön hasar tespit
çalışması yapıldı ve bu ön hasar tespit çalışmasında, kayısı başta olmak üzere
ceviz, elma, kiraz, vişne, narda yüzde 90-95, yüzde 100’e varan oranlarda ciddi
manada hasar meydana geldiği anlaşıldı. Söz konusu hasar tespiti ön hasar
tespiti çalışması olup, kesin hasar tespit çalışması mayıs ayı sonu itibarıyla
yapılacaktır. Ve bu konuyu olduğu gibi Sayın Bakanımız Mehdi Eker Başbakanımıza
Bakanlar Kurulunda ifade etmiştir ve biz Sayın Başbakanımız ve Bakanımıza
iletmiş olduğumuz sorunlarda bugüne kadar hiç yalnız bırakmadıkları gibi bundan
sonra da bir kez daha Malatya’mızı ve çiftçimizi yalnız bırakmayacağından
eminiz. Ve hepiniz hatırlarsınız, daha önce de, 2010 yılında çiftçimize dondan
dolayı zararlarını tazmin etmek için 90 milyon ödemiştik. 2012 yılında yine
aynı zararlar geldi. O zaman 2.372 çiftçimizin tarım kredi kooperatiflerine ve
Ziraat bankalarına olan zirai borçlarını erteledik ve on yıllık sürede de 622
milyon destek sağladık Tarım Bakanlığı olarak. 
Şimdi, başta
kayısımız olmak üzere Malatya ilimizde yetiştirilen bütün meyve çeşitlerinde
çiftçimizin mağduriyetlerini gidermek için Sayın Bakanımızdan taleplerimiz
oldu, bir kez daha yineliyorum: Kayısı üreticilerine ÇKS kaydı esas alınarak
alan bazlı destekleme yapılmasını, tarım kredi kooperatifleri, Ziraat bankalarına
olan zirai kredi borçlarının faizsiz ertelenmesini, faizsiz ya da düşük faizli
tarımsal kredi verilmesini, tarımsal sulamada kullanılan elektrik borçlarının
faizsiz ertelenmesini Sayın Bakanımızdan talep ettik ve Sayın Bakanımız bizim
bu taleplerimizi Sayın Başbakanımıza ve Bakanlar Kurulumuza iletti ve bu
taleplerimizle ilgili olarak kesin hasar tespitleri yapıldıktan sonra inşallah
başta borç ertelemesi olmak üzere faizsiz kredilerimizi de biz çiftçilerimize
bir kez daha vermiş oluruz diye ümit ediyorum. 
Bu konunun
çözümü noktasında mağduriyetlerin giderilmesi… Sayın Başbakanımıza da konu
hakkında ayrıca bilgileri verip desteklerini istedik. 
(Mikrofon
otomatik cihaz tarafından kapatıldı)
ÖZNUR ÇALIK
(Devamla) - Yaşanan bu doğal afet sonrasında konuyu siyasetin ötesinde bir konu
olarak gördüğümüzü, çiftçilerimizin zararlarının giderilmesi için elimizden
gelen her türlü çaba ve gayreti sarf ettiğimizi buradan Malatyalı
hemşehrilerime bir kez daha söylemek istiyorum ve desteği olan bütün
arkadaşlarıma teşekkür ediyorum. (AK PARTİ sıralarından alkışlar)
BAŞKAN -
Teşekkür ederim.
60’ıncı maddeye
göre söz vereceğim.
Sayın Oktay
Vural.

VI.- AÇIKLAMALAR 
1.- İzmir Milletvekili Oktay Vural’ın, MHP Grubu
olarak, Türk polis teşkilatının 169’uncu kuruluş yıl dönümünü kutladıklarına,
polis teşkilatının sorunlarına ve Malatya’da yaşanan don afeti nedeniyle
Hükûmetin üreticinin zararını karşılaması gerektiğine ilişkin açıklaması
OKTAY VURAL
(İzmir) – Teşekkür ederim.
Sayın Başkan,
Milliyetçi Hareket Partisi Grubu olarak Türk polis teşkilatının 169’uncu yıl
dönümünün tüm Emniyet teşkilatı mensuplarına hayırlı olmasını diliyor ve
gönülden kutluyoruz. Polis teşkilatı demokrasinin, hukuk devletinin ve
özgürlüklerimizin en önemli kurumlarından biridir. Bu kurumun siyasi amaç ve
hedefler doğrultusunda ayrıştırılması ve yönlendirilmesi kabul edilemez.
Maalesef bugün Türk polis teşkilatına mensup olanların hem kendi içlerinde
özlük hakları ve çalışma şartları sorunları olmasına rağmen çözülmemiştir. Aynı
zamanda sürgün, görevden alma, uzaklaştırma tehdidi altındadır. Destan yazan
polisler -7 bin-8 bin polis- sürülmektedir. Dolayısıyla, polis teşkilatının
içinde meydana gelen bu huzursuzluğun güvenlik açısından önemli bir zafiyet
doğurabileceğini bu vesileyle iletmek istiyorum. 
Ayrıca gerçekten
Malatya’da özellikle kayısıda meydana gelen don olayı… Muhakkak bu konuda
tedbirler alınmalı ve bu zararların giderilmesi gerekiyor. AKP afetinden sonra
bu don afeti gerçekten kayısı üreticilerini vurmuştur. İnşallah Hükûmet bu
konuda gerekli tedbirleri alır.
Teşekkür ederim.
BAŞKAN – Sayın
Hamzaçebi.

2.- İstanbul Milletvekili Mehmet Akif Hamzaçebi’nin,
CHP Grubu olarak, Türk polis teşkilatının 169’uncu kuruluş yıl dönümünü
kutladıklarına, polis teşkilatının sorunlarına ve Malatya’da yaşanan don afeti
nedeniyle Hükûmetin üreticinin zararını karşılaması gerektiğine ilişkin
açıklaması
MEHMET AKİF
HAMZAÇEBİ (İstanbul) – Teşekkür ederim Sayın Başkan.
Değerli
milletvekilleri, Emniyet teşkilatının 169’uncu kuruluş yıl dönümünü Cumhuriyet
Halk Partisi Grubu olarak kutluyoruz. 169’uncu kuruluş yıl dönümünde yaklaşık
250 bin kişilik personeliyle Türkiye'nin, vatandaşlarımızın güvenlik hizmetini
sağlamaya çalışan bu teşkilatımız çok büyük sorunlarla iç içedir. Başta özlük
hakları olmak üzere, atamalar, tayinler, sürgün tayinler gibi sorunlar hâlen
Emniyet teşkilatının çok temel sorunları olarak gündemde kalmaya devam ediyor.
Çok zor şartlar altında görev yapan bu personelin çalışma şartlarının, özlük
haklarının iyileştirilmesi Hükûmetin çok temel bir görevi olmak zorundadır.
Yine siyasi kaygılardan, siyasi müdahalelerden uzak bir şekilde çalışması
gereken Emniyet teşkilatına maalesef son dönemlerde çok büyük bir siyaset
girmiştir. Bunu Cumhuriyet Halk Partisi Grubu olarak doğru bulmuyoruz;
ayrımcılığa, tarafgirliğe dayalı bu anlayışın sona ermesi gerekir. Güvenlik ve
özgürlük gibi kavramların öne çıktığı 21’inci yüzyılda güvenlik özgürlüğün bir
parçası, özgürlük de güvenliğin ayrılmaz bir parçasıdır ama hiçbir zaman
özgürlük güvenlik anlayışına feda edilemez. Hükûmetin şu anda sahip olduğu
anlayış özgürlüğü güvenlik anlayışına feda etme anlayışıdır. Bunu doğru
bulmuyoruz. Dünyanın en özgür toplumları aynı zamanda en güvenli toplumlarıdır.
Bunu gözden uzak tutmamak gerekir. 
Son olarak şunu
söylemek istiyorum: Malatya’da yaşanan don afeti nedeniyle Hükûmetin bir an
önce bu olaya el koyması ve üreticinin zararını karşılaması gerekir. Fındık
işinde görevini yapmayan Hükûmetin kayısı işinde görevini yapmasını bekliyorum.
Bunun ardından belki sıra fındığa gelip fındık üreticisinin 169 milyon liralık
don afetinden kaynaklanan alacağını Hükûmet ödeyecektir. Bunu kendilerinden
bekliyorum. Don afetiyle ilgili olarak burada Malatya Milletvekilimiz Veli
Ağbaba, yine İstanbul Milletvekilimiz Sayın Mevlüt Aslanoğlu çok büyük
mücadeleler vermişlerdir. Burada kürsüde iktidar partisinin sadece konuşması
yetmiyor, onlara düşen görev bakanların bu olaya derhâl el koyup üreticinin
zararını karşılamasıdır.
Teşekkür ederim.

BAŞKAN –
Teşekkür ederim. 
Sayın Canikli…

3.- Giresun Milletvekili Nurettin Canikli’nin, AK PARTİ
Grubu olarak, Türk polis teşkilatının 169’uncu kuruluş yıl dönümünü
kutladıklarına, polis teşkilatının birçok sorununun AK PARTİ hükûmetleri
döneminde halledildiğine ve yaşanan don afetleri nedeniyle zarar gören kayısı
ve fındık üreticilerine geçmiş olsun dileğinde bulunduklarına ilişkin
açıklaması
NURETTİN CANİKLİ
(Giresun) – Teşekkür ederim Sayın Başkanım.
Biz de AK PARTİ
Grubu olarak, bugün 10 Nisan Türk polis teşkilatının kuruluşunun 169’uncu yıl
dönümü vesilesiyle tüm emniyet mensuplarımızı tebrik ediyoruz, onlara başarı,
sağlık, mutluluk diliyoruz. Görevi başında bugüne kadar hayatını kaybeden
şehitlerimizi de bir kez daha rahmetle, minnetle, şükranla anıyoruz. Keza
gazilerimizi de aynı şekilde şükranla, minnetle anıyoruz. 
Ve bugüne kadar
elbette polis teşkilatımızın birçok sorunu AK PARTİ hükûmetleri döneminde ciddi
anlamda ortadan kaldırılmıştır, iyileştirilmiştir. Bu, tabii, sorunların
tamamen halledildiği, kaldırıldığı anlamına gelmiyor elbette. Hâlen halledilmesi
gereken sorunlar vardır, onlar da inşallah tedrici olarak çözülecektir.
Şimdi, ayrıca,
don afeti nedeniyle Malatya’da zarar gören kayısı işiyle uğraşan
üreticilerimize geçmiş olsun diyoruz. Keza, yine aynı don afetine maruz kalan
özellikle fındık üreticilerine de geçmiş olsun dileklerimizi iletiyoruz. Tabii
zaman zaman bu tür, maalesef, olumsuzluklar meydana geliyor. Önemli olan, bu
sıkıntılar yaşandığında bu çiftçilerimizin, üreticilerimizin sıkıntılarının
giderilmesi, zararlarının telafi edilmesidir. Bu açıdan bakıldığında geçmiş
yıllarda gerçekten çok büyük destekler sağlanmıştır hükûmetlerimiz tarafından
hem kayısı üreticilerine hem de fındık üreticilerine. Sadece bir hatırlatma
yapmak için söylemek istiyorum: 2007 ve 2008 yıllarında arz fazlası fındığı
regüle etmek amacıyla Toprak Mahsulleri Ofisi üzerinden fındık üreticisine 2007
yılında 1,5 milyar liralık kaynak aktarılmıştır. Yine 2008 yılında, yine aynı
nedenle düşen fındık fiyatını yükseltmek ve arz fazlasını dengelemek amacıyla
1,5 milyar liralık, yani iki yılda toplam 3 katrilyon liralık kaynak
aktarılmıştır. Bir örnek olsun diye söylüyorum. 
BAŞKAN –
Teşekkür ederim.
MEHMET AKİF
HAMZAÇEBİ (İstanbul) – Sayın Başkan, bir cümle daha ilave edebilir miyim
efendim?
BAŞKAN - Sayın
Dedeoğlu…

4.- Kahramanmaraş Milletvekili Mesut Dedeoğlu’nun,
Kahramanmaraş ve ilçelerinde de don afeti meydana geldiğine ve Hükûmetin,
mağduriyetlerin giderilmesi için çalışmalarına hız vermesini temenni ettiğine
ilişkin açıklaması
MESUT DEDEOĞLU
(Kahramanmaraş) – Teşekkür ediyorum Sayın Başkanım. 
Geçtiğimiz
haftalarda ani iklim şartlarının değişikliği sebebiyle Malatya’da ağaçlarımızda
don olayı meydana gelmiş, yalnız Malatya’da değil, aynı durum
Kahramanmaraş’ımızın, Elbistan, Afşin, Nurhak, Ekinözü ve Çağlayancerit
ilçelerimizde de baş göstermiştir. Geçim kaynağı meyvecilik olan yöre halkımız
çok mağdur duruma düşmektedir. Bu mağduriyetlerinin, bir an önce, ilgili
bakanlıklar tarafından tespit edilip giderilmesi noktasında çalışmalarına hız
verilmesini temenni etmekteyim. 
Teşekkür
ediyorum Sayın Başkanım.
BAŞKAN – Sayın
Yeniçeri…

5.- Ankara Milletvekili Özcan Yeniçeri’nin, 30 Mart
yerel seçimlerinde Milliyetçi Hareket Partisinin oyunu artırması nedeniyle aziz
milletimize şükranlarını iletmek istediğine ve Millî Eğitim Bakanlığını
atamalar konusunda hukuk devletine uygun davranması için ikaz ettiğine ilişkin
açıklaması
ÖZCAN YENİÇERİ
(Ankara) – Teşekkür ederim Sayın Başkan.
Asimetrik
siyaset, hileli seçime rağmen 2011 seçimlerine göre Milliyetçi Hareket
Partisinin 2 milyon 300 bin oyunu artıran aziz milletimize buradan minnettarlık
duygularımı iletmek istiyorum.
Devlet
memurlarına yönelik iktidar baskısının son bulmasını da dileyerek Millî Eğitim
Bakanlığının özellikle dikkatini çekmek istiyorum.
Millî
Eğitim Bakanlığında, yapılan yasal değişiklikle, bütün Türkiye’deki Millî
Eğitim müdürlerinin ve okul müdürlerinin görevleri sona ermiştir. Bu büyük bir
moralsizlik meydana getirmiştir. Özellikle daire başkanları ve şube müdürleri
mağdur edilmiştir. Bugün Millî Eğitim personeli kaygılı, endişeli ve stres
içindedir. Millî Eğitim çalışanlarının kazanılmış hakları çiğnenmiştir. Millî
Eğitim çalışanları zulüm denilebilecek muameleye tabi tutulmaktadır. 
Millî
Eğitim Bakanlığını hukuk devletine uygun, Millî Eğitim çalışanlarına saygılı
olması için ikaz ediyor; teşekkür ediyorum.
BAŞKAN
– Sayın Atıcı…

6.- Mersin Milletvekili Aytuğ Atıcı’nın, Bingöl
Yayladere’de yapılan HES barajı nedeniyle sular altında kalan köprülerin yapılmasını
rica ettiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Sayın
Bakan Cevdet Yılmaz da buradayken Bingöl’deki bir sorunu kendisine de aktarmak
istiyorum.
Sayın
Bakan, Bingöl Yayladere’de yapılan bir HES barajı nedeniyle iki köprü sular
altında kalıyor. ÇED raporu verilirken bu iki köprünün yerine ilgili firma yeni
köprü yapacağını vadediyor. ÇED raporu çıkıyor fakat daha sonra firma yan
çiziyor ve yine Hükûmetin de desteğiyle “Efendim, köprü yapılmasına gerek
yoktur.” deniliyor. 
Şimdi,
bu HES barajının bir yakasında kalan köylerle diğer yakasında kalan köyler
arasındaki bağlantıyı kurmak mümkün olmayacak. Üstelik bu köprülerden bir
tanesini de halk kendi parasıyla yaptırmış.
Sizden
ricamız, lütfen, bu konuya sahip çıkınız ve bu köprülerin yapılmasını
sağlayınız.
Teşekkür
ederim.
BAŞKAN
– Sayın Aslanoğlu…

7.- İstanbul Milletvekili Ferit Mevlüt Aslanoğlu’nun,
Malatya’da meydana gelen don afeti nedeniyle üreticinin zararının karşılanması
gerektiğine ilişkin açıklaması
FERİT
MEVLÜT ASLANOĞLU (İstanbul) – Sayın Başkanım, iki gündür don olayı nedeniyle
özellikle Malatya milletvekilleri burada âdeta Hükûmete diyor ki: “Biz yandık,
çiftçimiz yandı, ekmeğimiz yok oldu.” Ama Sayın Tarım Bakanının eğer saygısı
varsa köylüye, eğer saygısı varsa üreticiye, ekmeği yok olanlara saygısı varsa
gelir burada cevap verir.
Sayın
Canikli, biz nasihat istemiyoruz. Biz uğranılan zararın parasını istiyoruz.
Bize nasihat vermeyin. Gelsin Sayın Bakan buraya, saygılı bir şekilde bu
insanlara ne yapacaklarının cevabını versin. Yoksa biz nasihat istemiyoruz.
(CHP sıralarından alkışlar) 
BAŞKAN
– Sayın Seçer…
8.- Mersin Milletvekili Vahap Seçer’in, Türk polis
teşkilatının 169’uncu kuruluş yıl dönümünü kutladığına ve meydana gelen don
olaylarından yurdun her tarafındaki üreticilerin zarar gördüğüne ilişkin
açıklaması
VAHAP
SEÇER (Mersin) – Teşekkür ederim Sayın Başkan.
Ben
de polis teşkilatımızı 169’uncu kuruluş yıl dönümünde kutluyorum. Gerçekten
önemli sorunlar yaşayan teşkilatımızın, özellikle çalışanların özlük hakları
konusunda yaşadığı sorunların ve son dönemde iktidarın yaptığı ameliyatların
bir an önce sona erdirilmesini diliyorum.
Şimdi, özellikle, bu hafta, Meclis
açıldığından bu yana, Türkiye'nin, aslında dört bir yanda tarım sektöründe
özellikle don afeti, dolu afeti yaşanmasına rağmen, sanki belirli bir bölgede
bu yaşanıyormuş gibi… Özellikle Malatya milletvekillerini kutluyorum gerçekten,
dikkati sadece Malatya’ya ve kayısısına yönelttiler ama Türkiye'nin dört bir
tarafında bu sorun yaşanıyor. Karadeniz’de fındıkta yaşanıyor, çayda yaşanıyor.
Benim bölgem Akdeniz Bölgesi’nde meyve ağaçlarında yaşandı. 29-30 Martta dondan
dolayı önemli zararlar meydana geldi. Daha dün yine Mersin ve civarında dolu
zararı oldu, meyve ağaçları son derece yoğun zarar gördü. 
Tabii, bunları
bütün bölge milletvekili arkadaşlarım biliyor. Sayın Aslanoğlu’nun dediği gibi,
çözüm bunun neresinde?
(Mikrofon
otomatik cihaz tarafından kapatıldı)
BAŞKAN – Sayın
Yılmaz…

9.- Uşak Milletvekili Dilek Akagün Yılmaz’ın, kuraklık
ve don nedeniyle Ege Bölgesi’nde de ciddi zararlar meydana geldiğine, bu konuda
Gıda, Tarım ve Hayvancılık Bakanlığının bir düzenleme yapması gerektiğine ve
YGS sorularının neden açıklanmadığını öğrenmek istediğine ilişkin açıklaması
DİLEK AKAGÜN
YILMAZ (Uşak) – Teşekkür ederim Sayın Başkan.
Sayın Başkan,
burada dile getirildi, kuraklık ve don aslında sadece Malatya’nın sorunu değil.
Ege Bölgesi’nde ve benim milletvekili bulunduğum Uşak’ta da aynı şekilde dondan
meyve ağaçları zarar gördü ve son dönemde de kuraklıktan dolayı çok ciddi
zararlar var. Bu nedenle, Tarım Bakanlığının bütün ülkeye ilişkin zararların
tespiti ve çiftçilere yapılabilecek yardımla ilgili bir düzenleme yapması
gerekiyor.
Onun dışında
Sayın Başkan, YGS soruları bu yıl açıklanmadı. Sadece yüzde 20’si açıklandı ve
diğerleri açıklanmadı. Bu o kadar büyük bir infial yaratıyor ki öğrenciler ve
velilerde, “Acaba kimlere satıldı bu sorular, kimlere verildi, bunun altında ne
türden bir şaibe vardır, bu sorular neden yargı denetiminden kaçırılıyor?” diye
çocuklar soruyor. Benim kızım da YGS’ye girdi. Ben de soruyorum: “Ne hakla bu
soruları açıklamıyorsunuz ve bu çocukları bu kadar baskı altında tutmaya
hakkınız var mı, kimlere bu soruları peşkeş çekiyorsunuz?
Ben bunları
öğrenmek istiyorum.
Teşekkür ederim.
BAŞKAN – Sayın
Özdağ…

10.- Manisa Milletvekili Selçuk Özdağ’ın, Cumhuriyet
Halk Partisi Genel Başkanına yapılan saldırıyı kınadığına, Mısır yönetiminin
idam cezaları konusundaki hatasından dönmesi gerektiğine ve Türk polis
teşkilatının 169’uncu kuruluş yıl dönümünü kutladığına ilişkin açıklaması
SELÇUK ÖZDAĞ
(Manisa) – Teşekkürler Sayın Başkanım.
CHP Genel
Başkanı Sayın Kemal Kılıçdaroğlu’na bu çatı altında fiilî bir saldırı
yapılmıştır. Erdemli olmak, siyasetçilere yapılan bu tip eylemleri takbih
etmeyi gerektirir ve ben de Sayın Bekir Bozdağ’a saldıranları alkışlayan
mankurtlara inat Sayın Kılıçdaroğlu’na yapılan bu saldırıyı şiddetle kınıyor ve
geçmiş olsun dileklerimi iletiyorum. 
Şiddet insanlık
suçudur. Tüm dinler ve evrensel hukukça da kınanmıştır. CMK 101’inci madde
dördüncü fıkrası yeniden gözden geçirilmelidir. Mısır’da halk iradesini askıya
alarak sözde iktidara gelen darbe yönetimi, maalesef, halkına karşı topyekûn
bir savaş ilan etmiş görünmektedir. Tutukladıkları insanlara kendilerini doğru
dürüst savunma hakkı vermeden, uydurma iddia ve delillerle idam cezaları
verilmektedir. Son olarak 529 kişiye idam cezası verilmiştir. Mısır yönetimi
bir an önce bu hatasından dönmeli ve demokrasiye, insan haklarına ve tarihe
gölge düşürmemelidir. Meclisin yapmış olduğu çaba da takdire şayandır. 
Bu hafta Polis
Haftası ve bugün polis teşkilatının 169’uncu kuruluş yıl dönümüdür. Gücünü
milletten ve kanunlardan alan, görevini her zaman fedakârlıkla yapmış…
(Mikrofon
otomatik cihaz tarafından kapatıldı) 
BAŞKAN – Sayın
Demir…

11.- Muğla Milletvekili Nurettin Demir’in, kas erimesi
hastalarının sorunlarına ilişkin açıklaması
NURETTİN DEMİR
(Muğla) – Teşekkür ederim Sayın Başkan.
Bu hafta Sağlık
Haftası. Herkesin sağlıklı yaşama hakkı vardır. Türkiye’de 1 milyon dolayında
“kas erimesi” de denilen müsküler distrofi ve benzeri hastalıklara yakalanmış
hasta vardır. Bu hastalar kendi kaderine bırakılmıştır. Tüm diğer kronik
hastalıklarda olduğu gibi bu hastalarla ilgilenecek bir kurum ya da kuruluş
yoktur. Ülkemizde münferit girişimler vardır. Bireysel olarak kök hücre olayına
inanan ve bu hastaların tedavisine destek olmaya çalışanlar var, etik
kurullardan zar zor da olsa izin almaya çalışanlar var. Bu insanların herhangi
bir şekilde para alması söz konusu değildir, hekim kendi sponsor olarak
birilerinden bulmaya çalışmaktadır. Sağlık Bakanlığı bu konuda herhangi bir
çalışma ve gayret göstermemektedir. Sağlık Bakanlığının bu hastalara el
atmasını ve bunlara yardımcı olmasını istiyoruz. Özellikle de aileler çok
sıkıntı içindedir. 
BAŞKAN – Sayın
Işık…

12.- Kütahya Milletvekili Alim Işık’ın, kamu
arazilerinin ve taşınmazların TÜRGEV’e bağışlanması karşılığında bazı kişilerin
30 Mart yerel seçimlerinde aday gösterilmesi yönündeki iddiaların araştırılması
gerektiğine ilişkin açıklaması

ALİM IŞIK
(Kütahya) – Teşekkür ediyorum Sayın Başkan. 
Bilindiği gibi,
30 Mart 2014 yerel seçimleri öncesinde, Sayın Başbakanın oğlunun da
yöneticileri arasında bulunduğu TÜRGEV’e benim seçim bölgem Kütahya dâhil olmak
üzere, bazı illerde kamu arazileri ve taşınmazların bağışlanması karşılığında
bazı kişilerin aday edildiği veya edilebileceği yönündeki görüşme kayıtları
medyaya da yansımıştır. Bu korkunç ve adice iddiaların ilgili cumhuriyet
savcıları ve Kabine üyeleri tarafından araştırılarak kamuoyunun aydınlatılması
gerektiği düşüncemi tüm yüce Meclisle paylaşıyor ve kamuoyuna bunun gereğinin yapılması konusundaki
talebimi iletiyorum.
Teşekkür
ediyorum. 
BAŞKAN – Sayın
Genç…

13.- Tunceli Milletvekili Kamer Genç’in, Türk polis
teşkilatının 169’uncu kuruluş yıl dönümünü kutladığına, polisler ile astsubaylara
verilen sözlerin yerine getirilmesi gerektiğine ve Karayollarında çalışan
taşeron işçilerinin sorunlarına ilişkin açıklaması
KAMER GENÇ
(Tunceli) – Teşekkür ederim Sayın Başkan.
Sayın Başkan,
ben de polis teşkilatının kuruluş yıl dönümünü kutluyorum. Bu Hükûmet
emekçilerin düşmanı olduğu için polislere verdiği sözleri yerine getirmemiştir.
Defalarca “3600 yan göstergeyi vereceğiz.” dedikleri hâlde vermemişlerdir.
Yine, astsubaylar çok zor durumda olduklarını her vesileyle dile getirmiştir ve
bunların hakkı verilmemektedir.
Bir de Karayolları
taşeron işçileri… Karayollarında, mesela bizim 8’inci Bölgede 45 trilyon liraya
taşerona verdiler o yolların bakımını, hiçbir yol bakımı yapılmadan veya çok az
yapılarak 45 trilyon lirayı taşerona veriyorlar, patrona veriyorlar ve
Karayolları işçilerinin hak edilmiş Danıştay kararları yerine getirilmiyor.
Yandaşlarına devletin kaynaklarını bu kadar aktarıp da emekçiyi sömüren bir
geri zihniyet dünyanın en ilkel toplumlarında görülmemiştir ama bu zihniyet bu
AKP iktidarının hâkim olduğu bir zihniyettir. Bu zihniyetlerini de kınıyorum
efendim.
BAŞKAN – Şimdi,
2 grup başkan vekili sisteme girmiş, birer dakika söz vereceğim, ondan sonra
bitiriyorum. 
Buyurunuz Sayın
Hamzaçebi.

14.- İstanbul Milletvekili Mehmet Akif Hamzaçebi’nin,
fındık üreticisinin don afeti nedeniyle oluşan zararının karşılanması için
Hükûmeti göreve çağırdığına ilişkin açıklaması
MEHMET AKİF
HAMZAÇEBİ (İstanbul) – Teşekkür ederim Sayın Başkan.
Biraz önce,
Malatya’da kayısıda yaşanan don afetini 2004 yılında fındıkta yaşanan don
afetiyle bağlantılı olarak değerlendirmiştim. Fındıkta on yıl aradan sonra 2014
yılında yeniden bir don afeti meydana gelmiştir. Bu afetin üretimi, rekolteyi
ne kadar etkileyip etkilemediği, şüphesiz, sayımlar sonucunda, tespitler
sonucunda ortaya çıkacaktır. Ancak şu anda fındık fiyatı yüzde 70 oranında
yükselmiştir. Öyle anlaşılıyor ki yine fındıkta on yıl aradan sonra büyük bir
don afeti gerçekleşmiştir. Fındık üreticisinin zararını karşılamak üzere, ben
Hükûmeti acilen göreve çağırıyorum.
Teşekkür ederim.
BAŞKAN – Sayın
Canikli…

15.- Giresun Milletvekili Nurettin Canikli’nin, don
afetinden zarar gören bütün çiftçilere aynı desteğin yapılması gerektiğine
ilişkin açıklaması
NURETTİN CANİKLİ
(Giresun) – Teşekkür ederim Sayın Başkanım.
Biraz önce yarım kalmıştı. Fındıkla
ilgili olarak, tabii, üretici sayısı 400 binden fazla Türkiye genelinde ve
aşağı yukarı 8 milyon kişiyi ilgilendiriyor. Tabii, don afetinden zarar gören
bütün çiftçilerimize aynı desteğin aynı şekilde yapılması gerekiyor, zaten
hukuken de öyle yürütülüyor. Yani burada kayısı üreticimiz ya da don afetinden
zarar gören başka üreticimiz varsa elbette aynı muameleye tabi tutulması
gerekiyor. Sadece, her yıl bu 8 milyon
kişiyi ilgilendiren fındık üreticisine alan bazlı olarak 650-700 milyon lira
civarında bir desteğin verildiği dikkate alınırsa, işte, daha önce ödenmediği
iddia edilen 120-130-140 milyon liralık bu desteklerin ya da ödemelerin bu
toplam desteğin yanında devede kulak kaldığı görülecektir. Dolayısıyla…
(Mikrofon
otomatik cihaz tarafından kapatıldı)
ALİM IŞIK
(Kütahya) – Devede kulak değil de kafa.
BAŞKAN – Gündeme
geçiyoruz.
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım.

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük
Millet Meclisi Başkanlığının, Türkiye Büyük Millet Meclisi Başkanı
başkanlığında siyasi parti grup başkan vekilleriyle yapılan toplantılarda
alınan 11/3/2014 ve 24/3/2014 tarihli kararlar uyarınca Avrupa Parlamentosu
Sivil Özgürlükler, Adalet ve İçişleri Komitesi ile Yunanistan Dönem Başkanlığı
adına Yunanistan Parlamentosu Kamu Yönetimi, Kamu Düzeni ve Adalet Komitesi
tarafından 19/3/2014 tarihinde Belçika’nın başkenti Brüksel’de düzenlenmiş olan
“Sivil Özgürlükler, Adalet ve İçişleri Alanlarındaki Gelecekteki Öncellikler”
konulu toplantıya Bursa Milletvekili İsmail Aydın’ın; AB Dönem Başkanlığı
çerçevesinde 3-4 Nisan 2014 tarihlerinde Yunanistan’da düzenlenmiş olan
Parlamentolar Arası Ortak Dışişleri ve Güvenlik Politikası (ODGP) ve Ortak Güvenlik
ve Savunma Politikası (OGSP) Konferansı’na Dışişleri Komisyonu Başkanı Volkan
Bozkır’ın katılımlarına ilişkin tezkeresi (3/1458)
Türkiye Büyük Millet Meclisi Genel Kuruluna
Avrupa
Parlamentosu Sivil Özgürlükler, Adalet ve İçişleri Komitesi ile Yunanistan
Dönem Başkanlığı adına Yunanistan Parlamentosu Kamu Yönetimi, Kamu Düzeni ve
Adalet Komitesi tarafından 19 Mart 2014 tarihinde Belçika'nın başkenti
Brüksel'de düzenlenmiş olan "Sivil Özgürlükler, Adalet ve İçişleri
Alanlarındaki Gelecekteki Öncellikler" konulu toplantıya Bursa
Milletvekili İsmail Aydın; AB Dönem Başkanlığı çerçevesinde 3-4 Nisan 2014
tarihlerinde Yunanistan'da düzenlenmiş olan Parlamentolar Arası Ortak Dışişleri
ve Güvenlik Politikası (ODGP) ve Ortak Güvenlik ve Savunma Politikası (OGSP)
Konferansı’na Dışişleri Komisyonu Başkanı Volkan Bozkır'ın katılımlarına
ilişkin Türkiye Büyük Millet Meclisi Başkanı başkanlığında siyasi parti grup
başkanvekilleri ile yapılan toplantılarda alınan 11 Mart 2014 ve 24 Mart 2014
tarihli kararlar 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 11 'inci maddesi
gereğince Genel Kurulun bilgisine sunulur.
 Cemil Çiçek
Türkiye Büyük Millet Meclisi
 Başkanı
BAŞKAN –
Bilgilerinize sunulmuştur.
Meclis
araştırması açılmasına ilişkin üç önerge vardır, okutuyorum:

B) Meclis Araştırması Önergeleri
1.- İstanbul Milletvekili Melda Onur ve 23
milletvekilinin, PKK tarafından kaçırılan askerlerin ve kamu görevlilerinin
akıbetlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/898)
Türkiye Büyük Millet Meclisi Başkanlığına
1992 yılından
itibaren güneydoğuda çeşitli tarihlerde PKK tarafından kaçırılan ve bazıları
için gaiplik kararı bulunan askerlerin akıbetlerinin araştırılması ve son
yıllarda kaçırılarak hâlen PKK'nın elinde bulunduğu bilinen asker ve kamu
görevlilerinin çok uzun süre geçmesine rağmen bulunamamasının nedenlerinin
tespit edilerek alınması gereken önlemlerin belirlenmesi amacıyla Anayasa’nın
98’inci, İç Tüzük’ün 104 ve 105’inci maddeleri gereğince bir Meclis araştırması
açılmasını arz ve teklif ederiz.
1) Melda Onur (İstanbul)
2) Hasan Ören (Manisa)
3) Aylin
Nazlıaka (Ankara)
4) Erdal
Aksünger (İzmir)
5) Mehmet S.
Kesimoğlu (Kırklareli)
6) Ali İhsan
Köktürk (Zonguldak)
7) Mehmet Şeker (Gaziantep)
8) Namık Havutça (Balıkesir)
9) İlhan Demiröz (Bursa)
10) Ali Rıza
Öztürk (Mersin)
11) Durdu
Özbolat (Kahramanmaraş)
12) Refik
Eryılmaz (Hatay)
13) Mustafa
Serdar Soydan (Çanakkale)
14) İhsan Özkes (İstanbul)
15) Kadir Gökmen
Öğüt (İstanbul)
16) Rahmi Aşkın
Türeli (İzmir)
17) Haluk
Eyidoğan (İstanbul)
18) Ahmet İhsan
Kalkavan (Samsun)
19) Doğan Şafak (Niğde)
20) Bülent
Tezcan (Aydın)
21) Celal Dinçer (İstanbul)
22) Candan
Yüceer (Tekirdağ)
23) Musa Çam (İzmir)
24) Ramazan
Kerim Özkan (Burdur)
Gerekçe:
Güneydoğuda 1992
yılında ve takip eden yıllarda çeşitli karakol baskınlarında PKK tarafından
kaçırılan askerlerin akıbetleri belirsizliğini korumaktadır. 1990'lı yıllarda
ailelerine çeşitli yollarla mektup ve mesaj gönderen, bir televizyon haber
programı için Haftanin'e giren muhabir ve kameramanın görüntülediği bu
askerlerin 2000'li yılların başlarına kadar hâlen esir bulunduklarına dair
ailelerine çeşitli duyumlar gelmiştir. Bu askerlerin en az 8 kişi olduğu
bilinmekle birlikte İmralı'daki mahkemede 10-15 civarında Türk askerinin esir
olduğu ifadesi kullanılmıştır. 24 Ocak 2002 tarihinde AİHM'e yapılan başvuru
ise gündeme alınmamıştır. Bu askerler kamuoyunun gündeminden düşse de ailelerin
umutlu bekleyişi sürmektedir.
Müşterek
yürütüldüğü iddia edilen çalışmalara rağmen, 1992 yılından beri kayıp olan
askerler ve kamu görevlileri hakkında herhangi bir rapora ya da döküme
ulaşılamamaktadır. Kayıp aileleri ancak kendi imkânlarıyla yakınlarını ve
evlatlarını aramaktadır. Ailelere devlet tarafından bir bilgi verilmemesine
karşın, bazı yayın organlarında ya da çeşitli söylentilerle kayıp askerlerin
yaşadığına dair haberler ulaşmaktadır.
Bunun yanı sıra,
on yılı aşkın süreden beri kendilerinden haber alınamayan askerler hakkında gaiplik
kararı verilmesi söz konusudur. Kanunlar nezdinde şehit olmayan, akıbeti meçhul
olduğu için gaiplik kararı alınan asker yakınları devletten bir yanıt
beklemektedir.
Öte yandan, son
yıllarda kaçırılan askerler ve kamu görevlileri hakkında çoğu kez soru
önergeleri verilmiş ancak tatmin edici bir cevap alınamamıştır. İçişleri
Bakanlığından 25 Nisan 2012'de yapılan açıklamaya göre; "Haziran 2011
tarihinden bugüne kadar kaçırılan vatandaşlarımızdan 7'si hâlen
alıkonulmaktadır. Kaçırma olaylarına ilişkin soruşturmalar ilgili cumhuriyet
başsavcılıklarınca yürütülmekte olup yerlerinin tespitine yönelik ilgili
güvenlik birimleri nezdinde yürütülen müşterek çalışmalar devam etmektedir.”
Bakanlık tarafından Haziran 2011 tarihinden bugüne kadar kayıp sayısı 7 olarak
belirtilmiştir. Bu vatandaşlarımız arasında askerler, öğretmenler ve bir
kaymakam adayı da bulunmaktadır.
Bu bağlamda,
1992 yılından bu yana çeşitli tarihlerde PKK tarafından kaçırılan, kaybolan
askerlerin akıbetinin araştırılması ve son dönemde kaçırılan asker ve kamu
görevlilerinin çok uzun süre geçmesine rağmen bulunamamasının nedenlerinin
tespit edilerek alınması gereken önlemlerin belirlenmesi amacıyla Anayasa’nın
98’inci, İç Tüzük’ün 104 ve 105’inci maddeleri gereğince bir Meclis araştırması
açılmasını arz ederiz.

2.- Elâzığ Milletvekili Enver Erdem ve 19
milletvekilinin, emeklilerin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/899)
Türkiye Büyük Millet Meclisi Başkanlığına
Emeklilerin
karşılaştıkları sorunların araştırılması ve refah seviyelerinin arttırılması
amacıyla Anayasa’nın 98’inci, İç Tüzük’ün 104 ve 105’inci maddeleri gereğince
bir Meclis araştırması açılmasını arz ve teklif ederiz. 9/5/2012
1) Enver Erdem  (Elâzığ)
2) Oktay Vural (İzmir)
3) Özcan
Yeniçeri (Ankara)
4) Necati
Özensoy (Bursa)
5) Ali Halaman (Adana)
6) Mesut
Dedeoğlu (Kahramanmaraş)
7) S. Nevzat
Korkmaz (Isparta)
8) Emin Çınar (Kastamonu)
9) Ali Öz (Mersin)
10) Seyfettin
Yılmaz (Adana)
11) Kemalettin
Yılmaz (Afyonkarahisar)
12) Muharrem
Varlı (Adana)
13) Bülent Belen (Tekirdağ)
14) Mehmet Günal (Antalya)
15) Atila Kaya (İstanbul)
16) Hasan
Hüseyin Türkoğlu (Osmaniye)
17) Celal Adan (İstanbul)
18) Oktay Öztürk (Erzurum)
19) Lütfü
Türkkan (Kocaeli)
20) Sinan Oğan (Iğdır)
Gerekçe:
Yıllarca,
devlete ve millete hizmet ederek kutsal hak olan emeklilik hakkını elde eden
emeklilere gereken önemin verilmesi ve rahat bir hayat yaşamalarının sağlanması
devleti idare edenlerin görevi olmalıdır. Ülkemizin kalkınmasında ve
gelişmesinde emekli olan insanlarımızın katkısı göz ardı edilmemeli ve bir gün
herkesin emekli olacağı unutulmamalıdır.
Ülkemizde emekli
olan insanlarımızın hem maddi hem de manevi çözülmesi gereken birçok
problemleri mevcuttur. Çalışanların, emekli olmak istemeyişlerinin sebebi bu
problemlerin çözülememiş olmasıdır.
İşçi ve BAĞ-KUR
emekli aylıklarının, 4447 ve 5510 sayılı kanunlarda sağlıklı olmayan altı aylık
enflasyon artışlarına endekslenmesi emekli aylıklarının artışını sınırlı
tutmuştur. 5510 sayılı Kanun'un gelir ve aylıkların artışını enflasyona
endeksleyen hükmü değiştirilmelidir.
6283 sayılı
Kanun'la getirilen düzenlemeler emeklilerin intibak sorununu gerçek anlamda
çözemediği gibi 2000 öncesi ve 2000 sonrası emeklileri arasında yeni bir
eşitsizlik yaratmıştır.
Emeklilere yılda
2 kez ve dinî bayramlarımızda olmak üzere birer maaş refah ikramiyesi verilerek
bu kesimin de ülkenin büyümesi ile oluşan refahtan pay alabilmesi
sağlanmalıdır.
Emeklilerden,
gittikleri sağlık kuruluşlarında katkı payı, reçete payı ve fark ücretinin
alınmaması sağlanmalı, çalışan emeklilerin prime esas kazançlarından kesilen ve
sosyal güvenlik sisteminde karşılığı bulunmayan, sosyal güvenlik destek prim
uygulaması kaldırılmalıdır. Emekli olduktan sonra bir iş yeri açan ve devlete
vergi ödeyen, ayrıca istihdama katkı sağlayan emeklilerin aylıklarından yüzde
15 oranındaki kesintilerin de yapılmaması sağlanmalıdır.
Sosyal
Sigortalar Kurumu, bankalarla gerekli olan sözleşmeleri yapmalı ve çalışanlara
yapılan promosyonlardan emekliler de faydalanmalıdır. Emeklilere de sendika
hakkı tanınmalı ve toplu sözleşme yapabilmeleri sağlanmalıdır.
2012 yılı Avrupa
Aktif Yaşlılık ve Nesiller Arası Dayanışma Yılı olarak ilan edilmiştir. Bu
kapsamda, aktif yaşlanmayı içeren politikaların sivil toplum kuruluşlarıyla
birlikte belirlenerek uygulanmaya konulması için gerekli düzenlemeler
yapılmalıdır. Nesiller arası dayanışma açısından da emeklilerimizin
tecrübelerinden istifade edilmeli, yaşlılık bakım sigortası başta olmak üzere,
yaşlılıkta insanca yaşamayı temin edecek sosyal güvenlik argümanları ve sosyal
yardım düzenlemeleri geliştirilmelidir.
Yaşlılar için
Anayasa’mızla getirilen pozitif ayrımcılık içeren düzenlemenin uyum yasaları
bir an evvel çıkarılmalı, yaşlıların fizyolojik ihtiyaçları dikkate alınarak
başta ısınma ve barınma ihtiyaçlarını karşılayacak şekilde kira ve yakıt
yardımı yapılmalı, doğal gaz, elektrik, su, telefon ve ulaşım hizmetlerinde
pozitif ayrımcılık sağlayacak şekilde özel indirimler uygulanmalı ve yaşlı
bakan ailelere sosyal destek ödemesi yapılmalıdır.
Emeklilerimizin sorunlarının
araştırılması ve refah düzeylerinin arttırılması amacıyla Anayasa’nın 98’inci,
İç Tüzük’ün 104 ve 105’inci maddeleri gereğince bir Meclis araştırması
açılmasını arz ve teklif ederiz.

3.- Elâzığ Milletvekili Enver Erdem ve 19
milletvekilinin, geçici köy korucularının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/900)
Türkiye Büyük Millet Meclisi Başkanlığına
Geçici köy
korucularının sorunlarının araştırılıp ekonomik ve sosyal haklarının
iyileştirilmesi amacı ile Anayasa’nın 98’inci ve İç Tüzük’ün 104 ve 105’inci
maddeleri gereğince bir Meclis araştırması açılmasını arz ve teklif ederiz.
09/05/2012
1) Enver Erdem (Elâzığ)
2) Oktay Vural (İzmir)
3) Özcan
Yeniçeri  (Ankara)
4) Necati
Özensoy (Bursa)
5) Ali Halaman  (Adana)
6) Mesut
Dedeoğlu (Kahramanmaraş)
7) S. Nevzat
Korkmaz (Isparta)
8) Emin Çınar  (Kastamonu)
9) Ali Öz (Mersin)
10) Seyfettin
Yılmaz  (Adana)
11) Kemalettin
Yılmaz  (Afyonkarahisar)
12) Muharrem
Varlı  (Adana)
13) Bülent Belen
 (Tekirdağ)
14) Mehmet Günal (Antalya)
15) Atila Kaya  (İstanbul)
16) Hasan
Hüseyin Türkoğlu  (Osmaniye)
17) Celal Adan  (İstanbul)
18) Oktay Öztürk
 (Erzurum)
19) Lütfü
Türkkan  (Kocaeli)
20) Sinan Oğan  (Iğdır)
Gerekçe:
Geçici köy
koruculuğu sistemi 18/03/1924 tarihinde 442 sayılı Köy Kanunu ile kabul
edilmiş, "Köy sınırları içerisinde, herkesin ırzını, canını ve malını
korumak için muhtarın emrinde silahlı ve jandarma gibi görev yapacak köy
korucularının görevlendirilmesi" ibaresiyle amacı tanımlanmıştır.
Doğu ve
güneydoğuda terör olayları ciddileşince, 1985 yılında, 442 sayılı Köy Kanunu'na
3175 sayılı Kanun’la "...şiddet hareketlerine ait ciddi belirtilerin köyde
veya çevrede ortaya çıkması veya herhangi bir sebep ile köylünün canına ve
malına tecavüz olaylarının artması halinde Valinin teklifi ve İçişleri
Bakanı'nın onayı ile yeteri kadar Geçici Köy Korucusu görevlendirilebileceği"
maddesi ilave edilerek koruculuk sistemi kurumsallaştırılmıştır.
Terör
olaylarının yerel olarak önlenmesi amacını taşıyan bu sistemde, görev yapan
korucular, kendilerine verilen tüm iş ve görevlerde başarıyla mücadele etmiş,
güvenlik güçleri ve Türk Silahlı Kuvvetleri ile koordineli olarak
çalışmışlardır.
1985 yılında 22
ilde geçici köy koruculuğu sistemi uygulaması başlatılmıştır. 1987 yılında OHAL
yürürlüğe girmiş, çatışmalar arttıkça korucu sayısı da artmıştır. 1988 yılında
14 bin olan korucu sayısı, 1992 yılında koruculara maaş bağlanması ile hızla
artmış, 1993 yılında 13 ilde daha koruculuk uygulaması başlatılmıştır. 1995
yılında bu sayı 62 bine, 2000 yılına doğru 90 bine yükselmiştir.
Hâlen sayıları yaklaşık 60 bin olan
geçici köy korucuları herhangi bir sosyal güvenceye sahip değildir. 2005
yılında koruculara ve ailelerine yeşil kart verilmiş, 01/01/2012 tarihinden
itibaren de ne memur ne de işçi sınıfında gösterilmeyerek normal işsiz olan
vatandaşlar gibi genel sağlık sistemi kapsamına alınmışlardır. "Hiçbir ön
şart aranmaksızın geçici köy korucuları ve bakmakla yükümlü oldukları kişiler
genel sağlıktan faydalanacaktır." denmesine rağmen BAĞ-KUR borcu olanlar,
üzerine kayıtlı arabası, evi veya gayrimenkulü olanlar bu sistemden faydalandırılmamaktadır.
Yüzde 40’ın
üzerinde iş göremez raporu alanlar malulen emekli olabilmekte fakat
operasyonlarda yaralanıp da yüzde 40’lık rapor alamayan korucular gazilikten
faydalanamamaktadırlar.
Operasyon
tazminatları aylık 400 gösterge puanının memur aylığı ile çarpılması suretiyle
belirlenmektedir. Bu miktar da aylık 25 TL’ye tekabül etmektedir ancak bu
miktar çok düşüktür. Bu nedenle, operasyon tazminatının aylık yerine günlük 400
gösterge puanı taban alınarak hesaplanması sağlanmalıdır.
5673 sayılı Yasa
ile değişik Köy Kanunu kapsamında kendilerine ödenmesi kararlaştırılan
tazminatların, yeni bir düzenleme ile görev yaptıkları süreler için ödenmeyen
sigorta pirimi olarak Sosyal Güvenlik Kurumuna aktarılmalı ve bu kapsamda
sigortalı sayılarak kendilerine Sosyal Güvenlik Kurumundan emekli olabilme
hakkı tanınması sağlanmalıdır.
Geçici köy
korucularının mevcut maaşları iyileştirilmeli, hizmet yılı tazminatları ve
operasyon tazminatları artırılmalı, operasyonlar için yol ve kumanya parası
ödenmeli, Sosyal Güvenlik Kurumu şemsiyesi altına alınmaları sağlanmalıdır.
Yıllardır
terörle mücadelede resmî kayıtlara göre 1.353 şehit veren geçici köy
korucularının ekonomik ve sosyal haklarının iyileştirilmesi amacı ile
Anayasa’nın 98’inci ve İç Tüzük’ün 104 ve 105’inci maddeleri gereğince bir
Meclis araştırması açılmasını arz ve teklif ederiz.
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Sayın
milletvekilleri, Siirt Milletvekili Sayın Gültan Kışanak ve Eskişehir
Milletvekili Sayın Kazım Kurt, 30 Mart 2014 tarihinde yapılan mahallî idareler
seçimlerinde belediye başkanı seçilerek mazbatalarını almışlardır. Sayın
milletvekillerinin Mahalli İdareler ile Mahalle Muhtarlıkları ve İhtiyar
Heyetleri Seçimi Hakkında Kanun’un 17’nci maddesi gereğince Türkiye Büyük
Millet Meclisi Başkanlığına sunmuş oldukları yazıları ayrı ayrı okutuyorum:
A) Tezkereler (Devam)
2.- Türkiye Büyük Millet Meclisi Başkanlığının, Siirt
Milletvekili Gültan Kışanak’ın, 30/3/2014 tarihinde yapılan mahallî idareler
seçiminde belediye başkanı seçildiğine ve Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun’un 17’nci maddesi
uyarınca belediye başkanlığı görevini tercih ederek göreve başladığı tarih
itibarıyla Türkiye Büyük Millet Meclisi üyeliğinin sona ermiş bulunduğunun
Genel Kurulun bilgisine sunulmasına ilişkin tezkeresi (3/1459)
 Türkiye
Büyük Millet Meclisi Başkanlığına
30 Mart 2014
tarihinde yapılan mahalli idareler genel seçiminde Diyarbakır ili belediye
başkanı seçildim. Belediye başkanı seçilmiş olduğuma dair mazbata örneği
ektedir.
Mahalli İdareler
ile Mahalle Muhtarlıkları ve İhtiyar Heyetleri Seçimi Hakkında Kanun'un 17'nci
maddesinde yer alan "Milletvekilliği, belediye başkanlığı, il genel
meclisi ve belediye meclisi üyeliği ile muhtarlık bir şahıs uhdesinde
birleşemez. Bu görevlerin birisinde bulunanlardan bir diğerine seçilenler,
seçim sonuçlarının kendilerine tebliğ edildiği tarihten itibaren 15 gün içinde
tercih haklarını kullanırlar." hükümleri uyarınca belediye başkanlığını
tercih ederek 07/04/2014 tarihi itibarıyla belediye başkanlığı görevine
başlamış olduğumu bilgilerinize arz ederim.
 Gültan
Kışanak
 Siirt
3.- Türkiye Büyük
Millet Meclisi Başkanlığının, Eskişehir Milletvekili Kazım Kurt’un, 30/3/2014
tarihinde yapılan mahallî idareler seçiminde belediye başkanı seçildiğine ve
Mahalli İdareler ile Mahalle Muhtarlıkları ve İhtiyar Heyetleri Seçimi Hakkında
Kanun’un 17’nci maddesi uyarınca belediye başkanlığı görevini tercih ederek
göreve başladığı tarih itibarıyla Türkiye Büyük Millet Meclisi üyeliğinin sona
ermiş bulunduğunun Genel Kurulun bilgisine sunulmasına ilişkin tezkeresi
(3/1460)
Türkiye Büyük Millet Meclisi Başkanlığına
30 Mart 2014 tarihinde
yapılan mahalli idareler genel seçiminde Eskişehir ili Odunpazarı ilçesi
belediye başkanı seçildim. Belediye başkanı seçilmiş olduğuma dair mazbata
örneği ektedir.
Mahalli İdareler
ile Mahalle Muhtarlıkları ve İhtiyar Heyetleri Seçimi Hakkında Kanun'un 17'nci
maddesinde yer alan "Milletvekilliği, belediye başkanlığı, il genel
meclisi ve belediye meclisi üyeliği ile muhtarlık bir şahıs uhdesinde
birleşemez. Bu görevlerin birisinde bulunanlardan bir diğerine seçilenler,
seçim sonuçlarının kendilerine tebliğ edildiği tarihten itibaren 15 gün içinde
tercih haklarını kullanırlar." hükümleri uyarınca belediye başkanlığını
tercih ederek 7 Nisan 2014 tarihi itibarıyla belediye başkanlığı görevine
başlamış olduğumu bilgilerinize arz ederim. 
Kazım Kurt
Eskişehir Odunpazarı Belediye
Başkanı
BAŞKAN – Sayın
milletvekilleri, bu tercihler karşısında, Siirt Milletvekili Sayın Gültan
Kışanak ve Eskişehir Milletvekili Sayın Kazım Kurt’un Türkiye Büyük Millet
Meclisi üyelikleri, belediye başkanlığını tercih ederek göreve başladıkları
tarihler itibarıyla daha önceki uygulamalara da uygun olarak kendiliğinden sona
ermiş bulunmaktadır. 
Bilgilerinize
sunulmuştur. 
Gündemin “Seçim”
kısmına geçiyoruz.

VIII.- SEÇİMLER
A) Komisyonlarda Açık Bulunan Üyeliklere Seçim
1.- Plan ve Bütçe
Komisyonunda açık bulunan üyeliğe seçim
BAŞKAN - Şimdi
bazı komisyonlarda boş bulunan ve Adalet ve Kalkınma Partisi Grubuna düşen
üyelikler için seçim yapacağız. 
Adayları
okuyorum:
Plan ve Bütçe
Komisyonunda boş bulunan üyelik için Zonguldak Milletvekili Sayın Özcan
Ulupınar. 
Kabul edenler… 
KAMER GENÇ
(Tunceli) – Karar yeter sayısı…
BAŞKAN - Karar
yeter sayısı arayacağım.
Kabul
etmeyenler… Karar yeter sayısı yoktur.
Birleşime on
dakika ara veriyorum.
 Kapanma
Saati: 14.57
İKİNCİ OTURUM
Açılma Saati: 15.20
BAŞKAN: Başkan Vekili Meral AKŞENER
KÂTİP ÜYELER:
Bayram ÖZÇELİK (Burdur), Muhammet Bilal MACİT (İstanbul)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin İkinci
Oturumunu açıyorum.
Plan ve Bütçe
Komisyonunda boş bulunan üyelik için yapılan oylamada karar yeter sayısı
bulunamamıştı. Şimdi Zonguldak Milletvekili Sayın Özcan Ulupınar için oylama
işlemini tekrarlıyorum, karar yeter sayısı arayacağım.
Kabul edenler…
Kabul etmeyenler…
Elektronik cihazla
oylama yapacağım. 
İki dakika süre
veriyorum ve başlatıyorum. 
(Elektronik
cihazla oylama yapıldı)
BAŞKAN – Karar
yeter sayısı yoktur. 
Birleşime on
dakika ara veriyorum. 
 Kapanma
saati: 15.23
ÜÇÜNCÜ OTURUM
Açılma Saati: 15.34
BAŞKAN: Başkan Vekili Meral AKŞENER
KÂTİP ÜYELER:
Bayram ÖZÇELİK (Burdur), Muhammet Bilal MACİT (İstanbul)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin Üçüncü
Oturumunu açıyorum.
Plan ve Bütçe
Komisyonunda boş bulunan üyelik için yapılan ikinci oylamada karar yeter sayısı
bulunamamıştı. 
Şimdi, Zonguldak
Milletvekili Sayın Özcan Ulupınar için oylama işlemini tekrarlıyorum, karar
yeter sayısı arayacağım: Kabul edenler… Kabul etmeyenler… Kabul edilmiştir.
Karar yeter sayısı vardır.

2.- İçişleri Komisyonunda açık bulunan üyeliğe seçim
BAŞKAN
- İçişleri Komisyonunda boş bulunan üyelik için Çanakkale Milletvekili Sayın
Mehmet Daniş aday gösterilmiştir. Oylarınıza sunuyorum...

 III.
– YOKLAMA

(CHP
sıralarından bir grup milletvekili ayağa kalktı)
MEHMET
AKİF HAMZAÇEBİ (İstanbul) – Yoklama yapılmasını istiyoruz.
BAŞKAN
- Yoklama isteyeceğim.
Sayın
Serindağ, Sayın Tanal, Sayın Işık, Sayın Genç, Sayın Hamzaçebi, Sayın Tayan,
Sayın Özcan, Sayın Acar, Sayın Yüceer, Sayın Güler, Sayın Değirmendereli, Sayın
Köse, Sayın Balbay, Sayın Güneş, Sayın Ağbaba, Sayın Korutürk, Sayın Öner,
Sayın Öz, Sayın Güven, Sayın Karaahmetoğlu.
Yoklama
işlemini başlatıyorum, iki dakika süre vereceğim.
(Elektronik
cihazla yoklama yapıldı)
BAŞKAN
- Toplantı yeter sayısı vardır.

VIII.- SEÇİMLER (Devam)
A) Komisyonlarda Açık Bulunan Üyeliklere Seçim (Devam)
2.- İçişleri Komisyonunda açık bulunan üyeliğe seçim (Devam)
BAŞKAN – Kabul
edenler... Kabul etmeyenler… Kabul edilmiştir.
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu’nun görüşmelerine kaldığımız yerden
devam edeceğiz.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir Maddesinin
Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
BAŞKAN –
Komisyon? Yok. 
Ertelenmiştir.
2’nci sırada yer
alan Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN –
Komisyon? Yok.
Ertelenmiştir.
3’üncü sırada
yer alan Çankırı Milletvekili İdris Şahin ve Niğde Milletvekili Alpaslan Kavaklıoğlu’nun;
Devlet İstihbarat Hizmetleri ve Milli İstihbarat Teşkilatı Kanununda Değişiklik
Yapılmasına Dair Kanun Teklifi ile İçişleri Komisyonu Raporu’nun görüşmelerine
kaldığımız yerden devam edeceğiz.

3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563)(*)
BAŞKAN –
Komisyon? Burada.
Hükûmet? Burada.
Dünkü birleşimde
İç Tüzük’ün 91’inci maddesine göre temel kanun olarak görüşülen teklifin tümü
üzerinde söz sırası, şahsı adına son konuşmayı yapmak üzere Çankırı
Milletvekili Sayın İdris Şahin’de.
Soru-cevap
işlemi için sisteme girebilirsiniz.
Buyurunuz Sayın
Şahin. (AK PARTİ sıralarından alkışlar)
İDRİS ŞAHİN
(Çankırı) – Sayın Başkanım, değerli milletvekili arkadaşlarım; yüce heyetinizi
saygıyla selamlıyorum.
Öncelikle, Millî
İstihbarat Teşkilatımızın her kademesinde görev yapan değerli mensupları… Millî
İstihbarat Teşkilatımızda böyle bir kanun teklifiyle değişikliğin nedenleri
nelerdi kısaca onları yüce heyetinize arz etmek istiyorum.
Anayasa’nın
5’inci maddesinde devletin temel amaç ve görevleri sayılmış olup Türk
milletinin bağımsızlığı ve bütünlüğü, ülkenin bölünmezliği, cumhuriyeti ve
demokrasiyi korumak, kişilerin ve toplumun refah, huzur ve mutluluğunu sağlamak
devletin temel amaç ve görevleri olarak sayılmış olup söz konusu görevin yerine
getirilmesinde istihbari faaliyetler büyük önem arz etmektedir. 2937 sayılı MİT
Kanunu ile Türkiye Cumhuriyeti ülkesi ve milletiyle bütünlüğüne, varlığına,
bağımsızlığına, güvenliğine, anayasal düzenine ve millî gücünü meydana getiren
bütün unsurlara karşı içten ve dıştan yöneltilen mevcut ve muhtemel faaliyetler
hakkında millî güvenlik istihbaratını devlet çapında oluşturma görevi Millî
İstihbarat Teşkilatına verilmiştir. 
Özellikle dış
politikada güvenlik algısının tamamen değiştiği bir ortamda, 1984 yılında yürürlüğe
giren 2937 sayılı MİT Kanunu günün ihtiyaçlarını karşılamakta zaman zaman
yetersiz kalmakta, diğer mevzuatlarda meydana gelen değişikliklere uyum
sağlayamamaktadır. MİT’in yeni güvenlik ve dış politika ihtiyaçlarına cevap
verebilmesi için yasal düzenlemeler gerekmektedir. 
Millî İstihbarat
Teşkilatının görevlerini daha etkin ve verimli olarak yerine getirebilmesi için
devlet kurumlarıyla koordinasyon sağlanması, kişi, kurum ve kuruluşlarla ilişki
kurabilmesi, bilgi ve belgelere ve iletişim altyapılarına erişim
sağlanabilmesi, gizlilik prensibine göre çalışabilmesi amaçlanmaktadır. 
Millî istihbarat
mensuplarının haksız ve hukuksuz iddia ve isnatlarla görevlerinin açığa
çıkmasına veya engellenmesine karşı gereken tedbirlerin alınabilmesi,
istihbarat hizmetlerine katkıda bulunan kişilerin kanunlarda tanımlanan koruma
tedbirlerinden yararlandırılması gerekmektedir. 
Millî Güvenlik
Kurulunun yapısı ve kararlarının niteliği gereği, dış güvenlik, terörle
mücadele ve millî güvenliğe ilişkin konularda Bakanlar Kuruluna MİT’e
operasyonel görev verilmesine yönelik düzenleme yapılması ihtiyacı hasıl
olmuştur. 
Teklifle, MİT
çağın gereklerine uygun hâle getirilmekte ve diğer istihbarat teşkilatlarının
imkân ve kabiliyetlerine kavuşturulabilmesi için gerekli düzenlemeler
yapılmakta, insan istihbaratı ve teknik istihbarat yöntem ve kapasitesi
artırılmaktadır. 
Sayın Başkanım,
değerli milletvekili arkadaşlarım; kanun teklifini Meclis Başkanlığına
sunduğumuz günden itibaren, gerek komisyon çalışmaları süresi içerisinde ana
muhalefet partisi ve diğer muhalefet partisinden üye olan arkadaşların çok
önemli katkıları ve tavsiyeleri olduğunu özellikle burada belirtmem gerekiyor
ve bu hususta gerek iktidar partisi milletvekillerinin gerekse muhalefet
partisinden arkadaşlarımızın komisyon çalışmaları esnasında daha iyi nasıl bir
Milli İstihbarat Teşkilatına zemin hazırlayabiliriz noktasındaki telkinlerine
her şekliyle kulak verdiğimizin özellikle bilinmesinde fayda olduğunu ifade
etmek istiyorum.
Ancak, burada,
özellikle dün dinlediğim konuşmalarda bir hususun altını özellikle çizmemizde
fayda var. Teklif sahipleri olarak daha önce de komisyon üyesi arkadaşlarımıza
ifade ettiğimiz şekliyle, MİT mensuplarıyla görüşme yapma talebinin bizden
geldiğini ve onlardan teknik bir kısım hususlarda bilgi almamız gerektiğini ve
bu görüşmenin gerçekleştiğini ifade etmemize rağmen ana muhalefet partisinin
grup başkanının sürekli olarak burada sanki sadece komisyonun AK PARTİ’li
üyelerine yani İçişleri Komisyonunun AK PARTİ’li üyelerine MİT mensuplarınca
brifing verilmiş gibi burada lanse etmiş olmasını doğru bulmadığımızı,
kendisine, özellikle seçimlerden önce Cumhuriyet Halk Partisinin çok değerli
komisyon üyelerine muhalefet şerhlerinde beyan ettikleri hususları
değerlendirmek ve birlikte çalışmak suretiyle önergelerle Genel Kurulda MİT
Kanunu’nu şekillendirmeyi teklif etmemize rağmen grup başkan vekillerinin
illaki MİT Kanunu’nu seçimlerin arkasındaki bir tarihte yapalım söylemi
nedeniyle bu çalışmaya da kendisinin fırsat vermemesine rağmen sanki burada
farklı bir iş yapılmışçasına kamuoyunu yanlış yönlendirmiş olmasını da açıkçası
doğru bulmadığımı ifade etmek istiyorum. 
Ve yine, grup
başkan vekilinin burada söylemiş olduğu bir husus: 2937 sayılı Kanun’un 4’üncü
maddesinin (f) bendinde “Milli Güvenlik Kurulunda belirlenecek diğer görevleri
yapmak.” diye bir tabir var. Yani, Milli İstihbarat Teşkilatı mensuplarının
Milli Güvenlik Kurulunun belirlediği görevleri yapabilmesini, kendileri burada
ifade ettikleri şekliyle, 1 Kasım 1983 tarihinde kabul edilen bir yasayla yani
darbecilerin yapmış olduğu bir yasayla Milli Güvenlik Kurulunun emir ve
talimatlarını Milli İstihbarat Teşkilatının yerine getireceğini
hazmedebiliyorlar ama milletin temsilcisi olarak, Türkiye Büyük Millet
Meclisinde, aynı vazifeyi, meşru Hükûmet tarafından Millî İstihbarat
Teşkilatına verilecek bu görevi yapmasını kabul edemediklerini ifadeyle, nasıl
bir tenakuza düştüklerini de net bir şekilde göstermekteler. 
Yine ifade
edeyim ki burada, Genel Kurulda, ben inanıyorum ki önergelerle birlikte
komisyondaki arkadaşlarımızın katkısıyla çok daha farklı ve Millî İstihbarat
Teşkilatımızın ihtiyaçlarına tam olarak cevap verebilecek bir kanun teklifini
inşallah yasalaştıracağız. Ancak, bu yasa teklifi hakkında, dünden bu yana
devam eden görüşmeler esnasında en ufak bir şekilde fikir beyan etmeyenlerin
hâlâ 17 Aralık ve 25 Aralığa giderek kendilerine referans olarak orayı
göstermiş olmalarını da anlamıyorum. Çünkü, milletin meşru temsilcilerine
referans kaynağını sandık olarak her zaman biz gösteriyoruz ve 30 Martta da bu
millet sandıkta gereken cevabı fazlasıyla vermiştir. Dolayısıyla, hepimizin
ihtiyacı olan millî güvenlik ve dış politikayı özellikle Türkiye’nin geldiği
nokta itibarıyla değerlendirdiğimiz zaman, Millî İstihbarat Teşkilatımızın çok
farklı ihtiyaçlara, çok farklı deneyimlere ve fırsatlara imkân tanınacak bu
teklifini irdelemek, buna katkıda bulunmak gerekir.
Bizim
tavsiyemiz: Sonuç ne olursa olsun, Millî İstihbarat Teşkilatı bu ülkenin bir
ortak değeridir ve göz bebeğimizdir; dolayısıyla, bunu günlük siyasi
çekişmelerin odağında tartışıp ihtiyaç olan bir kısım düzenlemeleri zamana
bıraktığımız zaman çok büyük hatalarla karşı karşıya geldiğimizi göreceksiniz.
İşte bu kanun teklifinin içerisinde olan bir maddede -özellikle dikkatinizi
çekmek istiyorum- yabancı istihbarat örgütlerinin, yabancıların
telekomünikasyon iletişim vasıtalarıyla yapmış olduğu konuşmaların
dinlenmesine, ankesörlü telefonlarla yapmış oldukları konuşmaların dinlenmesine
ilişkin bir düzenleme vardır. Eğer bu kanun seçimlerden önce çıkmış olsa idi,
elini kolunu sallayarak Suriye’den gelen bu yabancı ajanların Niğde’deki
operasyonu gerçekleştirmeleri asla ve asla mümkün olmayacaktı. İşte bunları
lütfen iyi değerlendirmemiz lazım. Yine, Reyhanlı’daki hadisede de bu kanunun
ne kadar acil bir ihtiyaç olduğu ortaya çıkacaktır. 
Yine bir sözüm
de değerli muhalefet partilerinin temsilcilerinden birinin sözüne. Yani “Bu
kanun teklifi görüşülürken devlet aklı kullanılmamıştır.” gibi bir söz.
Tamamen, teklif sahibi olan arkadaşlarımızın backgroundunu bilmesine rağmen
buradaki hatibin kullanmış olduğu sözü talihsiz bir söz olarak
değerlendiriyorum. Sayın Alpaslan Kavaklıoğlu Güvenlik İşleri Genel Müdürlüğü
yapmış, devletin en önemli konumlarında görev yapmış bir insan. Bürokrasideyken
devlet aklı sizin için geçerli oluyor da millet iradesinin temsilcisi olarak
Parlamentoya geldiği zaman bu akıl farklılaşıyor mu değerli milletvekili
arkadaşlarım? Önce bir kendimize güvenelim ve diyelim ki: Biz millet iradesinin
temsilcileri olarak bu Parlamentoda çıkarmış olduğumuz tekliflerle ülkemizin
ihtiyacı olan pek çok konuda kanun yapma yeteneğine sahibiz. Bürokrasiden gelen
her şeyi burada olumlu karşılayıp bir şekliyle kabul, amenna, ancak, milletin
güvendiği, oylarıyla seçtiği milletvekillerinin yapmış olduğu bu düzenlemeleri
küçümsemenin de sizlerce doğru olmadığını özellikle buradan ifade etmek
istiyorum.
SEYFETTİN YILMAZ
(Adana) – Siz kendi aklınızla mı yaptınız, kendi aklınızla mı yaptınız?
İDRİS ŞAHİN
(Devamla) – Dolayısıyla, devlet aklının da burada ihtiyaç varsa bunu kullanma
hakkı elbette ki Parlamentodaki milletvekillerinindir.
OKTAY VURAL
(İzmir) – Eline tutuşturulduğu belli ya!
İDRİS ŞAHİN
(Devamla) – Ve yasama faaliyetini yapan milletvekilleri olarak bizler her zaman
devletin her türlü kurumundan bilgi alabilecek…
(Mikrofon
otomatik cihaz tarafından kapatıldı)
İDRİS ŞAHİN
(Devamla) – …güce de sahibiz, Allah’a şükürler olsun, kendimiz yasa teklifi
hazırlayabilecek imkâna da sahibiz diyorum. Yüce heyetinizi saygıyla
selamlıyorum. (AK PARTİ sıralarından alkışlar)
MEHMET AKİF
HAMZAÇEBİ (İstanbul) – Sayın Başkan…
OKTAY VURAL
(İzmir) – Sayın Başkan, eline tutuşturulmuş, imzalamış ya! Bir de “Ben yaptım.”
diyor. MİT’te mi çalıştın sen?
BAŞKAN –
Teşekkür ederim.
Şimdi, bir
dakikanızı istirham edeceğim. Çünkü dün soru-cevap için sisteme giren
arkadaşlarımızı okuyayım. Hemen onlar girsin, ondan sonra Sayın Hamzaçebi, sizi
dinleyeceğim.
Dün soru-cevap
için sisteme girmiş arkadaşlarımızın burada olanları sisteme girerlerse
öncelikle onlara söz vereceğim.
Sayın Şeker,
Sayın Genç, Sayın Türkoğlu, Sayın Özel, Sayın Demir, Sayın Ekşi, Sayın Öğüt,
Sayın Şimşek, Sayın Bulut, Sayın Serindağ, Sayın Atıcı, Sayın Erdoğan, Sayın
Güler, Sayın Tanal, Sayın Acar.
Şimdi, Sayın
Hamzaçebi, buyurunuz.
MEHMET AKİF
HAMZAÇEBİ (İstanbul) – Sayın Başkan, kürsüde konuşan sayın hatip benim dün
burada MİT Yasası’yla ilgili söylediklerimi çarpıtarak olduğundan başka bir
anlama dönüştürmüştür. Söz istiyorum.
BAŞKAN –
Buyurunuz. (CHP sıralarından alkışlar)

X.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi’nin, Çankırı
Milletvekili İdris Şahin’in 563 sıra sayılı Kanun Teklifi’nin tümü üzerinde
şahsı adına yaptığı konuşması sırasında şahsına sataşması nedeniyle konuşması
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; kürsüye çıkan bir
hatibin, hele hukukçu kimliğine sahip olan bir kişinin bütün olayları olduğu
gibi, doğru olarak anlatması ve bunun üzerine bir hüküm kurması, yorum yapması
gerekirken Sayın Şahin benim sözlerimi çarpıtarak söylemiştir. Benim dün
söylediğim şuydu: MİT Yasa Teklifi’yle ilgili olarak Millî İstihbarat Teşkilatı
Adalet ve Kalkınma Partili milletvekillerine brifing vermiştir, bilgi
vermiştir. “Komisyon üyeleri” demedim bir kere. Bu bilgi AKP’li
milletvekillerine veriliyor ise Cumhuriyet Halk Partili milletvekillerine de,
diğer milletvekillerine de verilmek zorundadır. Bunu sizin talebinizle verdi,
vermedi hiç beni ilgilendirmiyor. Millî İstihbarat Teşkilatı size gelip bilgi
vermişse diğer milletvekillerine de vermek zorundadır. Ben hâlâ Sayın Bakandan
bu konuda bir özür bekliyorum, Millî İstihbarat Teşkilatından “Pardon, gelip ne
zaman isterseniz biz size bilgi takdim edelim.” cevabını bekliyorum ama hiç
kimsenin umurunda değil. 
SEYFETTİN YILMAZ
(Adana) – Çok da sağlıklı olmaz o.
İDRİS ŞAHİN
(Çankırı) – Ya, bunun önünü siz kapadınız. Biz Komisyon üyesi arkadaşlarımızla
görüştük, siz kapadınız bunun önünü.
MEHMET AKİF
HAMZAÇEBİ (Devamla) - Sayın MİT yetkilileri, Bakanınız size bu talimatı vermeyebilir;
size düşen gelip “Ne zaman emrediyorsanız bu bilgiyi verelim.” demektir, lütfen
politize ettirmeyin kendinizi.
İkincisi:
Burada, 1 Mart günü siz bana geldiniz Komisyon Sözcümüz Ali Serindağ
vasıtasıyla “Bu MİT Yasası’nı bir an önce çıkaralım…” Derdiniz neydi biliyor
musunuz? “Hemen uzlaşalım, çıkaralım, kapatalım ki fezlekeler okunmasın.” Ben
size dedim ki: Bunun yetişme imkânı yok, bu ancak seçimden sonra ele
alınabilir. Yani, yangından mal kaçırır gibi bu yasayı çıkarmak istiyordunuz,
buna izin vermedik. Şimdi diyorsunuz ki: “Darbecilerin hazırladığı yasayı
değiştirmek istiyoruz.” Siz bunu savunuyorsunuz. Hayır, darbecilerin
hazırladığı yasayla on iki yıl devam ettiniz, on iki yıl bu memleketi
darbecilerin hazırladığı yasayla yönettiniz; darbecilerin hazırladığı yüzde
10’luk seçim barajıyla bugüne kadar geldiniz, o çoğunlukla burada duruyorsunuz,
onu değiştirmeye yanaşmıyorsunuz. (CHP sıralarından “Bravo!” sesleri, alkışlar)
Darbecilere sığınan sizsiniz.
Sürem bitti,
sözlerimi sonlandırıyorum; saygılar sunuyorum. (CHP sıralarından alkışlar) 
BAŞKAN –
Teşekkür ederim. 
HASAN HÜSEYİN
TÜRKOĞLU (Osmaniye) – Sayın Başkan…
BAŞKAN - Sayın
Türkoğlu…
HASAN HÜSEYİN
TÜRKOĞLU (Osmaniye) – Sayın AKP adına konuşan İdris Şahin Beyefendi
konuşmasında devlet aklıyla ilgili benim dün yapmış olduğum eleştirilere
ilişkin sataşmada bulundu. Onunla ilgili…
BAŞKAN –
Buyurunuz. (MHP sıralarından alkışlar) 

2.- Osmaniye Milletvekili Hasan Hüseyin Türkoğlu’nun,
Çankırı Milletvekili İdris Şahin’in 563 sıra sayılı Kanun Teklifi’nin tümü
üzerinde şahsı adına yaptığı konuşması sırasında şahsına sataşması nedeniyle
konuşması
HASAN HÜSEYİN
TÜRKOĞLU (Osmaniye) – Teşekkür ederim Sayın Başkan. 
Sayın Şahin
konuşmasında, devlet aklı olmadığına ilişkin eleştirilerimize, teklifi hazırlayan
milletvekillerinden birisinin daha evvel Başbakanlıkta genel müdürlük
yaptığını, mülki idare amirliği yaptığını söyleyerek aslında bu teklifin
içerisinde devlet aklı olduğunu ifade ettiler ve bu çerçevede benim sözlerimi
eleştirdiler. 
Sayın Şahin, siz
herhâlde kamuda görev yapmadınız. Devlet aklı böyle olmaz Sayın Şahin. Yani
Allah inşallah nasip eder, bir gün memuriyet yaparsanız devlet aklının ne
olduğunu anlarsınız. 
İDRİS ŞAHİN
(Çankırı) – Biz zaten devlet aklıyla değil, millet aklıyla yürümek isteyenlerdeniz.

HASAN HÜSEYİN
TÜRKOĞLU (Devamla) – Devlet aklı, cumhuriyetin kurucu iradesinin arkasında
bulunan Millî İstihbarat Teşkilatı ve Teşkilat-ı Mahsusa gibi bir kurumun
yetkilerinin, görevlerinin şeklinin, yönetim şeklinin değiştirilirken devletin
en önemli kurumlarının -Dışişleri Bakanlığı dâhil, Millî Savunma Bakanlığı
dâhil, Adalet Bakanlığı, Emniyet Genel Müdürlüğü dâhil, ilgili birçok kurum
dâhil- görüşleri bu tasarının ekinde ki teklif olduğu için böyle bir şey yok,
tasarı hâlinde gelmeli ekinde bulunmalı ki partinize dâhil olan saygıdeğer
milletvekilleri dâhil bütün Türkiye Büyük Millet Meclisi üyeleri bu teklifin
nasıl bir sonuç doğuracağını, nasıl bir etkide bulunacağını görebilsinler. Kamu
kurumlarının, kuruluşlarının, uzmanların görüşlerinin olmadığı bir raporun
devlet aklıyla hazırlandığını nasıl ifade edebilirsiniz? Kaldı ki devlet
aklıyla hazırlanmış 15 maddelik bir teklif nasıl oluyor da 18 tane değişiklik
önergesiyle bu Meclisin huzuruna geliyor? Siz, devlet aklından haberiniz olmadığı
gibi, bizim aklımızla dalga geçmeye kalkıyorsunuz. Bu, cüretinizi aşmaktan
başka bir şey değildir. 
Saygılar
sunuyorum. (MHP sıralarından alkışlar) 
BAŞKAN – Sayın
Canikli, buyurunuz. 
NURETTİN CANİKLİ
(Giresun) – Sayın Hamzaçebi “Darbecilere sığınıyorsunuz.” diye bir ifade
kullandı.
BAŞKAN –
Buyurunuz. 

3.- Giresun Milletvekili Nurettin Canikli’nin, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
NURETTİN CANİKLİ
(Giresun) – Sayın Başkan, değerli milletvekili arkadaşlarım; hepinizi saygıyla
selamlıyorum. 
Şimdi, tabii,
darbe döneminde yürürlüğe giren yasalar üzerinden zaman zaman polemikler
yaşanıyor, polemikler yapılıyor. Bütün hükûmetler geçmişte de bu dönemlerde
çıkartılan yasalarla hükûmet olmuşlardır ya da görevde bulunmuşlardır. Hâlen de
yine o dönemde çıkan belki birçok yasa şu anda yürürlüktedir. Her şeyden önce
Anayasa bütün bu değişmelere rağmen yürürlüktedir. Dolasıyla, bu açıdan
bakıldığında yani bu yasalar yürürlükteyken hükûmet olan gruplara, siyasi
partilere böyle bir suçlamada bulanmak ya da böyle bir töhmette bulunmak doğru
değil, yanlış. Yani, o zaman çünkü herkes darbecilere mi sığınmış olur? O
dönemde yürürlükte olan kanunlar döneminde faaliyette bulunan, hükûmet olan
siyasi partilerin tamamına böyle bir şey söylemek olabilir mi? Doğru değil yani
bunun düzeltilmesi gerekir. Ha, eleştiri varsa cevap verilir ama eleştiriye
cevap için böyle bir suçlama doğru bir yöntem, doğru bir ifade değil.
Şimdi, bakın, bu
tartışma yani MİT’in bilgilendirme tartışması şuradan kaynaklandı: AK PARTİ
Grubu olarak… Tamam, Sayın Hamzaçebi dedi ki: “AK PARTİ Grubunu kastetmiyorum
ben.” AK PARTİ Grubu olarak bize kurumsal olarak bir bilgi verilmedi. Teklifi
hazırlayan arkadaşların kendilerinin talebi üzerine -doğal olarak böyle bir
teklif hazırlanırken elbette bilgi gerekiyor, desteklenmesi gerekiyor, bundan
daha doğal bir şey olamaz- yetkili arkadaşlardan, ilgili arkadaşlardan bilgi
almışlardır; olay budur. Yani, talep, teklifi hazırlayan arkadaşlardan
gelmiştir. Yoksa, efendim, işte, bir gruba ya da bir grubun milletvekillerine
bilgi verilmiş, diğerlerine bilgi verilmemiş gibi bir durum söz konusu
değildir. Doğal olarak başka teklifler hazırlanırken de muhalefete mensup
arkadaşlar da teklif hazırlarken yine bürokrasiden…
(Mikrofon
otomatik cihaz tarafından kapatıldı)
NURETTİN CANİKLİ
(Devamla) – …devlet hakkından elbette faydalanırlar. Bundan daha doğal bir şey
olamaz. 
OKTAY VURAL
(İzmir) – Yazılı mı talep edilmiş? Başbakan mı izin verdi? 
HASAN HÜSEYİN
TÜRKOĞLU (Osmaniye) – Bu komisyonun biz de üyesiyiz Sayın Canikli, biz niye
yokuz orada?
NURETTİN CANİKLİ
(Devamla) – Teşekkür ederim. (AK PARTİ sıralarından alkışlar)
BAŞKAN –
Teşekkür ederim.
ALİ SERİNDAĞ (Gaziantep)
– Sayın Başkan…
BAŞKAN – Sayın
Serindağ, buyurunuz.
ALİ SERİNDAĞ
(Gaziantep) – Sayın Başkan, Sayın İdris Şahin Millî Güvenlik Kuruluna verilen
görevlerle ilgili olarak yasaya uygun olmayan bilgiler verdi. İzin verirseniz,
69’uncu maddeye göre düzeltmek istiyorum.
NURETTİN CANİKLİ
(Giresun) – Efendim, sataşma yok Sayın Başkanım. Herkes kendi kanaatini
söyledi. Sataşmadan dolayı Sayın Hamzaçebi konuştu efendim. 
ALİ
SERİNDAĞ (Gaziantep) – 69’uncu maddeye göre istiyorum efendim. 
NURETTİN
CANİKLİ (Giresun) – “Yanlış bilgi verdi.” diyor yani öyle bir usul yok ki!
BAŞKAN –
Sataşmadan istemediğiniz için ben size yerinizden verebilirim, İç Tüzük
açısından söylüyorum. 
ALİ SERİNDAĞ
(Gaziantep) – Sayın Başkan…
BAŞKAN –
Bilgilendirme için istediniz Sayın Serindağ. 
ALİ SERİNDAĞ
(Gaziantep) – Sayın Başkanım, bir hususu daha dikkatinize sunmak istiyorum:
Sayın İdris Şahin benimle görüştü 1 Mart günü, ben görüşme ile ilgili sayın
grup başkan vekilimize bilgi verdim, daha sonra da kendileriyle görüştüm. Bu
görüşmeyle ilgili bazı farklı hususları dile getirdi. Ben o konuda da… Bu bir
sataşmadır, izin verirseniz ben bunu arz etmek istiyorum. 
BAŞKAN –
Buyurun, biraz büktük ama işi.
Yani, bundan
sonra, yalnız, siz, hukuk bilgisi olan bir insansınız, beni de zor durumda
bırakmadan olursa sevinirim. 
Buyurunuz. (CHP
sıralarından alkışlar)

4.- Gaziantep Milletvekili Ali Serindağ’ın, Çankırı
Milletvekili İdris Şahin’in 563 sıra sayılı Kanun Teklifi’nin tümü üzerinde
şahsı adına yaptığı konuşması sırasında şahsına sataşması nedeniyle konuşması
ALİ SERİNDAĞ
(Gaziantep) – Teşekkür ederim.
Sayın Başkan,
sayın milletvekilleri; şu anda meri olan MİT Kanunu’nda Milli Güvenlik
Kurulunun MİT’e emir ve talimat vereceği yazılmamıştır, görev vereceği
yazılmıştır. Görev vermek ayrıdır -bunu bürokrasideki arkadaşlarımız bilir-
emir ve talimat vermek ayrıdır. Siz, bir görevliye veya bir kuruma görev
verirsiniz, o kurum veya görevli Anayasa ve yasalar çerçevesinde o görevini
yerine getirir, bu bir emir ve talimat değildir. 
İkinci husus şu:
Sanki Millî Güvenlik Kurulu gayrimeşru, Bakanlar Kurulu meşrudur gibi bir ifade
kullandınız. Millî Güvenlik Kurulunun Başkanı Sayın Cumhurbaşkanıdır, üyeleri
bellidir. Kaldı ki Millî Güvenlik Kurulu tavsiye niteliğinde kararlar alır,
Bakanlar Kuruluna tavsiyede bulunur ve Bakanlar Kurulu kararı hâline geldikten
sonra emirler hâlinde ilgili birimlere aktarılır.
Diğer husus: Şimdi, siz seçimden evvel
benimle görüştünüz, dediniz ki “Beraber çalışalım.” O dar zamanda bu
çalışmaları yapamayacağımızı, ancak seçimden sonra bu konuda görüşümüzü ifade
edebileceğimizi ifade ettim, bunu sayın grup başkan vekilimize de aktardım,
size de o şekilde bilgi verdim, bizim yaptıklarımız buydu. Ancak, siz, seçimden
sonra alelacele bu konuyu gündeme getirdiniz, ne görüşme fırsatı bulabildik ne
de zaten böyle bir talebiniz oldu. Bu hususu da sayın Genel Kurulun gündemine sunmak istiyorum.
Bir de yanlış
bir bilgi var. Sayın milletvekilleri, Niğde’deki hadise, MİT’in mevcut
kanunundan kaynaklanan bir husus değildir, bu bir yönetim beceriksizliğidir.
Tır meselesi de, tırların yoklanması da, Niğde’deki hadise de, Suriye sınırında
meydana gelenler de tamamen yönetim beceriksizliğidir. Yönetim beceriksizliğini
mevzuata yüklemek doğru değildir, bunu ifade etmek istedim.
Teşekkür
ediyorum, saygılar sunuyorum. (CHP sıralarından alkışlar)

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN –
Soru-cevap işlemine geçiyorum.
Buyurunuz Sayın
Şeker.
MEHMET ŞEKER (Gaziantep)
– Teşekkür ederim Sayın Başkan.
Sayın Bakana
sormak istiyorum: Dünyaca ünlü Pulitzer ödüllü bir gazeteci var ve iki yıldır
birtakım iddiaları vardı. Son zamanlarda özellikle bu sarin gazıyla ilgili çok
ciddi bir iddiası var ve diyor ki: “Bu sarin gazı Türkiye’den gönderildi. El
Nusra cephesi bağlantılı sarin üretim hücresi oluşturuldu Suriye içerisinde.
MİT tarafından bu sarin gazı temin edildi. Jandarma tarafından da eğitimi
verildi.” Gazetelerden takip ettiğim kadarıyla Hükûmet böyle bir açıklamanın ya
da böyle bir olayın yanlış olduğuyla ilgili bir açıklama yapmadı. Bu basında
yer alıyor, Amerikan basınında da yer aldığı görülüyor. Bununla ilgili bir
açıklama yapabilir misiniz, böyle bir olay söz konusu mu? “Sarin gazını biz
onlara verdik, onlar da götürüp orada kullandı, Jandarma da bunun eğitimini
verdi.” deniyor. 
Bununla ilgili
açıklamanızı bekliyor, teşekkür ediyorum.
BAŞKAN – Sayın
Genç…
KAMER GENÇ
(Tunceli) – Teşekkür ederim Sayın Başkan.
Tayyip Erdoğan’ın İsviçre
bankalarında hesabı olduğu WikiLeaks belgelerinde kaç seneden beri söyleniyor.
Peki, bu Hükûmet niye orada bu hesabın olup olmadığını araştırmıyor? MASAK
pekâlâ bunu yapabilir, savcılık yapabilir ama devamlı örtbas ediyor. Getirilen
bu MİT kanunuyla şimdi bize deniliyor ki: “Efendim, Genel Kurulda 8 tane önerge
vereceğiz.” Bu ne kadar sorumsuz bir Hükûmet? Biz ne bilelim ne önerge
vereceksiniz. Önümüzde getirilen teklif Tayyip Erdoğan diktatörlüğünü ve Türk
usulü şeri rejimi getiriyor. Bu diktatörlüğünü tam kullanmak için, rakiplerini
ortadan kaldırmak için, onları hizaya getirmek için kendisine bağlı mutlak bir
MİT teşkilatını kuruyor. Bu MİT teşkilatında görev verdiği kişiler istediği
adamları öldürebilir, istediği şekilde yolsuzluklar yapabilir, kişilerin
hesaplarına el konulabilir ve bunların hiç sorumluluğu olmayacak. En diktatör
ülkelerde böyle bir teşkilat yoktur. Şimdi getiriyor, bütün bir milletin
kaderini 8 bin kişilik MİT teşkilatına veriyor… 
(Mikrofon
otomatik cihaz tarafından kapatıldı) 
BAŞKAN – Sayın
Türkoğlu…
HASAN HÜSEYİN
TÜRKOĞLU (Osmaniye) – Teşekkür ederim Sayın Başkan. 
Sayın Bakan, bu
teklifle suç işlemiş MİT mensuplarına af getirilmesi söz konusu. Suç işlediği
için, terör örgütleriyle müzakere ettiği, bunları bir mutabakat metnine
bağladığı, onlara yardım ettiği gerekçesiyle aranan tutuklu ya da hükümlü kaç
tane MİT mensubu vardır?
İkincisi:
Koordinatörlüğünü yaptığınız, tarafımızdan “ihanet süreci” diye tarif edilen,
ifadelendirilen süreç kapsamında doğu ve güneydoğuda terör örgütü, Anayasa’nın
137’nci maddesine aykırı olarak yakalanmayan, her türlü özgürlüğü kendilerine
bahşedilen bir pozisyon almış ve bu süreç içerisinde il ve ilçelerde daha iyi
yapılanmayı başarmış ve güçlenmiştir. Bu projenin geldiği nokta itibarıyla
vicdanınız rahat mı? Türk milletinin yaşadığı bu sıkıntıları siz de sıkıntı
olarak görüyor musunuz, bunu merak ediyorum?
Teşekkür ederim.
BAŞKAN – Sayın
Özel…
ÖZGÜR ÖZEL
(Manisa) – Teşekkür ederim Sayın Başkan.
Sayın Bakan, bu
kanun hiçbir demokrasinin kabul edemeyeceği şekilde MİT mensuplarına akıl almaz
yetkiler ve kabul edilemez bir sorumlu tutulmama, sorumsuzluk hâlini ve hakkını
vermektedir ve aynı kanunun 9’uncu maddesinde de “Bu kanun ile diğer kanunlarda
aynı konuyu düzenleyen farklı hükümler bulunması hâlinde bu kanun hükmü
uygulanır.” denmektedir. 
Şimdi, MİT’e
verdiğimiz bu yetkilerle hâkim teminatı ya da milletvekilliği dokunulmazlığı
çakıştığında bu kanun üstün olacağından MİT mensuplarının soruşturmayı yürüten
hâkim ya da savcıları, hatta Türkiye Büyük Millet Meclisi mensuplarını dokunulmazlık
kapsamı dışında alıp götürme, sorgulama, alıkoyma hakları var mıdır, yok mudur;
açıklık getiriniz lütfen.
BAŞKAN
– Sayın Demir…
NURETTİN
DEMİR (Muğla) – Teşekkür ederim Sayın Başkan.
Sayın
Bakan, Balyoz, askerî casusluk, Ergenekon gibi davalarla Türk Silahlı
Kuvvetlerine kumpas kurulduğu ve bu davalarda yargılananlara hak ihlalleri
yapıldığı Hükûmet ve Türk Silahlı Kuvvetleri yetkilileri tarafından zaman zaman
yapılan açıklamalarla belirtilmiştir. Kamuoyuna yönelik yapılan açıklamalarda
bu davalarda paralel yapı ve dış güçlerin etkisi olduğu dile getirilmiştir.
Ancak bu davalar kapsamında yürütülen soruşturmalar, hak ihlalleri olduğu hâlde
henüz sonuçlandırılmamıştır. 
Bu
bağlamda, Genelkurmay Başkanlığı Askerî Savcılığı tarafından bu davalarla ilgili
yürütülen soruşturmalar ne aşamadadır? Donanma Komutanlığı Askerî Savcılığı
tarafından 5 no.lu hard diskin konulması, yerleştirilmesine yönelik yürütülen
soruşturma ne aşamadadır? Genelkurmay Başkanlığı tarafından 27 Aralık 2013
tarihinde yapılan ve hâlen İstanbul Cumhuriyet Başsavcılığınca yürütülen
soruşturma ne aşamadadır?
Teşekkür
ediyorum.
BAŞKAN
- Sayın Oktay Ekşi… Yok.
Sayın
Öğüt…
KADİR
GÖKMEN ÖĞÜT (İstanbul) – Teşekkür ederim Sayın Başkanım
Türkiye’de
17 Aralık operasyonundan beri gündemin ilk maddesini dinlemeler oluşturuyor.
Ana muhalefet olarak yıllardır dinlemelere karşı durduk. Bundan iki yıl önce,
Genel Başkanımıza “Adım adım izleniyorsun, nefes alışını bile izliyoruz.” diyen
Sayın Başbakan, bugün kalkmış, dinlemeler kendisine ve eşrafına dokununca
feveran ediyor. Bu dinlemeler yeni değildir. 2004’te MGK belgeleri, Şubat
2010’da dönemin Genelkurmay Başkanı Orgeneral İlker Başbuğ’a ait olduğu ileri
sürülen ses kaydı ortaya çıkmıştır. Aynı olay Ağustos 2011’de Orgeneral Işık
Koşaner’in başına gelmiştir. Biz o gün yine aynı şeyi söylüyor, bu dinlemeleri
kimin yaptığının bulunmasını ve kamuoyunun önüne konulması gerektiğini dile
getiriyorduk. Ulaştırma Bakanınız “Yanlış işiniz, yasal olmayan işiniz yoksa
dinlenmekten korkmayın.” derken, bu kadar kişi dinlenirken Hükûmet neredeydi?
Şimdi kalkmış “Dinlemeler yasa dışı.” diyorsunuz. Yasalara göre suç olan bir
şey varsa biz CHP olarak bunun arkasındayız. MİT ve Hükûmet bu soruşturmaların
ve dinlemelerin, yasa dışı dinlemelerin ne zaman sorumlularını bulacaktır?
Devletin kalbine ve beynine giren bu suçluları ne zaman yakalayacaktır? MİT ne
iş yapmaktadır?
Teşekkür
ediyorum.
BAŞKAN
– Sayın Şimşek… Yok.
Sayın
Bulut… Yok.
Sayın
Serindağ...
ALİ SERİNDAĞ
(Gaziantep) – Teşekkür ederim Sayın Başkan.
Sayın Bakan, dün
MİT’in daha ziyade dış istihbarat görevlerini yerine getireceğini ifade
ettiniz. Bu, yurt içinde operasyon yapmayacağı anlamına geliyor mu? 
İkinci sorum
Sayın Bakan: 2013 yılı Nisan ayında MİT’in Reza Zarrab’la bazı bakanların
ilişkileri hakkında Sayın Başbakana rapor sunduğu ve raporda “Şayet bu
ilişkiler ortaya çıkarsa Hükûmet zor durumda kalır.” gibi bir ifadenin yer
aldığı basında yer almıştır. Acaba Hükûmetin zorda kalacağını ifade etmek
bürokratik teamüllere uygun mudur? MİT’in görevi Hükûmeti zor duruma
düşürmeyecek uygulamalar mı yapmaktır? 
Teşekkür
ediyorum.
BAŞKAN – Sayın
Atıcı...
AYTUĞ ATICI
(Mersin) – Teşekkür ederim Sayın Başkan.
Sayın Bakan,
sizin yüzünüzden halkımızın devlete olan inancı sarsılmıştır. Dün, milletin
kürsüsünde, Başbakan Yardımcısı sıfatıyla ve Hükûmeti temsilen yaptığınız
konuşmada şunları söylediniz: “Şu anda MİT’in çalışmalarının büyük kısmı
yasasından ziyade gizliliği olan bir yönetmelikle yürütülmektedir ve buraya
getirdiğimiz düzenlemelerin bir kısmı o yönetmeliktedir. Yanımda var, isteyene
gösteririm.” Bunun üzerine görmek isteyen milletvekillerini de geri çevirdiniz.
Bunu nasıl açıklayacaksınız? 
Ayrıca, bugün
basında, teklif olarak sunulan bu çalışmayı sizin bizzat Cumhurbaşkanına
götürdüğünüz, Cumhurbaşkanının fikrini aldığınız ve onun önerileri
doğrultusunda değişiklik yapmaya söz verdiğiniz ve daha sonra bu önergelerin
hazırlandığı konusunda bilgiler var. Bu konuda ne diyeceksiniz? 
BAŞKAN – Sayın
Erdoğdu...
AYKUT ERDOĞDU
(İstanbul) – Sayın Bakan, yeni yasaya göre herhangi bir MİT yetkilisi, konusu
suç teşkil eden talimatlar verebilir mi kurumlara, MİT elemanlarına veya kamu
kuruluşlarına? Örneğin bir MİT yetkilisi, izlediği bir şahsın doktorundan
konusu suç teşkil eden bir işlem isterse, bu konunun suç teşkil edip
etmeyeceğine nasıl karar verilecek, süreç nasıl olacak, bunu nasıl denetlemeyi
öngörüyor kanun, bunu açıklar mısınız?
BAŞKAN – Sayın
Güler, buyurunuz.
BİRGÜL AYMAN
GÜLER (İzmir) – Sayın Başkan, teşekkür ederim.
Aralık 2009’da
Sayın Bülent Arınç’a bir suikast hazırlandığı iddiası vardı, üzerinden beş yıl
geçti. Bu iddianın bir sonucu kozmik odanın günlerce aranması oldu. Acaba,
suikast soruşturmasının sonucu ne oldu?
İkinci olarak,
İzmir’de askere şantaj davası sürerken 30’un üzerinde subay Kara Kuvvetleri
Komutanlığından atıldı. Dava sürerken, hüküm giyilmemişken bu tasarruf nasıl
gerçekleştirilebildi? 
Teşekkür ederim.
BAŞKAN – Sayın
Bakan, buyurunuz.
BAŞBAKAN
YARDIMCISI BEŞİR ATALAY (Kırıkkale) – Teşekkür ederim Sayın Başkan. Soru soran,
söz alan değerli milletvekillerine de teşekkür ediyorum.
Burada, tabii,
bu Suriye konusunda Sayın Şeker’in sorduğu soruyla ilgili Dışişleri Bakanımız
açıklama yaptı, ben de teyit ediyorum, tamamen yalan ve iftira bir haberdir.
Yani, Türkiye’de bu konuda pek çok değerlendirme de yapıldı. Bir yabancı şeyin
-uzman bile diyemiyorum- sözünün bu kadar önemsenmesi ve Parlamentoda bu kadar
ciddiye alınmasını da anlayamıyorum. 
İkincisi, Tayyip
Erdoğan’ın İsviçre bankaları hesabı… Başbakanımız bu konuda defalarca, çok
açıklama yaptı, “İspat.” dedi, “Bir tane bile getirsinler, şunu yapacağım.”
dedi. Onu da burada tekrar hatırlatıyorum.
Sayın Türkoğlu
teklifle ilgili… Tabii, burada uzun yorumlar var. “Burada af mı getiriliyor?”
Burada bir af müessesesi yok, bir af maddesi yok, öyle bir şey söz konusu
değil.
HASAN HÜSEYİN
TÜRKOĞLU (Osmaniye) – Suç olmaktan çıkarıyor ama.
BAŞBAKAN
YARDIMCISI BEŞİR ATALAY (Kırıkkale) – Çözüm süreciyle ilgili… Çözüm süreci şu
anda Hükûmetimizin önündeki en önemli projelerden biridir ve verimli gitmektedir.
İnşallah, Türkiye için de hayırlı olacağına inandığımız bir çalışmadır. 
Sayın Özel
“Hiçbir demokratik ülkenin kabul edemeyeceği bir kanun düzenlemesi.” diyor.
Yani doğrusu tabii, keşke -dün de ifade ettim- diğer ülkelerin istihbarat
teşkilatlarının mevzuatlarıyla bunu mukayese imkânı olsa, edebilseniz memnun
oluruz, onu söylemeyeceksiniz.
Değerli
arkadaşlar, burada, diğer kanunlarla çeliştiği vesaire konular… Tabii, bunların
hepsi düzenlemenin içinde yer alıyor. Burada öyle, hâkim masuniyeti, milletvekili
dokunulmazlığıyla falan irtibat kurabilecek hiçbir şey yok, onu ifade edeyim. 
Yargılama olarak
MİT mensupları her yerde yargılanabiliyor. Bugünkü önergeyi de o hâle
getiriyoruz. Sadece MİT Başkanı, bugün valilerde, büyükşehir belediye
başkanlarında, devletteki müsteşarlarda olduğu gibi Yargıtayda yargılanacak,
sadece o farkı getiriyoruz.
HASAN HÜSEYİN
TÜRKOĞLU (Osmaniye) – Sayın Bakan, sizdeki tasarıyla bizdeki aynı değil
herhâlde.
BAŞKAN – Sayın
Türkoğlu, lütfen… Diğerlerine devam etsin.
HASAN HÜSEYİN
TÜRKOĞLU (Osmaniye) – O başka bir şey anlatıyor ama.
BAŞKAN –
Olabilir de yani…
OKTAY VURAL
(İzmir) – O bildiğini anlatıyor efendim. Biz bilmediğini soruyoruz.
BAŞBAKAN
YARDIMCISI BEŞİR ATALAY (Kırıkkale) – Sayın Demir, burada kumpas kurulduğu
vesaireyle ilgili, bu davalarla ilgili konular… Hepimiz biliyoruz, davalar ne
aşamada. Yani benim burada onlarla ilgili, davaların süreciyle ilgili bilgi
vermem gerekmiyor. Yani son davanın da gerekçeli kararının açıklanmasına biz
memnun olduk. Biz daima tutukluluğun kısa tutulması, davaların çabuk
sonuçlanması yönünde -tabii, adaletli olarak- bir görüşün sahibiyiz.
Dolayısıyla, bu şekilde de…
HASAN HÜSEYİN
TÜRKOĞLU (Osmaniye) – Tutuklu MİT mensubu var mı Sayın Bakan?
BAŞBAKAN
YARDIMCISI BEŞİR ATALAY (Kırıkkale) – Şu anda arkadaşlarım not verdi bir önceki
soruyla ilgili. Aranan MİT görevlisi yok, görev suçundan dolayı yargıda olan 5
kişi, kişisel suçtan yargıda olan da 2 kişi, birisi tutukluymuş, onu da ifade
etmiş olayım.
Sayın Öğüt, dinlemelerle ilgili… Tabii,
biliyorsunuz, burada yüce heyetinizin kabul ettiği bir yasayla zaten
dinlemeler, adli dinlemeler çok zorlaştırıldı. Yani bundan sonra ağır ceza
mahkemelerinde ve hukuk usulü açısından da çok zorlayarak... Ama dinleme konusu
toplumumuzda çok vahim bir algı hâline geldiği için, onu düzeltmek için böyle
ileri bir düzenleme yapıldı. Doğrusu, bu konularda, özellikle tabii illegal
dinleme var ise de bunlarla ilgili çok şiddetli cezalar getirildi. Hepimizin
şikâyeti olan konular. 
Sayın
Serindağ’ın sorusu: “İçeride -iç istihbarat- hiç görevi yok mu?” Tabii, terör
ve casuslukla ilgili MİT’in görevi her yerdedir, içeride de vardır. 
ALİ SERİNDAĞ
(Gaziantep) – Sorum öyle değil Sayın Bakan, sorum o şekilde değil. Soruyu
yanlış söylüyorsunuz. 
BAŞBAKAN
YARDIMCISI BEŞİR ATALAY (Kırıkkale) – Yani, dolayısıyla casusluk suçlarında ve
devlet sırrının ifşasında sadece kolluk yetkisi vardır, başkaca iç operasyon
söz konusu değildir. 
ALİ SERİNDAĞ
(Gaziantep) – Efendim, MİT’in hazırladığı raporla ilgili cevabınız nedir?
BAŞBAKAN YARDIMCISI
BEŞİR ATALAY (Kırıkkale) - Onun dışında, Sayın Atıcı’nın, burada, yönetmelikle
ilgili... Yönetmelik yanımda, tabii, içinin gizliliği var. Bu yönetmeliği
göstereyim dedim, gösterdim de. Kürsüde de gösteririm. 
ALİ SERİNDAĞ
(Gaziantep) – Sayın Bakan, Reza Zarrab’la ilgili cevabınız nedir, Reza Zarrab?
BAŞBAKAN
YARDIMCISI BEŞİR ATALAY (Kırıkkale) – Yani, o bir gizli yönetmeliktir ve
yönetmelik şu anda da yürürlüktedir.
AYTUĞ ATICI
(Mersin) – Sayın Bakan, müsaade ederseniz, ben geleyim göreyim efendim.
(Mersin
Milletvekili Aytuğ Atıcı’nın Komisyon sırasına yürümesi ve Başbakan Yardımcısı
Beşir Atalay’la konuşması)
BAŞBAKAN
YARDIMCISI BEŞİR ATALAY (Kırıkkale) - Şu anda cevaplıyorum, lütfen...
BAŞKAN –
Soru-cevap işlemi bitsin, lütfen...
BAŞBAKAN YARDIMCISI
BEŞİR ATALAY (Kırıkkale) – Yerinize oturun. Ben müsait olunca gelirsiniz. 
AYTUĞ ATICI
(Mersin) – Peki.
BAŞBAKAN
YARDIMCISI BEŞİR ATALAY (Kırıkkale) - Sayın Erdoğdu “Konusu suç teşkil eden
talimat verebilir mi?” diye sordu. Konusu suç teşkil eden bir talimatı kimse
veremez. 
ALİ SERİNDAĞ
(Gaziantep) – E, siz veriyorsunuz.
BAŞBAKAN
YARDIMCISI BEŞİR ATALAY (Kırıkkale) – Bu anayasal bir hükümdür. 
ALİ SERİNDAĞ
(Gaziantep) – Adli kolluğa vermediniz mi? “Savcıların görevini yerine
getirmeyin.” demediniz mi? “Savcıların talimatını uygulamayın.” demediniz mi?
BAŞBAKAN
YARDIMCISI BEŞİR ATALAY (Kırıkkale) - Hiçbir kişiye, hiçbir kuruma hiçbir kimse
konusu suç teşkil eden, yasal olmayan bir şey veremez. Bakanlar Kuruluyla
verilecek -dün gündeme geldiği için onu da söyleyeyim- teşkilat yasası
çerçevesinde sınırlı olacaktır ve bu konuda çeşitli Avrupa Birliği ülkelerinden
örnekler verilmesi de mümkündür. 
OKTAY VURAL
(İzmir) – Devlet çete olmaz ya, çete kuruyorsunuz orada.
BAŞBAKAN
YARDIMCISI BEŞİR ATALAY (Kırıkkale) – Değerli milletvekilleri, yani özellikle
de bunu çalışırken biz kendimiz Hükûmet olarak teklif verildikten sonra bunu
-biliyorsunuz Hükûmet olarak biz teklif verildikten sonra- çok ciddi irdeledik.
Getirdik burada…
OKTAY VURAL
(İzmir) – Ya, izin vermeden önce çalışmadınız mı?
BAŞBAKAN
YARDIMCISI BEŞİR ATALAY (Kırıkkale) – Gelmeden önce eğer biz hazırlasaydık…
Sürekli bu burada söyleniyor, çok yanlış, bir iftiradır. Geldikten sonra biz
bunu ciddi inceledik, onun için 18 tane önerge veriyoruz. Eğer önce biz
hazırlasak da teklifi verdirseydik bu kadar Hükûmetin getirdiği önergelerle bu
düzelttirilmezdi, bunu en basit mantığı olan, aklı olan anlar.
OKTAY VURAL
(İzmir) – Allah Allah!
BÜLENT BELEN
(Tekirdağ) – Bu lafları aynen iade ediyoruz.
BAŞBAKAN
YARDIMCISI BEŞİR ATALAY (Kırıkkale) – Ama anlamayan varsa da söyleyeceğim bir
şey yok benim.
ÖZGÜR ÖZEL
(Manisa) – Hakaret ediyor ya, Meclise hakaret ediyor. 
BAŞBAKAN
YARDIMCISI BEŞİR ATALAY (Kırıkkale) – Hakaret etmiyorum, bunu söyleyene
söylüyorum.
OKTAY VURAL (İzmir)
– İşte demedi mi? “Çok çalıştık bu düzenlemeye.”
ÖZGÜR ÖZEL
(Manisa) – “Aklı olan anlar, mantığı olan anlar.” 
BAŞBAKAN
YARDIMCISI BEŞİR ATALAY (Kırıkkale) – Evet, öyle.
ÖZGÜR ÖZEL
(Manisa) – Akılsız, mantıksız... 
BAŞBAKAN
YARDIMCISI BEŞİR ATALAY (Kırıkkale) – Aynen öyle.
BAŞKAN – Sayın
Bakan, soruları cevaplandırır mısınız?
BAŞBAKAN
YARDIMCISI BEŞİR ATALAY (Kırıkkale) – “Akılsız, mantıksız” demiyorum. Bir kişi
bunu sürekli tekrar ediyor, ona söylüyorum. 
ÖZGÜR ÖZEL
(Manisa) – Böyle bir şey olur mu? Böyle bir şey olur ya!
BAŞKAN – Sayın
Bakan, lütfen.
BAŞBAKAN
YARDIMCISI BEŞİR ATALAY (Kırıkkale) – Efendim… Efendim…
OKTAY VURAL
(İzmir) – Efendim, cevap veremiyor Sayın Bakan, sorulara cevap veremiyor
efendim.
ÖZGÜR ÖZEL
(Manisa) – Bu kadar sinirleriniz gevşekse bu makamı işgal etmeyeceksin o
zaman!
BAŞBAKAN
YARDIMCISI BEŞİR ATALAY (Kırıkkale) – Sayın Arınç’la ilgili bir dava konusudur,
dolayısıyla ben ona cevap veremiyorum.
OKTAY VURAL
(İzmir) – Paketçi Bakan, sorulara cevap veremiyor efendim.
BAŞBAKAN
YARDIMCISI BEŞİR ATALAY (Kırıkkale) – Ama başta şunu da ifade etmek istiyorum.
Hiç kimseye hakaret etmek gibi bir niyetim yok. 
BİNNAZ TOPRAK
(İstanbul) – O zaman geri alın. 
BAŞBAKAN
YARDIMCISI BEŞİR ATALAY (Kırıkkale) – Sayın milletvekilleri, sadece…
ÖZGÜR ÖZEL
(Manisa) – O ifadeyi geri al o zaman Sayın Bakan.
BAŞBAKAN
YARDIMCISI BEŞİR ATALAY (Kırıkkale) – Sadece şunu söylüyorum: Eğer bir teklifi
Hükûmet hazırlatsa…
MEHMET ERDOĞAN
(Muğla) – O zaman tasarı olur.
BAŞBAKAN
YARDIMCISI BEŞİR ATALAY (Kırıkkale) - …veya kurum hazırlatsa ve
milletvekillerimiz bunları teklif olarak verse; ben, İçişleri Bakanımız,
arkadaşlarımız, kurumlarımız o teklif üzerinde defalarca çalışıp… Daha bir gün
önce, buraya gelmeden önce, Başbakanımıza ilk defa sunum yaptık, bakın böyle
bir şey var, onun da talimatlarını aldık.
OKTAY VURAL
(İzmir) – Milletle bir de dalga geçiyorlar.
BAŞBAKAN
YARDIMCISI BEŞİR ATALAY (Kırıkkale) – Ve bu önergelerin…
OKTAY VURAL
(İzmir) – Yani Allah’ını seversen ya!
BAŞBAKAN
YARDIMCISI BEŞİR ATALAY (Kırıkkale) – …bir kısmını Başbakanımızın da görüşünü
alarak… Biz ciddi bir Hükûmetiz arkadaşlar. 
AYTUĞ ATICI
(Mersin) – Cumhurbaşkanından izin aldınız mı efendim?
BAŞBAKAN
YARDIMCISI BEŞİR ATALAY (Kırıkkale) – Bakın, biz çalışırız, biz işimizi iyi
yaparız.
OKTAY VURAL
(İzmir) – Ya, Genel Kurula doğru bir bilgi verin hiç olmazsa ya. Genel Kurula
doğru bilgi verilsin ya. Milletvekiline saygısız, millete saygısızlık yapıyor.
BAŞBAKAN
YARDIMCISI BEŞİR ATALAY (Kırıkkale) – Bakın, dolayısıyla, burada bir teklifi
arkadaşlarımız verdi, biz o teklifi bütün boyutlarıyla…
OKTAY VURAL
(İzmir) – Bundan önce tasarı geldi, tasarıyı komple değiştirdiniz be!
BAŞBAKAN
YARDIMCISI BEŞİR ATALAY (Kırıkkale) – Şimdi bu tartışılıyor, değerli
milletvekilleri, bu tartışılıyor. Yani buraya yasama faaliyetiyle, yasamayla
ilgili şeyler iki kanaldan gelir –yasayla ilgili- ya teklif gelir ya tasarı.
Bunun ikisi de değerlidir. Yasa, tasarı olarak gelirse onun prosedürü var,
teklif olarak gelirse –dün de arz ettim sizlere- Türkiye Büyük Millet Meclisi
Başkanlığı bunu hükûmete gönderir ve hükûmetten görüş ister ve hükûmet çalışır,
bu teklifle ilgili buraya görüş gönderir. 
ALİ
SERİNDAĞ (Gaziantep) – Sayın Başkan, Sayın Bakan zamanı harcamak için bunları
söylüyor, soruları yanıtlamadı. 
BAŞBAKAN
YARDIMCISI BEŞİR ATALAY (Kırıkkale) - Anayasa’nın ve İç Tüzük’ümüzün bu konuda
çok açık hükümleri vardır.
AYTUĞ
ATICI (Mersin) – Efendim, Cumhurbaşkanına danıştınız mı diye sormuştum.
BAŞBAKAN
YARDIMCISI BEŞİR ATALAY (Kırıkkale) - Bunu değerli grup başkan vekillerimiz çok
iyi bilirler ve biz de bu teklif verildikten sonra en ciddi şekilde çalıştık ve
önergelerde de muhalefet milletvekillerimizin Komisyondaki tekliflerinin
birçoğunu çok önemli gördük.
(Mikrofon
otomatik cihaz tarafından kapatıldı)
BAŞKAN
– Sayın Bakan, teşekkür ederim, süreniz doldu.
BAŞBAKAN
YARDIMCISI BEŞİR ATALAY (Kırıkkale) – Mesela Sayın Ekşi’nin bir talebi vardı
basın düzenlemesiyle ilgili, çok önemli gördük ve ona göre düzenledik. Yani biz
bu konularda Komisyonda da arkadaşların söylediklerini çok önemli gördüğümüzü
ifade ediyorum.
Teşekkür
ederim.
BAŞKAN
– Teşekkür ederim.
(Mersin
Milletvekili Aytuğ Atıcı’nın Komisyon sırasına yürümesi ve Başbakan Yardımcısı
Beşir Atalay’la konuşması)
MEHMET
AKİF HAMZAÇEBİ (İstanbul) – Sayın Başkan…
OKTAY
VURAL (İzmir) – Ya, efendim, böyle cevap… Soru sormayalım en iyisi, zor
geliyor.
MEHMET
AKİF HAMZAÇEBİ (İstanbul) – Şimdi, efendim, Sayın Bakan şunu söylüyor: Bu
teklifi…
ADİL
ZOZANİ (Hakkâri) – Sayın Bakan, bir fotokopisini çekelim o belgenin.
BAŞKAN
– Bir saniye… Komisyon sıralarında da bir gürültü var Sayın Hamzaçebi.
BAŞBAKAN
YARDIMCISI BEŞİR ATALAY (Kırıkkale) – Komisyondan çıktıktan sonra Sayın
Cumhurbaşkanının görüşünü aldık.
BAŞKAN
– Sayın Atıcı, biraz yavaş konuşursanız… Ben Sayın Hamzaçebi’yi dinlemek
istiyorum. 
MAHMUT
TANAL (İstanbul) – Ama o önemli bir husus Sayın Başkan, Bakan söz verdi.
BAŞKAN
- Olur Sayın Tanal, sizin dediğinizi yapayım, Sayın Hamzaçebi’yi de böyle
bekleteyim ayakta.
Buyurunuz.
MEHMET
AKİF HAMZAÇEBİ (İstanbul) – Şimdi, efendim, bu teklifi Millî İstihbarat
Teşkilatı hazırlamıştır, milletvekilleri imzalayıp vermiştir. Sayın Bakanın
bunun hilafına olan açıklamasını ben doğrusu çok yadırgıyorum, şaşkınlıkla
karşılıyorum. Bir şey rica edeceğim: Sayın Bakan en kutsal değerler üzerine
yemin etsin bakalım. Bu teklifi gerçekten milletvekilleri mi hazırlamıştır?
NURETTİN CANİKLİ
(Giresun) – Böyle bir usul yok.
MEHMET AKİF
HAMZAÇEBİ (İstanbul) – Hadi, bekliyorum Sayın Bakan.
ÖZGÜR ÖZEL
(Manisa) – Hadi bakalım, hadi bakalım!
NURETTİN CANİKLİ
(Giresun) – Böyle bir şey var mı Sayın Başkan!
BAŞBAKAN
YARDIMCISI BEŞİR ATALAY (Kırıkkale) – Onu teklif sahibine sor, teklif sahibine
onu soracaksın.
BAŞKAN – Sayın
Bakan, lütfen… 
Teklifin tümü
üzerindeki…
MEHMET AKİF
HAMZAÇEBİ (İstanbul) – Ama siz kendiniz söylüyorsunuz, “Bu teklifi MİT
hazırlamamıştır.” diye siz söylüyorsunuz.
BAŞBAKAN
YARDIMCISI BEŞİR ATALAY (Kırıkkale) – Teklif sahibine soracaksın bunu, “Sen
birinden faydalandın mı, kendin mi hazırladın?” diye.
OKTAY VURAL
(İzmir) – Sayın Başkan…
BAŞKAN – Sayın
Bakan, lütfen…
Sayın Vural,
buyurun.
OKTAY VURAL
(İzmir) – Sayın Başkan, Başkanlığınız bu teklifi tali komisyon olarak Adalet,
Millî Savunma ile Plan Bütçe Komisyonlarına havale etti. Sayın Başkanlığınızdan
istirham ediyorum, bu komisyonlara yapılan havale gereği yerine getirildi mi?
Komisyona bu konuda görüşmeyeceklerine ilişkin bir bilgi verildi mi? Çünkü
raporda yok. Raporda yer almadığı için soruyorum. Bu tali komisyonlar, bu
görevle ilgili… Başkanlığınızın bu konuda açıklamasını bekliyorum efendim,
Başkanlığınızın. Çünkü havale Başkanlıkça yapıldığı için bu komisyonların
raporları ancak Başkanlık aracılığıyla gönderilir.
BAŞKAN – Tamam.
Sayın Atıcı…
AYTUĞ ATICI
(Mersin) – Sayın Başkan, Sayın Bakan sorduğum sorunun bir tanesine yanıt verememişti.
Ya kendisi söylesin ya ben tutanaklara geçirmek için söyleyeyim müsaade
ederseniz.
BAŞBAKAN
YARDIMCISI BEŞİR ATALAY (Kırıkkale) – Söyleyeyim, söyleyeyim.
BAŞKAN – Süre
doldu Sayın Bakan, lütfen, süreniz doldu.
BAŞBAKAN
YARDIMCISI BEŞİR ATALAY (Kırıkkale) – Peki, tamam.
AYTUĞ ATICI
(Mersin) – O zaman, Sayın Başkan, Sayın Bakan bu…
BAŞKAN – Ya,
bakın, İç Tüzük’e göre böyle bir usul yok. Allah rızası için…
AYTUĞ ATICI
(Mersin) – Sayın Başkan, bir cümle söyleyeceğim.
BAŞKAN – Yani
sürekli bir cümle hâlinde… Ben bu kanunu şu anda oylayacağım.
AYTUĞ ATICI
(Mersin) – Bu teklifi Cumhurbaşkanına danıştığını kendisi söylemişti.
Tutanaklara geçirmek için söyledim efendim.
BAŞKAN –
Geçirdiniz, tamamdır.
BAŞBAKAN
YARDIMCISI BEŞİR ATALAY (Kırıkkale) – Danıştığımı söylemedim. Yanlış
söylüyorsun. Bakın, yanlış söylemeyin.
III.- YOKLAMA
(CHP
sıralarından bir grup milletvekili ayağa kalktı) 
MEHMET AKİF
HAMZAÇEBİ (İstanbul) – Yoklama istiyoruz Sayın Başkan.
BAŞKAN – Yoklama
talebi var.
Sayın Hamzaçebi,
Sayın Özel, Sayın Toprak, Sayın Serindağ, Sayın Tanal, Sayın Yalçınkaya, Sayın
Akar, Sayın Ağbaba, Sayın Atıcı, Sayın Genç, Sayın Demir, Sayın Özcan, Sayın
Güler, Sayın Acar, Sayın Şeker, Sayın Kart, Sayın Öğüt, Sayın Çetin, Sayın
Korutürk, Sayın Aksünger, Sayın Öner, Sayın Ayaydın, Sayın Değirmendereli,
Sayın Aslanoğlu.
Yoklamayı
başlatıyorum, iki dakika süre veriyorum. 
(Elektronik
cihazla yoklama yapıldı)
BAŞKAN –
Toplantı yeter sayısı yoktur.
Birleşime on
dakika ara veriyorum. 
 Kapanma
Saati: 16.28
DÖRDÜNCÜ OTURUM
Açılma Saati: 16.43
BAŞKAN: Başkan Vekili Meral AKŞENER
KÂTİP ÜYELER: Bayram ÖZÇELİK (Burdur), Muhammet Bilal MACİT (İstanbul)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin Dördüncü
Oturumunu açıyorum.
III.- Y O K L A M A
BAŞKAN –
Görüşülmekte olan teklifin maddelerine geçilmesinin oylamasından önce istem
üzerine yapılan yoklamada toplantı yeter sayısı bulunamamıştı. 
Şimdi, yoklama
işlemini tekrar edeceğim.
Yoklama için üç
dakika süre veriyorum ve yoklamayı başlatıyorum. 
(Elektronik
cihazla yoklamaya başlandı) 
MEHMET AKİF
HAMZAÇEBİ (İstanbul) – Sayın Başkan, efendim, yoklamadan sonra on dakika süre
vermiştiniz. Benim hesabıma göre yirmi dakikaya yakın içeride kaldınız.
Yoklamadan amaç, salonda gerekli çoğunluğun, toplantı yeter sayısının bulunup
bulunmadığının araştırılmasıdır. On dakika süre verdikten sonra, bu süreyi
esneterek yoklamayı amacından uzaklaştırmaya hakkınız yoktur efendim. 
BAŞKAN – Haklısınız,
özür dilerim. Ama Sayın Vural’ın bir sorusu olmuştu; dolayısıyla, onunla ilgili
arkadaşlarla -başka insanlar da vardı arkada, onlar da şahit- onu konuştuk.
Özür dilerim.
MEHMET AKİF
HAMZAÇEBİ (İstanbul) – Herhâlde, Sayın Vural, bu süreyi esneterek o sorunun
cevabını verin dememiştir, sanmıyorum. 
BAŞKAN – Yani,
gerçekten bilerek yapmış olduğum bir davranış değil. Özür dilerim Genel
Kuruldan. 
(Elektronik
cihazla yoklamaya devam edildi)
BAŞKAN -
Toplantı yeter sayısı vardır. 
563 sıra sayılı
Kanun Teklifi’nin görüşmelerine devam edeceğiz. 

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN -
Komisyon? Burada. 
Hükûmet? Burada.

Teklifin tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Birinci bölüm
üzerinde söz isteyen…
OKTAY VURAL
(İzmir) – Sayın Başkan, ben bir soru sormuştum. 
BAŞKAN - Şimdi
onu cevaplayacağım. 
Sayın Vural’ın,
görüşülen teklifin havale edildiği tali komisyonlarda görüşülüp görüşülmediğine
ilişkin Başkanlığımıza bir sorusu olmuştu. 
Tali komisyonlar
teklifi görüşmemiştir, raporları bulunmamaktadır. Bu hususta Komisyon
temsilcisine de açıklamada bulunması için söz veriyorum. 
Buyurunuz. 
MAHMUT TANAL
(İstanbul) – Sayın Başkan…
BAŞKAN - Sayın
Tanal, müsaade eder misiniz.
İÇİŞLERİ
KOMİSYONU BAŞKANI MEHMET ERSOY (Sinop) – Teşekkür ediyorum Sayın Başkanım. 
Sayın Başkanım,
değerli milletvekilleri; Genel Kurulumuzda bugün görüşülen kanun tasarısı
Komisyonumuza havalesinden sonra, tali komisyon olarak kendilerine havale
edilen komisyonlarımızdan Millî Savunma Komisyonu 20/02/2014 tarihinde, Adalet
Komisyonu 20/02/2014 tarihinde ve Plan ve Bütçe Komisyonu da 21/02/2014
tarihlerinde, öngörülen süre içinde teklifi görüşemeyeceklerini Komisyonumuza
bildirmişlerdir. 
Bilgilerinize
sunuyorum. 
OKTAY VURAL
(İzmir) – Sayın Başkan…
BAŞKAN –
Buyurun.
OKTAY VURAL
(İzmir) – Ayın 21’inde bildirilmiş, bu raporun tarihi 24 Şubat 2014.
Dolayısıyla, bu bildirimlerle ilgili, görüşmeyeceklerine ilişkin, niye burada
yer almıyor? Yani niye yer almıyor? 
ADİL ZOZANİ
(Hakkâri) – Raporların olması gerek. Raporda olması gerekir. 
OKTAY VURAL (İzmir) – Komisyon
raporundan önce bildirim yapmışlar. Yani bir komisyon, Başkanlığın bu
iradesiyle ilgili ortaya koyduğu, tali komisyona havaleyle ilgili tali
komisyonun kararının burada yer alması gerekmiyor mu? 
BAŞKAN – Sayın
Komisyon, buyurun. 
İÇİŞLERİ
KOMİSYONU BAŞKANI MEHMET ERSOY (Sinop) – Gerekmiyor efendim çünkü komisyon
olarak biz, İçişleri Komisyonu olarak yaptığımız görüşmeler ve Komisyonumuzda
alınan kararlarla ilgili rapor düzenliyoruz. Başka komisyonların bize verdiği
bilgileri ayrıca İçişleri Komisyonu raporuna dercetmemiz gerekmiyor. 
Saygılarımla. 
KAMER GENÇ
(Tunceli) – Sayın Başkan, yanlış ifade ediyor efendim. 
OKTAY VURAL
(İzmir) – Böyle bir şey olur mu efendim? Havale gereği ne yapılmışsa esas
komisyon “Bununla ilgili tali komisyonlar görüşmeyeceklerini bildirmişlerdir.”
diye bir ifadenin yer alması gerekmiyor mu? Ben nasıl bileceğim, müsaade edin
de nasıl bileceğim? 
ÖZGÜR ÖZEL
(Manisa) – Otuz sene sonra kanunu inceleyen nasıl bilecek?
NURETTİN CANİKLİ
(Giresun) – Sayın Başkan, bu, İçişleri Komisyonunun raporu. 
OKTAY VURAL
(İzmir) – Almadığını nasıl bileceğim? Böyle bir şey olabilir mi? Tali
komisyonun görüşünün ne olduğunu, verip vermediğini nereden bileceğim? 
Bakın, biraz
önce “Vermemiştir.” dediniz. Bakın, oradaki Kanunlar ve Kararlardakiler dedi
ki: “Efendim, olduğuna göre vermemiştir.” Ben verip vermediğinin dercedilmesi
gerektiğini söyledim. Böyle… Meclisin kendisi kopmuş ya!
NURETTİN CANİKLİ
(Giresun) – Sayın Başkan… 
BAŞKAN – Bir
saniye… 
Sayın Genç bir
şey diyecekti. 
KAMER GENÇ
(Tunceli) – Efendim, şimdi şöyle: Bu komisyon raporunu, biz Türkiye Büyük
Millet Meclisi komisyon raporunu görüşüyoruz. Komisyon raporu usulüne göre
düzenlenmemiştir, eksik düzenlenmiştir. Türkiye Büyük Millet Meclisinde
bilgiler saklanmıştır, mal kaçırılmak istenmektedir. Dolayısıyla, bu komisyon
raporunun görüşülmemesi lazım çünkü Komisyonun ciddi bir çalışma yapması lazım.
Oraya tali komisyon, Anayasa Komisyonu… İnsan haklarını yakından
ilgilendiriyor. MİT’e adam öldürme yetkisini veriyor, temel hak ve özgürlükleri
askıya alıyor ve vatandaşların can güvenliği ortadan kalkıyor. Böyle bir
kanunda Anayasa Komisyonundan bilgi alınmıyor, mütalaa alınmıyor, Adalet
Komisyonundan alınmıyor, ondan sonra bunlar da komisyon raporuna yazılmıyor.
Peki, yarın öbür
gün bu komisyon raporunu inceleyenler demezler mi ki: “Ya, bu Türkiye Büyük
Millet Meclisinin kendisinden haberi yokmuş ya! Burada hiçbir milletvekili yok
mudur ki bunları görmedi?” Bunların hepsi söylenecek. Buna göre Sayın Başkanlık
Divanının bu raporu işleme koymaması lazım. 
NURETTİN CANİKLİ
(Giresun) – Sayın Başkanım… 
BAŞKAN – Sayın
Canikli… 
NURETTİN CANİKLİ
(Giresun) – İçişleri Komisyonu kendi çalışmalarıyla ilgili olarak bu raporu
yayımlıyor ya da bu raporu üretiyor. 
KAMER GENÇ
(Tunceli) – Doğru rapor yayımlayacak, doğru, doğru.
NURETTİN CANİKLİ
(Giresun) – Tali komisyonlarla ilgili gelen bilgiler idari bir işlemdir. 
KAMER GENÇ (Tunceli)
– Tali komisyonlar yazı yazıyor…
NURETTİN CANİKLİ
(Giresun) – Eğer bunların ne olduğu öğrenilmek istenirse biraz önce Sayın
Vural’ın talebi çerçevesinde rahatlıkla öğrenilebilir. Dolayısıyla, bu rapora
bunların dercedilmesi gerekmiyor. Çünkü bu, İçişleri Bakanlığının, İçişleri
Komisyonunun raporudur Sayın Başkan, gelen rapor Genel Kurula. Dolayısıyla,
burada bir eksiklik söz konusu değildir efendim.
HASAN HÜSEYİN
TÜRKOĞLU (Osmaniye) - Biz kapı kapı dolaşıp rapor mu arayacağız?
OKTAY VURAL
(İzmir) – Yani “Milletvekillerine bilgi vermeye gerek yok, Başkanlık havale
etmiş, ben istediğim gibi yaparım, Başkanlığı ne takarım.” diyor. Başkanlık
havale etmiş. Komisyon demiş ki: “Görüş bildiremedim.” Kim o Komisyon ya?
Adalet Komisyonu Başkanı kim? Millî Savunma Komisyonu Başkanı kim? Bize göre
yazdığı yazının hiçbir anlamı yok. Bu bile hakaret ya! Saygı gösterip
bildirmiş, bu bildirimle ilgili yazılı olarak bildirmişse bunu, raporu da
koyacaksınız. Sizin toplantınızdan önce bildirmiş. Toplantıdan sonra olsa amenna,
verin. Yani, saygısızca, “Plan Bütçe Komisyonu, ne olacak canım, umurumuzda
değil.”
MEHMET AKİF
HAMZAÇEBİ (İstanbul) – Sayın Başkan…
BAŞKAN – Sayın
Hamzaçebi…
MEHMET AKİF
HAMZAÇEBİ (İstanbul) – Şimdi, İçişleri Komisyonu raporuna baktığımızda teklif
sahiplerinin bu teklifle ilgili olarak herhangi bir bilgi vermediği
anlaşılıyor. Oysa, bir komisyon görüşmesinde teklif sahiplerine söz verilir,
teklif sahipleri vermiş olduğu teklifin gerekçelerini anlatır, teklifin neler
getirdiğini anlatır, komisyonu bilgilendirir. Rapor burada, rapor doğrudan
Hükûmetin Komisyona vermiş olduğu bilgiyle başlıyor bilgi verme bölümünde.
Teklif sahipleri Komisyona ya bilgi vermediler -bunu anlayabilirim, bilgi
vermeme nedenlerini. Bu teklifi zaten Millî İstihbarat Teşkilatı hazırladı, biz
de usulen imzaladık, verdik, bilmiyoruz, o nedenle Hükûmet açıklamasıyla rapor
başlıyor- ya da hakikaten bilgi verdi milletvekilleri, teklif sahipleri ama
ciddiye alınmadı, rapora yazılmadı çünkü teklifin asıl sahibi Millî İstihbarat
Teşkilatı olduğu için Hükûmetin yaptığı açıklama çok daha önemlidir. Her iki
şekilde de bu İçişleri Komisyonu raporu İç Tüzük’e aykırıdır. Teklif sahibinin
vermiş olduğu bilginin veya bilgi vermemişse -o da bir eksiklik- onun
yazılmadığı bir İçişleri Komisyonu raporuna dayalı olarak bir görüşme
gerçekleştirilemez efendim.
BAŞKAN – Sayın
Canikli…
NURETTİN CANİKLİ (Giresun) – Sayın
Başkan, gerçekten, bu konuşmalar yani ne İç Tüzük’le ne de yasalarla içerik
olarak alakası olmayan gerekçeler. 
KAMER GENÇ
(Tunceli) - Nasıl alakası olmayan?..
NURETTİN CANİKLİ
(Giresun) – Şimdi, bakın, bir irade ortaya çıkmıştır. Komisyon gündemine
hâkimdir…
KAMER GENÇ
(Tunceli) - Ne hâkimdir!
NURETTİN CANİKLİ
(Giresun) – …ve bu irade de bütün ayrıntılarıyla burada yer almıştır. 
KAMER GENÇ
(Tunceli) - Canikli hiçbir şey bilmiyor. Böyle bir şey olur mu ya! İç Tüzük’e
göre rapor hazırlamak zorundasınız. 
NURETTİN CANİKLİ
(Giresun) – Yani nedir bu irade? Bu irade, teklifle ilgili olarak yapılan
görüşmelerin hepsi ayrıntılı bir şekilde… Zaten teklif sahiplerinin gerekçeleri
teklifte var. Burada da bu yer almıştır. Yani teklif sahiplerinin gerekçeleri
teklifte yer almıyor mu? Alıyor; o da burada var zaten. Ayrıca, doğal olarak
Hükûmetin de görüşü alınıyor Komisyonda ve rapora dercediliyor. Bu açıdan
bakıldığında hiçbir eksiklik söz konusu değildir. Bugüne kadar daha önce
komisyon raporları nasıl üretiliyorsa, hangi içerikte üretiliyorsa bu da aynı
şekilde üretilmiştir, diğerlerinden hiçbir farkı yoktur, hiçbir aykırılık söz
konusu değildir Sayın Başkanım. Böyle bir şey olabilir mi Allah aşkına ya!
Önemli olan, yaptığımız yasama faaliyetiyle ilgili burada iradenin yer alıp
almadığıdır. İşin özü budur, bunun üzerine bakılması gerekir, onda da herhangi
bir eksiklik yoktur Sayın Başkanım. Tali komisyonlarla ilgili bilgileri
İçişleri Komisyonu buraya dercetmek zorunda değil; edebilir de etmeyebilir de. 
BAŞKAN –
Etseymiş faydalı olurmuş. Bundan sonra etmesinde fayda var.
NURETTİN CANİKLİ
(Giresun) – Etse olabilirdi, evet.
OKTAY VURAL
(İzmir) – Nasıl değil efendim! Yani raporu verdiği zaman “Ben raporu yazmam.”
diyebilir mi? Böyle bir şey olabilir mi? Ne demek ya! Yani zihniyete bakın ya!
Nurettin Bey “Raporu verdi, efendim, yazmak zorunda değiliz.” Böyle bir şey
olabilir mi ya! 
NURETTİN CANİKLİ
(Giresun) - Sayın Başkanım, eğer, görüş belirtmiş…
OKTAY VURAL
(İzmir) – Bir de Sayın Başkan, bu raporu Komisyon üyelerimiz okuyor. Diyor ki:
“Millî Savunma Komisyonuna havale edilmiş.” Komisyon üyesi ne yapıldığını
bilmiyor. Müsaade edin de raporu görüşüyoruz.
NURETTİN CANİKLİ
(Giresun) – Bir yasama faaliyeti için gereken tüm bilgiler burada mevcut
Sayın Başkanım.
MEHMET AKİF
HAMZAÇEBİ (İstanbul) - Sayın Başkan…
OKTAY VURAL
(İzmir) – Böyle bir şey olur mu yani? Diyor ki Nurettin Bey: “Vallahi raporu
verse de zaten Komisyonun bunu yazmasına da gerek yok, geçeriz gideriz.” Böyle…
NURETTİN CANİKLİ
(Giresun) - Hayır görüş verme… Bakın, idari bir işlem olarak verdiği cevabı
yazması gerekiyor.
OKTAY VURAL
(İzmir) – Görüş vermesini de yazacaksın, görüş vermemesini de yazacaksın. Allah
Allah…
NURETTİN CANİKLİ
(Giresun) – Hayır, öyle bir zorunluluk yok. Bunlar çünkü esasa yönelik, esasa
müteallik konular değil. 
İÇİŞLERİ
KOMİSYONU BAŞKANI MEHMET ERSOY (Sinop) – Sayın Başkan…
BAŞKAN – Sayın
Komisyon Başkanı, buyurun.
İÇİŞLERİ
KOMİSYONU BAŞKANI MEHMET ERSOY (Sinop) - Sayın Başkanım, komisyon çalışmaları
sırasında Cumhuriyet Halk Partisini temsilen milletvekilimizin yanında Sayın
Grup Başkan Vekili Engin Altay da çalışmalarımızın hemen hemen başından sonuna
kadar komisyon salonumuzdaydı ve bu konuyu gündeme getirdi. Her üç komisyonun
da belirtilen süre içinde görüşme yapamayacaklarını bize bildirdikleri
bilgisini o zaman kendileriyle paylaştım, Komisyonumuzla da paylaştım. 3
komisyonun görüşemeyeceğiz bilgisini kimden niye saklayalım ki? Sorulduğu anda
cevabını verdik bunun o zaman da. Milliyetçi Hareket Partili Komisyon üyesi
arkadaşımız o gün toplantı salonundaysa buna zaten tanık olmuştur. 
Başka bir şey…
OKTAY VURAL
(İzmir) – O zaman tutanakta yer almamış. Mesela böyle önemli bir konuyu eğer
yapmışsa bununla ilgili tutanağa niye bunu yazmadınız?
NURETTİN CANİKLİ
(Giresun) – Gerekmez ki, bu bir özettir. 
İÇİŞLERİ
KOMİSYONU BAŞKANI MEHMET ERSOY (Sinop) – Şimdi, müsaade eder misiniz.
Bu bir idari
işlemdir, idari işlemin komisyon çalışmalarıyla, komisyonda görüşülen kanun
teklifiyle, tasarısıyla bir ilgisi yoktur. İdari işlem bana bu teklifin…
OKTAY VURAL
(İzmir) – İdari değil ya, görev.
İÇİŞLERİ
KOMİSYONU BAŞKANI MEHMET ERSOY (Sinop) – …O işlem İçişleri Komisyonuna bu
teklifin görüşülüp görüşülememe hakkını vermektedir. O bilgileri alarak
Komisyon Başkanı sıfatıyla…
OKTAY VURAL
(İzmir) – Bilgi saklamak olmaz, komisyon bilgi saklamaz.
İÇİŞLERİ
KOMİSYONU BAŞKANI MEHMET ERSOY (Sinop) – Hiç kimseden bir şey saklanmamıştır.
OKTAY VURAL
(İzmir) – Saklamışsınız işte.
İÇİŞLERİ
KOMİSYONU BAŞKANI MEHMET ERSOY (Sinop) – Komisyon toplantıya çağırılmış ve
Komisyon gereğini yapmıştır. Ayrıca, teklif sahiplerinin görüşleri de
alınmıştır ancak komisyon çalışmaları başladığında öncelikli olarak Anayasa’ya
aykırılıkla ilgili gündeme geçmeden sayın milletvekilleri söz istediği için
ağırlıklı olarak bu konuyla ilgili görüşmeler yapılmış, daha sonra her grubu
temsilen bir grup sözcüsüne söz verilmiş, arkasından da teklif sahiplerine söz
verilmiş. Lehte yapılan konuşmalar kısmında teklif sahiplerinin yaptığı
konuşmalar da yer almıştır.
Teşekkür
ediyorum.
BAŞKAN –
Teşekkür ederim.
Birinci bölüm
üzerinde söz isteyen…
OKTAY VURAL
(İzmir) – Bu da yazılmamış efendim, bu da yazılmamış, raporda bu da yok.
NURETTİN CANİKLİ
(Giresun) – Efendim, bunların hepsi yazılmaz ki Sayın Başkanım, bunlar
tutanaklarda, komisyon tutanakları var.
OKTAY VURAL
(İzmir) – Bu da raporda yok. Anayasa’yla ilgili tümünden aykırılık iddiaları
yazılmadı.
ÜNAL KACIR
(İstanbul) – Efendim, yazılır yazılmaz, biz ne yapabiliriz, Genel Kurul ne
yapacak?
NURETTİN CANİKLİ
(Giresun) – Sayın Başkanım, Allah aşkına, yani böyle şey olmaz, komisyon
tutanakları var efendim, her şey orada kayıtlı, bütün konuşmalar orada kayıtlı,
yani tutanaklar aynen rapora geçirilir mi Sayın Başkanım? Rapor başka bir
şeydir, tutanak başka bir şeydir. 
OKTAY VURAL
(İzmir) – Tutanakları mı konuşuyoruz? Rapor konuşuyoruz ya!
BAŞKAN – Sayın
grup başkan vekilleri, sizi arkaya çay içmeye davet ediyorum. Birleşime ara
vereceğim.
AHMET AYDIN
(Adıyaman) – Sayın Başkanım, gerek yok, siz devam edin Sayın Başkanım.
MEHMET AKİF
HAMZAÇEBİ (İstanbul) – Sayın Başkan…
BAŞKAN –
Efendim, işte hepinizi beraber… Sonra, gelince tekrar konuşursunuz.
MEHMET AKİF
HAMZAÇEBİ (İstanbul) – Sayın Başkan, bir saniye efendim…
BAŞKAN – Buyurun
sizi dinleyeyim, ondan sonra.
Buyurunuz.
MEHMET AKİF
HAMZAÇEBİ (İstanbul) – Sayın Başkan, ben ayağa kalktım konuşmak üzere, ondan
önce Sayın Canikli…
ÜNAL KACIR
(İstanbul) – Ben de ayağa kalktım.
MEHMET AKİF HAMZAÇEBİ (İstanbul) – Yani
ben ayağı kalktıktan sonra Sayın Canikli fırladı, onu dinlediniz. 
BAŞKAN – Sizi de
dinliyorum efendim. 
MEHMET AKİF
HAMZAÇEBİ (İstanbul) – Ben ayaktayım “Ara veriyorum.” diyorsunuz. 
BAŞKAN – Tamam,
şimdi dinliyorum Sayın Hamzaçebi. 
MEHMET AKİF
HAMZAÇEBİ (İstanbul) – İzin verirseniz, ben konuşmamı bitireyim, sonra yine ara
verin efendim. 
Komisyon
Başkanının açıklamasını ben üzüntüyle karşılıyorum. Bir kere, benim soruma
cevap vermedi. 
İkincisi, diyor
ki: “Usul tartışmaları yapıldı, Anayasa’ya aykırılık tartışmaları yapıldı.”
Bunlar da komisyon raporunda yok. Yani bir komisyon, komisyon huzurunda cereyan
eden olayları, görüşleri buraya yazmaz mı? Bunları yazmamışlar, hiçbir yere
yazılmamış. 
ÜNAL KACIR
(İstanbul) – Ne olacak yazılmamışsa, ne olacak yani? Yazılmamışsa ne olacak? 
MEHMET AKİF
HAMZAÇEBİ (İstanbul) –Teklif sahiplerini adam yerine koyan yok. Açıklama
yapmışlar mı yapmamışlar mı belli değil. Komisyon sözcüsü “Bilgi aldık.” diyor.
Alınan bilgi burada yazılı değil. E, nereden bileceğim ben? 
OKTAY VURAL
(İzmir) – Anayasa’ya aykırılığı öncelikle alması lazım. Almış ama karar yok
burada, karar yok. Oylama yapıldı çünkü. 
NURETTİN CANİKLİ
(Giresun) – Sayın Başkan… Sayın Başkan…
BAŞKAN –
Bittiyse eğer…
ÜNAL KACIR
(İstanbul) – Sayın Başkan, lütfen…
MEHMET AKİF
HAMZAÇEBİ (İstanbul) – Şimdi, üçüncü olarak söyleyeceğim şu: Bu bir teşkilat
kanunu değişikliğidir. Bunun ana komisyonu Plan ve Bütçe Komisyonu olmak
zorundadır. Havale yanlıştır, havale yanlıştır. 
BAŞKAN – Evet,
Komisyon Başkanı da dâhil olmak üzere, rica ediyorum. 
ÜNAL KACIR
(İstanbul) – Sayın Başkan, neyi değiştireceksiniz? 
BAŞKAN -
Birleşime on dakika ara veriyorum. 
 Kapanma
Saati: 16.58

BEŞİNCİ OTURUM
Açılma Saati: 17.16
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Mine LÖK BEYAZ (Diyarbakır)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin Beşinci
Oturumunu açıyorum.
563 sıra sayılı
Kanun Teklifi’nin görüşmelerine devam edeceğiz. 
Komisyon burada,
Hükûmet burada. 
Birinci bölüm
üzerinde söz isteyen, Cumhuriyet Halk Partisi Grubu adına İstanbul Milletvekili
Sayın Celal Dinçer. 
Buyurunuz. (CHP
sıralarından alkışlar) 
CHP GRUBU ADINA CELAL DİNÇER (İstanbul)
– Teşekkür ederim Sayın Başkan.
Saygıdeğer
milletvekilleri, 563 sıra sayılı Kanun Teklifi’nin birinci bölümü üzerinde
Cumhuriyet Halk Partisi Grubu adına söz almış bulunuyorum. Yüce heyetinizi
saygıyla selamlıyorum. 
Konuşmama
başlamadan önce, Türk polis teşkilatının 169’uncu kuruluş yıl dönümünü yürekten
kutluyorum, fedakârca görev yapan bütün polis mensubu arkadaşlarımıza, güvenlik
görevlilerine huzurlarınızda teşekkür ediyorum. 
Yasa teklifi
üzerindeki görüşlerimi açıklamadan önce, salı günü bu çatı altında Genel
Başkanımız Sayın Kemal Kılıçdaroğlu’na yapılan menfur saldırıyı bir kez daha
kınıyor, lanetliyor ve birkaç noktaya dikkatinizi çekmek istiyorum: 
İlk olarak,
seçimler öncesi basına yansıyan, Ankara Büyükşehir Belediye Başkanının
“Muhalefet liderlerine saldırı yapılacağı” şeklindeki beyanlarının ne anlama
geldiğini burada dikkatinize sunuyorum.
İkinci olarak;
Türkiye Büyük Millet Meclisinde bir güvenlik zafiyeti yaşanmaktadır. Meclis,
yolgeçen hanına dönmüştür; hırsızı, sabıkalısı, uyuşturucu bağımlısı dahi elini
kolunu sallayarak Meclisin tüm birimlerine girebilmektedir. Ben bir mülki idare
amiri olarak İngiliz Parlamentosuna girebilmek için bir buçuk ay sıra bekledim.
Türk Parlamentosu bu kadar yolgeçen hanına dönüştürülmemelidir.
Üçüncü olarak;
demokrasinin mabedi olan Meclis çatısı altında bir ana muhalefet liderinin
korunamamasındaki ihmalin ve aymazlığın soruşturulması için Sayın İçişleri
Bakanını göreve davet ediyorum. 
Sayın Başkan,
değerli milletvekilleri; bir milletvekili arkadaşımızın ifade ettiği gibi, üçüz
yasalardan biri olan, kısa adıyla MİT Kanununda Değişiklik Yapılmasına Dair
Kanun Teklifi’nin İçişleri Komisyonunda görüşülmesi sırasında muhalefet
milletvekili olarak yaptığımız eleştirilerin -çok az bir kısmı belki dikkate
alındı- hiçbiri dikkate alınmadı. Bu teklifin Anayasa Komisyonunda görüşülmesi
için yaptığımız konuşmalar dikkate alınmadı, Plan ve Bütçe Komisyonunda
görüşülmesi gerektiğini söylediğimiz de dikkate alınmadı; kısaca bu kanunda da
bir kapçak hukuku uygulandı, diğer kanunlarda olduğu gibi. 
Millî İstihbarat
Teşkilatı bizim gözbebeği bir kuruluşumuzdur. Bu kuruluşumuzun çağdaş bir
yapıya kavuşturulması da çok doğaldır. Ancak MİT yasa teklifiyle getirilen
değişiklikler, demokrasi açısından, rejim açısından bazı tehlikeler
taşımaktadır. Bu teklif, MİT’in görev ve yetki alanını genişletmekte, MİT’i
yalnızca istihbarat toplayan bir kurum olmaktan çıkararak doğrudan operasyon
yapma yetkisiyle donatmaktadır. MİT’i görev ve yetkileri bakımından değil aynı
zamanda personeli bakımından da ağır zırhlarla koruma altına almaktadır. Buna
karşılık, MİT’in bürokratik, yargısal, ve siyasal denetimine ilişkin hiçbir
düzenleme bu yasada yoktur. Düzenleme, istisnai nitelikte kabul edilecek
yetkileri genel niteliğe dönüştürmektedir. MİT’i olağanüstü bir kurum hâline getirecektir
ve bu yapıya büründürmektedir. Böyle bir tavrın demokratik istihbarat yapısı
yaratmayacağı, despotik bir istihbarat yapısı yaratacağı tartışmasızdır. 
Teklifin 1’inci
maddesiyle MİT’in görevleri genişletilmektedir. Dış güvenlik, terörle mücadele,
millî güvenlik konularında Bakanlar Kurulunca verilen her türlü görevi yapmak
yetkisi verilmektedir. Buradaki “her türlü görev” ibaresi muğlaktır ve
tehlikeler içermektedir. Yasa teklifi bu şekilde kabul edilir ise iktidar,
MİT’i özellikle iç istihbaratta rakipleri aleyhine rahatlıkla
kullanabilecektir. 
Teklifin 3’üncü
maddesi MİT’in yetkilerini sınırsızlaştırmaktadır. Mevcut yasada MİT
yetkilerini kullanırken kamu kurum ve kuruluşlarıyla ilişki kurmayla sınırlı
idi. Oysa bu özel sektörü de içine alacak şekilde genişletilmekte, bu teklifle
kamu yönetimi değil, tüm toplum –dikkatinizi çekiyorum- MİT’in emrine
sokulmaktadır. Teklifle getirilen hükümler MİT’i geniş bir koruma kalkanı içine
alırken, öte yandan yargı süreci başlamış davalarda her türlü bilgi ve belgeye,
hazırlık soruşturmasında erişebilme yetkisi vermektedir. Bu da yargılamanın
güvenilirliğini ortadan kaldıracak bir uygulama olacaktır ve yanlıştır.
Teklif, devletin
tek merkezde dinleme yapma politikasını da ortadan kaldırmaktadır. TİB bünyesinde
yapılan dinlemeler artık bundan sonra MİT’in kuracağı kendi dinleme
merkezlerinde, birden çok merkezde yapılabilecektir ve dinlemelerin tümü MİT
müsteşarının ya da yardımcısının yazılı emriyle olacak, bazıları yirmi dört
saat içinde hâkim kararına dönüştürülebilecek ama -dikkatinizi çekiyorum-
önleyici istihbaratta asla ve asla hâkim kararı aranmayacaktır, bu da çok
tehlikeli bir gelişmedir. Hâkim kararı aranmayan böyle bir uygulamada kamusal
alandaki her türlü özgürlüğün ortadan kaldırılacağı da açıktır. 
Teklif, 7’nci
maddesiyle MİT’i soruşturulamaz bir yapıya dönüştürmektedir. MİT personelini
soruşturma izninin yanı sıra yargılama konularını da kapsayacak bir zırha
büründürmektedir. Burada açıkça söylüyorum; milletvekillerinde olmayan bir
dokunulmazlık MİT mensuplarına getirilmektedir. MİT’e dokunan yanacaktır. 
8’inci madde
öyle hükümler getiriyor ki MİT’le ilgili bir haberi yayan, yayımlayan gazete,
dergi, sosyal medya ne olursa olsun tümü cezai müeyyidelerle karşı karşıya
kalacak. Sadece ve sadece ben Meclis İçişleri Komisyonunda dile getirdim.
“Yahu, burada o kadar çok saymışsınız, bir çaycı kalmış, onu da saysaydınız,
onu da cezanın içine koysaydınız.” diye konuşmuştum. Böyle şey olamaz
arkadaşlar. Bir basın mensubunun yazdığı bir haberle medya patronu dâhil bütün
herkesi cezalandıramazsınız. Sanıyorum bu yanlışlıklar düzeltilecek, öyle bir
bilgi aldık. Bu da, bu madde de basın yayın özgürlüğüne vurulmuş bir darbe
niteliğindedir. 
Teklif, tüm gerçek ve tüzel kişileri
MİT’in istedikleri bilgileri vermekle yükümlü kılmaktadır. Özel sektörün
gizliliği diye bir şey kalmayacaktır. Banka bilgileri dâhil her türlü bilgileri
alabilecek, ticari sırlar ortadan kalkacaktır. Yani herkes, bütün sendikalar,
odalar, belediyeler, kamu kuruluşları ve vatandaşlar MİT’in emrinde yükümlü
birer memur gibi onların bilgilerini de vermekle yükümlü olmaktadır.
Dolayısıyla, Başbakan bir demir yumruk yaratmak istemektedir bu teklifle. Bu
demir yumruk, bireysel hak ve güvenceleri ortadan kaldıracak ölçüde sınırsız
bir düzenlemeye dönüşmektedir. Demokratik bir istihbarat örgütlenmesi yerine
despotik bir yapıya yol açacak bu düzenlemeleri yapmak doğru değildir.
Demokratik istihbarat hizmeti ancak istihbarat birimlerinin denetim ve
gözetimiyle sağlanır. Çağdaş ülkeler bunu adli denetim, parlamenter denetim ve
gözetim veya ombudsman denetimi şeklinde değişik uygulamalarla denetim altına
almışlardır ama bu yasa teklifinde tek kelimelik bir denetim söz konusu
değildir. 
Sayın Başkan,
değerli milletvekilleri; MİT Yasası’yla ilgili düzenlemeler denetim
mekanizmalarını içermediği için eksiktir ve demokratik değildir. Avrupa Birliği
Parlamenterler Meclisi, 1402 sayılı Kararı’nda iç güvenlik hizmetlerinin
yeterince denetlenmemesinden dolayı yasal ve anayasal güvenceler sağlanmadığı
sürece insan hakları ihlallerinin oluşabileceğini belirtmiş ve bu yetkilerin
kötüye kullanılabileceğini, bu nedenle bu tür işlerde mutlaka bir denetim
mekanizmasının getirilmesini bütün üye ülkelere tavsiye etmiştir. Demokratik
servislere dönüştürmek için, istihbarat servislerini bir baskı aracı olmaktan
çıkarmak için, güvenlik politikasının modern bir aracına dönüştürmek için
yürütme ve parlamentonun izleme ve denetleme işlevini mutlaka yapması gerekir
ama bu denetlemeyi sadece hükûmete bırakmak da muhtemel istismarlara yol açar.
İktidar, bu teklifle tek adam sistemini kurumlaştırmak istemektedir; Başbakana
sultan, kral yetkisi vermek istemektedir. Bu teklifle amaçlanan mutlak
iktidardır ama unutmayın, mutlak iktidar, kontrol edilemeyen iktidar çok
tehlikelidir. Dünya siyasal tarihi bunun örnekleriyle doludur. 
Değerli
arkadaşlar, yargı kontrol altına alınırken, İnternet yasaklarıyla sosyal medya
susturulurken üçüncü ayak olarak MİT Yasası’yla da bir istihbarat devleti
olmaya yönelik adımlar atılmaktadır. 
Sayın
Başbakan Yardımcımız Beşir Atalay “Bu sakıncalı konuları Genel Kurulda
düzelteceğiz.” diye dün bir konuşma yapmıştı. İnşallah, bunun düzeltileceğini
umuyor; tekrar yüce heyetinizi saygıyla selamlıyorum. (CHP sıralarından
alkışlar) 
BAŞKAN
– Teşekkür ederim Sayın Dinçer.
Barış
ve Demokrasi Partisi Grubu adına Mardin Milletvekili Sayın Erol Dora. 
Buyurunuz.
(BDP sıralarından alkışlar)
BDP
GRUBU ADINA EROL DORA (Mardin) – Sayın Başkan, değerli milletvekilleri; 563
sıra sayılı Milli İstihbarat Teşkilatı Kanununda Değişiklik Yapılmasına Dair
Kanun Teklifi’nin birinci bölümü üzerine Barış ve Demokrasi Partisi adına söz
almış bulunuyorum, Genel Kurulu saygıyla selamlıyorum.
MİT, 644 sayılı
Kanun'la 22 Temmuz 1965'te, Millî Emniyet Hizmetleri adlı kurumun
dönüştürülmesiyle kurulmuş, 12 Eylül darbesinin akabinde, 1 Kasım 1983
tarihinde kabul edilen 2937 sayılı Kanun’la bugünkü yapısını almıştır.
Teşkilatı şeffaf
bir kurum olarak tanımlamak mümkün değildir. Zira bunu, teşkilat üzerine
yapılan çalışmaların azlığı da göstermektedir.
İstihbarat
teşkilatları üzerine yapılan çalışmalarda sıklıkla tekrarlandığı üzere, bu tür
teşkilatlar gizlilik içeren bir çalışma tarzına sahiptir. Bu çalışma şekli
artan yetkilerle birleşince, istihbarat aktivitelerinin insan hakları ve hukuk
kurallarıyla ters düşme olasılığının artacağı aşikârdır.
Değerli
milletvekilleri, kanun teklifiyle, Millî İstihbarat Teşkilatının görevleri ve
işleyiş mekanizmalarına dair, mevcut durumu bile aratacak, antidemokratik,
evrensel hukuka aykırı ve insan haklarına aykırı bir dizi uygulamanın daha
yürürlüğe konulması hedeflenmektedir.
Teklifle MİT'e
verilen bir görev şöyle tanımlanmıştır: "Dış güvenlik, terörle mücadele ve
millî güvenliğe ilişkin konularda Bakanlar Kurulunca verilen her türlü görevi
yerine getirmek".
Değerli
milletvekilleri, öncelikle, yasal düzenlemelerde MİT ve diğer istihbarat
birimlerinin görev alanları son derece açık ve sınırlandırılmış şekilde tarif
edilmelidir. Örneğin "devletin güvenliğini korumak", "dış
güvenlik", "millî güvenlik", "terörle mücadele" gibi
ifadeler son derece geniş ve yoruma açıktır. Bu muğlak görev tanımı,
gerçekleşmemiş muhtemel faaliyetleri de içine almaktadır. Bu ifadelere
dayanarak, istenildiği zaman toplumsal muhalefet hareketlerini rahatlıkla
suçlulaştırmak geçmişte mümkün olmuştur, hâlen mümkün olmaktadır ve bu teklifle
daha da mümkün hâle getirilmektedir. Muğlak tanımlamalar sayesinde, İstihbarat
Teşkilatının yetkileri, muhalefet üzerinde baskı uygulamak üzere bugüne değin
devreye sokulmuştur ve öyle görünüyor ki bu kanun teklifiyle muhalifleri
kriminalize edebilme keyfiyeti bundan sonra da ivme kazanarak devam edecektir.
İstihbarat
birimlerinin görev alanları net ifadelerle tanımlanmalı ve sınırlı bir içeriğe
kavuşturulmalıdır. Bu yetkilerin muhalefete karşı kötüye kullanılmasını
engellemek için hukuki ve kurumsal teminatlar oluşturulmalıdır.
Sayın Başkan,
değerli milletvekilleri; yine, kanun teklifiyle Millî İstihbarat Teşkilatına,
dış istihbarat, millî savunma, terörle mücadele ve uluslararası suçlar ile
siber güvenlik konularında her türlü teknik istihbarat, usul, araç ve
sistemlerini kullanmak suretiyle bilgi, belge, haber ve veri toplamak,
kaydetmek ve analiz etmek görevleri verilmiştir.
MİT'in devlet
istihbarat hizmetleri ve Milli İstihbarat Teşkilatı Kanunu'nda düzenlenen
yetkileri ve görev alanı, başta siyasi muhalifler olmak üzere, tüm yurttaşlar
için insan haklarının korunması açısından tehlikeli sonuçlara yol açacak
şekilde geniş tutulmuştur. Bu teklifle MİT'in kapsam ve müdahale alanı, insan
haklarının ihlali konusunda daha da genişletilmektedir.
Kişisel
verilerin gizliliği temel bir insan hakkı olarak yasal düzenlemelerde
korunmamakta, sadece toplanmış olan verilerin korunması gözetilmektedir.
Kişisel verilerin gizliliğinin korunması temel bir insan hakkı olarak kabul
edilmeli ve bu konuda, MİT ve diğer istihbarat teşkilatlarının yetkilerini
koruyan değil, sınırlandıran düzenlemeler yapılmalıdır.
Sayın Başkan,
değerli milletvekilleri; edinilen bilgilerin istismar edilmesi ihtimali,
toplumsal ve siyasi muhalefete karşı kullanılmaması gereken istihbarat
aktivitelerini siyasi açıdan da mahzurlu ve tehlikeli kılmaktadır. Kanun
teklifinde kişi hak ve hürriyetlerinin ihlalini engelleyen veya yapılan bir
ihlali yargıya taşımanın herhangi bir imkânı bulunmamaktadır. İstihbarat
Teşkilatını direkt olarak Başbakana bağlayan bir mekanizma hedeflenmektedir. Bu
çerçevede, İstihbarat Teşkilatının iş ve işlemlerinin demokratik denetimi için
mekanizmalar oluşturulmalı ve bu mekanizmalar içinde yasama, yürütme ve yargı
organları, ayrıca sivil toplum kuruluşları yer almalıdır. Teşkilat
çalışanlarının siyasi muhalifler hakkında bilgi tedariki gibi makul olmayan
Hükûmet talimatlarını yerine getirmeyi reddedebilmesini sağlayan yasal
teminatlar sağlanmalıdır. 
Değerli
milletvekilleri, kanun teklifiyle MİT mensuplarının MİT’in görev ve
faaliyetlerine ilişkin tanıklık yapamayacağının düzenlenmesi ceza hukuku
normlarına aykırıdır. Adliye teşkilatı böyle bir hüküm karşısında çaresiz
bırakılmak istenmektedir. Direkt olarak siyasi iktidara tabi hâle getirilmek
istenen bir kuruluşa mutlak dokunulmazlık sağlamak Türkiye’yi bir istihbarat
devleti hâline getirecektir, bu durum toplumsal barışa yeni bir darbe
vuracaktır. 
Sayın Başkan,
değerli milletvekilleri; kanun teklifinde öne çıkan düzenlemelerden biri de
çözüm süreci çerçevesinde devlet ve Kürt hareketi ve Sayın Abdullah Öcalan
arasında yürütülen diyaloglarda devlet adına diyaloglara katılan İstihbarat
Teşkilatı yetkililerinin yasal zırhlarla korunmasını sağlamaya yöneliktir.
Toplumsal barışın kalıcı tesisi bakımından yapılmış ve yapılmakta olan
müzakerelerin güvence altına alınması için bir kanun çıkarılması ve bu
topraklarda yeşeren barış umudunun fiilî barışa evrilmesini sağlamak öncelikli
görevimiz olmalıdır. Zira, böyle bir iklimin heba edilmemesi, bugüne kadar
kaçırılmış fırsatlar neticesinde yaşanan kayıplar düşünüldüğünde daha da önem
arz etmektedir.
Değerli
milletvekilleri, hâlâ bu ülkede geçmişle yüzleşme yaşanmadı, bu ülkede hâlâ bir
hakikat ve adalet komisyonu kurulmadı, bu ülkede hâlâ devlet içi çeteler halka
hesap vermedi ve siyasal iktidarlar bu çetelerden hesap soramadı. 
SIRRI SAKIK
(Muş) – Bravo, bravo!
EROL DORA
(Devamla) – Böylesi bir tablo mevcut iken MİT Yasası’nda yapılacak değişiklik
ile MİT’in Anayasa üstü bir konuma çıkarılmak istenmesi şu anki siyasal
iktidarı da, vatandaşları da tehlikeye atan bir durumdur; bunun iyi anlaşılması
gerekmektedir. 17 Aralık yolsuzluk ve rüşvet operasyonları neticesinde peş peşe
gelen HSYK ve Millî Eğitim Kanunlarında yapılan değişiklikler, İnternet
sansürleri ve son olarak şu an üzerinde konuştuğumuz MİT Kanunu birlikte
değerlendirildiğinde görülmektedir ki güvence altına alınmak istenen barış
süreci, demokrasi, hukukun üstünlüğü, insan hakları değildir; güvence altına
alınmak istenen iktidar olma gücüdür. Böylesi bir gerçeği normalleşme, çözüm ya
da sivilleşme olarak anlatmaya çalışmak, demagoji yapmaktır.
Sayın
Başkan, değerli milletvekilleri; üzerinde görüştüğümüz MİT Kanun Teklifi’yle
içerde ve dışarıda operasyon yapma, her türlü kişisel bilgiye ulaşma yetkisi
verilmesi ve MİT'in yargı denetimi dışına çıkarılması demokratik bir hukuk
devletinde kabul edilemez. Kaldı ki Kürt sorununun çözümünde muhatap devlet ve
toplumun kendisidir, sorunun tek muhatabı MİT ya da devletin buna benzer organları
değildir. Dolayısıyla, atılması gereken adımların adresi Meclistir. Kürt
sorununun çözümü evrensel hukuk ilkelerinin hayata geçirilmesiyle mümkün
olabilir. Bu bağlamda, Kürt sorununun çözülmesiyle Türkiye'nin
demokratikleşmesi arasında diyalektik bir bağ vardır. 
Dolayısıyla,
iktidarı sağlamlaştırma kaygısıyla ülkeyi antidemokratik bir fanusa sokmak
yerine acilen müzakereler yasal zemine kavuşturulmalı, Meclis bütün
kurumlarıyla çözüm sürecine dahil edilmeli, demokratik ve sivil bir anayasanın
yapılabilmesinin önünde engel teşkil eden, başta Terörle Mücadele Kanunu olmak
üzere, tüm antidemokratik yasa ve uygulamalara son verilmelidir.
Bu düşüncelerle
tekrar Genel Kurulu saygıyla selamlıyorum.
Teşekkür
ediyorum. (BDP sıralarından alkışlar)
BAŞKAN – Teşekkür
ederim Sayın Dora.
Şimdi Milliyetçi
Hareket Partisi Grubu adına Konya Milletvekili Sayın Faruk Bal hem grup adına
hem şahsı adına konuşacaktır. Dolayısıyla, kendilerine on beş dakika süre
vereceğim.
Buyurunuz. (MHP
sıralarından alkışlar)
MHP GRUBU ADINA FARUK BAL (Konya) –
Sayın Başkan, değerli milletvekilleri; görüştüğümüz kanun teklifi iki ana
başlık altında, demokratik toplum gereklerine ve parlamenter demokratik
sistemin özüne aykırıdır. Bu iki ana değeri ifade ederken üzerinde yükselmiş
olduğu hukuk devleti ve piyasa ekonomisi ilkelerinden kısaca bahsetmek
istiyorum.
Hukuk devleti,
idarenin yapmış olduğu her iş ve işlemin yargı denetimine tabi olduğu bir
devlettir. Hukuk devleti, yasama organının vermiş olduğu kararlarda ve çıkarmış
olduğu kanunlarda denge ve denetim mekanizmalarına tabi olan devlettir; yürütme
organının tek adam iradesiyle değil, millî iradeyle teşekkül ettiği bir
devlettir. Hukuk devletinde yargı, yasama ve yürütmeyi düzenleyen, dengeleyen
ve denetleyen bir güce sahiptir. 
Adalet ve
Kalkınma Partisinin on iki yıllık iktidarında, yasama organı tek adam iradesine
tabi kılınmış, biat kültürü gereği “parmakmatik demokratik” diye bir tabir
ortaya çıkmış ve dolayısıyla yasama gücünün almış olduğu kararlar ve çıkardığı
kanunlar AKP iradesi hâline dönüşmüştür. Bu, hukuk devletiyle bağdaşmaz.
Yürütme organı, olduğu gibi, Başbakanından, bakanlarından, müsteşarından ta
alta kadar, kaymakamına kadar tek iradeye tabi olmuş, hatta seçimlerin sonucuna
etki edebilecek kadar siyasallaşmıştır. Yargı organı da 17 Aralık
operasyonlarıyla birlikte bir kargaşaya girmekle birlikte tamamen AKP’nin
siyasi kontrolü açısına girmiştir.
Diğer taraftan,
hukuk devletinin yanında parlamenter demokrasinin en önemli özelliği, piyasa
ekonomisine dayanır olmasıdır. AKP’nin on iki yıllık iktidarında yandaş
sermaye, var olanlar artırılmış, yenileri türetilmiş; yolsuzluklarla,
özelleştirmelerle, ihalelerle ekonomi AKP’nin kontrolüne girmiş ve demokratik
bir sistemin içinde barındırılması gereken hür teşebbüse dayalı, serbest
rekabete dayalı bir piyasa ekonomisi olmaktan çıkmıştır.
Şimdi, sıra,
hukuk devletinin yasama, yürütme ve yargı organlarıyla dengelenmiş
mekanizmasının üzerine yeni bir güç, yeni bir kudret inşa edilmekte ve piyasa
ekonomisinin üzerine de MİT’in gücünü ortaya koyarak birleştirip yeni, yepyeni
bir bilinmeze doğru Türkiye sürüklenmek istenmektedir.
Bu süreç
içerinde, halkın bilgi alabilme kaynakları siyasallaştırılmış, görsel basın
“Alo Fatih”lerle, yazılı basın köşe yazarlarının kovulmasıyla, sanal basın da
“Twitter mivittır, YouTube mutup” diyerek kapatılmakla Türkiye tam bir
antidemokratik süreç içerisine sokulmuştur. 
Şimdi, bu
şekilde kurum ve kuruluşlarıyla oynanmış, değerleriyle oynanmış olan Türkiye'de
bir sorunla karşı karşıya bulunmaktayız, o da Adalet ve Kalkınma Partisinin,
boyutunu, ebadını bilemediğimiz, müthiş bir korkunun esiri olarak kendisini
koruma refleksine dayalı olarak getirmiş olduğu bu MİT Yasası’dır. Bu MİT
Yasası’nın aslını feslini biz biliyoruz. 
17 Aralık, 25
Aralık operasyonları çerçevesi içerisinde ortaya çıkmış olan yolsuzlukları,
hırsızlıkları, kara para aklamalarını, altın kaçakçılıklarını örtbas edebilmek,
onun delillerini yok edebilmek ve onları bulan polisleri, onları bulan
savcıları bir çete şekline dönüştürüp “paralel devlet” yaftasıyla onlara karşı
bir istiklal mücadelesi verirken silahlı kuvvet çerçevesi içerisinde MİT’i de
burada bir misyonla görevlendirmek; birinci amaç budur bu MİT Yasası’yla.
İkinci amaç ise Oslo ve İmralı görüşmeleriyle birlikte ortaya çıkan vahim duruma
bir kılıf uydurmak, bir kapak uydurmak ve bu şekilde Yüce Divandan kurtulmak. 
Değerli
arkadaşlarım, Oslo ve İmralı görüşmelerinin… 
Sayın İyimaya,
dinleyici bir milletvekili olarak beni de dinlerseniz sevinirim.
Oslo ve İmralı
görüşmelerinin -burayı iyi dinleyin- ortaya çıkarmış olduğu tabii sonuç şu,
“Türkiye’de analar ağlamasın.” aldatmacasıyla, “PKK yurt dışına çıkacak.”
aldatmasıyla çıkmış olan fotoğraf şu: PKK silahıyla birlikte Türkiye’nin
Güneydoğu Bölgesi’ndeki bazı yerlere, mezralara indi, silahıyla birlikte köye
indi, ilçeye indi, beldeye indi, ile indi. Bunlar gece silahlı, gündüz külahlı;
gece tehdit ediyor, gündüz külahıyla hükmediyor. Neye hükmediyor? 
1)
Türkiye Cumhuriyeti devletinin vatandaşlarından vergi topluyor. 
2)
Türkiye Cumhuriyeti devletinin vatandaşlarını “Askere alma.” söylemi adı
altında dağa gönderiyor, PKK’ya gönderiyor. 
3)
Türkiye Cumhuriyeti vatandaşlarına asayiş birlikleri “öz yönetim” adı altında
kimlik kontrolü yapıyor ve şehitlikler kuruyor. 
4)
“Bu bölgelerde adayları ben belirlerim.” diyerek milletin iradesini hâkim
olmaktan çıkarıyor, terör örgütünün iradesini oraya hükümran olarak kılıyor. 
Bunun
adı belli; bunun adını BDP’nin yetkilileri ilan etti: 
1)
“Son seçimler belirlenmiş olan bu bölgenin sınırının çizilmesi seçimidir.”
dedi. 
2)
“Son seçimler buralarda özerkliğin ilanı seçimi, özerkliğin referandumudur.”
dedi. 
3)
“Buralara hâkim kılınan, AKP’nin meşrulaştırdığı müzakerelerle masasına
oturduğu İmralı’daki ağır hapis mahkûmuna liderlik ve özgürlük seçimidir.”
dedi. 
Bu
kapsam içerisinde gideceğiniz yer, elbette ki mevcut Anayasa ve hukuk düzeni
içerisinde Yüce Divandır. Abdullah Öcalan sizi uyardı, “Yüce Divana
gidiyorsunuz, ben sizi kurtaracağım.” dedi, bu kanunu getirdiniz Türkiye
Cumhuriyeti devletinin gazi Meclisinin huzuruna. 
Bu
kanunla sadece bunlarla yetinmiyorsunuz. Bu kanunla vatandaşın çekirdek hak
dediğimiz, hiçbir şart altında, savaş hâlinde dahi ilişemeyeceğiniz,
giremeyeceğiniz alanlara MİT’i sokuyorsunuz, özel hayatın gizliliğini ihlal
ediyorsunuz, kişinin temel hak ve hürriyetlerini ihlal ediyorsunuz, vatandaşlar
arasındaki eşitlik hukukunu bozuyorsunuz, konut dokunulmazlığına MİT’i
sokuyorsunuz, ifade hürriyetini kısıtlıyorsunuz, haberleşme hürriyetini
kısıtlıyorsunuz, basın hürriyetini kısıtlıyorsunuz, halkın haber alma
hürriyetini kısıtlıyorsunuz, hak arama hürriyetini kısıtlıyorsunuz,
mahkemelerin bağımsızlığını tehdit altına sokuyorsunuz ve bu kadar sayılan
anayasal değeri ortadan kaldırdıktan sonra bir tek cümleyle meseleyi açıklamak
gerekecektir, o da “Hukuk devletinin ruhuna Fatiha ve leddâllîn âmin.” 
Şimdi,
bu kanunla bu kadar özel hayata giren, temel hak ve hürriyetlere MİT’i sokan
bir anlayış, aynı zamanda MİT’e şu yetkileri de veriyor: Dilediği belgeleri,
dilediği bilgileri istediği kurum ve kuruluştan alacak; kendi özel kanunlarını
gerekçe göstererek vermeyenlere dahi üç ila dört yıldan başlayarak on iki yıla
kadar hapis cezası. Dilediği kurumların, kuruluşların, özel kuruluşların
kayıtlarına, bilgisayarlarına, elektronik bilgilerine ulaşabilecek,
girebilecek; engel olanlara üç ila dört yıldan başlayan hapis, on iki yıla
kadar hapis tehdidi. Dilediği kurum ve kuruluşlardan dilediği teknik cihazları
isteyebilecek; vermeyene üç ila dört yıl hapis, on iki yıla kadar varan hapis. 
Peki,
bu MİT teknik cihaz olarak ordudan uçak istese, ordudan tank istese, ordudan
füze istese bunlarla ne yapacak? Bunlarla operasyon yapacak. Bunlarla
operasyonu nasıl yapacak? İç ve dış operasyon olarak yapacak. 
Değerli
arkadaşlarım, işte, bu hâliyle MİT gerek ulusal hukukun gerek uluslararası
hukukun tanımış olduğu iki tane legal kuruluşun yanında bir üçüncü kuruluş
hâline geliyor.
Meşru
iç güvenlik hizmetlerini devletin polisi yapar. Neye göre? Anayasa’ya göre,
elindeki mevzuata göre. Anayasa ve mevzuatın dışına çıktığı zaman hukuk
devletinde yargılanır. 
Ordu, yine, verilen görevleri
uluslararası mevzuata ve yerli mevzuata göre yapar, gerekirse savaş yapar.
Savaşı neye göre yapar? Savaş hukukuna göre yapar. Savaşı neye göre yapar?
Hükûmetin vermiş olduğu hedeflere ulaşabilmek adına o sınırlara tabi olarak
yapar. Aykırı yaparsa ne yapar? Aykırı yaparsa gerek yerli hukukta gerek
uluslararası hukukta yargılanır.
Bu MİT ise
bunların dışında bu tasarıya göre. MİT her şeyi yapabilir; iç operasyon yapar,
dış operasyon yapar, ordudan tank ister, top ister, uçak ister, füze ister,
gerekirse kafasına eserse dış operasyonda birtakım işleri yapar. Yargılama?
Yargılama yok. “Bu MİT'in görevi.” dediğiniz zaman akan sular duruldu. Bu,
Türkiye’ye göre duruldu beyler de, uluslararası hukuka göre durulur mu? Hayır.
Uluslararası hukuka göre durulmaz bu. 
Sizin 2 bin
tırla sevk ettiğiniz silahlarla ilgili olmak üzere Türkiye’yi muaheze
ettireceksiniz Sayın Bakan; muhakeme ettireceksiniz Sayın Bakan; murakabe
ettireceksiniz Sayın Bakan. Bu kanun sizi kurtarmaz. Siz bu kanunla,
Türkiye'nin uluslararası alanda muahezesi için, murakabesi için, muhakemesi
için delil yaratıyorsunuz. Hiçbir ülkenin MİT yasasında böyle bir açıklık
yoktur. Evet, her ülkenin gizli operasyon yapan teşkilatı vardır. Buna
uluslararası hukukta –öğrenin- “….”(*)
denilir. Gizlidir bu operasyon, kanunla açıklanmaz bu operasyon. Siz kanunla
operasyon yetkisini vererek “Ben bu sorumlulukları Türkiye Cumhuriyeti devleti
olarak üstleniyorum.” diyorsunuz ve bir tek Türk vatandaşlarına değil, dünyaya
ilan ediyorsunuz. 
Siz kendinizi
kurtarmak için böyle bir uçurumdan aşağı atlayabilirsiniz ama Türkiye’yi bir
uçurumun içine sürükleyemezsiniz. Bununla Türkiye'yi, önümüzdeki süreçte,
uyguladığınız İran ambargosuna karşı politikalarda, uyguladığınız Suriye
politikalarında kenara itilecek, murakabe edilecek, muaheze edilecek ve sonunda
da muhakeme edilecek bir ülke hâline sokacaksınız. 
Gelin, Yüce
Divanda yargılanın, Türkiye'nin, hiç olmazsa iç hukukunda bu meseleyi halletmiş
bir ülke olarak, hukuk devleti olarak dışarıya söyleyebileceği bir sözü olsun.
Değerli
arkadaşlarım, işte bu çerçeve içerisinde MİT, sadece bu risklerle beraber
değil, aynı zamanda MİT’e verilen bu yetkilerle birlikte Türkiye’de AKP’nin
ayağına dolanan herkes risk altına girmiştir. Bu herkesin içerisinde… Sadece
ilk etapta Başbakanın Bakanlar Kurulu marifetiyle vereceği ilk görev, 17 Aralık
operasyonunda ortaya çıkan delilleri bertaraf etme: “Bunları değersizleştir,
itibarsızlaştır, bunları yok et; artı, bunları sen de bir çete yap, bir terör
örgütü yap, adına ‘casus’ de, ‘paralel devlet’ de, bunlara karşı bir istiklal
savaşı yap, onları hâk ile yeksan et.” Ama o yetmez, ayağına dokunanları da
bertaraf edecek. 
Bir iktidarın,
otoriter eğilimli bir iktidarın, dikta anlayışlı bir iktidarın ayağına
dokunanlar nelerdir? 
1) Basındır,
dördüncü kuvvet olarak basındır. Basın tehdit altındadır. Basın, devletin
organı olan MİT’in tehdidi altına girecektir bu tasarıyla. 
2) Diğer
taraftan, siyasi partilerdir. Her siyasi partinin inine gireceksiniz -sizin
tabirinizle- ve siyasi partiler demokrasinin vazgeçilmez unsuru olmaktan
çıkacak, hastalıklı bir demokrasinin üzerinde operasyon yapan kuruluşları
hâline gelecek. 
3) Sivil toplum
örgütlerinin inine gireceksiniz sizin ifadenizle. Ne bulacaksınız orada? Bir
kudret bulacaksınız, iktidara karşı muhalefet kudreti; onu yok etmek için
gireceksiniz. 
4) Giremediğiniz
şirketlerin içine gireceksiniz. Paranın kokusunu çok güzel alıyorsunuz. Paralı
şirketlerin içerisine girerek onları ya yandaş hâle getireceksiniz ya candaş
hâline getireceksiniz ya da onların içerisindeki varlıkları bir şekilde ortadan
kaldırmaya teşebbüs edeceksiniz. 
Değerli
arkadaşlarım, bu hâlin özeti: Türkiye demokratik parlamenter sistemden çıkıyor,
Türkiye bir istibdat devleti oluyor. Bunun da örneğini Sayın Başbakan “Esad”
dediği zamanki devrinde Suriye’den almış, daha sonra “Esed” olarak niteleyip
kardeşini düşman ilan ettikten sonra da uygulamasını öğrenmiş. İşte Türkiye’nin
gittiği yol El Muhaberat devletinin yoludur, istihbarat devletinin yoludur.
Gazi Meclisin böyle bir yolu açması demek, cumhuriyet tarihinde edinilmiş
demokratik hakların tamamından vazgeçmesi demektir. Bu kadar ciddidir mesele,
bu kadar önemlidir bu mesele ve bu kadar değerlidir bu mesele. 
(Mikrofon
otomatik cihaz tarafından kapatıldı) 
FARUK BAL
(Devamla) – Bu duygu ve düşüncelerle, yüce Meclisten parmaklara değil, akla
dayalı bir iradenin tecelli etmesini diliyor, hepinizi saygıyla selamlıyorum.
(MHP sıralarından alkışlar)
BAŞKAN – Teşekkür
ederim Sayın Bal. 
SIRRI SAKIK
(Muş) – Sayın Başkan, hatip bizim grubumuzu itham altına alarak…
FARUK BAL
(Konya) – Grubunuzu değil, ben PKK’yı söyledim Sırrı Bey. 
SIRRI SAKIK
(Muş) – Efendim, BDP Grubunun adayları belirleme konusundaki tutum ve öz yönetimle
ilgili eleştirileriniz vardı. Bu konuda açıklama yapmak istiyorum. 
FARUK BAL
(Konya) – Hayır, PKK’yı söyledim ben. 
BAŞKAN – Şimdi,
bakın, orada bir sorun yok ama şimdi “Ben öyle demedim.” veya “Öyle
söylemedim.” denildiği zaman, onu kayıtlara geçirmek açısından “PKK’yı
kastettim.” dediniz siz, BDP’yi söylemediniz. 
SIRRI SAKIK
(Muş) – “BDP” dedi. Burada PKK seçimlere katılmadı, BDP katıldı Sayın Başkan. 
BAŞKAN – Peki,
buyurun. 

X.- SATAŞMALARA İLİŞKİN KONUŞMALAR (Devam)
5.- Muş Milletvekili Sırrı Sakık’ın, Konya Milletvekili
Faruk Bal’ın 563 sıra sayılı Kanun Teklifi’nin birinci bölümü üzerinde MHP
Grubu ve şahsı adına yaptığı konuşması sırasında Barış ve Demokrasi Partisine
sataşması nedeniyle konuşması
SIRRI SAKIK
(Muş) – Sayın Başkan, teşekkür ediyorum. 
Ya, biz
sorunlarımızı çözmek zorundayız. Yani, şimdi, siz sürekli “Öcalan, PKK, PKK…”
Burada bir PKK realitesi vardır, bir Kürt realitesi vardır ve bunları çözmek
zorundasınız. İster MİT görüşür ister Hükûmetin belli birimleri ama görüşerek, konuşarak
bu sorunları çözmek zorundayız.
Bakın, biz
burada koltuklarımızda oturmuşuz ama 12 metrekarelik alanda, beton ve demir
yığınları arasında olan Sayın Öcalan kanı durdurmuşsa, bir yıldır kan akmıyorsa
bu topraklarda, ölüm yoksa, kan ve gözyaşı yoksa bizim dönüp ona buralardan
hakaretler saydırmak değil, teşekkür etmemiz lazım. Şimdi, bir yıllık bir süre
içerisinde görüşmeler sonucu eğer bu ülkede barış iklimi varsa biz bundan
dolayı büyük bir mutluluk duyarız. Bunu büyütmek adına, demokratik siyasetin
hayat bulması için de çaba sarf ederiz. 
Bakın, hiç
beğenmediğiniz bu Barış ve Demokrasi Partisinin adayları belirleme konusunda,
aslında sizlere ders veren, nasıl bir demokratik işleyiş içerisinde olduğunu da
araştırırsanız görürsünüz. Barış ve Demokrasi Partisi tehditlerle değil,
halkıyla, bu 12 Eylül ve generallerinin getirdiği Siyasi Partiler Yasası ve
Seçim Kanunu’nu bir tarafa atarak ön seçim yapar, binlerce insanla ön seçim
yapar. 
Bu yetmez, “öz
yönetim” dediğimiz, Ankara’nın hantal yapısını bütün Türkiye’ye dağıtmaktır.
Yani “öz yönetim” dediğimiz, dünyanın dört bir tarafında, 56 ülkesinde
uygulanır ve ülkeler de bölünmez. Ama siz, bu sistemden beslendiğiniz için,
hiçbir kural, kaide olmadan “Kan aksın, şiddet devam etsin, ne olursa olsun
bizim iktidarlarımıza, koltuklarımıza hiçbir şey olmasın, yoksul Anadolu
çocukları ölsün…” Onun için, biraz vicdan sahibi olacağız. 
(Mikrofon
otomatik cihaz tarafından kapatıldı) 
SIRRI SAKIK
(Devamla) – Bu konuda, bu süreçte emeği olan insanları takdir etmemiz gerektiğini
düşünüyorum. 
Teşekkür
ediyorum. (BDP sıralarından alkışlar)
FARUK BAL
(Konya) – Sayın hatip “Kan aksın, şiddet olsun.” şeklinde, partimizi ilzam eden
bir cümle kullanmıştır. 
SIRRI SAKIK
(Muş) – Ben “parti” demedim. 
BAŞKAN – Sayın
Canikli’yi dinleyemedim çünkü…
NURETTİN CANİKLİ
(Giresun) – Tamam Sayın Başkanım. 
FARUK BAL
(Konya) – Bundan sonra verirsiniz. 
BAŞKAN – Bir
saniye… Size söz vereceğim Sayın Bal da, bir izahatta bulunmak istiyorum. 
Sayın Bakan,
konuşma yapmayı talep ettiği için, o nedenle…
NURETTİN CANİKLİ
(Giresun) – Tamam.
BAŞKAN - Yani,
hayır… Şimdi ben Sayın Bal’a sataşmadan söz vereceğim, size on dakikalık… 
BAŞBAKAN
YARDIMCISI BEŞİR ATALAY (Kırıkkale) – Hayır, Canikli’ye verebilirsiniz; ben
hakkını almayayım.
BAŞKAN - Hayır,
ona ancak iki dakika verebilirim. Hak, hukuk yok…
Şimdi Sayın Bal,
buyurunuz siz.

6.- Konya Milletvekili Faruk Bal’ın, Muş Milletvekili
Sırrı Sakık’ın sataşma nedeniyle yaptığı konuşması sırasında Milliyetçi Hareket
Partisine sataşması nedeniyle konuşması
FARUK BAL
(Konya) – Sayın Başkan, değerli milletvekilleri; Milliyetçi Hareket Partisi
milletimizin her ferdini mübarek bir değer olarak kabul etmektedir ve her
ferdini de Cenab-ı Allah’ın mukaddes bir emaneti olarak görmektedir. Bundan
dolayıdır ki hiçbir kimseye hiçbir ayrımcılık yapılmaması fikrini benimsemiş
bir partidir. Bunun üzerine de bin yıllık kardeşlik hukukunu oturtmuş bir
partidir; sadece, bin yıl boyunca buluştuğumuz, görüştüğümüz, elde ettiğimiz
müşterek değerleri yaşatmak değil, bunları aynı zamanda gelecek bin yıllara da
taşıma azim ve kararlılığı içerisindedir. 
Bu kapsam içerisinde, Türkiye'nin,
evet, bir güneydoğu sorunu vardır. Bu sorun, bölgesel bir sorundur, iklimle
ilgilidir, coğrafyayla ilgilidir; bu sorun, ekonomiyle ilgilidir, sosyal
gelişmişlikle ilgilidir, kültürel gelişmişlikle ilgilidir ama asla bir etnik
sorun olarak değerlendirilemez ve bu sorunun çözümü için de Türkiye'nin terörle
mücadele ettiği… O terörün başını çekmiş olan bir kişinin çözümüne ihtiyacı da
yoktur Türkiye'nin. 
Dolayısıyla,
Milliyetçi Hareket Partisi olarak biz, bin yıllık kardeşlik hukukunun muhafaza
edilmesi gerekirken elbette akan kanın akmaz hâle gelmesinden gurur duyarız,
lakin, bu akan kanı akmaz hâle getirirken Türkiye'nin Güneydoğu Anadolu
Bölgesi’nde terör örgütünün vergi toplamasına, asker toplamasına, mahkeme
kurmasına, asayiş birlikleri kurmasına da üniter ve millî devlet çerçevesi
içerisinde elbette karşıyız, elbette karşı olmaya devam edeceğiz. (MHP
sıralarından alkışlar) 
SIRRI SAKIK
(Muş) – Sayın Başkan, ben yerimden, tutanaklara geçmesi için söylüyorum. 
Bu bir Kürt
sorunudur, bir hak, hukuk ve adalet sorunudur, bir iklim sorunu değil. İklimden
dolayı doksan yıllık bir kavga olabilir mi? Yani düşünün, Türkiye Büyük Millet
Meclisinde, hâlâ Kürt sorununu, bu kadar acıların yaşandığı bir sorunu iklim
sorunu olarak değerlendirmek… Türkiye kamuoyunun vicdanına bırakıyorum. 
BAŞKAN –
Teşekkür ederim.
Hükûmet adına… 
NURETTİN CANİKLİ
(Giresun) – Sayın Başkan… 
BAŞKAN –
Buyurun. 
NURETTİN CANİKLİ
(Giresun) – Biraz önce Sayın Bal’ın konuşmasında Hükûmetimize ve Başbakanımıza
yönelik olarak… 
BAŞKAN –
Buyurun. (AK PARTİ sıralarından alkışlar) 

7.- Giresun Milletvekili Nurettin Canikli’nin, Konya
Milletvekili Faruk Bal’ın 563 sıra sayılı Kanun Teklifi’nin birinci bölümü
üzerinde MHP Grubu ve şahsı adına yaptığı konuşması sırasında AK PARTİ Grup
Başkanına sataşması nedeniyle konuşması
NURETTİN CANİKLİ
(Giresun) – Sayın Başkan, değerli milletvekili arkadaşlarım; hepinizi saygıyla
selamlıyorum. 
Bakın, Hükûmetimize
ve Başbakanımıza yönelik olarak “Diktatöryal eğilimler içerisinde.” gibi ya da
buna benzer ifadelerin hiçbirisinin gerçeği yansıtmadığını, bütün bunların
sadece iftiradan ibaret olduğunu en iyi siz biliyorsunuz. 
YUSUF HALAÇOĞLU
(Kayseri) – Siz de biliyorsunuz böyle olduğunu.
NURETTİN CANİKLİ
(Devamla) - Kesinlikle siz biliyorsunuz. 
YUSUF HALAÇOĞLU
(Kayseri) - Siz de biliyorsunuz, siz de. 
NURETTİN CANİKLİ
(Devamla) - Bırakın diktatörlüğü, otoriter eğilimlerin ağır bastığı bir ülkede
şu anda basın böyle mi işler Allah aşkına! Bu tartışmalar, bu çatışmalar böyle
mi yaşanır? 
SEYFETTİN YILMAZ
(Adana) – Nasıl işler?
YUSUF HALAÇOĞLU
(Kayseri) – İşlemiyor ki. “Alo Fatih!”
NURETTİN CANİKLİ
(Devamla) - Yani dünyanın en gelişmiş ülkelerinde fiilen yer almayan özgürlük
ortamı… 
YUSUF HALAÇOĞLU
(Kayseri) – Böyle işlemez tabii ki. 
OKTAY ÖZTÜRK
(Erzurum) – Basın mı var Canikli? 
NURETTİN CANİKLİ
(Devamla) - Evet, aynen öyle. Hatta sınırları zorlayacak şekilde özgürlük
ortamı Türkiye’de vardır, fazlasıyla vardır. 
YUSUF HALAÇOĞLU
(Kayseri) – Fatih Altaylı söylemedi mi “Hepimize baskı var.” diye?
MEHMET ERDOĞAN
(Muğla) – “Alo Fatih”i biz mi kurduk? Allah’tan korkun!
NURETTİN CANİKLİ
(Devamla) - Hiçbir dönemde olmadığı kadar vardır, altını çizerek söylüyorum,
hiçbir dönemde olmadığı kadar vardır.
YUSUF
HALAÇOĞLU (Kayseri) – Tabii, Fatih Altaylı demedi mi “Hepimize baskı var.”
diye? İnsaf et, insaf! Allah’ım Yarabbim, bunlar çok acayip bir şey ya!
NURETTİN
CANİKLİ (Devamla) – Yani, ama illa birileri diktatöryal eğilimler görmek
istiyorsa geçmişe bakabilir. Geçmişte bunların çok örnekleri var, geçmişte,
bakın, sayısız örnekleri var. Türkiye bu anlamda bir müze gibi, zenginlikler
var, yani rahat olun o konuda, bakın görürsünüz. Çok görürsünüz, çok uzaklara
gitmenize gerek yok.
OKTAY
ÖZTÜRK (Erzurum) – “Alo Fatih!”, “Alo Fatih!”
YUSUF
HALAÇOĞLU (Kayseri) – Buradan dinlettim size, buradan; buradan dinlettim
Başbakanın sesini, “Alo Fatih”i.
NURETTİN
CANİKLİ (Devamla) – Ama bugün Amerika’da, İngiltere’de, Almanya’da dahi görülmeyen
bir özgürlük ortamı…
YUSUF
HALAÇOĞLU (Kayseri) – Evet, evet, özgürlük(!)
OKTAY
ÖZTÜRK (Erzurum) – Sadece sizin özgürlüğünüz var, sadece sizin!
NURETTİN
CANİKLİ (Devamla) – …bir serbestlik ortamı, insanların düşüncelerini ve yaşam
biçimlerini belirleme ve hayata geçirme ortamı Türkiye'de vardır; evet,
Türkiye'de vardır. Bu da Türk demokrasisinin gelişme seviyesini gösterir ve bu
da son on iki yılda ortaya çıkmış olan bir gelişmedir ağırlıklı olarak; ne
derseniz deyin, sonuç budur. Dolayısıyla, olaya böyle bakın.
YUSUF
HALAÇOĞLU (Kayseri) – Evet, tam, gerçekten öyle, haklısın; on iki yılda
akılalmaz şeyler ortaya çıktı!
NURETTİN
CANİKLİ (Devamla) – Bakın, şimdi, değerli arkadaşlar, MİT daha önce dış
operasyon yapmıyor muydu? Yapmıyor muydu? Yapıyordu. 
OKTAY
ÖZTÜRK (Erzurum) – Biz bilmiyoruz.
YUSUF
HALAÇOĞLU (Kayseri) – Peki, şimdi niye kanun çıkarıyorsunuz?
AHMET
TOPTAŞ (Afyonkarahisar) – Yasa dışı…
NURETTİN
CANİKLİ (Devamla) – Yani on beş yıl önce, yirmi yıl önce MİT dış operasyon
yapmıyor muydu? Yapıyordu.
YUSUF
HALAÇOĞLU (Kayseri) – O zaman niye bu yasayı çıkarıyorsunuz madem öyle de?
AHMET
TOPTAŞ (Afyonkarahisar) – Yasa dışı…
NURETTİN
CANİKLİ (Devamla) – Biz ne yapıyoruz? Biz, şu anda daha şeffaf hâle
getiriyoruz, Türkiye Büyük Millet Meclisinden…
(Mikrofon
otomatik cihaz tarafından kapatıldı)
BAŞKAN
- Teşekkür ederim.
NURETTİN
CANİKLİ (Devamla) – …millî iradenin tecelli ettiği yüce Meclisten onay alarak
bunları yapmaya çalışıyoruz.
OKTAY
ÖZTÜRK (Erzurum) – Sadece Başbakanın MİT’i hâline getiriyorsunuz, Başbakanın
MİT’i.
BAŞKAN
- Sayın Canikli, teşekkür ederim.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN
- Hükûmet adına Başbakan Yardımcısı Sayın Beşir Atalay. (AK PARTİ sıralarından
alkışlar) 
FARUK
BAL (Konya) – Sayın Başkan…
BAŞKAN
- Efendim?
FARUK
BAL (Konya) – Ben, Sayın Bakandan sonra… “İftira” dedi, o bakımdan cevap vermek
zorundayım.
BAŞKAN
- Şimdi davet ettim, ondan sonra dinleyeyim sizi, sataşma varsa bakacağız.
NURETTİN
CANİKLİ (Giresun) – Sataşma yok Sayın Başkanım, ben kimseye bir şey söylemedim,
“Geçmişe baksın.” dedim.
BAŞKAN
– Buyurunuz Sayın Atalay.
BAŞBAKAN
YARDIMCISI BEŞİR ATALAY (Kırıkkale) - Değerli Başkanım, sayın milletvekilleri;
önce hepinizi saygıyla selamlıyorum.
Bugün,
tabii, 10 Nisan, polis teşkilatımızın 169’uncu kuruluş yıl dönümü, tebrik
ediyorum. Onlarla bir dönem çalışma saadetine de ermiş birisi olarak nice yıl
dönümleri diliyorum inşallah.
Bunun
dışında, tabii, büyük bir seçim geçirdik, seçimden sonraki ilk oturumdur bu. Bu
seçimler de hayırlı olsun, bütün partilerimize, seçilen bütün arkadaşlarımıza,
yerel yöneticilerimize de başarılar diliyorum.
Dün,
AK PARTİ olarak Başbakanımızın başkanlığında oturduk, tam dört saat -biz bir
rapor hazırlamıştık, bizde bir seçim koordinasyon strateji ekibi vardır, benim
başkanlığımda o iki ay çalıştı- kampanyamızı gözden geçirdik, seçimin
artılarını, eksilerini, sonuçlarını değerlendirdik; doğrusu bu seçimin -tabii
kendimiz açısından da- çok önemli sonuçlarını gördük.
RAMAZAN CAN
(Kırıkkale) – Görmeyenler de var Sayın Bakanım.
BAŞBAKAN
YARDIMCISI BEŞİR ATALAY (Devamla) - Şimdi, tabii, burada dileğim bütün
partilerin, herkesin bu seçimin sonucunu iyi bir analiz etmesi…
RAMAZAN CAN
(Kırıkkale) – Etmeyenler de var.
BAŞBAKAN
YARDIMCISI BEŞİR ATALAY (Devamla) - …ve hiç olmazsa, seçim sonrası buradaki
konuşmalarda, seçimden hemen önceki konuşmalarını da göz önüne alarak birazcık
değişiklikler yapmalarıdır.
RAMAZAN CAN
(Kırıkkale) – Yapmıyorlar Sayın Bakanım.
AHMET TOPTAŞ
(Afyonkarahisar) – MİT’i anlat MİT’i.
BAŞBAKAN
YARDIMCISI BEŞİR ATALAY (Devamla) – Ama o konuda bir şey olmadığını burada
görüyorum. Çok zarar ederler, bunu yaparlarsa, seçimi iyi analiz etmeden
konuşurlarsa.
YUSUF HALAÇOĞLU
(Kayseri) – Çok iyi analiz ettik, merak etme.
RAMAZAN CAN
(Kırıkkale) – Onlar yenilmeye mahkûm olmuş.
BAŞBAKAN
YARDIMCISI BEŞİR ATALAY (Devamla) – Ben özellikle hiç sesimi çıkarmadan
dinledim. Hiçbirimiz, son konuşmacı on beş dakika konuştu, hiçbir yerden bir
ses çıkmadı. İstirham ediyorum.
MEHMET ERDOĞAN
(Muğla) – Hiç kimse de eli cebinde konuşmadı!
YUSUF HALAÇOĞLU
(Kayseri) – Elinizi cebinizden çıkarın hiç olmazsa!
BAŞBAKAN
YARDIMCISI BEŞİR ATALAY (Devamla) – Son konuşan sayın konuşmacının burada
söylediklerinin hepsi kendi düşüncesidir, sofistike düşünceleridir, hayal
ürünüdür, söylediklerinin hiçbirine katılmıyoruz, hepsini reddediyorum.
HASAN HÜSEYİN
TÜRKOĞLU (Osmaniye) – Siz de müzakere edilen tasarıyı anlatmıyorsunuz zaten,
başka bir şey anlatıyorsunuz.
BAŞBAKAN YARDIMCISI
BEŞİR ATALAY (Devamla) – Hükûmetimizle, partimizle, hatta MİT Yasası’yla ilgili
söylediğinin hiçbiri gerçeği yansıtmıyor. Ne mevcut MİT Yasası’nı ne şu andaki
getirilen teklifi yansıtmıyor, bunu da kayıtlara düşmesi açısından ifade
ediyorum.
HASAN HÜSEYİN
TÜRKOĞLU (Osmaniye) – MİT değil de size başka bir şey vermişler herhâlde!
BAŞBAKAN
YARDIMCISI BEŞİR ATALAY (Devamla) - Tabii, 17 Aralık falan… Değerli
milletvekilleri, hepiniz iki ay ilinizde, ilçenizde, Türkiye’de konuştunuz. 
AHMET TOPTAŞ
(Afyonkarahisar) – Yok mu?
BİNNAZ TOPRAK
(İstanbul) – Gözlerimizle gördük Sayın Bakan.
BAŞBAKAN
YARDIMCISI BEŞİR ATALAY (Devamla) – Bakın, bakın, milletin verdiği cevabı iyi
irdeleyin. (CHP ve MHP sıralarından gürültüler)
FARUK BAL
(Konya) – Ona yargı cevap verecek, yargı.
BAŞBAKAN
YARDIMCISI BEŞİR ATALAY (Devamla) – Başbakanımız…
ALİ SERİNDAĞ
(Gaziantep) – Oy isterken “Yolsuzluk yapacağız.” mı dediniz?
OKTAY ÖZTÜRK
(Erzurum) – Onun için mi 2 milyon oy aşağı aldınız?
BAŞBAKAN
YARDIMCISI BEŞİR ATALAY (Devamla) – Ama ben konuşurken de siz dinleyin.
OKTAY ÖZTÜRK
(Erzurum) - Doğru konuş, doğru konuş da dinleyelim!
BAŞBAKAN
YARDIMCISI BEŞİR ATALAY (Devamla) – Sayın Başkan, bakın, ben hepsini dinledim.
BAŞKAN – Sayın
milletvekilleri, lütfen…
ALİ SERİNDAĞ
(Gaziantep) – Millet yolsuzlukları hiç soruşturmadı. Ama siz “Biz yolsuzluk
yapacağız, ona göre oylayın.” deyin, tamam, millet öyle oylasın. Deyin ki “Biz
yolsuzluk yapacağız, ona göre oyunuzu verin.”
BAŞKAN – Lütfen
sayın milletvekilleri… Sayın Serindağ, lütfen…
ALİ SERİNDAĞ
(Gaziantep) – Öyle yapsın o zaman.
BAŞBAKAN
YARDIMCISI BEŞİR ATALAY (Devamla) – Bakın, ben sizi dinledim lütfen dinleyin,
lütfen dinleyin.
OKTAY ÖZTÜRK
(Erzurum) – Parmak sallama! Ne parmak sallıyorsun ya!
BAŞKAN – Sayın
Öztürk, lütfen... 
ALİ UZUNIRMAK
(Aydın) - Burada parti propagandalarını dinleyecek değiliz, parti
propagandasını bırak.
MEHMET ERDOĞAN
(Muğla) – Sen Bakansın, doğruları söyle.
BAŞBAKAN YARDIMCISI BEŞİR ATALAY
(Devamla) – Şimdi, biz partimiz içinde veya dışında, partimizle ilgili Başbakanımız
ilk grup toplantısında söyledi, “Yanlış yapanın hesabını sorarız.” 
ALİ UZUNIRMAK
(Aydın) – Kaç kişiden sordunuz, kaç kişiden? Hiç yanlış yapan olmadı mı?
BAŞBAKAN
YARDIMCISI BEŞİR ATALAY (Devamla) – Haftaya da gelecek, burada da komisyon
kuracağız ve göreceksiniz, ama bütün bunları, sadece bunları konuşarak negatif
politikayla, kara kampanyayla da seçim falan kazanılmıyor, onu da Türkiye
gördü, onu da en çok sizler gördünüz. (AK PARTİ sıralarından alkışlar)
AHMET TOPTAŞ
(Afyonkarahisar) – Konuşmayalım götürsünler!
YUSUF HALAÇOĞLU
(Kayseri) – Onu biz bilelim artık, kazanılıp kazanılmadığını!
BAŞBAKAN
YARDIMCISI BEŞİR ATALAY (Devamla) – Şimdi, yasayla ilgili şunları söyleyeyim:
İleri sürülen eleştiriler kişisel yorumlardır. “MİT her şeyi yapar.” gibi bir
şey yok. MİT hukukun içinde çalışan cumhuriyetimizin seçkin bir kurumudur. Öyle
ordudan istediğini alacakmış, silahlarmış… Bakın, bunlar kafa karıştırmaktır,
maddeyi açıp okuyalım.
HASAN HÜSEYİN
TÜRKOĞLU (Osmaniye) – Silah Kanunu’nda MİT’e silah ithalatı yetkisi
veriyorsunuz, bu da sizin düzenlemeniz!
BAŞBAKAN
YARDIMCISI BEŞİR ATALAY (Devamla) – Efendim, dün söylediğimiz gibi, biz… Burada
“AKP MİT’i” bilmem ne, bunlar ayıp. Bu, bizim devletimizin bir kurumudur ama
Başbakana bağlı. 
KEMAL EKİNCİ
(Bursa) – Siyasallaştırıyorsunuz!
BAŞBAKAN
YARDIMCISI BEŞİR ATALAY (Devamla) – Değerli milletvekilleri, MİT Başbakana
bağlıdır. Anayasa bunu belirler, yasalar belirler. Üç kurum başka bakana
bağlanamaz; bir, Türk Silahlı Kuvvetleri, Genelkurmay Başkanlığı; iki, MİT; üç,
Millî Güvenlik Kurulu Genel Sekreterliği. Yani her zaman böyle olmuştur. 
OKTAY ÖZTÜRK
(Erzurum) – Sayın Bakan, bunu millî güvenlik derslerinde öğrenmiştik biz!
BAŞBAKAN
YARDIMCISI BEŞİR ATALAY (Devamla) – “Başbakana bağlanıyor, Başbakana.” Böyle bir
şey yok arkadaşlar ya! Niye kendimizi aldatıyoruz arkadaşlar ya!
Yani paralel
yapı, bilmem ne… Paralel yapıyı biliyoruz, iki parti çok sevdi, hayrını görün! 
AHMET TOPTAŞ
(Afyonkarahisar) – Ya, on iki senedir birlikteydiniz, on iki sene!
BAŞBAKAN YARDIMCISI
BEŞİR ATALAY (Devamla) – İnşallah alanlarda da, seçimde hayrını görmüşsünüzdür!

MEHMET ERDOĞAN
(Muğla) – Onları sen getirmedin mi?
BAŞBAKAN
YARDIMCISI BEŞİR ATALAY (Devamla) – Evet, söylenmeseydi konuşmayacaktım, ama bu
konuşmalar karşısında, bakın, ben…
OKTAY ÖZTÜRK
(Erzurum) – Ağlayıp sızladığınızı unuttunuz ama! 
BAŞKAN – Sayın
Öztürk, rica ediyorum, lütfen…
BAŞBAKAN
YARDIMCISI BEŞİR ATALAY (Devamla) – Değerli milletvekilleri, dün burada yapılan
konuşmaları, dün tutanaklarını aldım, akşam altını çizdim. 
OKTAY ÖZTÜRK
(Erzurum) – Ağlayıp sızladığınızı unuttunuz ama Sayın Bakan! 
BAŞKAN – Sayın
Öztürk, rica ediyorum…
BAŞBAKAN
YARDIMCISI BEŞİR ATALAY (Devamla) – Size söylesem sözcülerin söylediklerini…
Onlar söylenince biz de burada söyleriz, kusura bakmayın.
OKTAY ÖZTÜRK
(Erzurum) – Hasretine dayanamadığınızı unuttunuz ama!
BAŞBAKAN YARDIMCISI BEŞİR ATALAY
(Devamla) – Şimdi, Sayın Başkanım, değerli milletvekilleri; MİT adli bir kolluk
teşkilatı değildir. Bu bağlamda Millî İstihbarat Teşkilatının topladığı
istihbarat verileri, terörle mücadelede gerekli tedbirlerin alınması ve karar
alıcılara stratejik konularda destek olmak içindir. Örneğin, Millî İstihbarat
Teşkilatı tarafından Silahlı Kuvvetlere verilecek destek çok önemlidir. Bu
itibarla, Millî İstihbarat Teşkilatı yurt içindeki yapısını daraltmakta ve yurt
dışındaki faaliyetlere odaklanmaktadır. Yurt içinde ise ağırlıkla sınır ve
sahil bölgelerinde, terör ve casusluk, bu ikisi üzerinde Silahlı Kuvvetlerin
yaptığı bütün operasyonların istihbaratını MİT verir. Şu anda en yakın
çalıştığı kurum ve en çok bilgi verdiği yer Silahlı Kuvvetlerdir.
AHMET TOPTAŞ
(Afyonkarahisar) – 2 bin tırı Silahlı Kuvvetler mi gönderdi?
BAŞBAKAN
YARDIMCISI BEŞİR ATALAY (Devamla) – Ve biz, değerli arkadaşlar, bunları on iki
yıldır biliyoruz, uyguluyoruz, biz on iki yıllık hükûmetiz ve ben güvenlikten,
güvenlik koordinasyonundan sorumlu Başbakan Yardımcısı olarak ve bir dönem de
İçişleri Bakanlığı nasip olmuş bir kişi olarak bütün bu alanları iyi bilirim.
OKTAY ÖZTÜRK
(Erzurum) – Başımıza gelenlerin nereden geldiği belli artık!
BAŞBAKAN
YARDIMCISI BEŞİR ATALAY (Devamla) – Bakın, size tavsiye ediyorum, Avrupa
ülkelerinden iki üç ülkeyi inceleyin lütfen; şu yasanın maddeleriyle onları
mukayese edin, bunu istirham ediyorum. Yani, kendi millî kurumumuzu böyle, bu
şekilde yerden yere vurmak ve çıkacak yasayı bu şekilde nitelemek kimseye bir
şey kazandırmaz.
KORAY AYDIN
(Trabzon) – Size güvenilmiyor, size!
BAŞBAKAN
YARDIMCISI BEŞİR ATALAY (Devamla) – Şimdi, burada, dün ifade ettim, komisyonun
çalışmasını sürdürüyoruz, denetleme komisyonu, Meclise önemli bir yetki
verilecek. Zaten herkes siyasetten rol çalmaya çalışıyor, biz siyasete daha
fazla rol vermeye çalışıyoruz, yüce Meclisin rolü artsın istiyoruz. Onun için
de ülkemizin gerek istihbaratını gerek güvenliğini bu yüce Meclis denetleyecek.
Salı günü yeni maddemizi, yeni bir madde ihdasını getireceğiz. 
HASAN HÜSEYİN
TÜRKOĞLU (Osmaniye) – Hangi rollerde olduğunuzu biliyoruz Sayın Bakan!
BAŞBAKAN
YARDIMCISI BEŞİR ATALAY (Devamla) – Bu, siyaset kurumumuz adına, yüce Meclis
adına çok önemli bir gelişmedir, onu da ifade etmek isterim.
Burada, özet
olarak şunu söyleyeyim: Değerli Başkanım, değerli milletvekilleri; burada
hukukun dışında olağanüstü hiçbir şey yok. 
OKTAY ÖZTÜRK
(Erzurum) – Hukuk var mı?
HASAN HÜSEYİN
TÜRKOĞLU (Osmaniye) –Hukuk hiç yok!
OKTAY ÖZTÜRK
(Erzurum) – Hukuk var mı, hukuk?
BAŞBAKAN
YARDIMCISI BEŞİR ATALAY (Devamla) – İstirham ediyorum, bugün zaten maddelerin
bazısı görüşülecek, mevcut yasayı okuyun, başka bir ülkeden bari. İstiyorsanız,
o ülkeyle ilgili, arkadaşlarım MİT’ten getirmişler bütün Avrupa ülkelerinin
örneklerini, fotokopisini verelim, oradan okuyun. 
ALİ UZUNIRMAK
(Aydın) – Avrupa ülkelerinin devlet kurumu niteliği… 
HASAN HÜSEYİN
TÜRKOĞLU (Osmaniye) – Meclis böyle mi bilgilendiriliyor sizin usulünüzce?
BAŞBAKAN
YARDIMCISI BEŞİR ATALAY (Devamla) – Şimdi, burada…
ALİ UZUNIRMAK
(Aydın) – Bir tane yolsuzluk olmaz Avrupa’da.
OKTAY ÖZTÜRK
(Erzurum) – Avrupa ülkelerinde bu kadar işi yapıp da kalan bakan var mı Sayın Bakan?

BAŞBAKAN
YARDIMCISI BEŞİR ATALAY (Devamla) – Efendim, “Başbakanlık her görevi
verecekmiş...” Bakın arkadaşlar, yanlış.
OKTAY ÖZTÜRK
(Erzurum) – Bu kadar şaibe içerisinde olup kalan bakan var mı Avrupa
ülkelerinde?
BAŞKAN – Sayın
Öztürk, rica ediyorum, lütfen…
BAŞBAKAN
YARDIMCISI BEŞİR ATALAY (Devamla) – Başbakanlık “dış güvenlik, terörle
mücadele, millî güvenlik” bu üç konuda görevler verebilir, kanunun dışında bir
görev veremez, okuyun o maddeyi lütfen. 
“Efendim,
Başbakanlığın verdiği her operasyon…” Şu tasarıda veya şu mevcut yasada bir
tane “operasyon” kavramı yoktur arkadaşlar, getirdiğimiz teklifin de, getirilen
teklifin de hiçbir yerinde yoktur. 
OKTAY ÖZTÜRK
(Erzurum) – Üniversite hocasısın ya, hâlâ kürsüdesin ya!
HASAN HÜSEYİN
TÜRKOĞLU (Osmaniye) – “Her türlü görev.” nasıl olacak, nasıl anlayacağız?
BAŞBAKAN
YARDIMCISI BEŞİR ATALAY (Devamla) – Dolayısıyla, yani bunlar konuşulurken
lütfen katkı verecek konuşmalar yapılırsa memnun oluruz. Komisyonda çok güzel
değerlendirmeler oldu, bakın, biz onları önergelerle değiştiriyoruz. 
“Yargı yetkisi
dışına çıkarılır.” diyor bir milletvekilimiz. Arkadaşlar, böyle bir şey olur
mu? Hiç kimse yargı yetkisi dışına çıkarılamaz Türkiye’de. 
(Mikrofon
otomatik cihaz tarafından kapatıldı) 
ALİ UZUNIRMAK
(Aydın) – Allah Allah!
HASAN HÜSEYİN
TÜRKOĞLU (Osmaniye) – Biz neyi oylayacağız? Sizin elinizdeki başka bir şey
herhâlde Sayın Bakan! Size başka bir şey mi verdiler?
BAŞBAKAN
YARDIMCISI BEŞİR ATALAY (Devamla) – Sadece Yargıtaya veriliyor, sadece. (AK
PARTİ sıralarından alkışlar) 
BAŞKAN –
Teşekkür ederim Sayın Atalay. 
FARUK BAL
(Konya) – Sayın Başkan, bir talebim var efendim.
BAŞKAN – Sayın
Bal, buyurunuz.
FARUK BAL
(Konya) – Şimdi, Sayın Canikli benim söylediklerimi iftira olarak nitelendirdi,
Sayın Bakan da “Hayal ürünü, katılmıyorum, reddediyorum.” gibi sözlerle
sözlerimi çarpıttı. İkisini birleştirerek rica ediyorum. 
BAŞKAN –
Buyurun.
OKTAY ÖZTÜRK
(Erzurum) – Sayın Bakan hâlâ üniversite kürsüsünden inmemiş ki bizi
öğrencileri zannediyor. Bir inebilse kürsüden.
HASAN HÜSEYİN
TÜRKOĞLU (Osmaniye) – Sayın Bakan başka bir şey anlatıyor galiba, teklifi
okumamış herhâlde ya da okumuş, anlamamış. 
OKTAY ÖZTÜRK
(Erzurum) – Bir kürsüden inebilse. 
HASAN HÜSEYİN
TÜRKOĞLU (Osmaniye) – Sizin söyledikleriniz burada yazmıyor, burada yazan başka
bir şey.

X.- SATAŞMALARA İLİŞKİN KONUŞMALAR (Devam)
8.- Konya Milletvekili Faruk Bal’ın, Giresun
Milletvekili Nurettin Canikli’nin sataşma nedeniyle ve Başbakan Yardımcısı
Beşir Atalay’ın 563 sıra sayılı Kanun Teklifi’nin birinci bölümü üzerinde
Hükûmet adına yaptıkları konuşmaları sırasında şahsına sataşması nedeniyle
konuşması
FARUK BAL
(Konya) – Sayın Başkan, değerli milletvekilleri; Sayın Başbakan yönetimindeki
Adalet ve Kalkınma Partisinin yönetiminin otoriterleştiğini sadece biz değil…
BAŞBAKAN
YARDIMCISI BEŞİR ATALAY (Kırıkkale) – Ben çok iyi çalışırım, öğrenci gibi
çalışırım.
HASAN HÜSEYİN
TÜRKOĞLU (Osmaniye) – Saf olan biz değiliz, siz söylüyorsunuz meydan meydan!
FARUK BAL
(Devamla) – …bütün dünya ifade ediyor ve ortaya delillerini koyuyor. Ben 3
tanesinden bahsedeceğim. Türkiye’nin görsel basınla ilgili olarak sorunu
vardır. Bu sorunu Sayın Başbakan yaratmıştır “Alo Fatih” hatlarıyla.
Televizyonların, her televizyonun içerisine bir “Fatih” yerleştirmiş, neyin
yayınlanacağına, neyin yayınlanmayacağına o karar veriyor. Yazılı basının da
-Gazeteciler Sendikasının ortaya koyduğu rakam bu- 200 köşe yazarı, muhabir ve
koordinatörü atılmıştır ve Türkiye basın özgürlüğü alanında dünyanın 180
ülkesinden 154’üncü sırasına düşmüştür Afganistan’dan sonra.
Bir de sanal
basın var, burası biraz daha rahat. Onu da Sayın Başbakan “Twitter, mivitır;
Youtube, mutub kapatacağım.” dedi, kapattı. Bu otoriter değil de nedir, bunu
ifade etmiştim.
Şimdi, Sayın
Bakana gelince, Sayın Bakan da “Hayal ürünü, bunlar kendi düşüncesi.” filan
dedi. Ben şimdi kanundan maddelerini teker teker okuyayım, hayal mi, gerçek mi
beraber karar verelim. MİT, PKK terör örgütü dâhil -o anlaşılıyor 3’üncü
maddenin (a) fıkrasında- ilişkiye geçecektir. Yani “Oslo görüşmeleri aklanacaktır.”
anlamında.
İki, bu kanun
çerçevesinde görevleriyle ilgili olarak kamu kurum, kuruluşu, kamu kurumu
niteliğindeki meslek kuruluşları, bankalar, tüzel kişiler dâhil hepsi bilgi ve
belgeleri MİT istediği zaman vermek zorunda kalacaktır. Bu, dünyanın hangi
ülkesinde var Sayın Bakanım?
BAŞBAKAN
YARDIMCISI BEŞİR ATALAY (Kırıkkale) – Hepsinde var, hepsinde; casusluksa
hepsinde var.
FARUK BAL
(Devamla) – Devam ediyoruz. Aynı maddenin (c) fıkrasında “Yapılan
soruşturmalarla ilgili bütün ifade tutanaklarına, her türlü bilgi ve belgeye
MİT ulaşabilir, yani yargının içerisine girebilir.” diyor.
Devam ediyoruz,
atlayarak geçiyorum. “MİT, ankesörlü telefonlar dâhil, istihbaratla ilgili
olmak üzere, ön istihbaratla ilgili olmak üzere hiçbir kanuna tabi olmadan
Müsteşarın izniyle dinleyebilir.” diyor.
Devam ediyoruz.
7’nci maddesinde… Şimdi “Yargıyla ilgili.” demiştiniz. Burayı dinleyin Sayın
Bakanım, ben kanunu okuyorum size: “Cumhuriyet savcıları, MİT görev ve
faaliyetleri ile ilgili mensuplarına ilişkin herhangi bir ihbar, şikâyet
aldıklarında veya böyle bir durumu öğrendiklerinde MİT ile temasa geçer.
Konunun MİT’in görev ve faaliyetlerine ilişkin olduğunun anlaşılması veya
belgelendirilmesi üzerine adli yönden hiçbir işlem yapılamaz.” Bu ne demektir?
MİT silah kaçakçısıyla silah kaçakçılığı yaparken yakalandı, MİT adam
öldürürken yakalandı, MİT esrar kaçırırken, uyuşturucu kaçırırken yakalandı.
MİT’ten birisi diyecek ki: “Bu MİT’in faaliyetleriyle ilgilidir.” Bitti, savcı
hiçbir şey yapmayacak. Bu yargıya müdahale değil, yargının faaliyetlerini,
yargı erkinin gücünü kanunla sınırlamak değil de nedir Sayın Bakanım? 
Devam ediyoruz:
İstenilen bilgileri, belgeleri vermezse bir kurum, kuruluş, şirket, banka,
vesaire, kendi özel kanunlarını gerekçe olarak gösterse dahi dört yıldan on iki
yıla kadar hapis. Bu hangi hukuk devletinde var? Bunun adı istibdat devletidir,
bunun adı El Muhaberat örnek alınarak Suriye benzeri Orta Doğu demokrasisine
geçiştir.
BURHAN KAYATÜRK
(Van) - Allah’tan kork ya, Allah’tan korkun yani Muhaberat’a…
FARUK BAL
(Devamla) - “İleri demokrasi” diyorsunuz ya, ileri filan değil, geri vitese
takılmış istihbarat ve otoriter bir yönetime geçiş kanunudur. (MHP sıralarından
alkışlar)
BAŞKAN –
Teşekkür ederim Sayın Bal.
BURHAN KAYATÜRK
(Van) – Söylediklerinize inanıyor musunuz Allah aşkına? 
FARUK BAL
(Konya) – Kanunu oku.
BURHAN KAYATÜRK
(Van) - İnanmıyorsunuz değil mi?
FARUK BAL
(Konya) – Bana inanmıyorsan kanunu oku.
BURHAN KAYATÜRK
(Van) – İnanmadan konuşuyorsunuz.
BAŞBAKAN
YARDIMCISI BEŞİR ATALAY (Kırıkkale) – Sayın Başkan, söz istiyorum. Bir cevap…
BAŞKAN – Bir
saniye. 
Şimdi…
BAŞBAKAN
YARDIMCISI BEŞİR ATALAY (Kırıkkale) – Benim söylediğimi yanlış şey yapıyor, bir
dakikalık bir açıklama yapmak istiyorum.
BAŞKAN – Şimdi,
size sataşmadan söz vereyim.
BAŞBAKAN
YARDIMCISI BEŞİR ATALAY (Kırıkkale) – Evet.
BAŞKAN –
Buyurun, kürsüye geleceksiniz Sayın Bakan. İki dakikalık süreniz var.
BAŞBAKAN
YARDIMCISI BEŞİR ATALAY (Kırıkkale) – Buradan, buradan şey yapayım Sayın
Başkan.
BAŞKAN – Öyle
yok işte. Ya da 60’ıncı maddeye göre bir dakika vereceğim; ikisinden biri.
BAŞBAKAN
YARDIMCISI BEŞİR ATALAY (Kırıkkale) – Öyle mi? Peki. 
SEYFETTİN YILMAZ
(Adana) – İç Tüzük’e uyun Sayın Bakan!
BAŞBAKAN
YARDIMCISI BEŞİR ATALAY (Kırıkkale) – Teşekkür ederim, kusura bakmayın Başkanım.
BAŞKAN – Ya,
ben, işte, İç Tüzük’ü uygulamaya çalışıyorum. 
Buyurunuz. (AK
PARTİ sıralarından alkışlar)

9.- Başbakan Yardımcısı Beşir Atalay’ın, Konya
Milletvekili Faruk Bal’ın sataşma nedeniyle yaptığı konuşması sırasında
Hükûmete ve şahsına sataşması nedeniyle konuşması
BAŞBAKAN
YARDIMCISI BEŞİR ATALAY (Kırıkkale) – Sayın Başkanım, çok teşekkür ediyorum.
Sayın Başkan,
değerli milletvekilleri; bir konuya vaktim el vermediği için açıklık
getiremedim; onu, doğrusu, burada Sayın Bal söyledikten sonra bir defa daha bir
iki cümleyle açıklamak isterim.
ALİ UZUNIRMAK
(Aydın) - Hayır, sataşma olmadı şimdi Sayın Başkan.
BAŞBAKAN
YARDIMCISI BEŞİR ATALAY (Devamla) – Biz çözüm sürecini yürütürken…
ALİ UZUNIRMAK
(Aydın) - Sataşma olmadı Sayın Başkan.
BAŞBAKAN
YARDIMCISI BEŞİR ATALAY (Devamla) – Biz çözüm sürecini yürütürken…
ALİ UZUNIRMAK
(Aydın) - Sataşmadan söz olmadı. Bu, sataşmadan söz olmadı, başka bir şeye
gitti.
BAŞBAKAN
YARDIMCISI BEŞİR ATALAY (Devamla) – Ama ayıp ediyorsunuz!
BAŞKAN – Sayın
Ali Uzunırmak, benim tasarrufum öyle oldu.
Buyurunuz.
BAŞBAKAN
YARDIMCISI BEŞİR ATALAY (Devamla) – Ayıp ediyorsunuz!
BAŞKAN –
Buyurunuz lütfen, lütfen…
FARUK BAL
(Konya) – Sayın Bakanın süresini yeniden başlatın Sayın Başkanım!
BAŞBAKAN
YARDIMCISI BEŞİR ATALAY (Devamla) – Sayın Başkan, değerli milletvekilleri; biz
çözüm sürecini, hiçbir safhasını gizli yürütmüyoruz; meşru zemin içinde, hukuk
içinde yürütüyoruz. 
HASAN HÜSEYİN
TÜRKOĞLU (Osmaniye) – Hangi hukuk o? 
BAŞBAKAN
YARDIMCISI BEŞİR ATALAY (Devamla) – Yani burada bir madde okuyor, burada PKK
falan yok, “Örgütlerle görüşebilir.” falan… MİT daha önce de görüşmüştür, on
beş yıl önce de görüşmüştür, MİT daima görüşür, devletin menfaati gereği
görüşür. Bunu burada…
HASAN HÜSEYİN
TÜRKOĞLU (Osmaniye) – “Millî güvenliği tehdit eden yapılarla irtibat
kurabilir.” diyor!
BAŞBAKAN
YARDIMCISI BEŞİR ATALAY (Devamla) – Eskiden de var, şimdi var ve biz çözüm
sürecini apaçık yürütüyoruz. Biz öyle, bakın, lafımızı çekinmeyiz. 
YUSUF HALAÇOĞLU
(Kayseri) – Hani “şerefsiz” diyordunuz ama!
HASAN HÜSEYİN
TÜRKOĞLU (Osmaniye) – Hani “Görüşenler şerefsizdir.” diyordunuz! 
BAŞBAKAN
YARDIMCISI BEŞİR ATALAY (Devamla) – Biz yaptığımıza “Yaptık.” deriz ve biz risk
alan bir Hükûmetiz. 
ALİ UZUNIRMAK
(Aydın) – “Görüşen şerefsiz.” dediniz, daha ne diyeceksiniz ya! 
BAŞBAKAN
YARDIMCISI BEŞİR ATALAY (Devamla) – Ülkemizin bir sorunu varsa cesaret
gösteririz; öyle, o onu söylüyor, öbürü onu söylüyor diye de sorunları ele
almaktan korkmayız. Biz bir çözüm süreci yürütüyoruz, MİT örgütle de görüşüyor,
biz BDP’yle görüşüyoruz; siyasi boyutunu biz yürütüyoruz ve bu devam edecek,
gerekirse MİT başka örgütlerle de görüşecek. 
Teşekkür
ediyorum. (AK PARTİ sıralarından alkışlar) 
NURETTİN CANİKLİ
(Giresun) – Sayın Başkan…
BAŞKAN – Sayın
Canikli, dinleyeyim sizi.
NURETTİN CANİKLİ
(Giresun) – Sayın Bal konuşmasında Hükûmetimizin…
ALİ UZUNIRMAK
(Aydın) – Yazık, yazık, yazık! 
YUSUF HALAÇOĞLU
(Kayseri) – Görüşmeye devam edin, devam! 
ALİ UZUNIRMAK
(Aydın) – Şerefsiz yaptınız emrinizde çalışanları be! Emrinizde çalışanları
şerefsiz yaptınız! 
MAHİR ÜNAL
(Kahramanmaraş) – Ya, düzgün, Ali Bey… 
ALİ UZUNIRMAK
(Aydın) – Kendiniz şerefsizliği üstlenmemek için sizinle çalışanları şerefsiz
yaptınız! 
BAŞKAN – Sayın
Uzunırmak, lütfen…
MAHİR ÜNAL
(Kahramanmaraş) – Ali Bey, Ali Bey… 
ALİ UZUNIRMAK
(Aydın) – Bütün çalışanları şerefsiz yaptınız be!
BAŞKAN – Sayın
Uzunırmak, lütfen…
ALİ UZUNIRMAK
(Aydın) – Emrinizde çalışanlara “şerefsiz” diyorsun!
BAŞBAKAN
YARDIMCISI BEŞİR ATALAY (Kırıkkale) – Şerefsiz sensin! 
(MHP Grubundan
Komisyon sıralarına yürümeler)
BAŞKAN – Sayın
Uzunırmak, lütfen… 
BAŞBAKAN
YARDIMCISI BEŞİR ATALAY (Kırıkkale) – İade ediyorum, şerefsiz sensin! 
BAŞKAN – Sayın
Bakanım, lütfen…
Birleşime on beş
dakika ara veriyorum. 
Kapanma Saati: 18.20

ALTINCI OTURUM
Açılma Saati: 18.40
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Mine LÖK BEYAZ (Diyarbakır)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin Altıncı
Oturumunu açıyorum.
563 sıra sayılı
Kanun Teklifi’nin görüşmelerine devam edeceğiz.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN –
Komisyon burada, Hükûmet burada. 
Birinci bölüm
üzerinde şahsı adına söz isteyen Bolu Milletvekili Sayın Tanju Özcan,
buyurunuz. (CHP sıralarından alkışlar)
TANJU ÖZCAN
(Bolu) – Sayın Başkan, değerli milletvekilleri; ben de şahsım adına, birinci
bölümle ilgili düşüncelerimi ifade etmek üzere söz almış bulunuyorum.
Ancak çok önemli
ve sıcak bir gelişme var, bununla ilgili düşüncelerimi paylaşmak istiyorum.
Bolu’da bir anayasal suç işleniyor. Henüz birkaç gün önce seçilmiş Bolu
Belediye Başkanı kontrol altına alamadığı bir gazeteyi, yayın politikasını
belirleyemediği yirmi altı yıllık bir köklü gazeteyi kapatmak için, mahkemenin
yürütmeyi durdurma kararlarına rağmen faaliyet içerisinde ve Sayın Valinin
çabalarına rağmen de bu faaliyetler hâlâ devam ediyor. Ben, yüce Türk
milletinin kürsüsünden, yaşanan bu olayı lanetlediğimi ifade ediyorum. Bu
konuda AKP’li yetkililerin de gereğini yapmasını beklediğimi sizlerle paylaşmak
istiyorum. 
Evet, sayın
milletvekilleri, burada görüşmeleri izliyoruz hep birlikte, bu önemli yasayla
ilgili. Ben, aynı zamanda İçişleri Komisyonu üyesi olarak bu görüşmelerin
önemli bir kısmını Komisyonda da takip etme şansı buldum. Öncelikle şunu ifade
etmeliyim: Sayın Bakanın bugünkü tavırlarının bir benzeri Komisyon görüşmeleri
sırasında da vardı. Üstelik, Sayın Bakanın bir sözü beni çok şaşırttı. Sayın
Bakan, az önce görme fırsatı bulduk, hemen hemen her maddeyle ilgili Hükûmet
veya AKP Grubu bir önerge vermiş, değişiklik önergesi vermiş ve bunların tamamı
da, bu değişiklik önergelerinin tamamına yakını da, Komisyon gündeminde iken
konu, Komisyon üyesi milletvekilleri tarafından gündeme getirilmiş olan
konulardı ama Sayın Bakan çıktı burada, “Bu, Hükûmet tasarısı değil.” dedi,
sanki 2 AKP’li milletvekili arkadaşımızın hazırladığı bu teklifi daha önce hiç
görmemiş gibi. Komisyonda bu yasa teklifi görüşülürken sanki Hükûmeti temsilen
orada oturmuyormuş gibi bir tavır içerisine girdi. 
Ben sizlere
soruyorum: Sayın Bakan bu tavrıyla iyi polis-kötü polisi mi oynamak istiyor,
yoksa bu teklifi veren -veya verdirilen- 2 arkadaşını mı satıyor veya o
Komisyonda bu görüşmelerde bulunan milletvekillerinin aklıyla, zekâsıyla dalga
mı geçiyor? Bu sorunun cevabını bulmamız lazım. 
Sayın Bakan bu
teklif Komisyonda görüşülürken Hükûmeti temsilen orada bulundu arkadaşlar,
bütün bu eleştirileri dinledi ama öyle anlaşılıyor ki ya duymazlıktan gelmiş ya
da okuduğunu ve konuşulanları anlamamış. Biz o zaman da ifade ettik, “Sayın
Bakan, bu yasa bu şekilde geçerse, bu değişiklik bu şekilde geçerse MİT
dünyanın en çok tartışılan istihbarat örgütlerinden bir tanesi olur; Türkiye
Cumhuriyeti devleti bir muhaberat devletine dönüşür, Millî İstihbarat Teşkilatı
devletin istihbarat teşkilatıyken Hükûmetin istihbarat teşkilatı hâline gelir.”
dedik, bunları anlattık. “Yasama tekniğine uygun olmayan ifadeler var.” dedik,
bunları da defalarca söyledik ancak Sayın Bakan bugün sanki o konuşmalar
olmamış gibi “Önergelerimiz var.” diyerek dün -bu önergeleri biraz önce
getirdiler- aslında bizim söylediğimiz birçok hususu bugün bu önergeleri vermek
suretiyle kabul etmiş olduğunu ifade ediyor. 
Ben yasa teklifiyle
ilgili düşüncelerimi 2’nci maddede ayrıca ifade edeceğim. Ancak, görüşmelerin
başından itibaren Sayın Bakan Beşir Atalay buradaydı, sizler de üslubuna son
derece şaşırdınız, ben görüyorum. Türkiye Cumhuriyeti tarihinde belki ilk
olmuştur bir bakanın bir milletvekiline hakaret ettiği açıkça ve bunun
sonucunda ilgili Bakanın kınanmamasını da ben kınıyorum Sayın Başkanım. Böyle
bir şeyi kabul edebilmemiz mümkün değil.
YUSUF HALAÇOĞLU
(Kayseri) – Hayır, şeyleri istedim. Getirecekler, ona göre konuşacağız. 
TANJU ÖZCAN
(Devamla) – Üstelik Sayın Bakanın kürsü konuşmalarında âdeta kahvede konuşur
bir hatip gibi konuşmasını da kendisine yakıştıramadığımı ifade etmek
istiyorum. 
HAKAN ÇAVUŞOĞLU
(Bursa) – Seçimden bahsetmesin mi?
TANJU ÖZCAN
(Devamla) – AKP grup başkan vekillerinin de kendisini uyarmasını beklediğimi
ifade ediyorum. Böyle bir şey olmaz. Sayın Bakan -belli ki özel bir sorunu var,
bir şeye canı sıkılmış- bütün sinirini Türkiye Büyük Millet Meclisi üyelerinden
almaya çalışıyor. Bunu kabul edebilmek mümkün değil, bunu Türkiye Cumhuriyeti
milletvekili olarak içine sindirebilmek mümkün değil; bunu iktidar partisi
grubu olarak seyretmeniz, bize göre, mümkün değil. 
Teşekkür
ediyorum, Genel Kurulu saygıyla selamlıyorum. (CHP sıralarından alkışlar) 
BAŞKAN –
Teşekkür ederim. 
Teklifin birinci
bölümü üzerinde İç Tüzük’ün 72’nci maddesine göre verilmiş bir önerge vardır,
önergeyi okutuyorum: 
Türkiye Büyük Millet Meclisi Başkanlığına
563 sıra sayılı
Teklifin 1. Bölümü üzerindeki görüşmelere devam edilmesini İçtüzüğün 72 nci
maddesine göre arz ve teklif ederiz. 
 Mehmet Akif Hamzaçebi Ali
Özgündüz Binnaz Toprak
 İstanbul İstanbul İstanbul
 Özgür Özel Ahmet
Toptaş Mahmut Tanal
 Manisa Afyonkarahisar İstanbul
 İlhan Demiröz Süleyman
Çelebi
 Bursa İstanbul

Gerekçe: 
Görüşmelere
devam edilmesi önerilmektedir. 
BAŞKAN –
Önergeyi…
III. – YOKLAMA
(CHP
sıralarından bir grup milletvekili ayağa kalktı)
MEHMET AKİF
HAMZAÇEBİ (İstanbul) – Toplantı yeter sayısı…
BAŞKAN – Yoklama
isteği vardır. 
Sayın Hamzaçebi,
Sayın Demiröz, Sayın Serindağ, Sayın Toprak, Sayın Şeker, Sayın Özkan, Sayın
Tanal, Sayın Çelebi, Sayın Özel, Sayın Özcan, Sayın Genç, Sayın Öner, Sayın
Acar, Sayın Haberal, Sayın Yılmaz, Sayın Gümüş, Sayın Köktürk, Sayın Güler,
Sayın Korutürk, Sayın Sarıbaş. 
Yoklama için iki
dakika süre veriyorum ve yoklamayı başlatıyorum.
(Elektronik
cihazla yoklama yapıldı)
BAŞKAN –
Toplantı yeter sayısı yoktur.
Birleşime on
dakika ara veriyorum.
Kapanma saati: 18.50

YEDİNCİ OTURUM
Açılma Saati: 18.58
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin Yedinci
Oturumunu açıyorum. 

III.- Y O K L A M A

BAŞKAN - İç
Tüzük’ün 72’nci maddesine göre, İstanbul Milletvekili Sayın Mehmet Akif
Hamzaçebi ve arkadaşlarının verdiği önergenin oylamasından önce, istem üzerine
yapılan yoklamada toplantı yeter sayısı bulunamamıştı. 
Şimdi yoklama
işlemini tekrar yapacağım. 
Yoklama için iki
dakika süre veriyorum ve yoklamayı başlatıyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı vardır. 
563 sıra sayılı
Kanun Teklifi’nin görüşmelerine devam edeceğiz.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN –
Komisyon burada. 
Hükûmet burada. 
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Şimdi soru-cevap
işlemine geçiyorum. 
Listeden
okuyacağım. Arkadaşlarımız girerlerse sisteme sevinirim. 
Sayın Özel,
Sayın Türkoğlu, Sayın Genç, Sayın Yılmaz, Sayın Erdoğan, Sayın Ağbaba, Sayın
Serindağ, Sayın Acar, Sayın Uzunırmak, Sayın Özcan. 
Bu sıraya göre
söz vereceğim. Sisteme girilebilirse… 
Evet, Sayın
Özel…
ÖZGÜR ÖZEL
(Manisa) – Teşekkür ediyorum Sayın Başkan.
Böylesine önemli
bir kanunda elbette sorulacak çok soru var ama soruyu cevaplayacak makamda
oturan Sayın Bakanı tekrar karşımızda görünce normal bir soru sormak mümkün
değil. Gün boyunca biz milletvekillerine hakaret etti, fevkalade gergin, bir
bakana yakışmayacak bir üslup kullanıyor. Kendisine bir sağlıkçı olarak ilk
önce bir şeker kontrolü tavsiye ediyorum. Hâli, yaklaşımı, Meclise ve
milletvekillerine karşı gösterdiği tavrı kınıyorum. “Aklı olan, mantığı olan
böyle soru sormaz.” sözünü sarf edecek kadar Meclise karşı hakaretamiz tutum
içinde olup da özür dilemek yerine bunu savunan bir Bakana söyleyecek söz
bulamıyorum. Biraz önceki tabloya şahit olduğum için çok üzgünüm ve kendisine
devlet adamlığı terbiyesi olan, birazcık siyasi ahlakı olan bir Bakan böyle
konuşmaz, böyle davranmaz, lütfen Meclisten özür dileyin diyorum.
BAŞKAN – Sayın
Türkoğlu…
HASAN HÜSEYİN
TÜRKOĞLU (Osmaniye) – Sayın Başkanım teşekkür ederim.
Ben de soru
sormak istiyordum, bu teklifle ilgili merak ettiğim bazı hususları öğrenmek
istiyordum. Ancak, geneli üzerinde yaptığınız soru-cevap işleminde Bakandan
aldığımız cevaplar ve Bakanın tutumu sebebiyle soru sormamanın daha sağlıklı
olacağını düşünüyorum.
Teşekkür ederim.
BAŞKAN – Sayın
Genç…
KAMER GENÇ (Tunceli)
– Teşekkür ederim.
Kırıkkale Üniversitesi Rektörüyken
irticanın rektörü olarak görevden alındığından dolayı YÖK Başkanını hıncını
alarak içeriye attıran, köstebek unvanının ne olduğu belli olmayan, burada
temel hak ve özgürlükleri ortadan kaldırmak için her türlü yalanı söyleyen,
insanları öldürmek için bir MİT teşkilatına dünyanın hiçbir MİT’inde olmayan,
demokratik ülkenin bir kamu kurumunda olmayan yetkileri burada çıkıp da
savunacak kadar insanlara saygısız, o makamda oturan kişiyi soru soracak nitelikte,
bir değerde bulmuyorum. Kendisini şiddetle de protesto ediyorum.
BAŞKAN – Sayın
Yılmaz…
SEYFETTİN YILMAZ
(Adana) – Teşekkür ediyorum Sayın Başkan.
Bakana gerçi
soru sorup cevap almak da mümkün değil ama şunu soracağım: Sayın Bakan, siz
İçişleri Bakanlığı yaptınız. Merak ediyorum hangi ülkenin İçişleri Bakanlığını
yaptınız? Yani şimdi diyorsunuz ki bir paralel devlet, bir çete. Sizin
zamanınızda bunlar var mıydı, yok muydu? Bunların gelmesinde sizin katkınız var
mıydı, yok muydu? Varsa şimdi hangi hukuk devletine bakarsanız bakın bunun
karşılığı hukukta şudur: Yardım ve yataklıktan ceza almaktır. Eğer ortada bir
çete varsa, bir çete devleti varsa yardım ve yataklıktan İçişleri Bakanı Beşir
Atalay olarak sizin de mutlaka yargılanmanız gerektiğine inanıyorum. 
İkinci olarak da
şunu sormak istiyorum: Ülkede bir Millî İstihbarat Teşkilatı var, bunun bir
müsteşarı var, attığı adım kamuoyuna yansıyor. Bir tırı bile yürütemeyen bir
Millî İstihbarat Teşkilatının başkanının, müsteşarının hâlâ görevde bulunmasını
doğru buluyor musunuz? Bu nasıl bir istihbarat teşkilatıdır?
BAŞKAN – Sayın
Erdoğan…
MEHMET ERDOĞAN
(Muğla) – Teşekkür ediyorum Sayın Başkan.
Dünden bu yana
yürüttüğümüz görüşmelerde bütün muhalefet sözcülerinin sorularını ve
eleştirilerini kale almayan, hepsini keenlemyekûn yok sayan bir bakana soru
sormayı içime sindiremediğim için sorumdan vazgeçiyorum ve Bakanın bu tavrını
kınıyorum.
Teşekkür ederim.
BAŞKAN – Sayın
Ağbaba…
VELİ AĞBABA
(Malatya) - Sayın Başkan, ben de eğer biliyorsanız size sormak istiyorum,
bilmiyorsanız da canınız sağ olsun.
Balyoz, Askerî
Casusluk, Ergenekon davalarında fişlemelerde mahkemelerde gündeme geldi ve
birçok davada etnik kimliğinden, mezhebinden, isminden, doğum yerinden dolayı
insanların fişlendiği görüldü. Yine, geçtiğimiz aylarda Maliye Bakanlığı Vergi
Denetim Kurulu Başkanlığı müfettiş sınavlarında fişleme yapıldığı ortaya çıktı.
Babasının ismi Ali Haydar olan birinin kırmızı listeye; Kürt, Alevi, ulusalcı
olanların kırmızı listeye yazıldığı ortaya çıktı. Bunu acaba kim yapmıştır?
Biliyorsanız söyleyin, bilmiyorsanız ben Sayın Bakana sormak istemiyorum.
Teşekkür
ediyorum.
BAŞKAN – Sayın
Serindağ…
ALİ SERİNDAĞ
(Gaziantep) – Teşekkür ederim Sayın Başkan.
Sayın Bakan,
demin sorduğum soruyu yanıtlamadınız, tekrar ediyorum: Millî İstihbarat
Teşkilatının Reza Zarrab ile bazı bakanların ilişkileri konusunda 2013 yılı
Nisan ayında bir rapor hazırladığı, bu raporda bakanlarla Reza Zarrab
ilişkilerinin açığa çıktığı takdirde Hükûmetin zor durumda kalacağı hususu yer
almıştır ve basında yer alan bu haber yalanlanmamıştır. Bu rapor üzerine
herhangi bir işlem yapılmış mıdır? “Bu raporu da paralel yapı hazırladı?” diye
mi işleme almadınız mı? 
Teşekkür ederim.
BAŞKAN – Sayın
Acar…
GÜRKUT ACAR
(Antalya) – Teşekkür ederim Sayın Başkan.
Öncelikle
Cumhuriyet Halk Partisi Genel Başkanımız Sayın Kemal Kılıçdaroğlu’na yapılan
saldırıyı şiddetle kınıyorum. Bu sadece Genel Başkanımıza değil, bütün CHP
örgütüne ve demokrasiye yapılan bir planlı saldırıdır. 
Sayın Bakan,
2937 sayılı Kanun’un 4’üncü maddesinin mevcut hâlinde “7 başlıkta sayılan
görevler dışında MİT’e görev verilemez.” diyor. Şimdi siz bu hükmü
kaldırıyorsunuz. Oysa bu yetkinin sınırlandırılması, yetkinin kötüye
kullanılmasının önlenmesi, yetkinin keyfî olarak kullanılmasının önlenmesi
amacıyla buraya konulmuştu. Bu madde kaldırıldığına göre şimdi size soruyorum:
Millî İstihbarat Teşkilatının, Başbakanın veya siyasilerin kötüye kullanmasını
önlemek için nasıl bir tedbir düşünüyorsunuz? Bu yasada bu nasıl öngörülmüştür?
Nasıl kontrol edeceksiniz? 
Teşekkür ederim.
BAŞKAN – Sayın
Uzunırmak…
ALİ UZUNIRMAK
(Aydın) – Teşekkür ediyorum Sayın Başkan. 
2010 yılından
bugüne kadar istihbarata karşı koyma biriminde daire başkanlığı ve müsteşar
muavinliği düzeyinde kaç defa değişiklik yapıldı, en son ne zaman değişiklik
yapıldı?
Teşekkür
ediyorum, çok önemsediğim bir konu.
BAŞKAN – Sayın
Özcan…
TANJU ÖZCAN
(Bolu) – Teşekkür ediyorum Sayın Başkan.
Sayın Başkan,
ben de bu aşamada Sayın Bakana bir soru sormaktan yana değilim. Ancak aklıma
bir konu geldi. Az önce bir Divan üyemize Sayın Bakan hakaret ederken, yaklaşık
bir buçuk yıl önce –onu size anlatmak istiyorum- o Divanda sol tarafta
otururken Sayın Bakanın kolu kırılan Sayın Kamer Genç’in koluna bakarak “İyi
olmuş.” diyecek kadar insani duygularını yitirdiğini bugün bir kez daha
hatırlattı Sayın Bakan. Bundan dolayı Sayın Bakanı kınıyorum ve hâlâ o Bakanlık
koltuğunda oturmasından hicap duyduğumu ifade ediyorum.
BAŞKAN – Sayın
Işık…
ALİM IŞIK
(Kütahya) – Teşekkür ediyorum Sayın Başkan. 
Sayın Bakan,
size göre “Açılım Projesi” ama yüce Türk milletine göre de Türkiye Cumhuriyeti
devletinin yıkım projesi olarak uygulamaya koyduğunuz projenin gelinen
noktasında vicdanınız rahat mı? Türkiye’yi bölme noktasına getiren bir bakan
olarak tarihe geçmekten mutlu musunuz? 
Teşekkür ederim.

BAŞKAN – Sayın
Bakan, buyurunuz. 
KAMER GENÇ
(Tunceli) – Hangi yüzle cevap verecek Sayın Başkan? (AK PARTİ sıralarından
“Konuşma!” sesi)
HÜSEYİN BÜRGE
(İstanbul) – Nasıl yüzün var senin ya! Senin nasıl yüzün var ya!
BAŞBAKAN
YARDIMCISI BEŞİR ATALAY (Kırıkkale) – Teşekkür ederim Sayın Başkan. 
Sayın
milletvekilleri…
KAMER GENÇ
(Tunceli) - Hangi yüzle cevap verecek? 
AHMET AYDIN
(Adıyaman) – Yüzsüzlük yapma, yapma!
BAŞKAN – Sayın
milletvekilleri, lütfen… Sayın milletvekilleri, lütfen…
KAMER GENÇ
(Tunceli)- Milletvekillerine yalan söylüyor…
CUMA İÇTEN
(Diyarbakır) – Sende yüz var mı? Sende yüz var mı? Senin yüzün var mı?
BAŞKAN – Sayın
milletvekilleri, lütfen…
Buyurun Sayın
Bakan.
KAMER GENÇ
(Tunceli) – Bu Meclisin karşısında oturup konuşamaz. Söylediklerinin hepsi
yalan. 
YILMAZ TUNÇ
(Bartın) – Sus be! 
KAMER GENÇ
(Tunceli) – Cumhuriyet rejimini yıkmak… 
MAHİR ÜNAL
(Kahramanmaraş) – Sayın Başkan, böyle bir uygulama var mı? 
BAŞKAN – Sayın
Genç, lütfen, rica ediyorum. 
KAMER GENÇ
(Tunceli) – Hangi yüzle geliyorsun buraya sen be!
MAHİR ÜNAL
(Kahramanmaraş) – Sen hangi yüzle geliyorsun? Sen hangi yüzle geliyorsun? 
HÜSEYİN BÜRGE
(İstanbul) – Sadece şov yapıyor. 
BAŞKAN – Lütfen
Sayın Genç…
BAŞBAKAN
YARDIMCISI BEŞİR ATALAY (Kırıkkale) – Sayın Başkan…
KAMER GENÇ
(Tunceli) – Temel hak ve özgürlükleri…
BAŞKAN – Sayın
Genç, lütfen…
BAŞBAKAN
YARDIMCISI BEŞİR ATALAY (Kırıkkale) – Sayın Başkan, değerli milletvekilleri….
KAMER GENÇ
(Tunceli) – Sen hangi haklarla buraya geliyorsun? Bu millete düşmanlık
yapıyorsun, Atatürk’e düşmanlık yapıyorsun.
BAŞKAN – Sayın
Genç, lütfen…
KAMER GENÇ
(Tunceli) – Efendim, yani…
MUHYETTİN AKSAK
(Erzurum) - Sayın Bakanım, sizi tavrınızdan dolayı kutluyorum. Bunlara bu
yakışır. 
KAMER GENÇ
(Tunceli) – Ya, bu kadar laf söylenen biri gelip de oturamaz. 
BAŞKAN - Sayın
Genç, lütfen, rica ediyorum… 
KAMER GENÇ
(Tunceli) – Ama yalan söylüyor bize.
BAŞKAN – Rica
ediyorum, rica ediyorum…
Sayın Bakan,
buyurun. 
FATİH ŞAHİN
(Ankara) – Sayın Başkan, saldırıyla orantılı bir şekilde uyarmıyorsunuz ama. 
KAMER GENÇ
(Tunceli) – Yahu, insanda biraz edep olur ya!
BAŞKAN – Rica
ediyorum, lütfen…
FATİH ŞAHİN
(Ankara) – Hâlâ saldırıyor hâlâ rica ediyorsunuz. Saldırıyla uygun bir münasip
dille uyarın lütfen.
BAŞBAKAN
YARDIMCISI BEŞİR ATALAY (Kırıkkale) – O sözleri söyleyenin kim olduğunu herkes
biliyor. (AK PARTİ sıralarından alkışlar) 
Sayın Başkan,
değerli milletvekilleri…
KAMER GENÇ
(Tunceli) – Ben de seni iyi biliyorum. Köstebek ne oldu, köstebek!
BAŞBAKAN
YARDIMCISI BEŞİR ATALAY (Kırıkkale) – Sayın Başkan, değerli milletvekilleri…
FATİH ŞAHİN
(Ankara) – Sayın Başkan, rica etsenize bir daha! Bir daha rica edin! Bir daha
rica edin, lütfen!
BAŞBAKAN
YARDIMCISI BEŞİR ATALAY (Kırıkkale) – İsterseniz kapatalım. 
BAŞKAN – Ben
size de rica ediyorum, lütfen…
BAŞBAKAN
YARDIMCISI BEŞİR ATALAY (Kırıkkale) – Sayın Başkan, böyle bir şey olamaz!
FATİH ŞAHİN
(Ankara) – Ama uygun bir dille uyarmıyorsunuz. 
OKTAY VURAL
(İzmir) – Efendim, devam etsin Sayın Bakan, devam etsin. 
BAŞKAN – Sayın
Bakan, ben size söz vereceğim. 
BAŞBAKAN
YARDIMCISI BEŞİR ATALAY (Kırıkkale) – Böyle bir şey olamaz Sayın Başkan. 
KAMER GENÇ
(Tunceli) – Köstebek ne oldu, köstebek, onu söyle!
BAŞKAN –
Sözünüzü tamamlayacağım, bir saniye. 
Şimdi, emir
kipiyle bugüne kadar hiçbir milletvekiline konuşmadım ben. “Sus”, “otur”,
“kalk”, “git” şeklinde hiç kimseye ama hiç kimseye konuşmadım. Dolayısıyla
“Rica ediyorum.” diyorum.
FATİH
ŞAHİN (Ankara) – Ben de onu diyorum, saldırıyla münasip bir şekilde
uyarmıyorsunuz. 
BAŞKAN
– Beyefendiye rica ediyorum, size de rica ediyorum. 
OKTAY
VURAL (İzmir) – Başka başkan vekillerine emir ettikleri için…
BAŞKAN
– Ama sonuç itibarıyla ricaya uyarsınız, uymazsınız, o da sizin bileceğiniz bir
iştir. Kalkıp buradan inip, elime şunu alıp kovalayamayacağıma göre sizleri,
dolayısıyla…
FATİH
ŞAHİN (Ankara) – Oraya vurabilirsiniz ama! 
BAŞKAN
– Yani, bakın, usuletle suhuletle şu Meclisi kavgasız, gürültüsüz yürütmeye
çalışıyorum. Siz burada görev yaptınız Fatih Bey.
FATİH
ŞAHİN (Ankara) – Evet, doğrudur. 
KAMER
GENÇ (Tunceli) – Yaşama hakkımız tehlikeye giriyor. 
BAŞKAN
– Yani, ne şartlarda görev yaptığımızı en iyi siz biliyorsunuz. Dolayısıyla,
ben bir milletvekiline -ister burada otursun ister burada otursun ister orada
otursun- emir kipiyle bugüne kadar hiç konuşmadım, konuşmayacağım.
SIRRI
SAKIK (Muş) – Sizi de siz yapan o tavrınız. 
BAŞKAN
– Herkes için ama bu geçerli. Dolayısıyla, elbette ben rica edeceğim,
uyacaksınız uymayacaksınız o sizinle alakalı bir konudur. Benim görevim
sükûneti sağlayabilmek. 
OKTAY
VURAL (İzmir) – Bunlar emir almaya alışkın olduğu için Sayın Başkan, emirle iş
yapıyorlar. 
BAŞKAN
– Sağlayamıyorsam o zaman idare amirleri devreye girecek. Girip ayıramayacağıma
göre mecburen rica edeceğim. 
SIRRI
SAKIK (Muş) – Vallahi, idare amiri hiç kimsenin kolluk kuvveti değil, bundan
vazgeçin lütfen. 
BAŞKAN
– Şimdi ben Sayın Bakanın sözünü yeniden başlatıyorum. 
Lütfen
Sayın Bakanım, buyurunuz. 
BAŞBAKAN
YARDIMCISI BEŞİR ATALAY (Kırıkkale) – Sayın Başkanım, çok teşekkür ediyorum. 
Değerli
arkadaşlar, ben, hayatını çok sakin, mütevazı yaşayan bir insanım. Hiç kimseye
hakaret de etmem ve insanların hakkını, hukukunu çok gözetirim. Ama bunları
söyleyenler şu tutanakları çıkarsınlar, burada neler konuşmuşlar, biz niçin
onları söylemek durumunda kalmışız lütfen baksınlar. Yoksa, hiçbir
milletvekilini incitmek gibi bir niyetim yoktur. Öyle bir yanlışım varsa onu
geri alırım ben, geri alıyorum. Öyle bir şeyim yoktur ama burada eğer üsluptan
söz edeceksek bu herkesi bağlar, sadece Bakanı değil. Muhalefet milletvekili
olmak eleştirinin sınırını aşan hakaret hakkı falan vermez. Hepimiz
birbirimizin hakkını koruyacağız ama haddini aşma, hakaret varsa da, müsaade
edin, biz de hakkımızı koruruz, cevabını veririz. Teşekkür ediyorum. 
Şimdi,
sorulardan şöyle başlayayım Başkanım… 
ALİ UZUNIRMAK (Aydın) – Sayın Başkan,
bana cevap mı bu şimdi? Bana cevap mı?
BAŞKAN – Hayır,
hayır. 
BAŞBAKAN
YARDIMCISI BEŞİR ATALAY (Kırıkkale) – Sayın Başkan...
OKTAY VURAL
(İzmir) – Cevap verdireceğiz efendim, verdireceğiz!
BAŞKAN – Sizle
alakalı değil Sayın Uzunırmak. 
BAŞBAKAN
YARDIMCISI BEŞİR ATALAY (Kırıkkale) – Kimseye cevap vermedim.
BAŞKAN – Daha
evvel başka bir meseleyle ilgili konuştuk üzerinde.
BAŞBAKAN
YARDIMCISI BEŞİR ATALAY (Kırıkkale) – 2 milletvekili “Hakaret etti.” diyor da,
cevaplarım onlarla ilgili. 
ALİ UZUNIRMAK
(Aydın) – Benimle alakalı mı?
BAŞKAN – Hayır,
hayır sizinle alakalı değil, sorulara cevap veriyor. 
BAŞBAKAN
YARDIMCISI BEŞİR ATALAY (Kırıkkale) – Sizinle bir alakası yok. 
Rektörlükten
alınmam doğrudur. Ben 28 Şubat sürecinde Kırıkkale Üniversitesi Rektörüydüm,
“İrticacı Rektör” olarak görevden alındım. Bunu ben zaten inkâr etmiyorum. 
MUHYETTİN AKSAK
(Erzurum) – Bu alkışlanacak bir şey Sayın Bakan. (AK PARTİ sıralarından
alkışlar)
BAŞBAKAN
YARDIMCISI BEŞİR ATALAY (Kırıkkale) – İkincisi; köstebek suçlaması bir
iftiradır. İsmini söylemeyeyim. Zaten onun için yargı da gerekeni kendi
yüzlerine vurmuştur. O zaman da söyledim, zerre kadar onuru olanlar, onuruna
önem verenler başkasının onuruyla oynamaz. Ben orada o gün de bunu söyledim,
bugün de söylüyorum. 
KAMER GENÇ
(Tunceli) – Telefonlar yapılmadı mı? 
BAŞBAKAN
YARDIMCISI BEŞİR ATALAY (Kırıkkale) – “Hangi ülkedeki İçişleri Bakanı işte
çete, vesarie…” Değerli Milletvekilim Sayın Yılmaz, yani İçişleri Bakanlığım
döneminde İçişleri Bakanlığı âdeta bir insan hakları bakanlığı hâline geldi. 
OKTAY VURAL
(İzmir) – Bundan önceki İçişleri Bakanı niye alındı görevden, niye istifa etti?

BAŞBAKAN
YARDIMCISI BEŞİR ATALAY (Kırıkkale) – Ve o dönemde çetelerle en yoğun mücadeleyi
yapan durumdaydım ben. 
OKTAY VURAL
(İzmir) – Suç örgütü değil mi?
BAŞBAKAN
YARDIMCISI BEŞİR ATALAY (Kırıkkale) – Ve o konularda da, söylediğiniz konularda
da o zaman yine en fazla çalışma yapan Bakanım ben, onu da söyleyeyim. 
Sayın Ağbaba,
doğrusu bu Ergenekon, Balyoz, o konuyla ilgili şu anda bir şey diyemiyorum ama
cevaplayayım; yani soruyu anlayıp cevabını hazırlayamadım, bağışlayın.
Bu Millî
İstihbarat Teşkilatından sordum tekrar “Bir rapor var mı Başbakana falanca
zamanda sunulmuş?” diye. “Öyle bir şey yok.” dedi. Ben de o cevabı size
söylüyorum.
OKTAY VURAL
(İzmir) – Bu da daha kötü bir şey. Bu kadar kara para aklanıyor, MİT’in bir
raporu yok, yani Fransız! Böyle bir şey olur mu ya? Bu kadar olan biten
konusunda Millî İstihbarat Teşkilatının hiçbir bilgisi olmaması…
SEYFETTİN
YILMAZ (Adana) – Bir tırı bile götüremiyor bu MİT!
OKTAY VURAL
(İzmir) – Yani böyle bir şey olabilir mi ya? Sayın Başkan, bu daha vahim. 
BAŞBAKAN
YARDIMCISI BEŞİR ATALAY (Kırıkkale) – Sayın Başkan… 
BAŞKAN – Sayın
Vural, lütfen.
OKTAY VURAL
(İzmir) – Bu daha vahim ya! Çok kötü ya!
BAŞKAN – Sayın
Bakan, buyurun. 
BAŞBAKAN
YARDIMCISI BEŞİR ATALAY (Kırıkkale) – Yani şimdi bunlar söylenince bizim bir
şey söylemememiz gerekiyor! Muhalefet milletvekili, hem de bir grup başkan vekili
her şeyi söyler ama ben hiç cevap vermemeliyim! Böyle bir şey olur mu ya?
SEYFETTİN YILMAZ
(Adana) – Ver hadi, bekliyoruz.
OKTAY VURAL
(İzmir) – Ya daha büyük ayıp ya! 
BAŞBAKAN
YARDIMCISI BEŞİR ATALAY (Kırıkkale) – Yani bağırıp duruyorsunuz orada. Böyle
bir şey olur mu ya? 
BAŞKAN – Sayın
Vural, Sayın Yılmaz, lütfen…
SEYFETTİN YILMAZ
(Adana) –Tırı bir yerden bir yere götüremiyorsunuz.
OKTAY VURAL
(İzmir) – Ne görevi var?
BAŞKAN –
Soruları cevaplandırıyor, lütfen…
OKTAY VURAL
(İzmir) – Cevaplandırmıyor efendim, sorularla ilgili cevap vermeye çalışıyor.
SEYFETTİN YILMAZ
(Adana) – On defa tır yakalanır mı, bir MİT’in tırı? Nasıl MİT’tir bu?
BAŞBAKAN
YARDIMCISI BEŞİR ATALAY (Kırıkkale) – Burada…
AHMET AYDIN
(Adıyaman) – İstediğiniz cevapları vermek zorunda değil Sayın Bakan.
SEYFETTİN YILMAZ
(Adana) – Doğru cevabı verecek, istediğimiz cevabı değil doğru cevabı. Bir tırı
götüremiyor MİT ya! Nasıl MİT’tir bu?
BAŞBAKAN
YARDIMCISI BEŞİR ATALAY (Kırıkkale) – Burada bir…
AHMET AYDIN
(Adıyaman) – İstediğiniz cevapları vermek zorunda değil, doğru neyse onu
söyleyecek.
NURETTİN CANİKLİ
(Giresun) – Devam edin Sayın Bakan.
SEYFETTİN YILMAZ
(Adana) – Cevap vermedi ki sorularımıza.
BAŞBAKAN
YARDIMCISI BEŞİR ATALAY (Kırıkkale) – Değerli milletvekillerimiz, siz soru sordunuz…
SEYFETTİN YILMAZ
(Adana) – Cevap vermiyorsunuz.
GÜLAY DALYAN
(İstanbul) – Sus dinle ya!
BAŞKAN – Sayın
Yılmaz…
BAŞBAKAN
YARDIMCISI BEŞİR ATALAY (Kırıkkale) – Benim ne cevap vereceğimi de siz
belirleyin o zaman, soruya gerek kalmaz zaten. Kendiniz sorun kendiniz
cevaplayın.
SEYFETTİN YILMAZ
(Adana) – Cevap vermiyorsunuz.
BAŞBAKAN
YARDIMCISI BEŞİR ATALAY (Kırıkkale) – Ya ben sorulara istediğim şekilde cevap
veririm kardeşim.
BAŞKAN – Sayın
Bakan, lütfen karşılıklı konuşmayın.
BAŞBAKAN
YARDIMCISI BEŞİR ATALAY (Kırıkkale) – Yani onu da sana mı sorayım hangi cevabı
vereceğim diye. Böyle bir şey olur mu ya!
BAŞKAN – Sayın
Yılmaz lütfen…
Karşılıklı
konuşmayın lütfen. Genel Kurula hitap edin.
Buyurun.
BAŞBAKAN
YARDIMCISI BEŞİR ATALAY (Kırıkkale) – Peki, Başkanım affedersiniz.
SEYFETTİN YILMAZ
(Adana) – Tamam, bir daha istediğiniz şekilde soru soracağız, Sayın Bakanın
istediği şekilde.
BAŞBAKAN
YARDIMCISI BEŞİR ATALAY (Kırıkkale) – Sayın Başkanım sizi bugün çok yorduk
biliyorum.
BAŞKAN –
Estağfurullah.
BAŞBAKAN YARDIMCISI
BEŞİR ATALAY (Kırıkkale) – Tamam, ben bitiriyorum.
BAŞKAN –
Buyurun.
BAŞBAKAN
YARDIMCISI BEŞİR ATALAY (Kırıkkale) – Sayın Uzunırmak “İstihbarata karşı
koymakla ilgili daire başkanı ne kadar değişti?” diyor. Onun bilgisini alıp
size özel olarak sunacağım. Bana bir bilgi vermediler, önümde o manada bir
bilgi yok, onu da saklı tutuyorum.
ALİ UZUNIRMAK
(Aydın) – Bağlı müsteşar yardımcısında değişiklik oldu mu?
BAŞBAKAN
YARDIMCISI BEŞİR ATALAY (Kırıkkale) – Burada MİT’e başka görev verilemez hükmü…
ALİ UZUNIRMAK
(Aydın) – Bağlı müsteşar yardımcılığında değişiklik oldu mu? Onu da sordum
Sayın Bakan.
BAŞBAKAN
YARDIMCISI BEŞİR ATALAY (Kırıkkale) – Bir milletvekilimizin sorusu…
ALİ UZUNIRMAK
(Aydın) – Sayın Bakan…
BAŞKAN – Sayın
Uzunırmak, lütfen…
BAŞBAKAN
YARDIMCISI BEŞİR ATALAY (Kırıkkale) – Dünyadaki ve teknolojideki gelişmeler
karşısında…
ALİ UZUNIRMAK
(Aydın) – Sayın Bakan, bağlı müsteşar yardımcılığında değişiklik oldu mu? Onu
da sordum.
AHMET AYDIN
(Adıyaman) – Sayın Başkanım, böyle bir usul var mı ya! Bir cevaplasın ya!
BAŞKAN
– Sayın Uzunırmak, lütfen…
BAŞBAKAN
YARDIMCISI BEŞİR ATALAY (Kırıkkale) - …değişen görev ve faaliyetler
çeşitlenmesi nedeniyle…
ALİ UZUNIRMAK
(Aydın) – Sayın Bakan…
BAŞKAN – Sayın
Uzunırmak, lütfen… Bakın, size sonra cevap vereceğini söyledi. Yapmayın, ben
çok zor durumda kalıyorum. Sizden rica ediyorum.
BAŞBAKAN
YARDIMCISI BEŞİR ATALAY (Kırıkkale) – …Bakanlar Kurulunca verilebilecek
görevler eklendiğinde…
ALİ UZUNIRMAK
(Aydın) – Daire başkanlığını söyledi, müsteşar yardımcılığını söylemedi.
BAŞKAN – Anladım
da…
ALİ UZUNIRMAK
(Aydın) – E, canım bağlı bakan müsteşar yardımcısının değişip değişmediğini
bilmez mi ya? Böyle bir şey olur mu ya!
BAŞKAN – Peki o
zaman devam edin!
ALİ UZUNIRMAK
(Aydın) – Böyle nasıl bir devlet düzeni...
BAŞKAN – Buyurun
devam edin!
BAŞBAKAN
YARDIMCISI BEŞİR ATALAY (Kırıkkale) – MİT bana bağlı değil Başbakana bağlı, onu
ifade edeyim.
Evet, MİT’e
başka görev verilemez hükmü…
ALİ UZUNIRMAK
(Aydın) – Niye gelip oturuyorsun oraya?
BAŞBAKAN
YARDIMCISI BEŞİR ATALAY (Kırıkkale) – Başbakan mı gelip savunacak burada?
ALİ UZUNIRMAK
(Aydın) – Tabii o savunsun.
BAŞBAKAN
YARDIMCISI BEŞİR ATALAY (Kırıkkale) – Allah Allah, böyle bir soru olur mu ya!
Dünyadaki ve
teknolojideki gelişmeler karşısında değişen görev ve faaliyetler çeşitlenmesi
nedeniyle Bakanlar Kurulunca verilebilecek görevler eklendiğinden anılan hüküm
çıkarılmaktadır.
Son olarak da
çözüm süreciyle ilgili, arkadaşlarımızın kendi ifadeleri, biz zerre kadar
paylaşmıyoruz, kendileri bilir. “Yıkım projesi” diyorlar. “Vicdanınız rahat
mı?” Türkiye’nin hangi köklü sorunu çözülse biz mutlu oluyoruz. Şu anda da,
inşallah, eğer Türkiye’den kazırsak terörü ve Türkiye bütün sınırları içinde,
77 milyon kardeşçe yaşarsa -ki bu seçim ortamı ilk defa o bölgedeki insanlara da
demokrasinin şiddetten ne kadar tercih edilir olduğunu gösterdi, demokrasinin
tadı alınıyor- dolayısıyla ülkemizin birliği, bütünlüğü içinde bunu başarırsak
burada payım olduğu için çok onur duyacağım, çok gurur duyacağım ve inşallah
Türkiye bunu başarır. Başta söylediğim gibi, değerli milletvekillerim, bizler
hepimiz Türkiye'de bu kanı nasıl durdururuz, bu kardeşliği nasıl artırırız,
şiddet yerine demokrasiyle hak ve hukukun nasıl savunulacağını ülkede nasıl
kurarız, demokrasiyi nasıl daha fazla yerleştiririz, bunun mücadelesini
yapıyoruz. Allah biliyor, benim en büyük isteğim bu, hepimizin, sizlerin de
isteği bu. İnşallah buna muvaffak oluruz. Benim vicdanım çok rahat, onu da
ifade edeyim.
Tekrar, 2
milletvekilimiz “Bizlere hakaret…” falan... Hiçbir milletvekilime hakaret
etmem. Sert konuşmalar karşısında eğer sesimin tonu yükseldiyse, öyle
anlıyorsanız anlamayın. Öyle bir hakaret algılaması varsa da geri alıyorum,
yanlıştır. 
Teşekkür
ediyorum. Hepinizi saygıyla selamlıyorum. (AK PARTİ sıralarından alkışlar) 
BAŞKAN – Sayın
Vural, sizin bir şeyiniz vardı. 
Buyurunuz. 

VI.- AÇIKLAMALAR (Devam)
16.- İzmir Milletvekili Oktay Vural’ın, Başbakan
Yardımcısı Beşir Atalay’ın sataşma nedeniyle yaptığı konuşması sırasında sarf
ettiği bazı ifadeleri nedeniyle özür dilemesi gerektiğine ilişkin açıklaması
OKTAY VURAL
(İzmir) – Evet, Sayın Başkan, bilindiği gibi, bu PKK’yla görüşmede bir
“şerefsizlik” iddiası olmuştu. “Bununla görüşen, işte, ispat etmezse
şerefsizdir.” diye söylenmişti. Bunun üzerine bu şerefsizlikle ilgili, bu
görüşmeler neticesinde kime atfedildiği ortaya çıktı. Bu, genel olarak böyle
bir iddia karşısında böylesine bir sorumluluğun siyasi iktidarın üzerinde
olduğunu ifade eden bir ifade üzerine, doğrudan doğruya Sayın Bakan bir
milletvekilimize “Şerefsiz sensin!” diyerek hakaret etmiştir. Hem Genel
Kuruldan hem sayın milletvekilinden özür dilemeye davet ediyorum. 
KAMER GENÇ
(Tunceli) – Ceza verelim canım, ceza.
OKTAY VURAL (İzmir) – Bilemiyorum ne
takdir edersiniz, bunun şeyiyle ilgili takdiriniz…
BAŞKAN – Cezayla
ilgili konu sonuçta oylamaya tabii. Ben önce Sayın Bakanı…
OKTAY VURAL
(İzmir) – Uyaralım.
BAŞKAN- Önce
Sayın Bakana bir soralım ne diyecek, ondan sonra ona göre bakarız.
Sayın Bakan,
buyurunuz. Bu tutanaklarda da var.

17.- Başbakan Yardımcısı Beşir Atalay’ın, sataşma
nedeniyle yaptığı konuşması sırasında sarf ettiği bazı ifadelerini geri
aldığına ilişkin açıklaması
BAŞBAKAN
YARDIMCISI BEŞİR ATALAY (Kırıkkale) – Tutanağı aynen okuyorum Sayın Başkanım,
takdirinize sunuyorum: 
“Teşekkür
ediyorum. (AK PARTİ sıralarından alkışlar) 
Nurettin Canikli
(Giresun) – Sayın Başkan…
Başkan – Sayın
Canikli, dinleyeyim sizi. 
Ali Uzunırmak
(Aydın) – Yazık, yazık, yazık! 
Yusuf Halaçoğlu
(Kayseri) – Görüşmeye devam edin, devam! 
Ali Uzunırmak
(Aydın) – Şerefsiz yaptınız emrinizde çalışanları be! Emrinizde çalışanları
şerefsiz yaptınız! 
Mahir Ünal
(Kahramanmaraş) – Ya, düzgün, Ali Bey… 
Ali Uzunırmak
(Aydın) – Kendiniz şerefsizliği üstlenmemek için sizinle çalışanları şerefsiz
yaptınız! 
Başkan – Sayın
Uzunırmak, lütfen…
Mahir Ünal
(Kahramanmaraş) – Ali Bey, Ali Bey… 
Ali Uzunırmak
(Aydın) – Bütün çalışanları şerefsiz yaptınız be!
Başkan – Sayın
Uzunırmak, lütfen…
Ali Uzunırmak
(Aydın) – Emrinizde çalışanlara “şerefsiz” diyorsun!
Başbakan
Yardımcısı Beşir Atalay (Kırıkkale) – Şerefsiz sensin! 
(MHP Grubundan
Komisyon sıralarına yürümeler)
Başkan – Sayın
Uzunırmak, lütfen… 
Başbakan
Yardımcısı Beşir Atalay (Kırıkkale) – İade ediyorum.
Başkan – Sayın
Bakanım, lütfen…
Birleşime on beş
dakika ara veriyorum.”
Tutanak bu
arkadaşlar, aynen okudum.
BAŞKAN – Evet.
OKTAY VURAL
(İzmir) – “İade ediyorum, şerefsiz sensin!” var efendim. 
BAŞKAN –
Biliyorum, gördüm.
BAŞBAKAN
YARDIMCISI BEŞİR ATALAY (Kırıkkale) – Müsaade edin…
OKTAY VURAL
(İzmir) – Sayın Başkanım, şerefsizlik iddiası doğrudan doğruya Hükûmetin
iddiasıdır. 
BAŞBAKAN
YARDIMCISI BEŞİR ATALAY (Kırıkkale) – Müsaade edin… Müsaade edin…
OKTAY VURAL
(İzmir) – Hükûmetin iddiasıdır. 
BAŞKAN – Bir
saniye… Sayın Bakan, lütfen…
OKTAY VURAL
(İzmir) – Dolayısıyla atfedilen, Hükûmetin kendisine atfettiği şerefsizlik
iddiasıdır. 
AHMET AYDIN
(Adıyaman) – Sayın Vural, yapma! Tutanak ortada ya!
OKTAY VURAL
(İzmir) – Bu konuda kendileri söylemiştir. “Görüşen şerefsizdir.” demiştir.
Dolayısıyla bu konuda kendilerinin söylediği sözü sanki biz söylemişiz gibi
algılayıp bizatihi kişisel olarak “Şerefsiz sensin!” demesi doğrudan doğruya
hakarettir, küfürdür. 
BAŞBAKAN
YARDIMCISI BEŞİR ATALAY (Kırıkkale) – Sayın Başkan, ben bitirmemiştim.
BAŞKAN – Evet,
buyurun.
BAŞBAKAN
YARDIMCISI BEŞİR ATALAY (Kırıkkale) – Araya grup başkan vekilleri her an
girebiliyor mu ben konuşurken?
BAŞKAN – Evet,
öyle oluyor iki gündür.
Buyurun…
OKTAY VURAL
(İzmir) – İç Tüzük gereğince birleşimden çıkarmanız daha uygun olur.
Birleşimden çıkartın, yedek bakan gelsin. Var orada zaten.
BAŞKAN –
Buyurun… Buyurun Sayın Bakan…
BAŞBAKAN
YARDIMCISI BEŞİR ATALAY (Kırıkkale) – Sizin keyfinize göre olmaz o. 
OKTAY VURAL
(İzmir) - Olmaz tabii…
BAŞBAKAN
YARDIMCISI BEŞİR ATALAY (Kırıkkale) – Siz yavru muhalefet, oturacaksınız, oradan...
HAKAN ÇAVUŞOĞLU
(Bursa) – Millet karar veriyor, millet… Basıyor mührü sandığa, millet karar
veriyor.
ALİ ÖZ (Mersin)
– Hem milletvekiline saygıdan bahsediyorsun hem “yavru muhalefet” diyorsun!
HASAN HÜSEYİN
TÜRKOĞLU (Osmaniye) – Hâlâ hakaret ediyor Sayın Başkanım. 
BAŞKAN – Sayın
Bakan… Sayın Bakan, şimdi bakın…
HAKAN ÇAVUŞOĞLU
(Bursa) – Seçimin şamarı hâlâ suratınızda.
HASAN HÜSEYİN
TÜRKOĞLU (Osmaniye) – Ne demek Sayın Başkanım! Bu Sayın Bakan ne zannediyor
burayı! Bu ne zannediyor burayı!
BAŞKAN – Sayın
Türkoğlu, rica ediyorum… Lütfen beni dinler misiniz.
Sayın Bakan,
siz, bu “Şerefsiz sensin!” sözüyle ilgili herhangi bir…
BAŞBAKAN
YARDIMCISI BEŞİR ATALAY (Kırıkkale) – Devam edeceğim…
BAŞKAN – Evet,
buyurun o zaman.
BAŞBAKAN
YARDIMCISI BEŞİR ATALAY (Kırıkkale) – Devam edeceğim Sayın Başkan. 
BAŞKAN – Evet,
buyurun.
BAŞBAKAN
YARDIMCISI BEŞİR ATALAY (Kırıkkale) – Ama kesti Grup Başkan Vekili.
BAŞKAN – Tamam.
Ama siz buyurun.
BAŞBAKAN
YARDIMCISI BEŞİR ATALAY (Kırıkkale) – Kesmeye hakkı yok. Her an böyle sözün
arasına nasıl girebilir! 
BAŞKAN – Ya ilk
defa olmuyor. Hep giriliyor bu sözlerin arasına.
BAŞBAKAN
YARDIMCISI BEŞİR ATALAY (Kırıkkale) – Olmaz ki böyle bir şey!
BAŞKAN - Sayın
Bakan, buyurun.
BAŞBAKAN
YARDIMCISI BEŞİR ATALAY (Kırıkkale) – Ne haddine benim sözümün arasına giriyor!
OKTAY VURAL
(İzmir) – Neyi sözün arası? Senin sözün bitti zaten. Söz hakkı yok ki zaten. 
BAŞBAKAN
YARDIMCISI BEŞİR ATALAY (Kırıkkale) – Ben bitirmemiştim. Ben tutanağı okudum.
Söyleyeceğimi bitirmemiştim.
OKTAY VURAL
(İzmir) - O zaman gereğini yapın efendim. Gereğini yapın. Birleşimden atın en
iyisi.
BAŞKAN –
Bitirsin sözlerini Sayın Vural. 
Buyurunuz.
HAKAN ÇAVUŞOĞLU
(Bursa) – Millet gereğini yaptı, millet. Millet gereğini yapıyor her defasında.
BAŞBAKAN
YARDIMCISI BEŞİR ATALAY (Kırıkkale) – Sayın Başkan, şimdi burada okudum. Ben
burada…
OKTAY VURAL
(İzmir) – Efendim, Salim Uslu Bey’i çağırın da Bakan dışarı çıksın.
BAŞBAKAN
YARDIMCISI BEŞİR ATALAY (Kırıkkale) – Ben buradaki metni takdirinize sunuyorum.
OKTAY VURAL
(İzmir) - Salim Uslu Bey’i çağırın, çıkarsın.
BAŞBAKAN
YARDIMCISI BEŞİR ATALAY (Kırıkkale) – Ben o milletvekilimize söylediğim
“Şerefsiz sensin!” ifadesini geri alıyorum.
YILMAZ TUNÇ
(Bartın) – Niye alıyorsun!
GÜLAY DALYAN
(İstanbul) – Niye alıyorsun!
BAŞBAKAN YARDIMCISI
BEŞİR ATALAY (Kırıkkale) – Alıyorum ben, yine de alıyorum. Ama bu tutanağı da
sizlere okudum. Sayın Başkanın takdirine sunuyorum. Sayın Başkan bana “Bunu
düzeltin.” anlamında söz verdi, ben düzeltiyorum. Ama bu tutanaktaki bu kadar
sözü de siz nereye ne yapacaksanız yapın. 
BEDRETTİN
YILDIRIM (Bursa) – Sahibine gönderin, sahibine.
OKTAY VURAL
(İzmir) - Sayın Başkanım, tekrarlıyorum: Bu tutanakta şerefsizlik iddiası Sayın
Başbakanın iddiasıdır. (AK PARTİ sıralarından gürültüler) 
AHMET AYDIN
(Adıyaman) – Ayıp ya! Çok ayıp ya!
OKTAY VURAL
(İzmir) - Sayın Başbakan söylemiştir. (AK PARTİ sıralarından gürültüler)
“PKK’yla görüşen şerefsizdir.” demiştir. (AK PARTİ sıralarından gürültüler)
Dolayısıyla şerefsizlik konusu sizin kendi aranızda değerlendirmeniz gereken
bir konudur.
BAŞKAN –
Birleşime on dakika ara veriyorum. Grup başkan vekillerini rica ediyorum…
 Kapanma
Saati: 19.26

SEKİZİNCİ OTURUM
Açılma Saati: 20.09
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Dilek YÜKSEL (Tokat)
-----0-----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin Sekizinci
Oturumunu açıyorum. 
563 sıra sayılı
Kanun Teklifi’nin görüşmelerine devam edeceğiz.
Komisyon ve
Hükûmet burada.
Sayın Uzunırmak,
bir söz talebiniz var.
Buyurunuz.

18.- Aydın Milletvekili Ali Uzunırmak’ın, yerinden sarf
ettiği bazı ifadelerinde hakaret kastı olmadığına ilişkin açıklaması
ALİ UZUNIRMAK
(Aydın) – Sayın Başkan, teşekkür ediyorum.
Şimdi, burada
çok değişik bir alanda tartışma yaşandı. Bu “şerefsizlik” meselesi Sayın
Başbakan tarafından ve Sayın Bülent Arınç Bey tarafından bir kongrede ve bir
seçim meydanında söylenmiş. “PKK örgütüyle görüşen şerefsizdir.” gibi bir
kelime kullanıldı ve bu benim ithamım değildir. Yani Hükûmet yetkililerine ben
“Şerefsiz.” demedim, kendileri diyorlar “Görüşen şerefsizdir.” Ben onu
yorumlayarak dedim ki: “Siz Hükûmetin ‘Devlet görüşüyor.’ savunmasıyla devlet
adına görüşenleri şerefsiz yaptınız yani ‘Görüşenler şerefsizdir.’ demekle emir
verdiklerinizi şerefsiz yaptınız.”
Buradan
hareketle Sayın Bakanın, hem bana hem size varıncaya kadar hakaret etmesini ben
kınıyorum. Eğer benim sözümden -ben bir kişiye “Şerefsiz.” demedim- böyle bir
şey anlaşıldıysa, ben böyle bir şeyi kastetmedim, bunun bilinmesini isterim.
Ben kendi sözleriyle kendilerinin ne noktaya geldiğini izah ettim. Benim
sözümde kişiye hakaret yoktur.
Ben teşekkür
ediyorum.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN – Birinci
bölüm üzerindeki görüşmeler tamamlanmıştır.
Şimdi birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci madde
üzerinde dört önerge vardır, ayrı ayrı okutup işleme alacağım.
Türkiye Büyük Millet Meclisi Başkanlığına
Görüşülmekte
olan Kanun teklifinin çerçeve 1inci maddesi ile değiştirilmesi öngörülen 2937
sayılı Kanunun 4 üncü maddesinin birinci fıkrasına eklenen (h) ve (i)
bentlerinin aşağıdaki şekilde değiştirilmesini arz ve teklif ederiz.
 Nurettin Canikli Mehmet
Doğan Kubat Bünyamin Özbek
 Giresun İstanbul Bayburt
 Osman Aşkın Bak Yılmaz
Tunç Hakan Çavuşoğlu
 İstanbul Bartın
 Bursa
 Ramazan
Can
 Kırıkkale
"h) Dış
güvenlik, terörle mücadele ve millî güvenliğe ilişkin konularda Bakanlar
Kurulunca verilen görevleri yerine getirmek.
i) Dış
istihbarat, millî savunma, terörle mücadele ve uluslararası suçlar ile siber
güvenlik konularında her türlü teknik istihbarat ve insan istihbaratı usul,
araç ve sistemlerini kullanmak suretiyle bilgi, belge, haber ve veri toplamak,
kaydetmek, analiz etmek ve üretilen istihbaratı gerekli kuruluşlara
ulaştırmak."
Türkiye Büyük Millet Meclisi Başkanlığına
Görüşülmekte
olan 563 Sıra Sayılı Devlet İstihbarat Hizmetleri ve Milli İstihbarat Teşkilatı
Kanununda Değişiklik Yapılmasına Dair Kanun Teklifinin 1. Maddesinin Teklif
metninden çıkarılmasını arz ve teklif ederiz.
 Ali Serindağ Ferit
Mevlüt Aslanoğlu Ali Haydar Öner
 Gaziantep İstanbul Isparta

Türkiye Büyük Millet Meclisi Başkanlığına
Görüşülmekte
olan 563 sıra sayılı kanun tasarısının 1'inci maddesinin yasa metninden
çıkarılmasını arz ve teklif ederiz. 
 Hasip Kaplan Adil
Zozani Ertuğrul Kürkcü
 Şırnak Hakkâri
 Mersin
 Erol Dora Altan
Tan Halil Aksoy
 Mardin Diyarbakır Ağrı
 Gülser
Yıldırım
 Mardin
BAŞKAN – Şimdi
okutacağım önerge Anayasa’ya aykırılık önergesidir, okutup işleme alacağım.
Türkiye Büyük Millet Meclisi Başkanlığına
Görüşülmekte
olan 563 sıra sayılı Devlet İstihbarat Hizmetleri ve Milli İstihbarat Teşkilatı
Kanununda Değişiklik Yapılmasına Dair Kanun Teklifinin 1. Maddesinin Anayasa’ya
aykırı olmasından dolayı teklif metninden çıkarılmasını arz ve teklif ederiz.
Mesut Dedeoğlu Faruk
Bal Hasan Hüseyin Türkoğlu
Kahramanmaraş Konya 
Osmaniye
Özcan Yeniçeri Reşat
Doğru Bülent Belen
 Ankara Tokat 
Tekirdağ
Mehmet Erdoğan Alim
Işık
 Muğla Kütahya
BAŞKAN –
Komisyon katılıyor musunuz?
İÇİŞLERİ
KOMİSYONU BAŞKANI MEHMET ERSOY (Sinop) – Takdire bırakıyoruz.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Sayın Başkan.
BAŞKAN – Ankara
Milletvekili Sayın Özcan Yeniçeri, buyurunuz. (MHP sıralarından alkışlar)
ÖZCAN YENİÇERİ
(Ankara) – Teşekkür ederim Sayın Başkan.
563 sıra sayılı
Kanun Teklifi’nin 1’inci maddesi üzerinde verdiğimiz önerge üzerinde söz almış
bulunuyorum. Bu vesileyle yüce Meclisi saygıyla selamlıyorum.
Değerli
milletvekilleri, bir vücuttaki sinir sistemi hangi görevi görürse bir ülke için
Millî İstihbarat Teşkilatı da aynı fonksiyonu icra eder. Millî İstihbarat ile
ülkenin millî güvenliği arasında doğrusal bir ilişki vardır. Doğru ve
doğrulanmış bir istihbarat ağı ülkenin millî güvenliğinin sigortasıdır. Yanlış
ya da yönlendirilmiş istihbaratla da doğru karar verilemez. Millî İstihbarat
Teşkilatının güçlü, etkin, verimli ve enerjik olması öncelikle millî olmasıyla
gerçekten yakından ilişkilidir. Yıkıcı ve bölücü hareketlerin önlenmesi,
yabancı servislerin etkilerinin yok edilmesi proaktif kararlar
gerektirmektedir. Proaktif karar alabilmek için de doğru bilgiye ve doğru istihbarata
ihtiyaç vardır. Bu durumda Millî İstihbarat hayati önemi haizdir.
Ancak, burada
sorulması gereken soru şudur: Millî İstihbarat Teşkilatının izlediği strateji
ne kadar millîdir? Başında bulunduğu Türk milletinin adını telaffuz ederken
sıkıntı çeken bir iktidarın yönetiminde, Millî İstihbarat Teşkilatının
millîliğinden bahsetmek ne kadar mümkündür? Sızan Oslo görüşmeleri, İmralı
tutanakları MİT açısından tüyler ürpertici ifadelerle doludur. İmralı’yla
ilişkiler ve Kandil’e kuryelik, KCK sözleşmesinin İmralı’dan yazdırılıp
dışarıya servis edilmesi, Diyarbakır meydanında İmralı’daki caninin ve
Kandil’deki teröristbaşı Bayık’ın mektuplarının okutulması nasıl mümkün
olmuştur ve bu kimin işidir?
Bu yasa
tasarısının amacı, iktidar yetkililerinin söylediği gibi MİT’i daha etkin ve
verimli çalışan yabancı istihbarat servislerinin sahip olduğu imkânlara
kavuşturmak değildir. Buradan soruyorum: Bu yasa tasarısının amacı, ülkenin,
devletin, milletin güvenliğini sağlamak için daha nitelikli bilgi ve istihbarat
toplamak mıdır? Yoksa bu görüntü altında iktidarın ya da iktidardakilerin
güvenliğini ve işledikleri suçlardan yargılanmalarını önlemeye mi yöneliktir?
Amaç, yasa dışı tutum ve fiillere karşı yasal altyapı oluşturmak mıdır?
Değerli
milletvekilleri, 17 Aralıkta yapılan yolsuzluk ve rüşvet operasyonu arkasından
üst üste yasalar çıkarılıyor. 17 Aralık operasyonuyla panikleyen iktidar can
havliyle yasa değiştiriyor, göreve getiriyor, görevden alıyor, sürgün ediyor ve
tehdit ediyor. Öfke, intikam, korku ve kuşku içinde birbiri peşi sıra yasa
tasarıları yüce Meclise getiriliyor. 
Bakınız,
yolsuzluk ve rüşvet görüntülerinin İnternet’te görünmesinin engellenmesi için
İnternet’e bir çeşit sansür yasası çıkarıldı. Yolsuzluk ve rüşvetten
tutuklananların serbest kalması ve yargının kontrol altında tutulabilmesi için
HSYK’da değişiklik yapıldı. İktidar yanlılarının içinde bulunduğu yolsuzluk ve
rüşvet odaklı operasyonu engellemek için Adli Kolluk Yönetmeliği değiştirildi.
Millî Eğitim Bakanlığı Yasası çıkarılarak cumhuriyet tarihinde ilk kez olmak
üzere, Türkiye'deki bütün millî eğitim müdürleri ve okul müdürleri
görevlerinden alındı, görevden düştüler.
AKP iktidarı
hallaç pamuğu gibi bürokrasiyi atmıştır, önümüze gelen MİT Yasası da bu
konseptin devamıdır. Gündeme getirilen yasa tasarılarının panik, korku,
intikam, telaşla hazırlandığı anlaşılmaktadır. Henüz bu yasa çıkmamıştır ama
MİT yetkilileri, Başbakan Erdoğan’ın verdiği yasa ve Anayasa dışı emirlerle
Öcalan’a kuryelik yapıyor, teröristbaşıyla görüşüyor ve birtakım da görüşmeler
yaptırıyor. Başbakan Erdoğan ve Hükûmetinin çeşitli yetkilileri, yasaların
kendisine vermediği yetkiyi kullanarak teröristbaşı ile devleti bir masaya
oturtmuş, eli kanlı teröristlerin ellerini kollarını sallayarak ülkeyi terk
etmelerini sağlamıştır. 
Anayasa'da ve
yasalarda yeri olmayan ilişkiler kurduruluyor, bütün bunlar suç unsuru meydana
getiriyor. MİT Yasası’yla işte bu işlenmiş olan eylemler suç olmaktan
çıkarılmaya çalışılıyor. Böylece, işlediği suçlara karşı iktidar yetkililerinin
kendilerine yasal dayanak sağlamaya çalıştıkları anlaşılıyor. Bu yasa tasarısı
Anayasa’ya karşı hiledir; bu yasa tasarısı işlenmiş suç ve suçları suç olmaktan
çıkarmaya yöneliktir, devleti ve milleti değil, devlete ve millete karşı
işlenmiş suçları korumaya yöneliktir. MİT Yasası’nda yapılacak olan bu
değişikliğin amacı, terörist unsurlarla yapılan görüşmelere yasal bir zemin
sağlamak ve MİT’e demokratik hukuk devletinde olmayacak yetkiler vermek
vasıtasıyla AKP iktidarını sürekli kılmak ve muhalefeti baskı altında tutmaktır.
Bu yasa, MİT’i devlete ve Anayasa’ya değil, âdeta Anayasa ve devleti MİT’e
bağlıyor. 
(Mikrofon
otomatik cihaz tarafından kapatıldı)
ÖZCAN YENİÇERİ
(Devamla) – Bu yasa tasarısıyla anayasal demokratik hak ve özgürlükler, özel
hayatın gizliliği, haberleşme özgürlüğü, konut dokunulmazlığı MİT söz konusu
olduğunda devre dışı kalıyor. Bir faciayla karşı karşıyayız. Adalet ve Kalkınma
Partisi bir Frankenstein yaratıyor, bu Frankenstein ilk önce kendisini
yiyecektir. 
Hepinize
saygılar sunuyorum. (MHP sıralarından alkışlar) 

III.- YOKLAMA
(CHP
sıralarından bir grup milletvekili ayağa kalktı) 
MEHMET AKİF
HAMZAÇEBİ (İstanbul) – Yoklama istiyoruz. 
BAŞKAN – Yoklama
talebi vardır. 
Sayın Hamzaçebi,
Sayın Korutürk, Sayın Serindağ, Sayın Toprak, Sayın Ekşi, Sayın Ağbaba, Sayın
Demiröz, Sayın Özkan, Sayın Kaleli, Sayın Öner, Sayın Dinçer, Sayın Genç, Sayın
Toptaş, Sayın Çetin, Sayın Kuşoğlu, Sayın Ekici, Sayın Özel, Sayın Güler, Sayın
Acar, Sayın Işık, Sayın Tanal, Sayın Köktürk, Sayın Haberal.
Yoklama işlemi için
iki dakika süre veriyorum ve yoklamayı başlatıyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı yoktur. 
Birleşime on
dakika ara veriyorum. 
 Kapanma
Saati: 20.21
DOKUZUNCU OTURUM
Açılma Saati: 20.28
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 75’inci Birleşiminin Dokuzuncu
Oturumunu açıyorum. 

III.- Y O K L A M A

BAŞKAN – Ankara
Milletvekili Sayın Özcan Yeniçeri ve arkadaşlarının önergesinin oylamasından
önce istem üzerine yapılan yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım. 
Yoklama için bir
dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı) 
BAŞKAN – Yapılan
ikinci yoklamada da toplantı yeter sayısı bulunamadığından, sözlü soru
önergeleri ve kanun tasarı ve teklifleri ile komisyonlardan gelen diğer işleri
sırasıyla görüşmek için 15 Nisan 2014 Salı günü saat 15.00’te toplanmak üzere
birleşimi kapatıyorum.
 Kapanma
Saati: 20.29





(*) 563 S. Sayılı Basmayazı 09/04/2014
tarihli 74’üncü Birleşim Tutanağı’na eklidir.


(*) Bu bölümde Hatip tarafından Türkçe
olmayan kelimeler ifade edildi.




