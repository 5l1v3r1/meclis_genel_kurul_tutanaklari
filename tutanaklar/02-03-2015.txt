



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 67’nci
Birleşim
 2
Mart 2015 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili İlhan Demiröz'ün, Bursa ilinin
sorunlarına ilişkin gündem dışı konuşması
2.- Rize Milletvekili Hasan Karal'ın, Rize’nin
kurtuluşunun 97’nci yıl dönümüne ilişkin gündem dışı konuşması
3.- Kocaeli Milletvekili Mehmet Hilal Kaplan'ın, emeklilerin
sorunlarına ilişkin gündem dışı konuşması
V.- AÇIKLAMALAR
1.- İstanbul Milletvekili Mehmet Akif Hamzaçebi'nin,
Yaşar Kemal’in vefatına ilişkin açıklaması
2.- İzmir Milletvekili Oktay Vural'ın, Hükûmetin, PKK
terör örgütünü muhatap almasının ve AKP-PKK anlaşmasının siyasi ve hukuki bir
meşruiyetinin olmadığına ilişkin açıklaması
3.- Kayseri Milletvekili Yusuf Halaçoğlu'nun, MHP Grubu
olarak, Rize’nin kurtuluşunun 97’nci yıl dönümüne ve Yaşar Kemal’in vefatına
ilişkin açıklaması
4.- Adıyaman Milletvekili Ahmet Aydın'ın, AK PARTİ
Grubu olarak, Yaşar Kemal’in vefatına, Necmettin Erbakan’ın ölüm yıl dönümüne,
28 Şubatın millet iradesine ihanet olduğuna ve çözüm süreciyle atılan adımın
devamının gelmesini beklediklerine ilişkin açıklaması
5.- Hakkâri Milletvekili Adil Zozani'nin, HDP Grubu
olarak, Yaşar Kemal’in vefatına ilişkin açıklaması
6.- Adana Milletvekili Seyfettin Yılmaz'ın, Adana’daki
metro ve tramvay hattının yapımı için söz verilmiş olmasına rağmen herhangi bir
adım atılmadığına ilişkin açıklaması
7.- Adana Milletvekili Ali Halaman'ın, üniversitelerde
milliyetçi, ülkücü gençlere şiddet uygulandığına ve bu konuda Hükûmet
yetkililerini göreve davet ettiğine ilişkin açıklaması
8.- Bursa Milletvekili İlhan Demiröz'ün, talep etmesine
rağmen Bursa Demirtaş Organize Sanayi Bölgesi’ne kurulmak istenen termik
santralle ilgili bilgi alamadığına ilişkin açıklaması
9.- Tokat Milletvekili Reşat Doğru'nun, Avrupa’da
gençlik daireleri tarafından koruma altına alınan Türk çocuklarının durumuna
ilişkin açıklaması
10.- Osmaniye Milletvekili Hasan Hüseyin Türkoğlu'nun,
Yaşar Kemal’in vefatına ilişkin açıklaması
11.- Muş Milletvekili Demir Çelik'in, Yaşar Kemal’in
vefatına ilişkin açıklaması
12.- Artvin Milletvekili Uğur Bayraktutan'ın, Yaşar
Kemal’in vefatına ve Artvin’in Yusufeli ilçesinin Zeytinci köyünde çıkan yangın
felaketine maruz kalanlara geçmiş olsun dileğinde bulunduğuna ilişkin
açıklaması
13.- Kocaeli Milletvekili Mehmet Hilal Kaplan'ın, Yaşar
Kemal’in vefatına ilişkin açıklaması
14.- Isparta Milletvekili Ali Haydar Öner'in, Yaşar
Kemal’in vefatına ilişkin açıklaması
15.- Balıkesir Milletvekili Ahmet Duran Bulut'un,
Balıkesir’de köy yollarının durumuna ilişkin açıklaması
16.- Adana Milletvekili Fatoş Gürkan'ın, Yaşar Kemal’in
vefatına ilişkin açıklaması
17.- Kütahya Milletvekili Alim Işık'ın, AKP ile PKK
arasındaki kirli pazarlıkların kamuoyuna açıklanması gerektiğine ilişkin
açıklaması
18.- Trabzon Milletvekili Mehmet Volkan Canalioğlu'nun,
Yaşar Kemal’in vefatına ilişkin açıklaması
19.- Bingöl Milletvekili İdris Baluken'in, 1994’te
DEP’li milletvekillerinin tutuklanmasının Türkiye’de demokrasiye ve hak
taleplerine yönelik darbelerden biri olduğuna ve 28 Şubat sürecinin Türkiye’de
demokrasi tarihine kara harflerle yazıldığına ilişkin açıklaması
20.- Hakkâri Milletvekili Adil Zozani'nin, Hükûmeti,
Merkez Bankası Başkanı ile Başbakan Yardımcısı Ali Babacan’ın istifa ettiğine
dair haberlerle ilgili bilgi vermeye davet ettiğine ilişkin açıklaması
21.- Adana Milletvekili Ali Halaman'ın, Adana Şakirpaşa
Havaalanı’nın kapatılmasıyla ilgili son durumu öğrenmek istediğine ilişkin
açıklaması
22.- Mersin Milletvekili Mehmet Şandır'ın, Mersin’in
Yeşilovacık beldesine yapılması düşünülen termik santral ile yanında kurulacak
çimento fabrikasının tarımı öldüreceğine ilişkin açıklaması
23.- Balıkesir Milletvekili Ahmet Duran Bulut'un,
Marmaray’ın MHP iktidarı döneminde başlatılan bir proje olduğuna ilişkin
açıklaması
24.- İzmir Milletvekili Oktay Vural'ın, İçişleri Bakanı
Efkan Ala’nın (11/45) esas numaralı Gensoru Önergesi üzerinde yaptığı
konuşmasındaki bazı ifadelerine ilişkin açıklaması
25.- Bingöl Milletvekili İdris Baluken'in, 684 sıra
sayılı Kanun Tasarısı’nın ilk 3 maddesinin usulsüz görüşüldüğüne yönelik
itirazlar Başkanlık Divanında karara bağlanmadan görüşmelere devam edilemeyeceğine
ilişkin açıklaması
26.- Sinop Milletvekili Engin Altay'ın, 684 sıra sayılı
Kanun Tasarısı’nın ilk 3 maddesinin usulsüz görüşüldüğüne yönelik itirazlar
Başkanlık Divanında karara bağlanmadan görüşmelere devam edilemeyeceğine
ilişkin açıklaması
27.- İzmir Milletvekili Oktay Vural'ın, 684 sıra sayılı
Kanun Tasarısı’nın ilk 3 maddesinin usulsüz görüşüldüğüne yönelik itirazlar
Başkanlık Divanında karara bağlanmadan görüşmelere devam edilemeyeceğine ve
Türkiye Büyük Millet Meclisi Başkanının ayrımcılık yaparak vekâletini sadece
iktidar partisinden Başkan Vekillerine vermesini kınadığına ilişkin açıklaması
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Dışişleri Komisyonu üyelerinden oluşan bir heyetin, Avrupa Birliği Konseyi
Letonya Başkanlığınca 4-6 Mart 2015 tarihlerinde Letonya’nın başkenti Riga’da
düzenlenecek Ortak Dış ve Güvenlik Politikası ve Ortak Güvenlik ve Savunma
Politikası Parlamentolar Arası Konferansı’na katılmasına ilişkin tezkeresi
(3/1706)
B) Meclis Araştırması Önergeleri
1.- Muğla Milletvekili Mehmet Erdoğan ve 19
milletvekilinin, kamuda çalışan avukatların sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1233)
2.- Adana Milletvekili Muharrem Varlı ve 20
milletvekilinin, afetlerden zarar görmüş üreticilerin tarımsal kredi
borçlarının ötelenmemesinin nedenlerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1234)
3.- İstanbul Milletvekili Mustafa Sezgin Tanrıkulu ve
20 milletvekilinin, nefret suçlarında yaşanan artışın ve nefret suçlarının
toplumda yarattığı ayrışma ve travmanın araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1235)
C) Çeşitli İşler
1.- Başkanlıkça, Genel Kurulu ziyaret eden Belçika
Eyalet Meclis Başkanı ve beraberindeki heyete “Hoş geldiniz.” denilmesi
VII.- ÖNERİLER
A) Siyasi Parti Grubu Önerileri
1.- HDP Grubunun, Şanlıurfa Milletvekili İbrahim Ayhan
ve arkadaşları tarafından, Adıyaman ilinin Kömür beldesinde faaliyet gösteren
maden ocaklarının yarattığı çevre tahribatının belirlenmesi amacıyla 11/12/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 2 Mart 2015 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
2.- MHP Grubunun, Grup Başkan Vekili Kayseri Milletvekili
Yusuf Halaçoğlu tarafından, Cumhurbaşkanının faizlerin indirilmesi konusunda
yapmış olduğu beyanların ve Merkez Bankasıyla ilgili açıklamalarının
Türkiye’nin ekonomisi üzerindeki etkilerinin tespit edilmesi amacıyla 2/3/2015
tarihinde Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 2 Mart 2015 Pazartesi günkü birleşiminde sunuşlarda
okunmasına ve görüşmelerinin aynı tarihli birleşiminde yapılmasına; İçişleri
Bakanı Efkan Ala hakkında verilen gensoru önergesinin de Genel Kurulun 3 Mart
2015 Salı günkü birleşiminde saat 15.00’te görüşülmesine ilişkin önerisi
3.- CHP Grubunun, Mersin Milletvekili Ali Rıza Öztürk
ve 22 milletvekili tarafından, Mersin’in Yeşilovacık ve Akdere beldelerine
yapılması planlanan termik santrallerin çevreye ve insanlara vereceği
zararların belirlenmesi amacıyla 20/3/2014 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 2 Mart 2015 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 688, 687, 673, 658 ve 686
sıra sayılı Kanun Teklif ve Tasarılarının bu kısmın sırasıyla 6, 7, 8, 9 ve
10’uncu sıralarına alınmasına ve diğer işlerin sırasının buna göre teselsül
ettirilmesine; bastırılarak dağıtılan (11/45) esas numaralı Gensoru Önergesi’nin
2 Mart 2015 Pazartesi günkü gündemin “Özel Gündemde Yer Alacak İşler” kısmına
alınmasına ve Anayasa’nın 99’uncu maddesi gereğince gündeme alınıp alınmayacağı
hususundaki görüşmelerin bu birleşimde yapılmasına; 687 sıra sayılı Kanun
Tasarısı ile 688 sıra sayılı Kanun Teklifi’nin İç Tüzük’ün 91’inci maddesine
göre temel kanun olarak bölümler hâlinde görüşülmesine ilişkin önerisi
VIII.- SATAŞMALARA İLİŞKİN KONUŞMALAR
1.- Kocaeli Milletvekili Haydar Akar'ın, Adıyaman
Milletvekili Mehmet Erdoğan’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
2.- Mersin Milletvekili Ali Rıza Öztürk'ün, İstanbul
Milletvekili Erol Kaya’nın CHP grup önerisi üzerinde yaptığı konuşması
sırasında şahsına sataşması nedeniyle konuşması
3.- Adıyaman Milletvekili Ahmet Aydın'ın, Adana
Milletvekili Seyfettin Yılmaz’ın AK PARTİ grup önerisi üzerinde yaptığı
konuşması sırasında AK PARTİ Grubuna sataşması nedeniyle konuşması
4.- Adana Milletvekili Seyfettin Yılmaz'ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
5.- Bingöl Milletvekili İdris Baluken'in, Adana
Milletvekili Seyfettin Yılmaz’ın AK PARTİ grup önerisi üzerinde ve sataşma
nedeniyle yaptığı konuşmaları sırasında Halkların Demokratik Partisine
sataşması nedeniyle konuşması
6.- Kırıkkale Milletvekili Beşir Atalay'ın, İstanbul
Milletvekili Mehmet Akif Hamzaçebi’nin AK PARTİ grup önerisi üzerinde yaptığı
konuşması sırasında şahsına ve Adalet ve Kalkınma Partisine sataşması nedeniyle
konuşması
7.- İstanbul Milletvekili Mehmet Akif Hamzaçebi'nin,
Kırıkkale Milletvekili Beşir Atalay’ın sataşma nedeniyle yaptığı konuşması
sırasında şahsına sataşması nedeniyle konuşması
8.- Adıyaman Milletvekili Ahmet Aydın'ın, Isparta
Milletvekili S. Nevzat Korkmaz’ın (11/45) esas numaralı Gensoru Önergesi
üzerinde MHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
9.- Isparta Milletvekili S. Nevzat Korkmaz'ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına sataşması nedeniyle konuşması
10.- Hakkâri Milletvekili Adil Zozani'nin, Isparta
Milletvekili S. Nevzat Korkmaz’ın (11/45) esas numaralı Gensoru Önergesi
üzerinde MHP Grubu adına ve sataşma nedeniyle yaptığı konuşmaları sırasında
Halkların Demokratik Partisine sataşması nedeniyle konuşması
11.- Isparta Milletvekili S. Nevzat Korkmaz'ın, Hakkâri
Milletvekili Adil Zozani’nin sataşma nedeniyle yaptığı konuşması sırasında
şahsına sataşması nedeniyle konuşması
12.- Hakkâri Milletvekili Adil Zozani'nin, Kayseri
Milletvekili Mustafa Elitaş’ın yerinden sarf ettiği bazı ifadeleri sırasında
Halkların Demokratik Partisine sataşması nedeniyle konuşması
13.- Antalya Milletvekili Mehmet Günal'ın, Kayseri
Milletvekili Mustafa Elitaş’ın yerinden sarf ettiği bazı ifadeleri sırasında
Milliyetçi Hareket Partisine sataşması nedeniyle konuşması
14.- Kayseri Milletvekili Mustafa Elitaş'ın, Hakkâri
Milletvekili Adil Zozani ile Antalya Milletvekili Mehmet Günal’ın sataşma
nedeniyle yaptıkları konuşmaları sırasında şahsına sataşmaları nedeniyle
konuşması
15.- Antalya Milletvekili Mehmet Günal'ın, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
16.- Ankara Milletvekili Özcan Yeniçeri'nin, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
IX.- GENSORU
A) Ön Görüşmeler
1.- Milliyetçi Hareket Partisi Grubu adına Grup Başkan
Vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, kamu düzenini sağlamada görevlerini yürütemediği, PKK/KCK’nın
faaliyetlerini engelleyemeyerek paralel devlet yapılanmasına zemin hazırladığı,
rüşvet ve yolsuzluk soruşturmasını akamete uğratma girişimlerinde bulunduğu
iddiasıyla İçişleri Bakanı Efkan Ala hakkında bir gensoru açılmasına ilişkin
önergesi (11/45)
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale Milletvekili
İsmail Kaşdemir'in; Kimlik Bildirme Kanununda Değişiklik Yapılmasına Dair Kanun
Teklifi, İstanbul Milletvekili Mustafa Sezgin Tanrıkulu ve Kocaeli Milletvekili
Mehmet Hilal Kaplan'ın; 2559 Sayılı Polis Vazife ve Salahiyet Kanununda
Değişiklik Yapılmasına İlişkin Kanun Teklifi, Adana Milletvekili Osman Faruk
Loğoğlu'nun; Emniyet Teşkilatı Kanununda Değişiklik Yapılması Hakkında Kanun
Teklifi, Mersin Milletvekili Ertuğrul Kürkcü'nün; Polis Vazife ve Salahiyet
Kanununda Değişiklik Yapılması Hakkında Kanun Teklifi, İstanbul Milletvekili
Mustafa Sezgin Tanrıkulu ve Cumhuriyet Halk Partisi Grup Başkanvekilleri Sinop
Milletvekili Engin Altay, Ankara Milletvekili Levent Gök ile 4 Milletvekilinin;
Nüfus Hizmetleri Kanununda Değişiklik Yapılması Hakkında Kanun Teklifi,
İstanbul Milletvekili Mustafa Sezgin Tanrıkulu'nun; 5490 Sayılı ve 25/4/2006
Tarihli Nüfus Hizmetleri Kanununda Değişiklik Yapılması Hakkında Kanun Teklifi
ile Avrupa Birliği Uyum Komisyonu ve İçişleri Komisyonu Raporları (1/995,
2/422, 2/514, 2/909, 2/1518, 2/1579, 2/1632, 2/2443, 2/2469) (S. Sayısı: 684)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688)
XI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Şükran Güldal
Mumcu'nun, İç Tüzük’ün 13’üncü maddesine göre yapılmış itirazlarla ilgili 3
Mart 2015 Salı günü Başkanlık Divanının toplanarak karar vereceğine ancak şu
anda görüşmelere devam edileceğine ilişkin konuşması
2.- Oturum Başkanı TBMM Başkan Vekili Şükran Güldal
Mumcu'nun, yapılan usul görüşmesinden sonra 684 sıra sayılı Kanun Tasarısı’nın
görüşmelerine devam edilmemesi yönündeki tutumunda bir değişiklik olmadığına
ancak bir önceki oturumda Komisyon ve Hükûmetin yerinde olduğunu tespit etmiş
olduğu için tasarının görüşmelerine devam edileceğine ilişkin konuşması
XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Şükran Güldal
Mumcu’nun, İç Tüzük’ün 13’üncü maddesine göre yapılmış itirazlarla ilgili
Başkanlık Divanının kararını vermeden görüşmelere devam etmesinin İç Tüzük
hükümlerine uygun olup olmadığı hakkında
2.- Oturum Başkanı TBMM Başkan Vekili Şükran Güldal
Mumcu’nun, 684 sıra sayılı Kanun Tasarısı’nın görüşmelerine geçtikten sonra
Bingöl Milletvekili İdris Baluken’e İç Tüzük’ün 58’inci maddesine göre söz vermesinin
İç Tüzük hükümlerine uygun olup olmadığı hakkında
XIII.- GEÇEN TUTANAK HAKKINDA KONUŞMALAR
1.- Bingöl Mliletvekili İdris Baluken'in, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması
2.- Kütahya Milletvekili Alim Işık'ın, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması
3.- Hakkâri Milletvekili Adil Zozani'nin, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması
4.- Adana Milletvekili Seyfettin Yılmaz'ın, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması
5.- Balıkesir Milletvekili Ahmet Duran Bulut'un,
26/2/2015 tarihli 65’inci Birleşimdeki bazı ifadelerini düzelttiğine ilişkin
konuşması
XIV.- YAZILI SORULAR VE CEVAPLARI
1.- İzmir Milletvekili Rahmi Aşkın Türeli'nin, İzmir'in
Kiraz ve Beydağ ilçelerindeki rüzgâr elektrik santrali çalışmalarına ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/59234)
2.- Manisa Milletvekili Sakine Öz'ün, Ege Linyitleri
İşletmesi Müessesesinin muhasebe kayıtlarına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/59235)
3.- İzmir Milletvekili Ahmet Kenan Tanrıkulu'nun,
İzmir'in Tire ilçesine bağlı bir mahalledeki maden ocağının olumsuz etkilerine
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/59245)
4.- Adana Milletvekili Ümit Özgümüş'ün, Adana'daki
elektrik kesintilerine ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/59651)
5.- Kütahya Milletvekili Alim Işık'ın, Maden Tetkik ve
Arama Genel Müdürlüğünün 2015 yılı bütçesinden yapılacak harcamalara ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/59652)
6.- Kütahya Milletvekili Alim Işık'ın, Türkiye Atom
Enerjisi Kurumunun 2015 yılı bütçesinden yapılacak harcamalara ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/59653)
7.- Kütahya Milletvekili Alim Işık'ın, Ulusal Bor
Araştırma Enstitüsünün 2015 yılı bütçesinden yapılacak harcamalara ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/59654)
8.- Kütahya Milletvekili Alim Işık'ın, Enerji Piyasası
Düzenleme Kurumunun 2015 yılı bütçesinden yapılacak harcamalara ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/59655)
9.- Mersin Milletvekili Ali Rıza Öztürk'ün, 2002
yılından beri İşsizlik Sigortası Fonu'nda biriken paraya ilişkin sorusu ve Çalışma
ve Sosyal Güvenlik Bakanı Faruk Çelik’in cevabı (7/59876)
10.- Osmaniye Milletvekili Hasan Hüseyin Türkoğlu'nun,
2007-2014 yılları arasında Kara, Deniz ve Hava Harp Okullarından ilişiği
kesilen öğrencilere ilişkin sorusu ve Millî Savunma Bakanı İsmet Yılmaz’ın
cevabı (7/60245)
2 Mart 2015
Pazartesi
BİRİNCİ OTURUM
Açılma Saati:
14.00
BAŞKAN: Başkan
Vekili Şükran Güldal MUMCU
KÂTİP ÜYELER: Mine
LÖK BEYAZ (Diyarbakır), Fehmi KÜPÇÜ (Bolu) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız.
Yoklama için üç dakika süre veriyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Bursa ilinin
sorunları hakkında söz isteyen Bursa Milletvekili İlhan Demiröz’e aittir. 
Sayın milletvekilleri, lütfen, biraz
sessiz olursanız kürsüdeki sayın milletvekilini daha iyi duyabileceğiz.
Buyurunuz Sayın Demiröz. (CHP
sıralarından alkışlar)

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili İlhan Demiröz'ün, Bursa ilinin
sorunlarına ilişkin gündem dışı konuşması
İLHAN DEMİRÖZ (Bursa) – Sayın Başkan,
değerli milletvekilleri; hepinizi saygıyla selamlıyorum.
Sözlerime Anadolu’nun efsanesi Yaşar
Kemal’i kaybetmenin üzüntüsüyle başlıyor, rahmet ve başsağlığı diliyorum. 
1927 yılında 400 bin kişi, 2014 yılında
2 milyon 790 bin kişi Bursa; Güney Marmara Bölgesi’nde tarih, turizm, sanat,
ticaret, sanayi kenti Bursa; coğrafi konumu ve ekolojik yapısının getirdiği
avantajlar nedeniyle önemli bir tarım kenti Bursa; verimlilik düzeyi Türkiye
ortalamasının üzerinde olan, tarıma dayalı sanayisi gelişen Bursa; Ankara ve
İstanbul gibi metropoller başta olmak üzere Marmara, Ege ve İç Anadolu
Bölgesi’nde birçok ili besleyen Bursa; Uludağ’ıyla, ovalarıyla, deniziyle
harmanlaşan Bursa. 
Bu güzellikleri dikkate almayan AKP
iktidarıyla devam edersek, Uludağ’ına sahip çıkmayanlar; sanayi kenti mi, tarım
kenti mi, turizm kenti mi olduğuna karar vermeyenler; Gürsu, Kestel, Karacabey,
Mustafakemalpaşa ovalarının drenaj kanalları yapılmadığından,
temizlenmediğinden ovaları su içinde bırakanlar; Orhangazi, Gemlik, Mudanya
ilçeleri başta olmak üzere ortalama 100 bin ton sofralık zeytin üretenlere
destek vermeyenler; Bursa’da yetiştirilmeyen pamuk ve kanolaya destek verip
sofralık zeytini dikkate almayanlar; Karacabey’de, Mustafakemalpaşa’da sular
altında kalan domatesine, mısırına sahip çıkmayan, Bandırma Limanı’nda gemileri
selamlayanlar; dolu, yağmur, dondan nasibini alan İnegöl ve Yenişehir
ilçelerine sahip çıkmayanlar; Yenişehir’de 137 kuruş ilan ettiği şeker
pancarını 97 kuruşa alanlar; armuduna, kara incirine, kirazına sahip çıkmayan,
tüccarın elinde bırakanlar; köylerde on beş gün elektrik arızasını
gideremeyenler. Bu olumsuzluklar AKP iktidarı döneminde yaşanmakta değerli
Bursalı hemşehrilerim. Bizler bunu hak ediyor muyuz?
30 dönüm bahçesi, binası,
ekipmanlarıyla, teknik kadrosuyla Bursa İpekböcekçiliği Araştırma Enstitüsünü
kapatanlar; Bursa Polis Kolejimizi kapatanlar, adliye binasını kapatanlar;
hastaneleri olur olmadık yerlere taşıyanlar; Nilüfer Çayı sahipsiz, kirli, ağır
metallerle akmaya devam ederken yapılacak hiçbir şey olmadığını belirtenler;
kaderine terk edilen, çalıştırılmayan Yenişehir Havalimanı; 140 bin ağacın
kesilerek Orhangazi Ovası’nın hançerlendiği, Orhangazi, Karacabey,
Mustafakemalpaşa ovalarından geçirilen -istimlak bedeli ödenmeden- alternatif
güzergâh olmasına rağmen uygulanamayan Bursa-İstanbul-İzmir otoyolu;
Bursa-Ankara hızlı tren hattı fiyasko, Balat-Yenişehir hattı ikmal inşaatı
bekliyor, Yenişehir-Bilecik hattı henüz etüt, plan, proje safhasında. 
2013 yılında Bursalı hemşehrilerimizin
ödediği vergi miktarı 6 milyar 765 milyon TL, buna karşın 2014 yılında aldığı
yatırım miktarı yaklaşık 534 milyon değerli milletvekilleri. Sulama ve
toplulaştırma yatırımları durmuş, il özel idareleri kapatılmış, “Bin Köye Bin
Gölet” sloganıyla çıkanlar Bursa’ya hiçbir şey yapmamışlardır. Bursa Teknik
Üniversitesinin arazi konusunu hâlâ çözemeyenler, Atatürk Kent Ormanı’na hizmet
hırsızlığı(X) yaparak el koyanlar, BESOB’un devam
etmesine göz yumanlar, DOSAB’ta termik santral kurmayı alkışlayanlar, İnegöl
Tüfekçikonak’ın HES’ine sessiz kalanlar, Orhaneli Başköy’de mermer ocaklarının
açtığı yaraları sarmayanlar, Keles Kozağacı Vadisi’ndeki termik santral uğruna
köyleri gözden çıkaranlar.
Değerli milletvekilleri, 7 Haziran
seçimlerinde Bursalılar size sessiz kalmayacak. AKP’yi Bursa’dan başlayan
sandığa gömme kararlılığı, Türkiye’nin her tarafında Cumhuriyet Halk Partisinin
iktidarını, Sayın Kemal Kılıçdaroğlu’nun başbakanlığını müjdeleyecektir.
Saygılarımla. (CHP sıralarından
alkışlar)
BAŞKAN – Teşekkür ederiz Sayın Demiröz.
Gündem dışı ikinci söz, Rize ilinin
kurtuluş günü nedeniyle söz isteyen Rize Milletvekili Hasan Karal’a aittir.
Buyurunuz Sayın Karal. (AK PARTİ
sıralarından alkışlar)

2.- Rize Milletvekili Hasan Karal'ın, Rize’nin
kurtuluşunun 97’nci yıl dönümüne ilişkin gündem dışı konuşması
HASAN KARAL (Rize) – Sayın Başkan,
saygıdeğer milletvekilleri; gündem dışı konuşmak için şahsım adına söz almış
bulunuyorum. Hepinizi sevgiyle saygıyla selamlıyorum.
Millî Mücadele döneminde, Rize üzerinde
Rum Pontus ve Ermeni talepleri ortaya atılmıştır. Karadeniz kıyılarında kurulması
düşünülen Rum Pontus devleti sınırları içinde gösterilen Rize, aynı zamanda,
kurulmaya çalışılan büyük Ermenistan’ın yaşayabilmesi için Karadeniz
kıyılarında önemli bir çıkış limanı olarak görülmüştür. 
Osmanlı-Rus Savaşı başlayınca, Ruslar 8
Mart 1916’da Rize’yi işgal ederler. Her işgal ne anlama geliyorsa bu işgal de
onlardan pek farklı değildir. İki yıl boyunca, yerli halkın ızdırap ve çileleri
ağıtlara, türkülere konu olmuştur. Ne var ki, Ekim 1917’de Rusya’da Lenin
tarafından Bolşevik İhtilali gerçekleştirilir. Bu durumda, Rusya kendi iç
sorunlarına düşünce, Rusya-Almanya-Avusturya-Bulgaristan arasında 15 Aralık
günü bir anlaşma imzalanarak Osmanlı İmparatorluğu ve Rusya arasındaki savaş da
sona erdirilir. İşte bu anlaşma üzerine, Ruslar, iki yıl kaldıkları Türk
topraklarından yani Rize’den 2 Mart 1918’de geri çekilirler. Bugün 97’nci
kurtuluş yıl dönümünü kutladığımız Rize’mizin çok kısa kurtuluş hikâyesi budur.

Tarih, ibret alındığında derslerle dolu
en kapsamlı bir kitap hükmündedir. Savaşlar kadar barışların, yenilgiler kadar
zaferlerin sergilendiği bir meydandır tarih. Bundan ibret alıp kendilerini
geleceğe hazırlayanlar hep başarılı olmuşlar ve tarih de bize bunların aydınlık
günlerinden bahsetmiştir. 
Konumuz Rize olduğu için, bugünün
Cumhurbaşkanı, dünün Başbakanı Sayın Recep Tayyip Erdoğan’ın öncülüğünde
Rize’mizin asıl kurtuluşunu ve medeni dünya içinde saygın yerini nasıl
aldığının çok kısa bir dokümanını sizlere sunmak istiyorum.
Rize, tarihinde olmadığı kadar,
Hükûmetimizin on üç yıllık icraatları içinde diğer kentlerimiz gibi hizmet
almış bir kentimizdir. Asıl kurtuluş fukaralıktan, kimliksizlikten,
miskinlikten kurtulmaktır bir bakıma. Bu amaçla yola çıkılarak ilimize
hizmetler götürülmüştür. Dünyanın sayılı projelerinden yüz yirmi yedi yıllık
hayalimiz Ovit Tüneli’nden tutun, Güney Çevre Yolu’ndan, Rize Limanı’ndan,
organize sanayi bölgesinden, Salarha Tüneli’nden Doğu Karadeniz endüstriyel
yaşam bölgesine, Rize Havalimanı’na varıncaya kadar ulaşımda, sağlıkta,
eğitimde, sporda birçok devasa yatırımı Rize’mize kazandırdık ve
kazandırıyoruz. Burada yatırım kalemlerini tek tek zikredemeyeceğim birçok
projeyle cennet Rize’mizi geleceğe taşımanın gayreti içindeyiz. 
Ayrıca, bölgemizin tek geçim kaynağı
olan çayımızın ve kurumsal olarak sektörün önündeki birçok problemi çözüme
kavuşturduk. Artık üreticilerimiz yaş çay budama ve destekleme bedellerini
süresi içerisinde, gecikmeksizin alabilmektedir. Bölgemizin en önemli kuruluşu
ÇAYKUR’umuzun fabrikalarında yapılan günlük kapasite artırımı ve yaş çay
alımlarındaki randevulu sistemle üreticilerimizin daha rahat çay satabilmesinin
önü açılmıştır. Ayrıca, ÇAYKUR ve özel sektörümüz, son yıllarda, organik çay,
yeşil çay, beyaz çay ve soğuk çay gibi birçok çeşitlendirmeyle Türk çayını
dünya markası yapma yolunda çok ciddi mesafeler katetmişlerdir. 
Saygıdeğer milletvekilleri, bizler
halkımızı temsilen buralarda bulunmaktayız, bugün var yarın yokuz, fânilik
şemsiyesi altında nefes alıp veriyoruz. İnsanların her iki dünyası için
çalışanlar daima kazandılar ve halkları tarafından sevildiler. Halklarını
açlığa, sefalete mahkûm edenler, en önemlisi de onların manevi değerlerine
bigâne kalanlar ve âdeta düşmanca davrananlar tarihin derin kuyuları içine
düştüler. Toprak kaybetmek, vatan parçası kaybetmek elbette çok acı bir şeydir
ama ondan da acı olan neslini kaybetmektir. Niçin ve ne amaçla yaşadığını
bilmeyen gençlerin ileride bir vatana sahip olabilmeleri biraz şüphelidir. Bu
nedenle diyoruz ki: “Gelin, gerçekten insan fıtratına uygun olan hizmetleri hep
birlikte gerçekleştirelim ve tarih de bizi selamlasın.” 
Yüce heyetinizi tekrar saygıyla
selamlıyor, bu vesileyle tüm Rizeli hemşehrilerimi de Türkiye Büyük Millet
Meclisinden saygıyla sevgiyle selamlıyorum. 
Saygılar sunuyorum. (AK PARTİ
sıralarından alkışlar) 
BAŞKAN – Teşekkür ederiz Sayın Karal.
Gündem dışı üçüncü söz, emekli
vatandaşlarımızın sorunları hakkında söz isteyen Kocaeli Milletvekili Mehmet
Hilal Kaplan’a aittir. 
Buyurunuz Sayın Kaplan. (CHP
sıralarından alkışlar) 

3.- Kocaeli Milletvekili Mehmet Hilal Kaplan'ın,
emeklilerin sorunlarına ilişkin gündem dışı konuşması
MEHMET HİLAL KAPLAN (Kocaeli) – Sayın
Başkan, değerli milletvekilleri; yüce Meclisi saygıyla selamlıyorum. 
Hafta sonu yaşamını yitiren Türk
edebiyatının büyük ustası Yaşar Kemal’i saygıyla anıyor, rahmet diliyorum;
hepimizin başı sağ olsun. 
Değerli
milletvekilleri, bir tablo göstereceğim size, iktidarınızın utanç tablosu,
görmenizi istiyorum. Bugün, Türkiye’de 11 milyona yakın emekli yurttaşımız var.
Emeklilere Hükûmetiniz döneminde yapılan zam yüzde 2,32. Gerekçesi, neymiş
efendim, 2014’ün son altı ayında enflasyon yüzde 2,32 çıkmış. 
Değerli
milletvekilleri, buna kargalar güler. Eğer böyleyse… 
NECDET ÜNÜVAR
(Adana) – Niye? Rakam var ortada. 
MEHMET HİLAL
KAPLAN (Devamla) – Gülen varsa karga olduğunu üstlenir. 
NECDET ÜNÜVAR
(Adana) – Rakam var ortada, rakam.
MEHMET HİLAL
KAPLAN (Devamla) – Eğer böyleyse vergilerin, harçların ödentisini niye yüzde
10’dan alıyorsunuz? Yine, size sormak istiyorum: TÜİK’in verilerinde gıdanın
yıllık artışı ne kadar? Yüzde 15. Suya zam yapılıyor, yüzde 15-yüzde 20;
elektriğe, doğal gaza zam yüzde 20; ulaşıma zam yüzde 15. Peki, bir şey
soracağım. Bunları hesap ederken neden enflasyonun yüzde 2,32’si alınmıyor?
Kaldı ki her gün kavga ettiğiniz Merkez Bankasının verilerinde yıllık enflasyon
ortalama yüzde 7,5-yüzde 8.
Değerli
milletvekilleri, bir şey sormak istiyorum. Birileri bu memlekette saray yapmak
isteyebilir, bu sarayı yaparken enflasyon olmayabilir; malzemeleri yurt
dışından gelir, en lüks malzeme gelir, bunlarla ilgili herhangi bir enflasyon
rakamı yok. Ama emekliye gelince “Dur.” diyorsunuz. 
Size hatırlatmak
istiyorum, bakın, bu tabloda görülüyor. BAĞ-KUR emeklisine, tarımda çalışan
emeklisine 2015 yılında yaptığınız aylık zam 14 lira yani bir günde 50 kuruş.
Bir günde 50 kuruş nedir biliyor musunuz? Bir emekli yurttaş bir çay içemeyecek
demektir. Ya, yazık değil mi? (CHP sıralarından alkışlar) Nasıl bir
iktidarsınız? Nasıl “Halktan güç alıyorum.” diyorsunuz? Emeklinin bir çayına
göz diken bir iktidar olabilir mi? 
Değerli
milletvekilleri, vicdanınız eğer bu konuda rahatsa ben bir şey demiyorum. Kaldı
ki Anayasa’mız yaşlıların devletçe korunması gerektiği, emeklinin geçim kaygısı
olmadan onurlu, yakışır bir hayat sürdürmesi noktasında da güvence veriyor.
Peki, o zaman emekliyi neden aç ve sefil bırakıyorsunuz, neden başkasına muhtaç
ediyorsunuz?
Bakın, size bir veri vereyim:
Emeklilerin yüzde 73’ü çocuklarından, yüzde 16’sı yakın ailelerinden, yüzde
6’sı da belediye ve vakıflardan destek alarak geçinmek durumunda kalıyorlar.
Şimdi, emekli maaşlarının yoksulluk
sınırının altında olduğu bir ülkede, yüzde 60’ı civarında da açlık sınırında
olduğunu bilmenizi istiyorum. Aslında bunları biliyorsunuz. Siz, sadece oy
almaya geldiğinizde emeklileri düşünüyorsunuz ama rakamlar bakalım ne yapar?
NECDET ÜNÜVAR (Adana) – Vatandaş memnun
Hilal Bey.
MEHMET HİLAL KAPLAN (Devamla) - Sayın
Başbakanı uyarmak istiyorum. Ben birilerinden umut kestim, birileri sarayların,
hanların peşinde olabilir. Eğer Sayın Başbakan bu ülkenin Başbakanıysa, Adalet
ve Kalkınma Partisi Hükûmetinin yetkilisiyse, ben Sayın Başbakandan bir ricada
bulunuyorum: 11 milyon emeklinin sesine kulak versin, onların taleplerini dile
getirsin, onların neden iki yakalarının bir araya gelmediğine bir karar versin.
Kaldı ki bu ülke bugüne geldiyse, bugün emeklerini sarf eden bu emekliler
sayesindedir.
MEHMET AKİF HAMZAÇEBİ (İstanbul) – İki
maaş ikramiye vereceğiz.
İLHAN DEMİRÖZ (Bursa) – “İki maaş
ikramiye vereceğiz hazirandan sonra.” dedi.
MEHMET HİLAL KAPLAN (Devamla) - Değerli
milletvekilleri, bakın, emekliler kalkınmadan, millî gelirden pay almıyor.
Cumhuriyet Halk Partisi döneminde alacak. Cumhuriyet Halk Partisi Genel Başkanı
defalarca ifade ediyor; inşallah, Cumhuriyet Halk Partisi iktidarında her iki
dinî bayramımızda emeklilere birer maaş ikramiye vereceğiz. (CHP sıralarından
alkışlar)
Kaldı ki bakın, ben bir kanun teklifi
verdim. Geçinemeyen emekliler çalışıyor. Değerli milletvekilleri, çalışan
emeklilerden yüzde 15 sosyal güvenlik destek primi kesiyorsunuz. Ya, bu reva
mı? Yüzde 15 sosyal güvenlik destek primini zaten daha önceden çalıştığı için
hak etmiş. Niye kesiyorsunuz bunu? İnşallah, Cumhuriyet Halk Partisi
iktidarında, kesilen bu yüzde 15 sosyal güvenlik destek primini biz
emeklilerimize geri vereceğiz. Bir intibak yasası düzenlediniz, hep beraber
düzenledik. İntibak yasasının 2000 ila 2008’e kadar olanlarının düzeltmesini,
hâlâ, ne yazıktır ki bir türlü beceremediniz. 
Ben, bu Adalet ve Kalkınma Partisi
Hükûmetini, 7 Haziranda yapılacak seçimlerde emekli vatandaşlarıma teslim
ediyorum.
(Mikrofon otomatik cihaz tarafından
kapatıldı) 
MEHMET HİLAL KAPLAN (Devamla) - Eğer bu
şartlardan memnunlarsa Adalet ve Kalkınma Partisine oy vermeye devam etsinler…
NECDET ÜNÜVAR (Adana) – Üç ay kaldı, üç
ay.
MEHMET HİLAL KAPLAN (Devamla) - …ama
Cumhuriyet Halk Partisine oy verirlerse Cumhuriyet Halk Partisi, emeklileri,
yakışır, onurlu bir şekilde yaşatacağının güvencesi olacaktır.
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ediyoruz Sayın
Kaplan.
Sayın milletvekilleri, gündeme geçmeden
önce sisteme giren sayın milletvekillerine söz vereceğim, ilk sözleri de
sisteme girmiş olan grup başkan vekillerine vereceğim ve ikişer dakika söz
vereceğim.
Buyurunuz Sayın Hamzaçebi.

V.- AÇIKLAMALAR
1.- İstanbul Milletvekili Mehmet Akif Hamzaçebi'nin,
Yaşar Kemal’in vefatına ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
“Benim kitaplarımı okuyanlar
yoksullarla birlik olsunlar. Yoksulluk bütün insanlığın utancıdır. Benim
kitaplarımı okuyanlar cümle kötülüklerden arınsınlar. Eğer bir ülkede adalet
yozlaşırsa o memleketin dibi oyulmuş demektir. Adaleti çökmüş bir milleti yok
olmaktan hiçbir güç kurtaramaz. Kanun karşısında eşkıya İnce Memed de birdir,
Başvekil İsmet Paşa da.” 
Onun eserlerinden yani Yaşar Kemal’in
eserlerinden, söyleşilerinden Yaşar Kemal’i anlatmak için seçtiğim sadece iki
cümle. Binlerce, on binlerce cümle, bu ülkenin sorunlarını, insanımızın
duygularını, öfkesini, hırsını, umudunu, umutsuzluğunu, üzüntülerini
anlatabilmek için on binlerce cümle bulabiliriz. Edebiyatımızın dev adamı,
aydın insan Yaşar Kemal’i Hakk’ın rahmetine uğurladık. Kendisine Allah’tan
rahmet diliyorum; ailesine, sevenlerine ve tüm milletimize sabır ve başsağlığı
diliyorum.
BAŞKAN – Teşekkür ederiz Sayın
Hamzaçebi.
Sayın Vural…

2.- İzmir Milletvekili Oktay Vural'ın, Hükûmetin, PKK
terör örgütünü muhatap almasının ve AKP-PKK anlaşmasının siyasi ve hukuki bir
meşruiyetinin olmadığına ilişkin açıklaması
OKTAY VURAL (İzmir) – Teşekkür ederim.
Sayın Başkan, çok değerli
milletvekilleri; AKP ile PKK’nın Dolmabahçe Sarayı’nda yaptıkları anlaşma ve
beyanlar, PKK terör örgütünü resmen AKP Hükûmetinin muhatap aldığını, PKK’nın
silahlı mevcudiyetini ve siyasal amaçlarını kabul ettiğini göstermektedir.
Bölücü ve din düşmanı bir terör örgütüyle AKP Hükûmetinin anlaşması, terörle ve
bölücülükle mücadele adı altında kaybettiğimiz şehitlerimizin ve gazilerimizin
koruduğu vatan, cumhuriyet, kimlik, millet gibi değerleri yok saymış, ruhunu incitmiştir.
AKP Hükûmeti, PKK’nın verdiği ev ödevini hazırlayarak, taleplerini kabul
etmiştir. Vatan, cumhuriyet, millet ve kimlik, bölücü ve din düşmanı PKK’nın
isteklerine terk edilmiştir. PKK kamu düzeninin sağlanmasında ortak kabul
edilmiş, PKK’nın öz savunma güçleri olarak meşrulaştırılmasının önü açılmıştır.
PKK terör örgütüne af taahhüdü ve özerklik vadedilmiştir. Milletin anayasasının
PKK’nın anayasası hâline getirileceğini AKP kabul etmiştir. Türkiye Büyük
Millet Meclisinden güvenoyu alan Hükûmet, bu anlaşmayla, millî irade, Türkiye
Büyük Millet Meclisinin güveni ve millet egemenliğini PKK’ya teslim ettiğini
ortaya koymuştur. 
Bu konuda Terörle Mücadele Yüksel
Kurulu Başkanı ve açılım süreci koordinatörü Bülent Arınç’ın yerine Hükûmet içi
darbeyle Yalçın Akdoğan’ın açıklama yapması aslında meşru bir görev dağılımı
çerçevesinde yapılan bir açıklama olmadığını da ortaya koymaktadır. AKP ile PKK
arasında varılan anlaşma Millî Kurtuluş Savaşı sonucunda kurduğumuz millî ve
üniter devlette yaşam hakkını sonlandırma taahhüdüdür. 
AKP ile PKK arasındaki anlaşma
ABD-İsrail yapımı Büyük Ortadoğu Projesi sürecinin dayatmasıdır. Türk
milletinin varlığını, Türk devletini, millî ve üniter Türkiye Cumhuriyeti’ni
sonlandırmayı amaçlayan AKP-PKK anlaşmasının siyasi ve hukuki meşruiyeti
yoktur. 
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Vural. 
OKTAY VURAL (İzmir) – Efendim,
tutanaklara girsin. 
Bölücü ve din düşmanı PKK’nın
emperyalizmin taşeronu olarak sözde silah bırakma adı altında vatanımıza,
milletimize, cumhuriyetimize yönelik bir iş birliği, milletimiz tarafından,
aynen Sevr Barış Anlaşması gibi yırtılıp atılacaktır. 
Teşekkür ederim. 
BAŞKAN – Teşekkür ederiz Sayın Vural. 
Sayın Halaçoğlu…

3.- Kayseri Milletvekili Yusuf Halaçoğlu'nun, MHP Grubu
olarak, Rize’nin kurtuluşunun 97’nci yıl dönümüne ve Yaşar Kemal’in vefatına
ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım. 
Rize’mizin kurtuluşunun 97’nci yıl
dönümüdür bugün. Tüm Rizeli kardeşlerimizi bu kurtuluş mücadelesi dolayısıyla
kutluyorum. Öncelikle bunu belirtmek istedim. 
İkinci olarak -Milliyetçi Hareket
Partisi Grubu adına- Türk edebiyatında önemli bir şahsiyet olan Yaşar Kemal
ebediyete intikal etmiştir. Eser bırakan insanlar unutulmaz, kendisi
eserleriyle yaşayacaktır. Kendisine rahmet, yakınlarına başsağlığı ve sabır
niyaz ediyorum.
BAŞKAN – Teşekkür ediyoruz Sayın
Halaçoğlu.
Sayın Aydın…

4.- Adıyaman Milletvekili Ahmet Aydın'ın, AK PARTİ
Grubu olarak, Yaşar Kemal’in vefatına, Necmettin Erbakan’ın ölüm yıl dönümüne,
28 Şubatın millet iradesine ihanet olduğuna ve çözüm süreciyle atılan adımın
devamının gelmesini beklediklerine ilişkin açıklaması
AHMET AYDIN (Adıyaman) – Teşekkür
ediyorum Sayın Başkanım.
Öncelikle, AK PARTİ Grubu olarak bizler
de Çukurova’nın bağrından çıkıp tüm dünyaya barış mesajlarını sunan, bunu
yaygınlaştıran, toplumsal meselelere duyarlı ve barışa en yakın bir zamanda
kaybetmiş olduğumuz Yaşar Kemal’i, usta yazarı, İnce Mehmed’i rahmetle,
minnetle anıyoruz, ruhu şad olsun diyoruz. 
Yine, aynı şekilde, eski
Başbakanlarımızdan, Savunan Adam, rahmetli Necmettin Erbakan’ın da vefatının
seneidevriyesindeyiz. Milletin adamı olarak, haksızlığa karşı hakkı savunan,
gönül ve dava adamı rahmetli Erbakan’ı da şükranla ve minnetle anıyoruz, mekânı
cennet olsun diyoruz. 
Yine, “Bin yıl sürecek.” denilen, bu
halkın değerlerini hiçe sayan ve milletin iradesini gasba dönük 28 Şubatı da
geride bıraktık. Milletin iradesine ve ülkenin geleceğine yapılan en büyük
ihanetin adıdır 28 Şubat. “Bin yıl sürecek.” diyenler, bugün kendilerini
tarihin çöplüğünde buldular. Dolayısıyla, zulüm ile abat olanın ahiretinin
berbat olacağının en büyük kanıtıdır.
Sayın Başkanım, değerli arkadaşlar;
tamamen millî, yerli ve özgün olarak Hükûmetimizin inisiyatifiyle başlatılan ve
devam eden Birlik, Kardeşlik ve Barış Projemizde kritik eşik aşılmıştır.
Silahlı mücadeleden siyasi mücadeleye geçiş, demokratik siyasetle çözüm arayışı
aslolandır. Silahların bırakılmasından, kanın, şiddetin, acıların son
bulmasından rahatsızlık yerine, tüm milletimizle birlikte keyif alalım.
Memleketin dağlarına artık bahar gelsin, ağıtların yerine kardeşlik türküleri
söylensin; hepimizin ortak özlemi, arzusu budur. Bizim bir tek muhatabımız
vardır bu konuda, o da aziz milletimizdir. Milletimizin talep ve beklentileri
bizim için asıldır. Yüz yıllık sorunun çözüm arifesine yakınken, milletimizde
de ciddi karşılık bulan bu çözümün mutlu sona ermesi noktasında, yine devam
eden sıkıntıların bitmesi anlamında… 
(Mikrofon
otomatik cihaz tarafından kapatıldı)
AHMET AYDIN
(Adıyaman) – …bu ülkenin olmazsa olmaz toplumsal bütünleşmesinin sağlanması
adına atılan adımı önemsiyoruz ve bu adımın devamının gelmesini de bekliyoruz.
Teşekkür ediyorum.
BAŞKAN – Teşekkür ederiz Sayın Aydın.
Sayın Zozani…

5.- Hakkâri Milletvekili Adil Zozani'nin, HDP Grubu
olarak, Yaşar Kemal’in vefatına ilişkin açıklaması
ADİL ZOZANİ (Hakkâri) – Teşekkür ederim
Sayın Başkan.  
Biz de Halkların Demokratik Partisi
Grubu olarak, büyük yazar Yaşar Kemal’in ölümü dolayısıyla üzüntülerimizi dile
getiriyoruz. Kendisine Allah’tan rahmet, sevenlerine, tüm okurlarına, daha
doğrusu Türkiye’ye başsağlığı dileklerimizi ifade ediyoruz. Yaşar Kemal,
Anadolu ve Mezopotamya halklarının sesiydi. Yaşamı boyunca çok zorbalık gördü,
çokça darbe yaşadı, zindanlar yaşadı ama hep mazlumların yanında, hep
ezilenlerin yanında olmayı bildi ve yaşamıyla da Türkiye halklarına, onu takip
eden herkese yol gösterici oldu. Bu nedenle, ölümü de bizler açısından bir
vasiyet niteliğini taşımaktadır. Âdeta son kırk beş gün, yoğun bakım
ünitesindeki yatağında barışın sesini duyana kadar ölüme karşı da direnmesini
bilmiştir. Yaşar Kemal barışın sesini bu coğrafyada duyduktan sonra gözlerini
hayata yumdu. Biz de gözün arkada kalmasın büyük çınar, senin kitaplarınla büyümüş
yeni nesiller bu coğrafyaya, bu topraklara barışı da elbette ki getirecekler,
ruhun şad olsun diyoruz. 
BAŞKAN – Teşekkür ederiz Sayın Zozani.
Sayın Yılmaz…

6.- Adana Milletvekili Seyfettin Yılmaz'ın, Adana’daki
metro ve tramvay hattının yapımı için söz verilmiş olmasına rağmen herhangi bir
adım atılmadığına ilişkin açıklaması
SEYFETTİN YILMAZ (Adana) – Teşekkür
ediyorum Sayın Başkan.
Geçen hafta Bakanlar Kurulu kararıyla
AKP’li 3 büyükşehir belediyesinin metro hattı ve bir tramvay hattı Ulaştırma Bakanlığına
devredildi. Hükûmet burada açıkça partizanlık yapıyor. 2011 seçimlerinden önce,
haziran ayında, İstasyon Meydanı’nda, dönemin Başbakanı Recep Tayyip Erdoğan
Adanalıların gözünün içine baka baka, metronun Ulaştırma Bakanlığına
devredileceğini ve geri kalan 8,5 kilometrelik yerin de yapımını üstleneceğini
ifade etmesine rağmen, aradan dört yıl geçti, AKP’li 3 büyükşehir belediyesinin
metro ve bir tramvay hattı Ulaştırma Bakanlığı tarafından üstlenilirken, her ay
gelirlerinin yüzde 40’ı metrodan dolayı kesilen Adana’da 8,5 kilometrelik
Akıncılar-Çukurova Üniversitesi hattının yapımıyla ilgili herhangi bir adım
atılmamıştır. On gün önce alınan kararda da yine Adana yoktur. Buradan, bugün
Cumhurbaşkanlığı görevini üstlenen dönemin Başbakanı Recep Tayyip Erdoğan’ı
İstasyon Meydanı’nda Adanalılara verdiği sözü bir an önce tutmaya davet
ediyorum. 
BAŞKAN – Teşekkür ederiz Sayın Yılmaz. 
Sayın Halaman…

7.- Adana Milletvekili Ali Halaman'ın, üniversitelerde
milliyetçi, ülkücü gençlere şiddet uygulandığına ve bu konuda Hükûmet
yetkililerini göreve davet ettiğine ilişkin açıklaması
ALİ HALAMAN (Adana) – Başkanım,
teşekkür ederim. 
Sayın Başkanım, geçen ay Ege
Üniversitesinde olayların yoğunlaşması dolayısıyla milliyetçi, ülkücü
gençlerden Fırat Çakıroğlu isminde bir delikanlımız Hakk’ın rahmetine kavuştu.
Gerekçesi, Hükûmetin, siyasi sebeplerden dolayı... Bu bölücü, ırkçılık yapan,
daha çok gruplar hâlinde, küme hâlinde kendisine zemin hazırlayan bölücü
örgütler tarafından yapılıyor. Diğer üniversitelerde de -İstanbul ve Marmara
Üniversitesinde özellikle- bu “milliyetçi, ülkücü genç” olarak ifade ettiğimiz
vatansever çocuklara son zamanlarda aynı şeyler, müthiş bir baskı, anarşist
tehdit, şiddet uygulanıyor. Ben Hükûmetin yetkililerini, özellikle
üniversitenin rektörünü, yönetimini, İçişleri Bakanlığını, valilikleri, emniyet
müdürlerini, il emniyet müdürünü bu mevzuda göreve davet ediyor…
(Mikrofon otomatik cihaz tarafından
kapatıldı) 
ALİ HALAMAN (Adana) – …istikbalde,
ileride olabilecek sorumluluklardan kendilerinin sorumlu olacağını söylüyor,
size teşekkür ediyorum. 
BAŞKAN – Teşekkür ederiz Sayın Halaman.

Sayın Demiröz…

8.- Bursa Milletvekili İlhan Demiröz'ün, talep etmesine
rağmen Bursa Demirtaş Organize Sanayi Bölgesi’ne kurulmak istenen termik
santralle ilgili bilgi alamadığına ilişkin açıklaması
İLHAN DEMİRÖZ (Bursa) – Teşekkür
ediyorum Sayın Başkanım. 
Bursa Osmangazi Demirtaş Organize
Sanayi Bölgesi’nde (DOSAB) kurulmak istenen bir termik santralle ilgili, Sağlık
Bakanlığı, Çevre ve Şehircilik Bakanlığı gibi ilgili diğer bakanlıklardan hem
soru önergesi hem de Bilgi Edinme Kanunu yoluyla kurum ve kuruluşların ÇED
süreci içinde hazırladıkları görüşlerini bir milletvekili olarak talep etmeme
rağmen verilmemektedir. Bu talebim için Bilgi Edinme Kanunu’nun 19 ve 23’üncü
maddelerinin mazeret gösterilmesi ne anlama gelmektedir? Bu bir ticari sır
mıdır? 
Teşekkür ederim.
BAŞKAN – Teşekkür ederiz Sayın Demiröz.
Sayın Doğru…

9.- Tokat Milletvekili Reşat Doğru'nun, Avrupa’da
gençlik daireleri tarafından koruma altına alınan Türk çocuklarının durumuna
ilişkin açıklaması
REŞAT DOĞRU (Tokat) – Teşekkür ederim
Sayın Başkanım.
Avrupa’da gençlik daireleri tarafından
koruma altına alınan Türk çocuklarının durumu çok önemlidir. Avrupa’daki Türk
çocukları ailelerinden çeşitli sudan sebeplerle “Siz çocuklara iyi
bakamıyorsunuz.” denilerek zorla ellerinden alınıyor. Alınan çocuklar da Türk
ailelere değil, yabancı ailelere veriliyor. Küçük çocuk o verilen aile yanında
büyürken ismi ve inançları değiştirilip tam bir asimilasyon uygulanıyor. Bu tam
bir insanlık faciasıdır. Bu çocukların sayısı da on binleri buluyor. Bundan
dolayı, önümüzdeki yıllarda ülke olarak çok büyük sorunlarla karşı karşıya
kalabileceğiz. Hükûmet olarak acilen önlemler alınmalıdır. Bu konuyla ilgili
olarak çalışma yapan Umut Yıldızı gibi çeşitli sivil toplum kuruluşları
Avrupa’da yoğun faaliyet gösteriyorlar. Onlarla beraber, Hükûmetin de
beraberliğiyle çok şey çözülebilir diyor, yüce Meclise teşekkür ediyorum.
BAŞKAN – Teşekkür ederiz Sayın Doğru.
Sayın Türkoğlu…

10.- Osmaniye Milletvekili Hasan Hüseyin Türkoğlu'nun,
Yaşar Kemal’in vefatına ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
Edebiyat dünyamızın önemli isimlerinden
Yaşar Kemal’in kaybı hepimizi derinden üzmüştür. Edebiyatçı kimliği ve
eserleriyle herkesin takdirine şayan olan Yaşar Kemal Çukurovalı ama daha çok
Osmaniyelidir, Gavurdağılıdır dolayısıyla benim de hemşehrimdir. Tüm
Osmaniyeliler olarak edebiyatçı kimliğine ve eserlerine saygı duyduğumuz Yaşar
Kemal’e Cenab-ı Allah’tan rahmet diliyoruz, hemşehrilerime de başsağlığı
diliyorum.
Teşekkür ederim.
BAŞKAN – Teşekkür ederiz Sayın
Türkoğlu.
Sayın Çelik…

11.- Muş Milletvekili Demir Çelik'in, Yaşar Kemal’in
vefatına ilişkin açıklaması
DEMİR ÇELİK (Muş) – Teşekkürler Sayın
Başkanım.
Kitaplarını okuyarak büyüdüğümüz büyük
edebiyatçı, ulu çınar Yaşar Ağabey’imizi kaybetmiş olmanın hüznünü yaşıyorum.
Barışın sesi, özgür düşüncenin kendisi ama umut tazeleyen bu ulu çınara
Allah’tan rahmet dilerken Türkiye'nin ve insanlığın başı sağ olsun diyor,
saygılar sunuyorum.
BAŞKAN – Teşekkür ederiz Sayın Çelik.
Sayın Bayraktutan…

12.- Artvin Milletvekili Uğur Bayraktutan'ın, Yaşar
Kemal’in vefatına ve Artvin’in Yusufeli ilçesinin Zeytinci köyünde çıkan yangın
felaketine maruz kalanlara geçmiş olsun dileğinde bulunduğuna ilişkin
açıklaması
UĞUR BAYRAKTUTAN (Artvin) – Teşekkür
ediyorum Sayın Başkanım.
Ben de Türk edebiyatının, sadece Türk
edebiyatının değil dünya edebiyatının önemli yazarlarından Yaşar Kemal’i
kaybetmenin derin üzüntüsü içerisindeyim. Aziz hatırası önünde saygıyla
eğiliyorum. Türk milletine başsağlığı diliyorum. Işıklar içerisinde yatmasını temenni ediyorum.
Bunun yanında, yine, seçim bölgem Artvin’in Yusufeli
ilçesinin güzel köylerinden Zeytincik köyünde geçen hafta içerisinde bir yangın
felaketi meydana geldi. Bu yangın felaketinde köyün neredeyse yarısından
fazlası, 20’ye yakın ev yandı. Sevindirici olan, herhangi bir şekilde can
kaybının yaşanmamış olmasıdır. Bu nedenle, bu 20 evden geriye hiçbir şey kalmadı.
Bu 20 evde yaşayan yurttaşlarımızın şu anda içinde bulundukları mağduriyetin
giderilmesi için Hükûmetin bir an önce Zeytincik köyüne gerekli yardımı
yapmasını, gerekli istişarelerde bulunmasını temenni ediyorum. Orada yangın
felaketine maruz kalan yurttaşlarıma da Türkiye Büyük Millet Meclisinden bir
kere daha geçmiş olsun dileklerimi iletiyorum. İnşallah, bundan daha beter bir
olayla karşılaşmazlar, bunu bir kere daha temenni ediyorum. 
Saygılar sunuyorum. 
BAŞKAN – Teşekkür ederiz Sayın Bayraktutan.
Sayın Kaplan…

13.- Kocaeli Milletvekili Mehmet Hilal Kaplan'ın, Yaşar
Kemal’in vefatına ilişkin açıklaması
MEHMET HİLAL KAPLAN (Kocaeli) – Teşekkür ediyorum Sayın
Başkan.
Edebiyatımızın büyük ustası, Çukurova’nın İnce Memed’i,
barışın temsilcisi, öncüsü, Anadolu’nun yiğit evladı, Anadolu’nun sevgi sesi
Sevgili Yaşar Kemal’i saygıyla, minnetle anıyorum. Türkiye’nin başı sağ olsun. 
Teşekkür ederim.
BAŞKAN – Teşekkür ederiz Sayın Kaplan.
Sayın Öner…

14.- Isparta Milletvekili Ali Haydar Öner'in, Yaşar
Kemal’in vefatına ilişkin açıklaması
ALİ HAYDAR ÖNER (Isparta) – Teşekkürler Sayın Başkanım.
Kürt kökenli olmasına karşın en güzel romanlarından biri
olan İnce Memed’i Türkçe yazan, yaşamı boyunca Türk-Kürt kardeşliğini ve barışı
savunan hemşehrim, aile dostumuz Kemal Sadık Gökçeli’yi güzel duygularla ve
rahmetle anıyor, barışçı düşüncelerinin ülkemizde de egemen olmasını diliyorum.
BAŞKAN – Teşekkür ederiz Sayın Öner.
Sayın Bulut…

15.- Balıkesir Milletvekili Ahmet Duran Bulut'un,
Balıkesir’de köy yollarının durumuna ilişkin açıklaması
AHMET DURAN BULUT (Balıkesir) - Sayın Başkanım, teşekkür
ederim.
Balıkesir’in birçok köyünde hâlâ stabilize yol
bulunmaktadır. Gönen-Yenice baraj yolu üzerinden her gün Gönen’e taşınmakta
olan öğrenciler çok berbat yollardan gelmekte. Bilhassa taşıyıcılar beni
aramakta. Yıllardır bu yollara el sürülmemekte, bakılmamakta. İkide bir başka
bölgelerin mağduriyetinden bahsederlerken iktidarın on ikinci yılında gelip
Balıkesir’i görmesini, bu berbat yollara bir an önce çare bulmasını diliyorum.
Teşekkür
ediyorum.
BAŞKAN
– Teşekkür ederiz Sayın Bulut.
Sayın
Gürkan…

16.- Adana Milletvekili Fatoş Gürkan'ın, Yaşar Kemal’in
vefatına ilişkin açıklaması
FATOŞ
GÜRKAN (Adana) – Teşekkür ediyorum Sayın Başkanım.
Türk
ve dünya edebiyatının önemli yazarlarından -her ne kadar biraz önce bir
arkadaşımız “Osmaniyeli” dedi ama Osmaniye de daha önce Adana’ya bağlıydı-
Adanalı merhum Yaşar Kemal’e Allah’tan rahmet diliyorum. Edebiyat dünyamızın
başı sağ olsun ve sevenlerine, yakınlarına başsağlığı diliyorum. Ruhu şad
olsun.
BAŞKAN –
Teşekkür ederiz Sayın Gürkan.
Sayın Işık…

17.- Kütahya Milletvekili Alim Işık'ın, AKP ile PKK
arasındaki kirli pazarlıkların kamuoyuna açıklanması gerektiğine ilişkin
açıklaması
ALİM IŞIK
(Kütahya) – Teşekkür ederim Sayın Başkan.
Sayın
Cumhurbaşkanı son yurt dışı seyahatinden önce, PKK terör örgütü ile Hükûmet
arasında yürütülen müzakerelerle ilgili olarak yaptığı bir değerlendirmede “On
iki yıllık Başbakanlığım döneminde PKK ne dedi de yapmadık?” şeklinde bir
açıklamada bulunmuştur. Bu açıklama, AKP ile PKK arasında kirli pazarlıkların
bugün değil on iki-on üç yıldır devam ettiğini tescillemiştir. 
Buradan Hükûmete
açık çağrıda bulunuyorum: Gerek Sayın Cumhurbaşkanının Başbakanlığı döneminde
gerekse şimdiki Davutoğlu’nun Başbakanlığı döneminde AKP ve PKK arasındaki
kirli pazarlıkların ne olduğunu kamuoyuna açıklamaya ve Türkiye Büyük Millet
Meclisini bu konuda bilgilendirmeye davet ediyorum. Bunu da milletimizle
paylaşıyorum.
Teşekkür
ediyorum.
BAŞKAN –
Teşekkür ederiz Sayın Işık.
Sayın
Canalioğlu…

18.- Trabzon Milletvekili Mehmet Volkan Canalioğlu'nun,
Yaşar Kemal’in vefatına ilişkin açıklaması
MEHMET VOLKAN
CANALİOĞLU (Trabzon) – Teşekkür ediyorum Sayın Başkan.
Ben de yaşamı
boyunca eserleriyle yurdumuzun ve dünyanın gerçeklerini paylaşan büyük edebiyat
ustamız Yaşar Kemal’i rahmet ve minnet duygularıyla anıyor, Allah’tan rahmet
diliyorum. Ülkemizin ve edebiyat dünyamızın başı sağ olsun.
Teşekkürler.
BAŞKAN –
Teşekkür ederiz Sayın Canalioğlu.
Gündeme
geçiyoruz.
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır, okutup oylarınıza sunacağım.

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Dışişleri Komisyonu üyelerinden oluşan bir heyetin, Avrupa Birliği Konseyi
Letonya Başkanlığınca 4-6 Mart 2015 tarihlerinde Letonya’nın başkenti Riga’da
düzenlenecek Ortak Dış ve Güvenlik Politikası ve Ortak Güvenlik ve Savunma
Politikası Parlamentolar Arası Konferansı’na katılmasına ilişkin tezkeresi
(3/1706)
2/3/2015
Türkiye Büyük Millet Meclisi Genel Kuruluna
Avrupa Birliği
Konseyi Letonya Başkanlığınca 4-6 Mart 2015 tarihlerinde Letonya'nın başkenti
Riga'da düzenlenecek Ortak Dış ve Güvenlik Politikası ve Ortak Güvenlik ve
Savunma Politikası Parlamentolar Arası Konferansı'na Dışişleri Komisyonu
üyelerinden oluşan heyetin katılması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
Cemil
Çiçek
Türkiye
Büyük Millet Meclisi 
Başkanı

BAŞKAN – Kabul edenler... Kabul
etmeyenler... Kabul edilmiştir.
Meclis araştırması açılmasına ilişkin
üç önerge vardır, ayrı ayrı okutuyorum:

B) Meclis Araştırması Önergeleri
1.- Muğla Milletvekili Mehmet Erdoğan ve 19
milletvekilinin, kamuda çalışan avukatların sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1233)
Türkiye Büyük
Millet Meclisi Başkanlığına
Kamuda çalışan avukatların mevcut
sorunlarının tespit edilmesi, bu sorunların giderilmesi ve yapılacak yasal
düzenlemeler de dâhil olmak üzere alınması gereken önlemlerin araştırılması
için Anayasa'nın 98’inci ve TBMM İçtüzüğü’nün 104’üncü ve 105’inci maddeleri
uyarınca Meclis araştırması açılmasını saygılarımızla arz ve talep ederiz.
1) Mehmet Erdoğan (Muğla)
2) Mehmet Şandır (Mersin)
3) Ali Öz (Mersin)
4) Emin Çınar (Kastamonu)
5) Kemalettin Yılmaz (Afyonkarahisar)
6) S. Nevzat Korkmaz (Isparta)
7) Muharrem Varlı (Adana)
8) Yusuf Halaçoğlu  (Kayseri)
9) Zühal Topcu (Ankara)
10) Bahattin Şeker (Bilecik)
11) Sadir Durmaz (Yozgat)
12) Edip Semih Yalçın (Gaziantep)
13) Oktay Öztürk (Erzurum)
14) Bülent Belen (Tekirdağ)
15) Lütfü Türkkan  (Kocaeli)
16) Cemalettin Şimşek (Samsun)
17) Emin Haluk Ayhan (Denizli)
18) Faruk Bal (Konya)
19) Reşat Doğru  (Tokat)
20) Atila Kaya  (İstanbul)
Gerekçe: 
Kuvvetler ayrılığı prensibinin üç
erkinden biri olan yargı, üç temel organdan oluşmaktadır; bunlar, iddia,
savunma ve karar organlarıdır. Kamuda çalışan hâkimler karar makamı, cumhuriyet
savcıları iddia makamı ve kamu avukatları da savunma makamı olarak devlet
tarafından kendilerine yüklenen yargısal fonksiyonu ifa etmektedirler.
Kamuda çalışan avukatlar bu
görevlerinin yanında yürütme organının yargı yerlerinde temsili ve savunuculuğu
görevini de üstlenmiş olduklarından, yargısal görevlerinin yanı sıra idari
görevlerini de ifa etmektedirler. Kamu avukatları, yürütmekte oldukları dava ve
icra takibi dosyaları nedeniyle son derece büyük bir sorumluluk üstlenmişken,
idari birtakım görevleri de yürüterek idarenin hukuka uygun hareket etmesini
sağlamakta ve hukuk devleti ilkesinin gerçekleşmesinde önemli rol
oynamaktadırlar. Aynı zamanda, devletin hukuk danışmanlığı görevini de ifa eden
kamu avukatları, yerine getirdikleri tüm bu görevler itibarıyla devletin adalet
sistemi içinde çok önemli bir yer kapsamaktadır. Ancak, kamu avukatlarının
hukukçu meslektaşları olan hâkim ve savcılar için tanınan özlük, mali ve sosyal
haklar yönünden aralarında yıllardır kapatılmayan büyük bir uçurum vardır.
Oysa, yargının iddia ve karar organlarına tanınan bağımsızlığın ve meslek
güvencesinin aynısının, savunmanın kamudaki temsilcileri olan kamu avukatlarına
da tanınması anayasal bir zorunluluktur.
Bu bağlamda, kamuda çalışan avukatların
mevcut sorunlarının tespit edilmesi, bu sorunların giderilmesi ve yapılacak
yasal düzenlemeler de dâhil olmak üzere alınması gereken önlemlerin
araştırılması için yüce Meclisimize çok büyük görevler düşmektedir.
Yüce Meclisimizin bu görevi yerine
getirmesi için Anayasa’nın 98’inci ve TBMM İçtüzüğü’nün 104’üncü ve 105’inci
maddeleri uyarınca Meclis araştırması açılmasını saygılarımızla arz ve talep
ederiz.

2.- Adana Milletvekili Muharrem Varlı ve 20
milletvekilinin, afetlerden zarar görmüş üreticilerin tarımsal kredi
borçlarının ötelenmemesinin nedenlerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1234)
Türkiye Büyük
Millet Meclisi Başkanlığına
Çeşitli
afetlerden zarar görmüş üreticilerin T.C. Ziraat Bankası ve tarım kredi
kooperatiflerine olan tarımsal kredi borçlarının Bakanlar Kurulu kararı
olmasına rağmen ötelenmemesinin nedenlerinin araştırılması ve gerekli
önlemlerin alınması amacıyla Anayasa’nın 98’inci, Türkiye Büyük Millet Meclisi
İçtüzüğü’nün 104’üncü ve 105’inci maddeleri gereğince Meclis araştırması
açılmasını arz ederiz.
1) Muharrem
Varlı  (Adana)
2) Mehmet Şandır
 (Mersin)
3) Ali Uzunırmak
 (Aydın)
4) Seyfettin
Yılmaz  (Adana)
5) Bahattin
Şeker  (Bilecik)
6) Necati
Özensoy  (Bursa)
7) Özcan
Yeniçeri  (Ankara)
8) S. Nevzat
Korkmaz  (Isparta)
9) Mesut
Dedeoğlu  (Kahramanmaraş)
10) Yusuf
Halaçoğlu  (Kayseri)
11) Oktay Vural  (İzmir)
12) Ali Öz  (Mersin)
13) Mehmet
Erdoğan  (Muğla)
14) Emin Çınar  (Kastamonu)
15) Hasan
Hüseyin Türkoğlu  (Osmaniye)
16) Koray Aydın  (Trabzon)
17) Mehmet Günal
 (Antalya)
18) Lütfü
Türkkan  (Kocaeli)
19) D. Ali
Torlak  (İstanbul)
20) Ahmet Kenan
Tanrıkulu  (İzmir)
21) Ahmet Duran
Bulut  (Balıkesir)
Gerekçe:
Tarım,
gelişmişlik düzeyine bakılmaksızın bütün ülkeler için hayati bir öneme sahip,
vazgeçilemez stratejik ve hassas bir sektördür. Millî gelire önemli katkıları
yanında, genellikle toplumun gelir düzeyi en düşük kesiminin üretici olarak yer
aldığı ve geçimini sağladığı tarım ürünleri itibarıyla hayatı devam ettirmenin
en önemli kaynağıdır.
Bilindiği gibi,
Gıda, Tarım ve Hayvancılık Bakanlığı tarafından 28 Ağustos 2012 tarihinde
2012/3570 sayılı Bakanlar Kurulu Kararı’yla 1/1/2012 tarihinden 28/8/2012
tarihine kadar sel, su baskını, fırtına, aşırı yağış, aşırı kar yağışı, don,
dolu, kuraklık, yıldırım düşmesi ve hortum afetlerine maruz kalan ve bu afetler
sebebiyle ekilişleri, ürünleri, hayvan varlıkları, tesisleri veya seraları
zarar gören Çiftçi Kayıt Sistemi’ne kayıtlı gerçek veya tüzel kişi üreticilerin
T.C. Ziraat Bankası ve tarım kredi kooperatiflerine olan tarımsal kredi
borçları, Gıda, Tarım ve Hayvancılık Müdürlüğüne ve kredi kullandıkları kuruma
28 Eylül 2012 tarihine kadar müracaat etmeleri durumunda 1 (bir) yıl süre ile
erteleneceği belirtilmişti.
Anılan bu süreçten sonra üreticilerin
-edinilen bilgilere göre- borçlarının ertelenmesi için kredi kuruluşlarına
gittiklerinde hayal kırıklığına uğradıkları, borçların ertelenemeyeceği ifade
edilmiştir. Tekrar ilçe tarım ve hayvancılık müdürlüklerine giden çiftçiler eli
boş dönerken işin arka planında Tarım ve Hayvancılık Bakanlığının
bürokratlarının olduğu, Bakanlar Kurulu kararındaki tarihler konusunda birtakım
yorumlar getirmek suretiyle ilçe hasar tespit komisyonlarında yapılan
tespitlerin geçerli olamayacağı dolayısıyla Bakanlar Kurulunun almış olduğu
kararın uygulanamayacağı ifade edilmiştir.
Anılan konuyla ilgili bir başka iddia
ise daha da vahimdir. Borç ertelemesiyle ilgili hemen hemen diğer çoğu ilde
böyle bir sorunla karşılaşılmadığı ancak Adana başta olmak üzere bazı illerde
sorun yaşandığı belirtilmektedir.
Vatandaşlar, "Teşvikte, kamu
yatırımlarında negatif ayrımcılığa tabi tutulan, işsizlikte şampiyon yapılan
Adana acaba şimdi de hak edilen borç ötelemesinin iptaliyle mi
cezalandırılıyor? Böyle bir Hükûmet işleyişi, böyle bir devlet idaresi olabilir
mi? Uygulamalarda Bakanlar Kurulunun kararı mı, yoksa bürokratların yorumları
mı geçerlidir? Yoksa, vatandaşa şirin gözükmek isteyen AKP Hükûmeti, önce
kararı alıp sonra bürokratlara 'Uygulamayı engelleyin.' talimatı mı
vermektedir?" şeklindeki soruları kendilerine sormaktadırlar.
Bakanlar Kurulu kararının eksiksiz ve
adaletli bir şekilde ülke vatandaşlarının hepsine eşit olarak uygulanması
gerekliliği hepimiz tarafından kabul edilmesi gereken bir gerçektir.
Netice olarak, Bakanlar Kurulu kararına
rağmen bazı illerde ve özellikle Adana'da çeşitli afetlerden zarar görmüş
üreticilerin kredi borçlarının ötelenmemesinin altında yatan gerçeklerin
araştırılması ve gerekli önlemlerin alınması amacıyla Meclis araştırması
komisyonu kurulmasını arz ederiz.

3.- İstanbul Milletvekili Mustafa Sezgin Tanrıkulu ve
20 milletvekilinin, nefret suçlarında yaşanan artışın ve nefret suçlarının
toplumda yarattığı ayrışma ve travmanın araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1235)
Türkiye Büyük
Millet Meclisi Başkanlığına
Nefret
suçlarında yaşanan artışın ve nefret suçlarının toplumda yarattığı ayrışma ve
travmanın tüm boyutlarıyla araştırılarak sorunun çözümüne yönelik gerekli
önlemlerin belirlenmesi ve Türkiye'de nefret suçlarının önlenmesi için acil
olarak yapılması gereken düzenlemelerin tespit edilmesi amacıyla Anayasa'nın
98, TBMM İçtüzüğü’nün 104 ve 105’inci maddeleri gereğince Meclis araştırması
açılmasını arz ve teklif ederiz.
1) Mustafa Sezgin Tanrıkulu  (İstanbul)
2) Aykan Erdemir  (Bursa)
3) Aykut Erdoğdu  (İstanbul)
4) Veli Ağbaba (Malatya)
5) Melda Onur  (İstanbul)
6) Süleyman Sencer Ayata  (Ankara)
7) Musa Çam  (İzmir)
8) Mehmet Hilal Kaplan  (Kocaeli)
9) Rıza Türmen  (İzmir)
10) Osman Oktay Ekşi  (İstanbul)
11) Binnaz Toprak  (İstanbul)
12) Ayşe Gülsün Bilgehan  (Ankara)
13) Erdal Aksünger  (İzmir)
14) Ayşe Eser Danışoğlu  (İstanbul)
15) Durdu Özbolat  (Kahramanmaraş)
16) Ali Serindağ  (Gaziantep)
17) Faik Tunay  (İstanbul)
18) Ali İhsan Köktürk  (Zonguldak)
19) Malik Ecder Özdemir  (Sivas)
20) Ensar Öğüt  (Ardahan)
21) Hüseyin Aygün  (Tunceli)
Gerekçe:
Türkiye'de son on yılda ırkçılık,
cinsiyetçilik, yobazlık, yabancı düşmanlığı ve benzeri saiklerle işlenen nefret
suçlarında bir artış yaşanmaktadır. Nefret suçlarında, fail ile kurban arasında
doğrudan bir ilişki dışında kurban, sırf sahip olduğu grup kimliğinden ötürü hedef
seçilebilmektedir. Genel olarak nefret suçları, mağduru ve mensup olduğu grubun
diğer üyelerini korkutmakta ve kendilerini tecrit edilmiş, savunmasız ve hukuk
tarafından korunmasız olarak hissetmelerine yol açmaktadır. Öte yandan, söz
konusu suçların doğurduğu bu öldürücü hissiyat ve psikolojik etki, ırksal,
dinsel ve etnik gerilimleri daha da tırmandırmakta, misillemelere ve zorunlu
göçe neden olabilmektedir.
Birleşmiş Milletler (BM), Avrupa
Konseyi, Avrupa Birliği ve AGİT gibi uluslararası kuruluşlar ve Türkiye'nin
taraf olduğu uluslararası sözleşmelerin denetim organları, bugüne kadar Türkiye
hakkında çok sayıda tavsiye kararı yayımlamıştır. Irkçılık ve Hoşgörüsüzlükle
Mücadele Avrupa Komisyonu (ECRI) ve BM Irk Ayrımcılığının Önlenmesi Komitesi
(CERD) tarafından hazırlanan Türkiye raporlarında, Hükûmetin nefret suçlarıyla
mücadele için gerekli acil adımları atması tavsiye edilmektedir.
Avrupa Konseyi Bakanlar Komitesi,
nefret söylemini "hoşgörüsüzlük temeline dayalı, yabancı düşmanlığını,
ırkçı nefreti, antisemitizmi ve diğer nefret biçimlerini yayan, kışkırtan, öven
ya da haklı gösteren her tür ifade biçimi" olarak tanımlamaktadır. Bu
hoşgörüsüzlük, saldırgan milliyetçiliği ve kendi grubunu diğer gruplardan daha
üstün görmeyi, azınlıklara, göçmenlere ve diğer göçmen kökenlilere karşı
ayrımcılığı ve düşmanlığı da kapsamaktadır.
Son on yıllık süreçte ülkemizde,
Trabzon'da Rahip Santoro cinayeti (2006), Hrant Dink cinayeti (2007), Malatya
Zirve Yayınevi katliamı (2007), Selendi’de Roman yurttaşlara (2010), İnegöl’de
Kürt yurttaşlara (2011) yönelik linç girişimleri, Türkiye’nin değişik
yörelerinde Alevi yurttaşların evlerinin işaretlenmesi (2012) ve LGBT
cinayetleri gibi nefret temelli şiddet olayları meydana gelmiştir. Ayrıca, pek
çok kişi inancı, etnik kimliği, cinsel yönelimi ya da cinsiyet kimliği yüzünden
şiddete maruz kalmakta, yaralanmakta ya da hayatını kaybetmektedir.
Bu nefret suçlarıyla bir arada yaşama
iradesini tehdit eden derin toplumsal yaralar açılmış, adalete güven
sarsılmıştır. Türkiye’de, nefret suçlarına karşı mücadele veren sivil toplum
kuruluşlarının medya ve takip ettikleri davalardan elde ettikleri sonuçlara
göre nefret suçunun işlendiği kategoriler din ve inanç, etnik köken, cinsel
yönelim ya da cinsiyet kimliğidir. Çok kültürlü ve kimlikli bir coğrafyada
bulunan ülkemizde Kürtler, Aleviler, translar, Romanlar ve pek çok farklı gruba
karşı ayrımcılık ve nefret suçu işlenmektedir.
Nefret söylemi mağdurlarının
yaşadıkları topluma bağlılıkları sarsılır, kişilikleri örselenir. Nefret
söylemi, mağdurlarında derin ve kalıcı psikolojik travma yaratır. Mağdur,
kendisini nefret söylemi tarafından dayatılan kimlik dışında göremez hâle
gelir. Dayatılan kimlik nedeniyle ötekileştirilen ve saldırıya uğrayan kimse
artık, toplumla ilişkisini bu dışlanmışlık üzerinden kurmaya mahkûm edilir.
Nefret söylemi ve nefret suçları bir
arada yaşamı tahrip eder. Bu tahribat belirli bir topluluk üzerinde
yoğunlaştığı takdirde, baskıcı toplum iklimini ve kolektif şiddeti egemen
kılar. Üzülerek görmekteyiz ki Türkiye hızla böyle bir ortama kaymaktadır. Bu
nedenle, bir an önce nefret suçlarım izleme ve raporlama mekanizmaları
oluşturulmalı, bu alana ilişkin olarak kamuya veri toplama ve arşivleme görevi
verilmelidir. Kapsamlı bir nefret suçları yasası çıkarılmalı ve nefret
suçlarının önlemesi için gerekli politikaların belirlenmesi sağlanmalıdır.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.

C) Çeşitli İşler
1.- Başkanlıkça, Genel Kurulu ziyaret eden Belçika
Eyalet Meclis Başkanı ve beraberindeki heyete “Hoş geldiniz.” denilmesi
 BAŞKAN - Sayın
milletvekilleri, ülkemize resmî ziyarette bulunan Belçika Eyalet Meclis Başkanı
ve beraberindeki heyet şu anda Meclisimizi ziyaret etmiş bulunmaktadırlar.
Kendilerine Meclisimiz adına “Hoş geldiniz.” diyoruz. (Alkışlar)
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve daha sonra oylarınıza sunacağım.

VII.- ÖNERİLER
A) Siyasi Parti Grubu Önerileri
1.- HDP Grubunun, Şanlıurfa Milletvekili İbrahim Ayhan
ve arkadaşları tarafından, Adıyaman ilinin Kömür beldesinde faaliyet gösteren
maden ocaklarının yarattığı çevre tahribatının belirlenmesi amacıyla 11/12/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 2 Mart 2015 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde yapılmasına
ilişkin önerisi
2/3/2015
Türkiye Büyük Millet Meclisi Başkanlığına
Danışma
Kurulunun 2/3/2015 Pazartesi günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
İdris Baluken
Bingöl
Grup Başkan Vekili
Öneri:
11 Aralık 2014
tarihinde Şanlıurfa Milletvekili İbrahim Ayhan ve arkadaşları tarafından (1186
sıra no.lu), Adıyaman ilimizin Kömür beldesinde faaliyet gösteren maden
ocaklarının yarattığı çevre tahribatının belirlenmesi amacıyla Türkiye Büyük
Millet Meclisine verilmiş olan Meclis araştırması önergesinin Genel Kurulun
bilgisine sunulmak üzere bekleyen diğer önergelerin önüne alınarak 2/3/2015
Pazartesi günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN – Lehinde
Kocaeli Milletvekili Haydar Akar.
Buyurunuz
efendim. (CHP sıralarından alkışlar) 
HAYDAR AKAR
(Kocaeli) – Sayın Başkan, sayın milletvekilleri; Halkların Demokratik
Partisinin Adıyaman’ın bir ilçesi veya bir beldesi hakkında vermiş olduğu
araştırma önergesi üzerinde konuşacağız.
Tabii, bu belde
bana göre özel bir belde; çok sayıda mermer ocağının bulunduğu ve çok sayıda
mermer ocağı taleplerinin bulunduğu belde.
Tabii, Adıyaman
ili deyince, Adıyaman ilini aslında Cumhuriyet Halk Partili Adıyaman
milletvekilinin konuşması gerekiyor doğal olarak ama bizim, Cumhuriyet Halk
Partisine oy veren insanların oylarını çalarak başka bir partiye transfer
olduğu için önce o arkadaşımı kınıyorum. (CHP sıralarından alkışlar) Sonra, ben
de mecburen Adıyaman ilimiz hakkında konuşmak durumunda kaldım ama elimden
geldiğince de Adıyaman ilindeki sıkıntıları sizlerle paylaşmaya çalışacağım tüm
Adıyamanlılardan özür dileyerek ve onların sorunlarını da dile getirmeye
elimden geldiğince gayret edeceğim. 
Türkiye’deki mermer madenlerinin yüzde
15’e yakın kısmı Adıyaman’da bulunuyor ve yaklaşık 2 milyar tonluk bir mermer
üretimi var. Bu da doğal olarak Adıyaman’ın ekonomisine büyük katkı sağlıyor.
Tabii, mermer üretimi deyince mermer üretiminin yaratmış olduğu büyük sorunlar
var. Burada bir belde geçiyor ama aynı mermer üretimi Bilecik’te de var ve
Türkiye’nin başka kentlerinde de var. Gittiğiniz zaman, o Kömür beldesindeki
-beldenin adı Kömür- sıkıntılara Bilecik’teki mermer madenlerinde de
rastlıyorsunuz, başka bir kente gittiğinizde mermer madenlerinde de
rastlıyorsunuz. Nedir bunlar? En büyük problemler, genelde oralarda beldelere
ve köylere yakın olduğu için, o köy ve belde yollarının hızla bozulması,
insanların böyle rahat seyahat özgürlüklerinin elinden alınması ve uzun süre
tamirat yapılmaması. Bunun nedeni de ağır tonajlı kamyonların o yolları
kullanıyor olması. Şimdi, mermerde bunu diyoruz. Baktığınız zaman, bütün
Türkiye’deki maden sektöründe -hangi cins maden çıkarılırsa çıkarılsın- bu
problemle karşılaşıldığını görüyoruz. Yani, köylere yakın, beldelere yakın
maden ocaklarında mermer çıkarın, granit çıkarın, kömür çıkarın, aklınıza hangi
tür maden gelirse gelsin, bu yolların hızla bozulduğunu ve bir tedbir
alınmadığını görüyoruz. Demek ki burada yapılması gereken bazı işler var.
Köylere çok yakın mermer -maden- ocaklarına böyle, siyasi iltimas geçip ruhsat
verilirken çevresel etki değerlendirmede bunları düşünmek zorunda olduğumuzu
bir kez daha görüyoruz burada. 
Yine, mermerin en büyük problemlerinden
birisi, toz ve parça hâline getirilmiş olması. Mermerin ham maddesinden,
alındığı zaman, yüzde 30’a yakın toz çıkıyor. Şimdi, toz deyince birçok etkisi
var tozun; hem insan yaşamına etkisi var hem çevrede yaşayan hayvanlara etkisi
var hem bitki örtüsüne etkisi var hem de doğal su kaynaklarına büyük etkisi
var. Çünkü, mermer suyla karıştığı zaman su kanallarını bloke ediyor,
gerektiğinde su kanallarının, doğal su bölgelerinin yerlerinin değişmesine
neden oluyor. Burada yapılması gereken bu yüzde 30’luk atık maddenin Avrupa Birliği standartlarına
göre kazanılmasıdır ki bununla ilgili, Adıyaman’daki mermerlerle ilgili 2014
yılında güzel bir rapor hazırlanmış; birkaç maddede bu mermer tozlarının ve
mermer parçacıklarının nasıl değerlendirileceği, ülke ekonomisine nasıl katkı
sağlayacağı konusunda ciddi çalışmalar, raporlar üretilmiş. Ama, bu raporları
önemseyen kim? Bir MİGEM var, siyasilerin etkisinde çalışan bir kurum ve direkt
maden arama ruhsatları dönemin Başbakanına bağlı olduğu için siyasi
torpillilerin öne geçtiği, çevresel etki değerlendirme raporunun göz ardı
edildiği, hatta mahkeme kararlarının bile hiçe sayıldığı bir dönemi yaşıyoruz.
AKP döneminde gerçekten, köyler, dağlar, ovalar talan edilmiştir. Sadece ovalar
değil Adıyaman’da aynı zamanda meralar talan edilmiştir. Meralar talan edildiği
için Adıyaman’da -yanlış söylüyorsam Adıyamanlı arkadaşlarım düzeltirler ki
raporlarda da var- hayvancılık bitme noktasına gelmiştir, en önemli tarımsal
gelir kaynaklarından hayvancılık bitme noktasına gelmiş, tarımsal alanlar
daralmaya başlamıştır. Tabii, bunun sonucu olarak da insanlar göç etmeye
başlamış. Adıyaman ili -biraz evvel Adıyamanlı arkadaşlarımla konuştuğumda- çok
fazla nüfus artışının olmadığı, daha çok göç veren iller hanesine yazılan
illerimizden biridir. O güzelim toprakların aslında değerlendirilmesi
gerektiğine inanıyorum.
Şimdi, tabii yolların dışında, sadece yollarla problem
bitmiyor, aynı zamanda da sulu tarımla ilgili sıkıntılar oluşuyor. Orada, daha
önceleri yapılan sulu tarımda, mermer madenleri yüzünden kapanan yollar ve
mermerlerin oluşturduğu bloklar nedeniyle hızla gerileme başlamış, suların
yönleri değişmiştir. 
Şimdi, arkadaşlar, bu sadece Adıyaman’ın değil, bütün
Türkiye'nin problemi dedik. AKP döneminde bu tür tesisler, bu tür madenler
hiçbir önlem alınmaksızın yani iş güvenliği, iş sağlığı tedbirleri alınmadan
işletmeye açılmaktadır ki bunun en büyük örneklerini 2014 yılında Türkiye içi
acıyarak yaşadı. Nerede yaşadı? Soma’da yaşadı. Nerede yaşadı? Ermenek’te
yaşadı ve bütün arkadaşlarımız çıktı, burada, bir daha bu olayların tekrarlanmaması
için gerekenlerin yapılması gerektiğini ifade ettiler ama hiçbir zaman da
gerekenler yapılmadı. Mermer ocaklarında da bu durum devam ediyor. Hiçbir iş
güvenliği ve iş sağlığı tedbiri alınmadan o ocaklarda üretim yapılıyor.
Yine bir başka konu… Sadece bununla da
bitmiyor. Peki, bunları nasıl önlememiz gerekiyor? Bunlar için ciddi tedbirler,
ciddi projeler hazırlamamız gerekiyor. Eğer Adıyaman’da Türkiye’deki mermerin
yüzde 15’i üretiliyor ise buna göre mermer organize sanayi bölgeleri
oluşturulmalı. Bu dönemde bu sanayi bölgelerine karşı biraz daha bir ilgi,
alakanın olduğunu görüyoruz ama yetmiyor. Yani her isteyen her istediği yerde
bir tesis açamamalı, mutlaka çevre şartları değerlendirilmeli ve Çevre
Bakanlığı da bu çevresel etki değerlendirme işlerini sadece bir hayal olarak
yapmamalı diyoruz. 
Şimdi, “Buradan sularımız kirleniyor.”
dedik. Doğal gaz Adıyaman’a yeterince gelmediği için, sadece mermerden
kaynaklanan problemleri yok, doğal gaz bütün ilçelere gelmediği için aynı
zamanda bir hava kirliliği problemi yaşıyor Adıyaman şehrimiz ama doğal gaz
gelse de bunu yaşamaya devam edecek. Niye bunu yaşamaya devam edecek? Çünkü
doğal gaz pahalı arkadaşlar. Adıyaman’daki köylü vatandaşlarımızın, emekçi
kardeşlerimizin, emeklilerimizin bu doğal gazı yakması mümkün değil. Temennimiz
şudur ki: Doğal gazın fiyatını düşürmek. Hatta başka bir önerim var: 4 milyar
dolar yakmadığımız doğal gaza ödeyeceğimize, 4 milyar yakmadığımız, taahhüt
ettiğimiz doğal gaza ödeyeceğimize -bu doğal gazı kullanmak için- insanlara
bedava kömür vereceğinize doğal gaz kullandırtın diyorum. Vereceğiniz miktarda
kullandırtabilirsiniz tesisatı olan insanlara. Bunu daha önce de önermiştik, bu
doğru öneri. Bedava para ödeyeceğimize bunu kullanalım diyoruz. 
Şimdi, buradan, biz ne yapacağız bu
işlerle ilgili, hemen buna gelmek istiyorum. Önce sudan başlayayım, çevre
konusu olduğu için bu iş sudan başlayayım. Su herkesindir diyoruz ve Cumhuriyet
Halk Partisi iktidarında, inşallah, 7 Haziranda bu millet sizi tekme tokat
-aynen böyle söylüyorum- kovaladığında… 
OSMAN AŞKIN BAK (İstanbul) – Daha önce
size öyle mi yaptılar? 
HAYDAR AKAR (Devamla) - Hiçbir problemi
çözemediniz. 
…su kullanım hakkı kamuya ait olacak ve
asla devredilmeyecek. Bu, HES’ler için sizin bir kulağınızı çekmek anlamına
geliyor. HES’lerde de insanları kandırıyorsunuz. İki tür HES var biliyorsunuz;
barajlar ve dereler üzerine kurulan HES’lerdir. 
OSMAN AŞKIN BAK (İstanbul) - Bu millet
tekme tokat kovalamaz kimseyi, sandıkta cevap verir. 
HAYDAR AKAR (Devamla) - Dereler üzerine
kurulan HES’ler doğal su kaynaklarımızı kurutmakta ve çevreye zarar
vermektedir, ki HES’lerde üretilen yüzde 34’lük enerji üretiminin içerisinde
bunun payı sadece yüzde 2’dir. Bunu daha detaylı anlatabilirim. Tüm tarafların
katılımıyla bilimsel ölçütler çerçevesinde hazırlanacak adil bir su kanunu
çıkartacağız arkadaşlar. HES facialarına “Dur.” diyeceğiz. Uluslararası koruma
altında olan alanlarda maden araması ve HES yaptırmayacağız. Bunu herkesin
bilmesi gerekiyor. 
Meralarda özel mülkiyet kesinlikle
olamayacak çünkü meraları özel mülkiyete açtınız ve hayvancılığımızı,
tarımcılığımızı bitiriyorsunuz, ki bunun da örnekleri çok fazla.
Çevreciler ve yöre halkı toplantı ve
gösteri hakkını kullanacaklar, Anayasa’dan almış oldukları toplantı ve gösteri
hakkını kullanacaklar, hiçbir şekilde engellenmeyecekler. 
Yeşil Yol Projesi’nin maden araması ve
HES için yapıldığını tekrar değerlendirilecek, bu konuda endişeler
giderilecektir diyorum. 
Gelecek kuşakların bunun üzerinde olan
hakları korunacaktır diyoruz. Çevre yatırımlarında ÇED raporları bilimsel
olarak hazırlanacak. Çevreyi korumayla ilgili mahkeme kararları kesinlikle
uygulanacak. En başta bunun uygulanmasını Cumhurbaşkanına öğreteceğiz, sonra
iktidardan düştüğünüzde size öğreteceğiz nasıl uygulanacağını. Çevre
davalarında mahkeme masrafları alınmayacak, bilirkişi masraflarını hazine
karşılayacak diyor, hepinize sevgiler saygılar sunuyor, Cumhuriyet Halk Partisi
iktidarında buluşmak üzere diyorum. (CHP sıralarından alkışlar)
BAŞKAN – Teşekkür ederiz Sayın Akar.
Aleyhinde Adıyaman Milletvekili Mehmet
Erdoğan. 
Buyurunuz Sayın Erdoğan. (AK PARTİ
sıralarından alkışlar)
MEHMET ERDOĞAN (Adıyaman) – Sayın
Başkan, değerli milletvekilleri; HDP grup önerisi üzerinde söz almış
bulunmaktayım. Sizleri saygıyla selamlıyorum. 
Bundan tam iki bin yıl önce Makedon ve
Perslerin mücadelesi devam ederken bir medeniyet vardı Adıyaman’da: Barışı,
huzuru, istikrarı sağlayan, kesinlikle savaştan uzak duran bir medeniyetin
adıydı Kommagene. Hazreti Safvan’ın yurdudur Adıyaman; Abdurrahman
Erzincani’nin, Mahmut Ensari’nin, Ebu Zer el-Gıfarî’nin yurdudur. Adıyaman
darülamandır; adı yamandır, soyadı huzurdur. Barışın dalga dalga Anadolu
coğrafyasına estirildiği bir coğrafyanın adıdır Adıyaman. Adıyaman, kardeşliği,
barışı, huzuru bir iklim olarak yaşayan beldenin adıdır. 
Adıyaman, hizmetleri AK PARTİ’yle
gördü. Adıyaman, AK PARTİ’yle hizmetlerle tanışmaya başladı. Bugün Sayın
Başbakanımızın bütün coğrafyaya ifade ettiği, “Aranızda muhabbetin, huzurun,
kardeşliğin yayılmasını söyleyeyim mi, size bir şey tavsiye edeyim mi?”
nasihatini Sayın Başbakanımız da ifade etti, “Aranızda muhabbetin artmasını
isterseniz selamı yayınız.” dedi. 
ALİM IŞIK (Kütahya) – Cumhurbaşkanı
“Sözlere değil uygulamaya bakarım.” diyor. 
MEHMET ERDOĞAN (Devamla) – Tam bin dört
yüz yıl önce Hazreti Peygamber’in o selam çağrısına Adıyaman yıllardır karşılık
vermiş bir beldemizdir. 
Değerli milletvekilleri, Adıyaman
yatırımlarla tanıştı. Adıyaman, AK PARTİ’yle, bir küçük vilayet görünümünden
büyük bir şehir görünümüne kavuştu. Adıyaman’da içme sularından yollarına,
tarımsal faaliyetlerinden sanayi yatırımlarına, turizmden havaalanına, hasılı
bütün alanlarda, eğitim kurumlarından sağlık kurumlarına varıncaya kadar, bu
eğitimler, bu çalışmalar AK PARTİ’nin ülkemize kazandırdığı çalışmaların
Adıyaman’da birer yansımasıdır. 
Cumhuriyet Halk Partili değerli
milletvekili konuşmalarında bahsettiler “Adıyaman’a doğal gaz gelmiyor,
Adıyaman’da hava kirliliği var.” diye. Adıyaman’da da, ilçelerinde de,
Gölbaşı’nda, Besni’de, Kâhta’mızda da doğal gaz faaliyetleri var. Adıyaman’a
doğal gaz geldi de siz gelemediniz. Siz de gelin. Sizi de Adıyaman’a davet
ediyoruz. (AK PARTİ sıralarından alkışlar)
HAYDAR AKAR (Kocaeli) – Ben gelmedi
demedim ki, gelmedi mi dedik? Hangi ilçelerinde var, söyler misiniz? 
MEHMET ERDOĞAN (Devamla) – Özelde,
Kömür beldemizle ilgili ifade etmek isterim. Kömür beldemizde 2013 yılında
yollarda çalışmalar yapıldı. 
HAYDAR AKAR (Kocaeli) – Kaç kişi
yakıyor? Kaç tane abonen var söyler misin?
MEHMET ERDOĞAN (Devamla) – Değerli
milletvekilleri, doğrudur, mermer faaliyetlerinin içme sularına, yollara
verdiği tahribatların farkındayız ama bu tahribatların asgari düzeye
indirilmesi için de geçerli çalışmalar, gerekli çalışmalar zaten yapılmakta.
Sadece Kömür beldemizde 2013 yılında yollarla ilgili çalışma yapıldı. 4
kilometresinin birinci kat asfaltı yapıldı; bu, mermerciler tarafından
karşılandı çünkü “Yolu sizler bozuyorsunuz, o zaman bu noktada da destek
olacaksınız.” denildi. 2014’te ikinci kat sıcak asfalt serilerek tamiratlar
yapıldı, yolun tamamı elden geçirildi. 2015 yılı programında tam 1 milyon
liralık ödenek aktarıldı, yolun ihale hazırlığına başlandı. 17 kilometrelik
yolun 11 kilometresine müdahale edilecek, bu yolun standardı daha da
yükseltilecek. Aslında bu yolda, tam 2.800 metre gidiş, 2.800 metre de geliş
olmak üzere bir duble yol var Kömür beldesinin içerisinde. Belediye hizmet
alanı içerisinde olmasına rağmen, özel idare marifetiyle, bundan önce yapıldığı
gibi, bu yıl içerisinde de bu ihale hazırlığında da belediye hizmet alanı
içerisindeki bu yol da özel idare tarafından yapılacak. 
ALİM IŞIK (Kütahya) - Özel idarenin
bütçesi yurt dışından mı geliyor?
MEHMET ERDOĞAN (Devamla) – Hatta bugün
genel sekreterimizi aradım sabahtan. Özel idarenin araç ve ekipmanları, 6 tane
aracımız, kepçe, kamyon, silindir olmak üzere, şu anda o bölgede sabahtan beri
çalışmalarına devam ediyorlar. Artı, Kömür beldesinin içerisinden geçen bu
yolla ilgili bir çalışmamız var, yolu bir çevre yolu olarak beldenin dışına
alıyoruz. Burayı da rahatlatmak için çalışmalarımız devam ediyor. 
Mermer ocaklarının bulunduğu alanlar,
değerli milletvekili, mera alanı değildir; bunun düzeltilmesi lazım. Meralara
mermer ocağı için izin verilmemiştir. 
İhalesi yapılan Koçali Barajı sulama
alanı kapsamında olan Kömür beldemizin toprakları da bu cazibeli sulamadan
faydalanacak. Dedim ya konuşmamın başında da “Adıyaman, yatırımları AK
PARTİ’yle görmeye başladı.” Çelikhan sulaması ihalesi yapıldı. Koçali Barajı
sulamasının ihalesi yapıldı, çalışmalar devam ediyor. Çetintepe Barajı’nda
ihale yapıldı, çalışmalar devam ediyor. Gömükan, Büyükçay’la birlikte
yapacağımız Besni Barajı’yla, diğer çalışmalarla birlikte toplam 800 bin dönüm
alanı Adıyaman’da cazibeli suya kavuşturacağız inşallah. 
Artı, SUKAP
dediğimiz bir proje var. SUKAP kapsamında, Kömür beldemizin kanalizasyonu
yapıldı; 2011 yılında ihalesi yapıldı, 2013 yılında tamamlandı. 1 milyon 473
bin liraya yapılan bu ihalenin yüzde 50’sini Bakanlık karşılıyor, İller
Bankası; yüzde 50’si de on beş yıl vadeyle borçlandırılıyor. 
İçme suyuyla
ilgili talepleri vardı; İller Bankası nezdinde bu talepler değerlendiriliyor,
etüt ve proje çalışmaları hızlı bir şekilde devam ediyor. Bu çalışmalar biter
bitmez Kömür beldemizin SUKAP kapsamında yüzde 50 hibeli bu çalışması da
neticelenecektir diyorum. 
Bu vesileyle
huzurun, barışın, kardeşliğin başkenti olan, şehri olan, Türk’üyle Kürt’üyle,
Alevi’siyle Sünni’siyle, bütün şarkıların, bütün türkülerin kardeşçe, dostça
söylendiği Adıyaman beldesine, darülamana bütün dostları, değerli
milletvekillerini bekliyor, sizleri saygıyla, sevgiyle selamlıyorum. (AK PARTİ
sıralarından alkışlar)
BAŞKAN –
Teşekkür ederiz Sayın Erdoğan. 
HAYDAR AKAR
(Kocaeli) – Sayın Başkan…
BAŞKAN –
Buyurunuz Sayın Akar. 
HAYDAR AKAR
(Kocaeli) – Sayın hatip benim söylediklerimi çarpıtarak, doğal gaz geldiğini…
Benim gelmediğini söylediğimi, kendisi geldiğini ifade etmiştir; düzeltmek
istiyorum müsaade ederseniz. 
AHMET AYDIN
(Adıyaman) – “Gelmedi.” demedi ya!
BAŞKAN –
Buyurunuz Sayın Akar. (CHP sıralarından alkışlar)

VIII.- SATAŞMALARA İLİŞKİN KONUŞMALAR
1.- Kocaeli Milletvekili Haydar Akar'ın, Adıyaman
Milletvekili Mehmet Erdoğan’ın HDP grup önerisi üzerinde yaptığı konuşması
sırasında şahsına sataşması nedeniyle konuşması
HAYDAR AKAR
(Kocaeli) – Sayın Başkan, sayın milletvekilleri; teşekkür ediyorum, sevgili
milletvekili arkadaşım bizi Adıyaman’a davet etti. İnşallah en kısa zamanda
gideceğiz ama keşke bu milletvekili arkadaşım Adıyamanlı olmasına rağmen benim
kadar Adıyaman’ı merak etseydi de sorunlarıyla ilgilenseydi. (AK PARTİ
sıralarından “Aaa” sesleri) Şimdi, evet, sataşıyorum. 
KEMALETTİN AYDIN
(Gümüşhane) – Haritada bile bulamazsın yerini. 
HAYDAR AKAR
(Devamla) – Adıyaman ili İl Genel Meclisi Çevre ve Sağlık Komisyonunun 2014’e
12 Sayılı tespitlerini sizlerle paylaşmak istiyorum doğal gaz konusunda:
“Kâhta, Besni ve Gölbaşı ilçelerimizde doğal gaz kullanılmaktadır.” Ki ben de
bazı ilçelerimizde kullanıldığını söyledim. 
KEMALETTİN AYDIN
(Gümüşhane) – Gölbaşı, Maraş’ın yalnız! 
HAYDAR AKAR
(Devamla) – “İmkânlar dâhilinde diğer ilçelerimize, beldelerimize doğal gaz
verilmesi ve aynı zamanda ilçelerimize yakın veya doğal gaz boru hattı geçen
güzergâhta bulunan köylerimize de doğal gaz verilmesi hem halkımızın yararı
için hem de doğa kirliliğini önlemek için doğanın akciğeri olan ormanlarımızın
yakıt için kesilerek yok edilmesini önleyecektir. Bu konu üzerinde durulması
gerekmektedir.” İki ay önceki İl Genel Meclisi Çevre ve Sağlık Komisyonunun
raporu. Kimlerin katıldığını da okumak isterim ama… 
AHMET AYDIN (Adıyaman) – Onun bilgisi
dâhilinde o yapılanlar.
HAYDAR AKAR (Devamla) – Yine çevreyle
ilgili olarak “Çevremizde rastgele -Adıyaman’dan bahsediyor bunlar- çöplükler
oluşturuluyor. Bazı köylerimize oldukça yakın olan bu çöplüklerin hem görüntü
kirliğinden hem yaymış olduğu kötü kokulardan dolayı o civarda ikamet eden
halkımız rahatsız olmaktadır. Komisyonumuz bu konuda üzerinde durulması
gerektiğini ifade etmişlerdir.” diyor. 
Yine, sütlerin, yoğurdun, peynirin
hijyen olmadığı konusunda tespitleri var bu raporda. Eğer sayın
milletvekilimin, Adıyaman milletvekilimin bu rapor hakkında bilgisi yoksa ben
ona raporu takdim edebilirim. 
Umarım 7 Hazirana kadar olan
iktidarınız döneminde bu değişiklikleri Adıyaman için yaparsınız, Adıyaman’ın
hem hijyen bir üretim yapmasını süt ürünlerinde, hayvansal ürünlerde hem de
çevre kirliliği konusundaki dertlerinden kurtulmasını sağlarsınız diyor,
teşekkür ediyorum.
MEHMET ERDOĞAN (Adıyaman) – Seni
Adıyaman’a bekliyorum.
BAŞKAN – Teşekkür ederiz Sayın Akar.

VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Şanlıurfa Milletvekili İbrahim Ayhan
ve arkadaşları tarafından, Adıyaman ilinin Kömür beldesinde faaliyet gösteren
maden ocaklarının yarattığı çevre tahribatının belirlenmesi amacıyla 11/12/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 2 Mart 2015 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Lehinde Şanlıurfa Milletvekili
İbrahim Binici. 
Buyurunuz Sayın Binici. (HDP
sıralarından alkışlar) 
İBRAHİM BİNİCİ (Şanlıurfa) – Teşekkür
ediyorum Sayın Başkan. 
Sayın Başkan, değerli milletvekilleri;
Adıyaman ilimizin Kömür beldesinde faaliyet gösteren maden ocaklarının
yarattığı çevre tahribatının nedenlerinin bütün yönleriyle araştırılması
amacıyla grubumuz tarafından verilen araştırma önergesi üzerine söz almış
bulunmaktayım. Bu vesileyle Meclise ve ekranları başında bizleri izleyen
halkımıza saygı ve selamlarımı iletiyorum.
Değerli milletvekilleri, yer altı
zenginliklerimizin işletilmesi ve ülke ekonomisine katkı sağlaması konusundaki
politika ve uygulamalar iki temel ilke esas alınarak hayata geçirilmelidir.
Bunlar: Bir, ekolojik dengenin gözetilmesi; iki, insan faktörünün gözetilmesi.
Maalesef, AKP iktidarının bugüne kadar
madenler konusundaki yaklaşımında bu iki ilkenin mevzubahis olmadığını hepimiz
çok iyi bilmekteyiz. AKP iktidarının işletmeye açtığı tüm maden ocaklarında
yoğun bir doğa tahribatı yapılmaktadır. Madenlerin bulunduğu her alan devasa
birer şantiyeye dönüştürülerek canlı yaşamı hiçe sayılmaktadır. Doğaya ve canlı
yaşama verilen zarar sadece şantiye alanlarıyla sınırlı kalmamakta, havaya,
toprağa ve suya karışan atıklarla geniş bir tahribat alanı meydana gelmektedir.
Ayrıca, maden şantiyeleri, o bölgede
yaşayan insan yaşamını da olumsuz bir şekilde etkilemektedir. İnsanlar, yaşam
alanlarının doğasıyla doğrudan bir bağ kurarak binlerce yıllık tarihsel süreçte
bir kültür geliştirirler. İnsan faktörünü gözetmeden çalıştırılan maden
ocakları bu kültürü ve kültürel mirası yok etmektedir.
En son geçtiğimiz aylarda Yırca köyünde
yaşananlar ortadadır. Hükûmet tarafından desteklenen bir şirket yargı
kararlarını hiçe sayarak yürütmeden aldığı güçle bir gecede 6 bin zeytin
ağacını katletti. Hepimiz ekranlarda katledilen zeytin ağaçlarının başında
ağlayan, isyan eden köylüleri izledik. Sadece Yırca'da değil, Türkiye'nin
neredeyse her ilinde benzer bir resimle, ekolojik felaketlerle karşılaşmaktayız
maalesef.
Değerli milletvekilleri, bu politika
sadece doğayı değil, insanları da katletmektedir. Soma'da, Ermenek'te yaşamını
yitiren madencilerimizin acıları tüm tazeliğiyle bizlerin ve kamuoyunun
hafızasındadır. Ermenek'te maden kazasında eşini kaybeden bir yurttaşımızın
çığlığına yansıdığı üzere "Yaptıklarınızda gurur duyulacak hiçbir şey
yok." diyordu. Bugün alelacele yaptığınız yasal düzenlemeler, sorunu
öteleyen sahte açıklamalarınız, doğa ve insan katliamlarındaki
sorumluluğunuzdan sizleri kurtaramayacaktır.
Bugün baktığımız zaman neredeyse bütün
maden işletme ruhsatları AKP'ye yakın şirketlere verilmektedir. Bu şirketlerde
emekçiler insanlık dışı kölelik koşullarında çalıştırılmaktadır. İşçi sağlığı
ve iş güvenliği konusunda tam bir denetimsizlik hâkim durumdadır. Maalesef, AKP
iktidarı ile şirket sahipleri arasındaki çarpık ilişkilerin faturası öncelikli
olarak emekçilerimize kesilmektedir. AKP'nin iktidar olduğu dönemlerde 1.100'ün
üzerinde madenci, bu politikalar sonucu maalesef yaşamlarını yitirmişlerdir.
Ayrıca, Türkiye'de madencilik, iş kazası ve meslek hastalığı açısından en
sorunlu üç sektörden biri hâline gelmiştir.
Değerli Başkan, değerli
milletvekilleri; siyasal sorumluluğunu inkâr eden AKP iktidarı, Türkiye'nin her
yerine maden ocakları açmaya devam etmekte, mevcut maden ocaklarının doğaya ve
insana verdiği zararları görmezden gelmektedir.
Adıyaman ilinin Kömür beldesi mermer
ocaklarıyla kuşatılmış durumdadır. Şu an 24 faal ocak bulunmakla birlikte,
ruhsat bekleyen ocak sayısı 56'dır. Bu ocakların tamamının işlemesiyle birlikte
Kömür beldemizde insan ve canlı yaşamının sona ereceği ortadadır. Buradan
iktidar partisini uyarıyoruz: Yol yakınken kâr ve rant odaklı
politikalarınızdan bir an önce vazgeçin, aksi takdirde Kömür beldemizde 56
maden ocağının daha faaliyete geçmesi durumunda bir çevre felaketi kaçınılmaz
olacaktır.
Bu beldemizde 12.500 küçükbaş, 5 bin
büyükbaş hayvan beslenmekte olup mermer ocakları nedeniyle hayvancılıkta hızla
bir azalma olduğu ve yakın bir zamanda hayvancılığın tamamen öleceği
belirtilmektedir. Çünkü ocakların faaliyet gösterdiği alanlar aynı zamanda mera
alanlarıdır. Ocakların faaliyete geçmesiyle bu mera alanları yok edilmektedir.
Mermer ocaklarıyla sermayedarlara büyük paralar kazandırılırken yaşamını
hayvancılıkla güçlükle idame ettiren Kömür beldesi halkı ekonomik darboğaza
sürüklenmektedir. 
Aynı zamanda, mermer ocaklarındaki
faaliyetler hiçbir altyapı oluşturulmadan yürütülmektedir. Örneğin, ağır
tonajlı araçlar yollara büyük zarar vermekte, yollarda oluşan tahribatlar
kazalara neden olmaktadır.
Bununla birlikte, yer altı suları
azalmakta ve içme suları kirlenmektedir. Kömür beldesinde yaşayan halkın geçim
kaynaklarından biri de sulu tarımdır. Mermer ocakları nedeniyle yer altı
sularının azalması sonucu tarımcılık faaliyetleri durma noktasına gelmiştir. 
AKP'nin maden ocakları politikaları,
insanları ya köle gibi çalışmaya ya da öz topraklarını terk etmeye
zorlamaktadır. Kömür beldemizde yaşayan 3.800 yurttaşımızın karşı karşıya
olduğu bu sorunun kaynağı hiç kuşkusuz kâr ve rant odaklı maden
politikalarıdır. Bu politika bizlere Soma'yı, Ermenek'i ve Zonguldak'ı
hatırlatmaktadır. Geçim kaynakları ellerinden alınan insanlar, ucuz iş gücü
olarak insanlık dışı koşullarda madenlerde çalışmaya âdeta zorlanmaktadır. Bu
koşullarda insanlar yaşamlarını yitirirken AKP'ye yakın sermayedarlar servetlerine
servet katmaktadırlar.
Değerli milletvekilleri, hep birlikte,
doğayı ve insan yaşamını yok eden maden politikalarına karşı mücadele
yürütmeliyiz. Başta Adıyaman ili Kömür beldesi olmak üzere, maden ocaklarının
doğaya, insana ve ekolojik yaşama verdiği zararlar ve bu zararların en aza
indirilmesi için ivedilikle bir araştırma komisyonun kurulması gerekmektedir. 
Bu temelde, önergemize ekoloji bilinci
ve duyarlılığı olan; doğasını, toprağını ve insanını seven milletvekili
arkadaşlarımızın destek vereceği inancımla hepinizi tekrar saygıyla
selamlıyorum. (HDP sıralarından alkışlar) 
BAŞKAN – Teşekkür ederiz Sayın Binici.
Aleyhinde, Adıyaman Milletvekili Ahmet
Aydın. 
Buyurunuz Sayın Aydın. (AK PARTİ
sıralarından alkışlar) 
AHMET AYDIN (Adıyaman) – Çok teşekkür
ediyorum Sayın Başkanım.
Değerli milletvekili arkadaşlarımız,
bugün HDP grup önerisi Adıyaman’ın Kömür beldesine ilişkin mermer ocaklarına
yönelik olduğu için, ben de AK PARTİ Grubu adına söz almak istedim, hem aynı
zamanda benim ilim. Adıyaman’ı konuşmak burada bizler için de mutluluk verici. 
Öncelikle şunu ifade edeyim: Tabii ki
Kömür beldemiz, bizim, hakikaten, şirin bir beldemiz, güzel bir beldemiz, dünya
mermer rezervinin büyük bir oranına sahip olan bir beldemiz… 
HAYDAR AKAR (Kocaeli) – “Kömür” diye
belde olmaz Ahmetçiğim ya, değiştirelim adını. 
AHMET AYDIN (Devamla) – …ve bu beldede
eğer gerçekten sıkıntılar varsa bu konuda hiç kimsenin endişesi olmasın. Evet,
mermerden dolayı ağır tonajlı araçlar yolu harap edebiliyor mu? Edebiliyor,
buna katılıyorum ben.
İBRAHİM BİNİCİ (Şanlıurfa) –
Araştıralım Başkan, araştıralım.
AHMET AYDIN (Devamla) – Birtakım
eksiklikler, sıkıntılar, toz toprak olabilir; bunu ben özellikle söylemek
istiyorum ama buna yönelik olarak da şunu da ifade edeyim ki bu konulara asla
ve asla duyarsız değiliz. Bugüne kadar Kömür yolunu birkaç kez yeniledik.
İnşallah, il özel idaremizle ortaklaşa, belediyemizin de desteğini almak
suretiyle, biz Kömür beldemize çok daha güçlü, çok daha ağır tonajlara müsait o
yolun yapımını da sağlayacağız. Çünkü, daha önce de yapıldı ama ağır tonajlı
araçlar gittiği için, evet, yol harabe oluyor, birtakım sıkıntılara sebebiyet
verebiliyor. 
Sizler de takdir edersiniz ki tabii ki
kolay değil yani bir bölgenin tamamı mermer rezervi. Şu anda, Adıyaman, dünya
mermer rezervinin yüzde 4’üne sahip çok önemli bir kaynak ve bu kaynağın
Adıyaman adına, Türkiye ekonomisi adına bir şekilde de işletilmesi lazım. Tabii
ki bunu işletirken de bölge halkının zarara uğrayacağı değil, bölge halkının
kâra geçebileceği, istifade edebileceği şekilde bunun işletilmesi lazım. Bütün
bunları, bütün bu dengeleri dikkate alarak oradaki -varsa- sıkıntıların,
sorunların birçoğunu bugüne kadar giderdik. Bundan sonra da yine zaman
içerisinde gelişebilecek olan arızi durumları, sıkıntıları biz Adıyaman
milletvekilleri olarak 5 arkadaşımızla hep birlikte engin bir takiple, derin
bir hoşgörüyle dikkate alarak bugüne kadar birçoğuna çözüm getirdiğimiz gibi,
bundan sonraki süreçte de çözüm getireceğiz. 
Organize sanayinin olması noktasında da
gayretlerimiz ortada. Adıyaman’da bir mermer organize sanayi bizim de
talebimizdi. Bu konudaki altyapı çalışmalarını da başlattık, katılıyorum. Yavaş
yavaş Adıyaman’da ham madde kaynağı orada olmasına rağmen, çıkarılan mermerin
tabii ki birçoğu dışarı gidecek ama en azından bir kısmının Adıyaman’da
işletilmesi ve orada Kömür beldemiz başta olmak üzere, Adıyamanlıların gerek
istihdamına yönelik gerek başka türlü oradan istifadesine yol açabilecek
birtakım işletmeleri de açıyoruz, açmak da durumundayız. Bunların hepsini de
dikkate alacağız. 
Öncelikle şunu ifade edeyim ki: Mera
alanlarında -tabii, çok ifade edildi- mermer ocağı izni verilmez. Dolayısıyla,
ocak olan alanlar mera alanları değil. Tarım ve hayvancılığa büyük bir önem
veriyoruz. Ki AK PARTİ iktidarı döneminde bugüne kadar sadece tarımda
Adıyaman’a gelen destek tutarı, toplamda 600 milyon, eski parayla 600 trilyon
Adıyaman’a tarımda destek sağlanmış. Yine, aynı şekilde, toplamda, AK PARTİ
iktidarı döneminde Adıyaman’a yaklaşık 7 milyarlık, eski parayla 7 katrilyonluk
yatırım yapmışız. 
Biz şunu çok iyi biliriz değerli
arkadaşlar: Hepimiz kendi yöremizde görüyoruz, bundan on sene, on iki sene
önceki ilimizin, bölgemizin gelişmişliği ile bugünü mukayese edemeyecek
derecede bir artış söz konusu. Bakın, 2002’de Adıyaman’a gelen yıllık kamu
yatırımı tutarı totalde 10 milyon, eski parayla 10 trilyon. Şu anda -7
katrilyonu 12’ye böldüğünüzde- yıllık toplamda 500 milyonu geçen kamu kurumu
adına gelecek olan yatırımların toplam tutarı var. 
Bütün bunlara baktığımızda, özel
sektörde de aynı gelişmeyi görmek mümkün. 2002’de organize sanayimiz 1 taneydi
ve o 1 tanede 2-3 tane yarım yamalak fabrika vardı. Şu anda Adıyaman’da
merkezin dışında, Kâhta, Besni ve Gölbaşı olmak üzere 4 tane organize sanayimiz
var. Merkez organize sanayi tamamen doldu taştı, yeni alanlar kamulaştırdık, o
parsellerin de hepsi tahsis edildi. Ve Adıyaman âdeta tarım ve tarıma dayalı
sanayi de dâhil olmak üzere sanayi noktasında da cazibe merkezi olma yolunda ciddi adımlar atıyor,
ileri adımlar atıyor ve bunların da hep birlikte inşallah takipçisi olacağız
çünkü Adıyaman bunu hak ediyor. 
Adıyaman, gerçekten bin yıllar, uzun yıllar boyunca farklı
dillerin, farklı kültürlerin, farklı etnik yapıların, farklı inançların bir
arada yaşadığı, hemhâl olduğu bir huzur beldesi. Birçok kaynağımız var. Dünya
mermer rezervinin yüzde 4’ü dedik; petrol kaynağı, Türkiye’de en çok üretimin
yapıldığı il dedik; turizmden sulama alanlarına kadar birçok kaynağımız var ama
bunlardan da en önemlisi bence insan kaynağı. İnsan kaynağı bakımından
Adıyaman, hakikaten görülmeye değer bir şehir, incelenmeye değer bir şehir, bir
rol model. Hani çözüm sürecini konuşuyoruz ya Adıyaman çözümü içerisinde
hissetmiş. Alevi’siyle Sünni’siyle, Kürt’üyle Türk’üyle, Süryani’siyle, metropoliti
de dâhil olmak üzere orada bir muhabbet var, insanlar arası bir diyalog var.
Bir kültür mozaiği Adıyaman, bir barış beldesi, bir huzur beldesi ve bugüne
kadar hiçbir şekilde hiçbir radikal gruba prim vermemiş, teröre prim vermemiş;
milletine, inançlarına bağlı, sadık, güvenli, emniyetli bir şehir. 
Adıyaman’a da davet ediyorum. Gelin, sabahın erken
saatlerine kadar gece tek başınıza dolaşabilirsiniz, karnınız acıkırsa yemek
yiyebilirsiniz. Gezilecek, görülecek çok da yerler var. Bizler de sizleri misafir
etmekten büyük bir keyif, büyük bir onur duyarız. (AK PARTİ sıralarından
alkışlar) 
HAYDAR AKAR (Kocaeli) – Geleceğiz, geleceğiz.
MUHAMMED MURTAZA YETİŞ (Adıyaman) – İşkembe de yiyebilirler
gece saat üçte.
AHMET AYDIN (Devamla) – Yani işkembesinden ciğerine kadar…
Sabah saatlerine kadar, emin olun, tek başınıza, o aydınlık o huzur beldesinde
bir bayan da tek başına çok rahat dolaşabilir, bir bey de, birlikte de
dolaşabilirsiniz ve sabahın erken saatlerine kadar gün boyu bir huzur beldesi,
barışın, kardeşliğin hâkim olduğu bir belde. 
Yine aynı şekilde, dünyada güneşin en güzel doğup en güzel
battığı bir belde. 2.200 metre yükseklikte Nemrut’un ufkundan o güneşin
doğuşunu izlemek, o batışını seyretmek emin olun müthiş doyumsuz bir haz
veriyor insana, büyük bir keyif veriyor. Ki en büyük kültür varlıklarından bir
tanesidir UNESCO Dünya Miras Listesi’nde yer alan Nemrut Dağı ve Altın Elma’yla
ödüllendirilen bir dağ. Yine aynı şekilde birçok tarihî ören yerleri… Bütün
ilçeleriyle, merkezinden Pirin’den, Perre’den tutun da Kâhta’sına, Samsat, Sincik,
Gerger, Besni, Gölbaşı, Çelikhan, Tut ilçelerimiz, bütün ilçelerimiz farklı
güzelliklere sahip ve şu anda doğunun, güneydoğunun parlayan bir yıldızı
konumunda Adıyaman. Emin olun böyle bir yıldız parlıyor. On iki-on üç sene
öncesine göre muazzam bir atılım yaptı. 
Evet Şarki özellikleri, kültürünü
muhafaza ediyor ama yüzü de Batı’ya dönük, inovasyona açık bir şehir Adıyaman,
yeniliklere açık bir şehir Adıyaman ve bizler de Adıyaman adına hizmet
etmekten, bütün milletvekili arkadaşlarımızla birlikte, büyük bir onur
duyuyoruz. O insanlara, o güzel insanlara hizmet etmek, onlarla beraber bu
ülkenin, bu şehrin kalkınmasına bir şekilde katkı sunmak hepimize büyük bir haz
veriyor. Adıyaman işte böylesine güzel, hakikaten sayamayacağımız nice
özelliklere sahip 
Bakın, Türkiye’de Eyüp Sultan’dan sonra
yeri sabit iki sahabeden biri, Safvan bin Muattal Hazretlerinin makamı
Adıyaman’dadır, makamı değil yeri sabittir, mukimdir orada. Türkiye’de iki
sahabe var yeri sabit olan, kaynaklarca doğrulanan: Biri Eyüp Sultan
İstanbul’da, biri de Samsat’taki Sahabe Safvan bin Muattal. 
MEHMET AKİF HAMZAÇEBİ (İstanbul) – Bir
önceki konuşmacı Ebu Zer el-Gifari’den söz etmişti. O yok mu?
AHMET AYDIN (Devamla) – Gerger’de
Gerger Kalesi’nden tutun da Kâhta’daki tüm tarihî ören yerlerine kadar,
Sincik’teki o eski tarihî alanlara kadar… 
Yine, aynı şekilde, değerli arkadaşlar,
Çelikhan’da bir doğa harikası Yüzen Adalarımız var. Bunları turizme
kazandırıyoruz. Gölbaşı’nda tabiat parkımız var, göletlerimiz var, göllerimiz
var. Besni’de hakeza muazzam, eski, Sofraz denilen tarihî kalıntılar var.
Gölbaşı yine aynı şekilde. Tut’uyla birlikte, yeşillikler beldesi Tut ilçemizle
birlikte bütün Adıyaman gerçekten muazzam bir şehir, güzel bir şehir. 
Her şeyden önemlisi GAP’ın bu cazibe
merkezinin, bir taraftan sanayisinin gelişmesi öbür taraftan tarımının
gelişmesi adına muazzam adımlar attık.
Bakın, Adıyaman’ın asırlık rüyaları
vardır. Çetintepe Barajı sulama projeleri katrilyonluk projeler, onun inşaatı hızla
devam ediyor, temelini attık, inşaatı hızla devam ediyor. Koçali Barajı yer
teslimi yapıldı, işe başlandı, inşallah, yakın zamanda, Sayın Bakanımızla
temelini de atacağız. Yine Gömükan Projesi yatırım programına alındı. Yine
güney ovalarını sulayacak olan pompaj istasyonları, Kâhta Büyükçay Projesi
gibi, Çelikhan sulama projeleri gibi… Su kaynaklarının olmadığı yerde de bir
damla dahi bir kaynak bulabilirsek oraya ya göl yapıyoruz ya gölet yapıyoruz ya
da kaynak biraz fazlaysa baraj yapıyoruz. Bütün alanlara muazzam hizmetler
yapıyoruz, büyük yatırımlar yapıyoruz. 
Yine de şunu ifade edeyim ki,
Adıyaman’a ne yaparsak da azdır. O güzel insanlara hizmet etmek mutluluğun en
büyüğüdür, yeter ki bizlere “Allah razı olsun.” desinler. Bizim de tek bir
hazzımız budur. O insanları mutlu etmek bizleri mutlu eder diyorum. 
Hepinize saygılar sunuyorum. 
Teşekkür ediyorum. (AK PARTİ
sıralarından alkışlar)
BAŞKAN – Teşekkür ederiz Sayın Aydın.
HAYDAR AKAR (Kocaeli) – Karar yeter
sayısı…
BAŞKAN – Karar yeter sayısı arayacağım.
Halkların Demokratik Partisi Grubu
önerisini kabul edenler… Kabul etmeyenler… Karar yeter sayısı yok görünüyor
ama… (CHP, MHP ve HDP sıralarından “Yok, yok…” sesleri)
Bir dakika süre veriyorum, tartışma
çıktı.
(Elektronik cihazla oylama yapıldı) 
BAŞKAN – Karar yeter sayısı yoktur.
Beş dakika veriyorum.
Kapanma Saati:
15.34
İKİNCİ OTURUM
Açılma Saati:
15.41
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin İkinci Oturumunu açıyorum.
Halkların Demokratik Partisi grup
önerisinin oylamasında karar yeter sayısı bulunamamıştı. Şimdi öneriyi tekrar
oylarınıza sunacağım ve karar yeter sayısı arayacağım.
Bir tartışmaya mahal olmasın diye
oylamayı elektronik olarak gerçekleştireceğim.
İki dakika süre veriyorum.
(Elektronik cihazla oylama yapıldı) 
BAŞKAN – Halkların Demokratik Partisi
Grubu önerisi kabul edilmemiştir, karar yeter sayısı vardır. 
Şimdi, Milliyetçi Hareket Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım:

2.- MHP Grubunun, Grup Başkan Vekili Kayseri
Milletvekili Yusuf Halaçoğlu tarafından, Cumhurbaşkanının faizlerin indirilmesi
konusunda yapmış olduğu beyanların ve Merkez Bankasıyla ilgili açıklamalarının
Türkiye’nin ekonomisi üzerindeki etkilerinin tespit edilmesi amacıyla 2/3/2015
tarihinde Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 2 Mart 2015 Pazartesi günkü birleşiminde sunuşlarda
okunmasına ve görüşmelerinin aynı tarihli birleşiminde yapılmasına; İçişleri
Bakanı Efkan Ala hakkında verilen gensoru önergesinin de Genel Kurulun 3 Mart
2015 Salı günkü birleşiminde saat 15.00’te görüşülmesine ilişkin önerisi
2/3/2015
Türkiye Büyük
Millet Meclisi Başkanlığına
Danışma Kurulunun 2 Mart 2015 Pazartesi
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını arz ederim. 
Saygılarımla.
 Yusuf
Halaçoğlu
 Kayseri
 MHP
Grup Başkan Vekili
2 Mart 2015 tarih, 5078 sayıyla TBMM
Başkanlığına MHP Grup Başkan Vekili ve Kayseri Milletvekili Yusuf
Halaçoğlu’nun, Cumhurbaşkanı tarafından faizlerin indirilmesi konusunda yapmış
olduğu beyanların ve Merkez Bankasıyla ilgili açıklamalarının Türkiye’mizin
ekonomisi üzerindeki etkilerinin tespit edilmesi hakkında verdiği genel görüşme
açılması önergemizin 2/3/2015 Pazartesi günü (bugün) Genel Kurulda okunarak
görüşmelerinin bugünkü birleşiminde yapılması, İçişleri Bakanı Efkan Ala
hakkında verdiğimiz gensoru açılması önergemizin de 3/3/2015 Salı günü (yarın)
saat 15.00’te görüşülmesi önerilmiştir. 
BAŞKAN – Lehinde Antalya Milletvekili
Mehmet Günal.
Buyurunuz Sayın Günal. (MHP
sıralarından alkışlar)
MEHMET GÜNAL (Antalya) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum. 
Değerli arkadaşlar, biliyorsunuz, son
dönemde Sayın Cumhurbaşkanı yeniden faiz tartışmalarını alevlendirdi. Bu husus
Türkiye ekonomisi üzerinde ciddi sonuçlara yol açıyor. Bugün bu konunun
araştırılması için bir araştırma önergesi sunduk. 
Tabii, bu, Sayın Erdoğan’ın en son
başekonomist olmaya karar vermesiyle ilgili bir konu ama ben daha önce, geçen
ay yazdığım bir makalede de kendisini uyarmıştım “Ey Erdoğan, Merkez
Bankasından ve bankalardan elini çek.” diye. Ama görüyoruz ki hâlâ karıştırmaya
devam ediyor Sayın Erdoğan. Bir taraftan da “faiz lobisi” diyor. Defalarca
burada konuştuk. 
Ben şimdi anlamıyorum, bu ekonominin
yönetimi kimde? Ekonomiden sorumlu Başbakan Yardımcısı kim? Tamam Başbakanı
anladık, o bırakmış Cumhurbaşkanına, onun yerine Başbakanlık yapıyor. Ama
Ekonomi Koordinasyon Kurulunun Başkanı olan Sayın Ali Babacan bu Hükûmetin
Bakanı mı, değil mi? Onun imzasını kim attı? Yeniden Bakan olarak uzatılırken
yine kararnameler gibi aynen imzalayan Cumhurbaşkanı Erdoğan değil miydi yeni
Kabinede? Her kafadan bir ses çıkıyor. Şimdi, ben buradan iddia ediyorum: Sayın
Cumhurbaşkanı bunlara “vatan haini” diyor, “Faizleri düşürmemek vatana
ihanettir.” diyor. Peki, faizlerin yükseltilmesi ne o zaman? Sayın
Cumhurbaşkanının açıklamasından sonra gösterge faizleri 6,5’tan 8 küsurlara
çıkmış. O zaman, şimdi, biz, Sayın Erdoğan için “vatan haini” mi diyeceğiz?
Sayın Başkanım, bir uğultu var,
arkadaşlar herhâlde yoklamaya gelmişler, çıkamadılar gibi arkalardan ama.
Bakın -diyorum ki tekraren, sizin
Cumhurbaşkanınıza diyorum- diyor ki: “Faizleri düşürmeyenler vatan hainidir.”
“Peki, yükseltenler nedir?” diyorum. Kendisinin açıklamasından sonra faizler
yükselmiş, bir. “Faiz lobisi” diyor, ben şimdi buradan soruyorum…
ALİM IŞIK (Kütahya) – Döviz lobisini
sor, döviz lobisini.
MEHMET GÜNAL (Devamla) – Döviz lobisi
kim? Sayın Erdoğan’ın ve ailesinin ne kadar döviz hesabı var? Daha doğrusu,
kayıtlı olmayan, sıfırlanamayan dövizler nereye gitti? Dövizdeki 1 birimlik
artıştan Erdoğan ailesi ne kadar kâr elde ediyor? Acaba bilerek mi bunları
yapıyor? Çünkü her seferinde dolar yükseliyor. Ne zaman Tayyip Erdoğan konuşsa
dolar metre gibi anında tekrar çıkıyor. Şimdi, biz kendisine “döviz lobisi” mi
diyeceğiz? Ne oldu o eurolar, dolarlar? Biliyorsunuz, kutularda sıfırlandı,(x)
sıfırlanamadı, 30 milyoncuk kaldı, bunun gerisi ne oldu, gerçekten anlamıyoruz.

Bakın, değerli arkadaşlar, şimdi, Sayın
Cumhurbaşkanının konuşması millete çok pahalıya mal oluyor, kendisi kâr ediyor,
ailesi kâr ediyor, faiz lobisi doğru, kâr ediyor, döviz lobisi kâr ediyor ama
sadece kasımdan bu yana özel sektörün borcuna baktığınız zaman toplamda 82
milyar TL’ye yakın kur zararı yazılmış. Şimdi, arkadaşlar, bakıyorsunuz, sadece
son üç haftada borç stokundan dolayı 71 milyar TL’lik maliyet artışı var. 
Peki, sürekli olarak oran veriyorsunuz.
Sizin döneminizde faize ne kadar para ödendi? Dış borç 129’ken ödediğimiz para
bellidir, dış borç 400’ken ödediğiniz para, o sürekli olarak suçladığınız
hükûmetler döneminden 2-3 kat fazla, her yıl 55-60 milyar faiz ödüyoruz. Kime
gidiyor? Yani şimdi “Faizi düşürdük.” derken düşürdünüz mü, ödediğiniz faiz
parası… Sayın Erdoğan, kendisi Gezi olaylarında itiraf etmedi mi arkadaşlar?
Hepiniz hatırlamıyor musunuz? “‘Sizin döneminizde 5 kat zengin olduk.’
diyenler…” diye başladı cümle, “Şimdi bize karşı çıkıyorlar.” dedi. “Peki,
bunlar hangi dönemde 5 kat zengin olmuşlar?” diyorum; AKP hükûmetleri
döneminde. Kimmiş faiz lobisi?
Şimdi, değerli arkadaşlar, Merkez
Bankasını, Merkez Bankası Başkanını, ekonomiden sorumlu Bakanı, Maliye Bakanını
günah keçisi ilan ederek on üç yıllık ekonomik başarısızlığınızın üstünü
kapatamazsınız, kusura bakmayın. Ya, bir çıktınız, “Efendim askerî vesayet var,
kumpas.” dediniz, sonra döndünüz başka bir şey çıktı. Döndünüz, hep beraber
oldunuz “paralel” çıktı. Şimdi çıktınız, “Vallahi bunlar faiz lobisi.” Ya, kim
faiz lobisi? Ya, bu Hükûmet sizin hükûmetiniz değil mi arkadaşlar, bu bakanlar
sizin değil mi? Niye öyle bakıyorsunuz? Ali Babacan sizin bakanınız değil mi,
Mehmet Şimşek sizin bakanınız değil mi? Erdem Başçı’yı kim atadı, ben mi atadım?
Yani ben Merkez Bankasındayken Erdem Başçı diye kimse yoktu, Durmuş Yılmaz
vardı. Erdem Başçı, Ali Babacan’ın ekibinden geldi Başkan Yardımcısı oldu,
sonra Başkan oldu. Yoktu öyle birisi Merkez Bankasında. Şimdi niye tu kaka
ediyorsunuz? Evet, faizler düşmeli; evet, yatırımlar artmalı ama günaydın be
ya! Sekiz senedir burada ben söylüyorum, bütün arkadaşlarımız söylüyor, size
diyoruz ki: Gelin yapısal önlemleri alalım, eylem planlarını, programlarını
bırakın, bırakın bu açılım saçılım mavralarını, beraber tören düzenlemeleri
bırakın, gelin ekonomik önlemleri alalım. Siz bunu almadan faizi düşürmeyle,
kâğıda yazmayla bu düşmez ki.
Şimdi, Sayın Erdoğan milleti
kandırıyor. Gerçek faiz lobisi de gerçek döviz lobisi de Cumhurbaşkanı Recep
Tayyip Erdoğan’ın kendisidir. Niye? Size buradan hodri meydan diyorum, hepiniz
burada gelip kanun tekliflerine imza atıyorsunuz, yolunu gösteriyorum,
Cumhurbaşkanınızı yormayın, Merkez Bankası Başkanını yormayın, yolunu
gösteriyorum arkadaşlar, gelin... Merkez Bankası Kanunu’nun, 1211 sayılı
Kanun’un 4’üncü maddesinde yazar: “Merkez Bankasının görevi, temel amacı fiyat
istikrarıdır.” Kaldırın bunu, beş dakikalık iş, bir kanun maddesi getirin. Ne
bağırıp duruyorsunuz Merkez Bankası Başkanına, Bakana, bilmem ne? Biriniz
çıkıyor, Sayın Zeybekci: “Şu şöyledir, bu böyledir.” diyor, Numan Kurtulmuş
çıkıyor: “Efendim, bu az oldu.” diyor. Ya, verdiğiniz görev bu. Merkez
Bankasının görevi fiyat istikrarıysa, ona uygun olarak enflasyon düşmüyorsa o
da doğal olarak faizleri indiremiyor. Bir de başkan değil sadece, Para
Politikası Kurulu var, orada üyeler var, sizin döneminizde atanan üyeler var.
Yani, böyle mugalata yapıp da bağırıp çağırıp üstüne bir de ekonomiye bir sürü
maliyet yüklüyor.
Değerli arkadaşlar, bunlar bir siyasi
risktir. Sonra kalkıp uluslararası kuruluşlara kızıyorsunuz. Bugün Türkiye'nin
en büyük ekonomik, siyasi risk unsuru Recep Tayyip Erdoğan’dır. Evet, aynen
böyle oluyor şimdi. Bakın, rakamları veriyorum: 81 milyar maliyet artışı oldu
bu açıklamalardan sonra, artan döviz kurundan. Yani, böyle bir şey olabilir mi
arkadaşlar? Ya, hakikaten yani bu işlerde… Bakın, söylüyorum bir daha, buyurun
bir kanun teklifi imzalayın -her şeye imza atıyorsunuz, hatta imzası yetişmeyip
kaşe basan arkadaşlarımız var; onun yerine sekreterleri mi atıyor, arkadaşları
mı atıyor bilmiyorum- Merkez Bankası Kanunu’nun 4’üncü maddesini değiştirin,
Merkez Bankasına da “Faizi Hükûmet indirir.” deyin, kafanıza göre indirin,
sorumluluğunu da siz alın. Böyle bir şey olur mu ya? Ekonominin “e”sini okumuş
olan kimse böyle bir şeyi söyleyemez, söylemez. 
AHMET DURAN BULUT (Balıkesir) – Bunlara
ders verin, ders.
MEHMET GÜNAL (Devamla) – Onun için,
bakın, Merkez Bankası Para Politikası Kurulunun faizi indirmesiyle faiz inmez,
o gösterge faizidir. Bakın, diyorum ki size: Bundan sonra 2 puana yakın
yükselmiş, 6,5’dan 8,25’lere çıkmış; böyle bir faiz düşüşü olmaz. Siz,
hedeflediğiniz enflasyon yüzde 5 diye, yüzde 5,5 diye faizi oraya çekemezsiniz
çünkü gerçekleşen enflasyon yüzde 7,5-8 olursa bunun altında verdiğiniz negatif
reel faiz olur. Hele hele on iki yıldır, on üç yıldır bu ülkeyi sıcak paraya
mahkûm etmişseniz ve her seferinde o sıcak paranın size gelmesi lazımsa zaten
yüksek faiz vermek zorundasınız. Şimdi, kendi yaptığınız şeylerin üstünü
kapatıp temizlemek için yeni bir günah keçisi arıyorsunuz. Sayın Erdoğan da
onun için geliyor, kendi bürokratlarını, kendi Bakanını milletin önünde
azarlıyor. Böyle bir şey olur mu ya? Bu nasıl bir anlayıştır, benim aklım
ermiyor arkadaşlar. Yani, Sayın Babacan “Sanayiye geçmek lazım.” deyince bunda
kızacak bir şey yok ki. “Yapısal önlemleri alalım.” diyoruz, bir daha söyledik,
burada da söylüyoruz. 
Bakın, değerli arkadaşlar, kur rejimini
değiştirmek Hükûmetin elinde, Merkez Bankası Kanunu’nu değiştirmek Hükûmetin
elinde. Merkez Bankası sadece araç bakımından bağımsızdır, amacını Hükûmet
kanunla burada koyuyor, kimseyi kandırmayalım. Gelin, hep birlikte, eğer
düşürmek istiyorsanız faizleri, üretime dönük yüksek teknolojili, yüksek katma
değerli, inovasyona, yeniliğe yönelik bir üretim anlayışına ilişkin önlemleri
burada alalım, yapısal önlemleri alalım, aksi takdirde bu iş böyle devam eder
ve o zaman Sayın Erdoğan’ın kendisi vatan haini ilan edilir. 
Saygılar sunuyorum. (MHP sıralarından
alkışlar) 
BAŞKAN – Teşekkür ederiz Sayın Günal. 
Aleyhinde Hakkâri Milletvekili Adil
Zozani…
Buyurun Sayın Zozani. 
ADİL ZOZANİ (Hakkâri) – Teşekkür ederim
Sayın Başkan. 
Usulen aleyhinde söz aldım ama bu
konunun aleyhinde konuşmam mümkün değil. Dolayısıyla, içerikte bu araştırma
önergesinin lehinde konuşacağımı peşinen beyan etmiş olayım. 
Değerli milletvekilleri, gerçekten,
ekonomi yönetimiyle ilgili olarak, son dönemlerde Türkiye’de deflasyon
tehlikesinin artık kapıdan içeriye girdiğini bize gösteriyor, bize yansıtıyor.
Cumhurbaşkanının Başbakan gömleğini giyerek ekonomi yönetimine doğrudan doğruya
talimat vermeye kalkışması, ekonomi yönetimiyle ilgili tahakküm kurmaya
çalışması bir tehlikedir. Bakın, bu oluşan döviz kurundaki dalgalanmadan
Cumhurbaşkanı olumsuz yönde hiç etkilenmiyor, hatta olumlu yönde etkileniyor.
ALİM IŞIK (Kütahya) – Kazanıyor,
kazanıyor, dövizler artıkça ailecek kazanıyor. 
ADİL ZOZANİ
(Devamla) – Aylık kârı 18 bin dolar civarında bu krizde. Dolayısıyla, krizden
hiçbir zararı yok; o, kâr elde ediyor. Bakın, aylık 18 bin dolar civarında
zaten kazancına kazanç katmış oluyor. Ama yoksul vatandaşı düşündüğünüz zaman,
asgari ücrete tabi yaşamını sürdürmek durumunda olan vatandaşı düşündüğünüz
zaman, evet, bu kriz ortamında vatandaşın sofrasındaki ekmek her geçen gün biraz
daha küçülüyor. Her geçen gün, bu faiz lobisine, bu spekülatörlere vatandaşın
sofrasından bir parça daha ekmeği peşkeş çekmiş oluyorsunuz. 
Merkez
Bankasıyla ilgili olarak, yani, birbirimize artık çok şey anlatacak durumda
olmamamız gerekir. 2001 krizini aşmanın bir yolu olarak, bir yöntemi olarak
Merkez Bankasının tam bağımsızlığı konuşuldu, tartışıldı ve Türkiye o defteri
kapattı. Yetkileri yasayla belirlenmiş, çerçevesi yasayla belirlenmiş Merkez
Bankası -Sayın Cumhurbaşkanının dediği gibi- eğer gerçekten bir dış mihrakın
tahakkümü altındaysa ve talimatını oradan alıyorsa derhâl Meclisin görevini
yerine getirmesi gerekiyor. Bu, az buz bir itham değildir, az buz bir itham
değildir. Merkez Bankasının bu durumuna derhâl el konulması gerekiyor eğer
uluslararası spekülatör piyasasının denetimindeyse ve ona hizmet ediyorsa -ki
Sayın Cumhurbaşkanı bunu söylüyor- o zaman, Hükûmetin bir an önce Merkez
Bankası Başkanlığıyla ilgili işlem yapması gerekiyor. 
Bizim yasal
olarak bildiğimiz, Merkez Bankası Başkanı, Merkez Bankası Meclise hesap verir
ki nihayetinde altı ayda bir gelir, Plan Bütçe Komisyonunda, Merkez Bankasının
para politikasıyla ilgili, para-kur politikasıyla ilgili Türkiye ekonomisinin
gidişatına ilişkin tahminlerini, değerlendirmelerini orada paylaşır. Bunu altı
ayda bir yapıyor. İhtiyaç durumunda Hükûmete de benzer bir sunumunu yapıyor ama
her defasında Cumhurbaşkanının “Faizleri indir; indirmedin.” tartışması
üzerinden Merkez Bankasını bu şekilde sorgulama konusu etmiş olması, kelimenin
tam anlamıyla talihsizliktir. Bundan derhâl Hükûmetin ve dolayısıyla
Cumhurbaşkanının vazgeçmesi gerekiyor.
Değerli arkadaşlar, biz sizin başkanlık
sistemi tartışmanızı anlıyoruz, tartışmayın da demiyoruz; tartışın ama şöyle
bir kanaate sahibiz: Galiba, başkanlık sistemiyle ilgili olarak Sayın
Cumhurbaşkanının önüne konulan dokümanlarda bir problem var. Sayın
Cumhurbaşkanının okuduğu dokümanlarda anlatılan başkanlık sistemi, dünyada
uygulanan bir başkanlık sistemi değildir. Bence, bu konuda artık danışmanının
değişmesi gerekir. Sayın Burhan Kuzu’nun bu konuda yazdığı kitabı okudum,
ayrıntılarıyla inceledim. Sayın Cumhurbaşkanı eğer Sayın Kuzu’nun kitabı
üzerinden bu işleri değerlendiriyor ise emin olun ki kılavuzu yanlıştır.
Dolayısıyla, bu başkanlık sistemi
tartışmasından bir başkanlık çıkmaz, ona emin olabilirsiniz çünkü Merkez
Bankasına müdahale tarzından bile bu anlaşılıyor. Dünyadaki bütün başkanlık
sistemlerinde şu vardır: Tümünün ekonomi yapılarını, bütçe yapılarını
inceleyin, başkanlık sistemindeki en ayırt edici nokta şurasıdır: Bütçe yapma
hakkı ile bütçe yönetme hakkı aynı mekanizmalar tarafından işletilmiyor.
Bütçeyi farklı bir mekanizma yapıyor, uygulamasını farklı bir mekanizma
yapıyor. O fren balans sistemi burada düğümleniyor, esprisi budur. Ama Sayın
Cumhurbaşkanı ya bilmeyerek ya birileri önüne yanlış dokümanlar vererek yanlış
konuşmasına sebebiyet verilmektedir. 
Evet, Sayın Cumhurbaşkanı ülkenin
ekonomisiyle ilgilenmeli ama şu boyutlarıyla ilgilenmek durumundadır Sayın
Cumhurbaşkanı: Bakın, Türkiye’nin Marmara Bölgesi ile Doğu Karadeniz Bölgesi
arasında gelir farkı, gayrisafi kişi başına düşen gelir payı itibarıyla bariz
bir örneklemeyi içeriyor. Marmara Bölgesi’nin ortalaması 19 bin dolardır,
İstanbul’un 27 bin dolar civarındadır, Kocaeli ilinin 28 bin dolar
civarındadır. Doğu Karadeniz’de yaşayan bir vatandaşın gayrisafi millî
hasıladan aldığı gelir payı ne kadardır? 3.500 dolar civarındadır. Arada ne
kadar fark vardır? Bunun hesabını siz rahatlıkla yapabilirsiniz. Cumhurbaşkanı
eğer bir yerde ekonomiye müdahale edecekse müdahale alanı burasıdır; gelir
paylaşımındaki adaletsizliği ortadan kaldıracak uygulamaya dönük, hükûmete
dönük tavsiyelerde bulunmaktır. Cumhurbaşkanının yapması gereken bu ama
Cumhurbaşkanı işin bu noktasında değildir. Dolar zengini sayısını artırabiliyor
muyuz, artıramıyor muyuz, Cumhurbaşkanının ilgili olduğu tek nokta burasıdır.
Allah var, siz, AK PARTİ hükûmetleri bu konuda çok maharetlisiniz. Sizden
önceki dönemlerde Türkiye’nin dolar milyarderi sayısı 5’ti. Yani, sizin
hükûmeti devraldığınız 2002 yılında Türkiye’nin dolar milyarderi sayısı 5’ti.
On üç yılda bu sayıyı 10’a katladınız. Şu anda Türkiye’nin dolar milyarderi
sayısı 63 civarındadır. Bu konuda maharetlisiniz. Sayın Cumhurbaşkanının da
ilgili olduğu alan burası. Türkiye’de birileri servetine servet katabiliyor mu,
katamıyor mu, işin bu tarafından bakıyor meseleye. Para-kur politikasını da bu
eksende değerlendiriyor çünkü -biraz önceki sayın hatip de ifade etti- on üç
yıllık ekonomi politikanızı, piyasa politikanızı sıcak paraya endeksli olarak
ayakta tutma gayreti içerisinde oldunuz. Reel ekonomiye hiçbir şekilde yatırım
yapmadınız. Yatırıma, dar gelirli veyahut da orta ölçekli işletmeye hiçbir
zaman ayrıcalık sağlayamadınız, önünü açamadınız. Teşvik politikaları
getirdiniz, teşvik politikalarınız dahi orta ölçekli işletmelere yaramadı.
Sözüm ona, orta ölçekli işletmelerin reel ekonomi içerisindeki gücünü artırmaya
dönük bir hamleydi ama işin bu tarafıyla hiç ilgili olmadınız, getirdiğiniz
bütün teşvik paketlerinde yine dolar milyarderlerine pozitif ayrımcılık
yaptınız; politikanız bu. Politikanız bu olunca Sayın Cumhurbaşkanının ikide
bir Merkez Bankasının para-kur politikasıyla ilgili olarak görev alanına
doğrudan doğruya müdahale ediyor olmasına herhâlde itiraz geliştirmenizi
beklemek bizler açısından saflık olur, biz o kadar saf değiliz. Emin olun, siz
biraz sonra bu önergeyi reddedeceksiniz çünkü bu önergeyi kabul edecek
salahiyette değilsiniz.
Teşekkür
ediyorum. (HDP sıralarından alkışlar)
BAŞKAN –
Teşekkür ederiz Sayın Zozani.
Lehinde, Ankara
Milletvekili Gökhan Günaydın.
Buyurunuz Sayın
Günaydın. (CHP sıralarından alkışlar)
GÖKHAN GÜNAYDIN
(Ankara) – Teşekkür ederim Sayın Başkan.
Değerli
milletvekilleri, Cumhurbaşkanının son günlerde Merkez Bankasına yönelik
söylemlerini hep beraber dinliyoruz. Özelde, faiz indirimini isteyen, bunu
acele ve radikal bir şekilde isteyen ve bunu da “Bize karşı bağımsızsınız da
başkalarına bağlı mı çalışıyorsunuz?” şeklinde veciz sözlerle süsleyen bir
Cumhurbaşkanı var Türkiye’de. Nihayet, en sonunda da “Sen bağımsızsan, ben de
bağımsızım.” dedi. Yani Cumhurbaşkanı faizlerin indirilmesini istiyor. 
Arkadaşlar, hangi siyasi kimliği
taşırsanız taşıyın, bilinmesi gereken şudur ki: Talimatla faiz inmez de çıkmaz
da. Bu neye benzer, biliyor musunuz? Bir zamanlar bir belediye meclisi bir
bölgeyi imara açacak ama oradan önemli bir deprem fay hattı geçiyor. Belediye
meclisi toplanmış “Fay hattının 30 kilometre kuzeye kadar taşınmasına…”
Cumhurbaşkanının mantığı da budur, talebi de budur. Dolayısıyla, bir kez daha
ifade edelim ki, siyasi kimliğiniz ne olursa olsun bilmelisiniz ki faiz
kararları genel ekonominin yapısı, doğası gereğince oluşur, bunu zorlayan her
türlü dayatma da genel ekonominin bizatihi kendisine zarar verir. Bunları
söylerken kişisel olarak duruşumu söyleyeyim: Ben, Türkiye’de yüksek faizlerden
yana değilim ama şunu biliyoruz ki siz on iki yılı aşkın iktidarınızda bu
memlekette yüksek faiz düşük kur politikası izlediniz. Hatta TL’yi bu politika
çerçevesinde aşırı değerli tuttunuz, bu çerçeve içerisinde Türkiye’de üreten
kim varsa cezalandırıldı, ihracatçı zorlandı ve Türkiye’yi bir ithalat cenneti
hâline getirdiniz. O zamanki Başbakanınızın sözlerini ne çabuk unuttunuz;
diyordu ki: “Ya, biz Türk lirasını değerlendirdik, bundan şikâyet edenler var.
Bizden evvel Türk lirası sürünüyordu, şimdi Türk lirası değerlendi.” 
Sevgili arkadaşlarım, eğer bu,
ekonomiyi bilmemek değilse meseleleri açıkça çarpıtmaktır çünkü Merkez
Bankasının döviz kurunu faiz üzerinden kontrol ettiğini biliriz ve Türkiye’deki
aşırı değerli Türk lirasının, aslında genel ekonomiye zarar verdiğini ve
ithalatı teşvik ettiğini de biliriz ama şunu da biliyoruz ki siz on iki, on üç
yıldır bu politikaları izleyerek bu memleketin ekonomisini çökerttiniz.
Şimdi diyeceksiniz ki: “Ya, neden
bahsediyorsun, Türkiye ekonomisi uçuyor.” Ben size bazı rakamlar vereyim… Her
zaman söylüyorum, AKP’li milletvekili arkadaşlardan bazılarının Hükûmetin
anlattıklarına inandıklarını biliyorum, onun için bu sözleri tekrar etmeyi
onlar adına da bir yarar olarak sayıyorum.
Bakın, değerli arkadaşlarım, doksan bir
yıllık Türkiye Cumhuriyeti’nin ortalama büyüme rakamı yüzde 5’tir, sizin
iktidarınızın on iki yıllık ortalaması yüzde 4,8’dir, 2007 yılından bu yana
ortalamanız yüzde 3,5’in altındadır. En son, bu yıl yüzde 3’ü görürseniz mucize
olacak. Yani sizler, ekonomiyi uçurmakla övünen AKP, altını çizerek söylüyorum
ki, doksan bir yıllık tarihî ortalamanın 1,5-2 puan altında Türkiye'yi büyüme
baskısı altında bıraktınız, daha az büyüttünüz, birincisi bu. Üstelik de bu
büyüme üretime dayalı bir büyüme değil, sıcak paraya ve ithalata dayalı bir
büyümedir.
Devam edelim, siz söylüyorsunuz ki:
“Bizim döneminizde yurt dışında da büyüme olmadı.” Aynı dönemde Çin yüzde 7,5
büyüdü; Filipinler, Malezya yüzde 6,4 büyüdü, Endonezya bile yüzde 5 büyüdü;
Kolombiya, Macaristan, Tayvan, İsveç, Amerika, Kanada, Mısır, Singapur,
bunların tamamı, AKP yönetimindeki Türkiye'den çok daha hızlı büyüyen ülkeler.
Bakın, yüksek faiz düşük kur bir dış
borç sarmalı yarattı. Osmanlı’nın 145 milyon altın lira borcunu biz ödedik.
Siz, 1950’den sonra borçlanmaya başladınız, 1950’den 2002 yılına kadar
Türkiye'nin bütün borcu 130 milyar dolardı, bugün Türkiye'nin borcu 400 milyar
dolardır. Yani değerli arkadaşlarım, sizin iktidarınız döneminde Türkiye 270
milyar dolar ilave borçlandı, sizden evvelki altmış yıllık hükûmetlerin 2
katından fazla borçlandınız. Eserinizle övünebiliriz!
Değerli arkadaşlarım, iç ve dış borç
stoku -bunları not alırsanız gerçekleri görürsünüz- 243 milyar liraydı sizden
evvel, bugün 603 milyar lira. Yani döneminizde iç ve dış borç stoku 360 milyar
lira arttı. Ama bir başarınız var, onu söyleyeyim size: Siz, Türkiye'nin IMF’ye
olan 22,1 milyar dolarlık dış borcunu kapattınız. Doğru mu? Evet, doğru;
doğruya doğru söylemek lazım. 
Değerli arkadaşlarım, fakat 2002’de, bu
22 milyar dolar da dâhil olmak üzere toplam 86 milyar dolar Merkez Bankası ve
kamunun dış borcu vardı. Bugün ne kadar biliyor musunuz? Bugün 115 milyar dolar
Merkez Bankası ve kamunun dış borç stoku var. Yani siz, Merkez Bankasına
borcunuzu başka kaynaklardan daha yüksek faizle borç alarak kapattınız, bunu da
bir başarı gibi tezgâhlayabiliyorsunuz, pazarlayabiliyorsunuz. 
Dolar milyarderi sayısı; Japonya’nın 15
dolar milyarderi var; Türkiye'nin, 4 katından fazla, ama bir işçi emeklisine 24
lira zam verebiliyorsunuz. 
Bugün sizin TÜİK’e göre yüzde 10,5’tur
işsizlik oranı, iş bulmaktan ümidini kesen 2,5 milyonla beraber bu memlekette
5,5 milyon insan işsizdir, oran yüzde 17,2’dir ve tarihî rekor sizdedir.
Enflasyon çift hanelerdedir, tarihî rekor sizdedir. Genç işsizlikte tarihî
rekor yine sizdedir. Sizin döneminizden evvel kredi kartı borcu 4,3 milyar
liraydı, bugün 75 milyar lira; ne kadar övünseniz az. Batık tüketici kredisi
borcu, sizden evvel 278 milyon liraydı, şimdi 12,1 milyar lira; ne kadar
övünseniz az. 
Hep 2001’e atıf yaparsınız; 2001’de,
kriz koşullarında icra dosyası sayısı 10 milyondu, bugün 22 milyon; ne kadar
övünseniz az memleketi getirdiğiniz noktayla. 
Yılda ortalama 50 milyar lira faiz
ödüyorsunuz, iktidarınız döneminde memleketin ödediği toplam faiz parası 600
milyar liradan fazla. Türkiye Cumhuriyeti tarihinin gördüğü en büyük faiz
lobisi bizzat sizsiniz. (CHP sıralarından alkışlar) 2002’de bu memleketin dış
ticaret açığı 15 milyar dolardı, bugün 100 milyar dolar. Lütfen iyi dinleyin
arkadaşlar, siz bu memleketi her hafta 4,5 katrilyon lira dış ticaret açığı
veren bir ülke hâline getirdiniz. 
Türkiye 65 milyar dolarlık özelleştirme
yaptı 1986-2014 arasında. Bunun 57 milyar dolarını siz yaptınız; 12 milyar
doları borca gitti, ilan giderine gitti, reklam, danışmanlığa gitti. 45 milyar
dolara bu memleketi sattınız. 45 milyar dolar nedir biliyor musunuz arkadaşlar?
Bu ülkenin iki yıllık faiz parasıdır. Yani, bu ülkenin bütün tarımsal altyapı
tesislerini bu ülkenin iki yıllık faiz parasına sattınız ve bu paraları çarçur
ettiniz. Tarım öldü, sanayi öldü. Kişi başına gelir sıralamasında 2005’te bu
memleket 56’ncıydı bugün 64’üncü. Ne kadar övünseniz azdır. Bütün bunları niye
söylüyorum? Bütün bunlar “yüksek faiz düşük kur” politikası nedeniyle yani
sizin bu ülkede uyguladığınız yanlış ekonomi politikalarıyla oldu. Böylece iç
üretim baltalandı, böylece ihracat gelişemedi, böylece ithalat arttı, dış
ticaret açığını frenleyemediniz, cari açığı frenleyemediniz. Bugün faizi
düşürmeye çalışıyorsunuz, doğru mu? Evet, aslında faizi düşürmek doğrudur ama
faizi düşürebilmek için talimat değil ekonomiyi düzeltmek gerekir. Yani,
mahvettiğiniz tarım altyapısını, yok ettiğiniz sanayi altyapısını yeniden
kurmak gerekir. Türkiye yeniden üretmeli, üstelik de tekstille, çimentoyla,
taşa toprağa sanayiyle olmaz.
(Mikrofon otomatik cihaz tarafından
kapatıldı)
GÖKHAN GÜNAYDIN (Devamla) – AR-GE’ye
dayalı sanayiyi geliştirmek zorundasınız. Bunları yapamadığınız için bir tek
şeye sığınıyorsunuz: “Seçimden evvel faizleri düşürelim de bu seçimlerde bir
avantaj sağlayalım.” Bu kafayla bu ülke yönetilmez, bu kafayla bu ülkenin sonu
hayra gitmez. 
Hepinizi saygıyla selamlıyorum. (CHP ve
MHP sıralarından alkışlar)
BAŞKAN – Teşekkür ederiz Sayın
Günaydın.
Aleyhinde, Eskişehir Milletvekili Salih
Koca.
Buyurunuz Sayın Koca. (AK PARTİ
sıralarından alkışlar)
SALİH KOCA (Eskişehir) – Sayın Başkan,
değerli milletvekillerimiz; Milliyetçi Hareket Partisi grup önerisi aleyhine
söz almış bulunuyorum. Yüce heyetinizi saygıyla selamlıyorum.
Dünyanın yaşamış olduğu ekonomik krizin
üzerinden yaklaşık altı yıllık bir süre geçti ve bu sürenin geçmiş olmasına
rağmen, başta gelişmiş ülke ekonomileri ve avro bölgesi olmak üzere birçok
ülkede ekonomik sorunlar hâlâ çözülebilmiş değil. Bugün bir kısım ülkelerde
çıkan sorunların temel kaynağında mali disiplinsizliklerin yattığını hepimiz
biliyoruz. Bu anlamda, bu tabloya rağmen, dünyada yaşanılan bu tablolara
rağmen, özellikle Orta Doğu’da, Avrupa’da yaşanılan bu sıkıntılara rağmen AK
PARTİ iktidarı dönemindeki Türkiye ekonomisine bir göz attığımızda, gerçekten,
dünya ekonomilerine rağmen çok iyi bir tabloyla karşı karşıya olduğumuzu burada
açık yüreklilikle belirtmek istiyorum.
AK PARTİ Hükûmetinin uygulamış olduğu
ekonomi politikaları sayesinde ülke olarak küresel krizden en az seviyede
etkilenen, hem de 2010-2011 yılları arasında ortalama yüzde 8,8 büyümeyle kriz
sonrasında dünyanın en hızlı büyüyen 2’nci ekonomisi olduk ve bu anlamda da tüm
dünyanın gıptayla baktığı, örnek aldığı ve AK PARTİ iktidarının ekonomi
politikalarındaki bu başarısını konuştuğu bir dönemi yaşadık. 2002 yılında iç
istikrarsızlık nedeniyle ekonomik çöküntüler yaşayan bir Türkiye vardı ve tüm
dünya ülkelerinin bu ekonomik yıkıntılardan etkilendiği bir dönem vardı.
Özellikle 2002 yılına baktığımızda, devlet olarak gerçekten çok ciddi bir
ekonomik kriz yaşıyorduk ve bu ekonomik krizle birlikte artık milletin,
devletine, birtakım sorunları çözememesi konusunda endişelerle baktığı bir
dönemi de yaşamıştık…
ALİM IŞIK (Kütahya) – Şimdi nasıl Salih
Bey, şimdi?
SALİH KOCA (Devamla) - …ve o dönemde
IMF’ye olan borcumuzun 25 milyar dolarlara çıktığı, Merkez Bankası döviz
rezervlerimizin, bir anlamda dip yaptığı, kişi başı millî hasılanın 3.500
dolarlarda olduğu…
ALİM IŞIK (Kütahya) – Şimdi nasıl,
şimdi?
SALİH KOCA (Devamla) – …gayrisafi millî
hasılanın 3.500 dolarlara kadar düştüğü ve toplam ekonomimizin, millî
hasılamızın 250 milyar dolarlarda olduğu bir dönemi yaşadık. Tüm bu dönemlerden
sonra AK PARTİ iktidarı döneminde, biraz önce söylediğim gibi, Orta Doğu’da
birtakım ekonomik krizler yaşandı, tüm dünyada yüzyılın ekonomik krizleri
yaşandı ve iktidarımızın, bir anlamda, sürdürülebilir, öngörülebilir
politikaları sayesinde…
MEHMET GÜNAL (Antalya) – Tabii canım! 
SALİH KOCA (Devamla) – …Türkiye’deki
istikrarlı iktidarlar sayesinde bu ekonomik krizlerden de en az seviyede
etkilenerek büyüdüğümüz bir dönemi yaşadık. 
MEHMET GÜNAL (Antalya) – Suçladığınız
Merkez Bankası aldıydı o önlemleri. 
ALİM IŞIK (Kütahya) – Vatandaşlar bir
gecede 3 kat nasıl zengin oldu, onu bir açıklasana. 
SALİH KOCA (Devamla) – Bakın, biraz
önce işsizlik rakamlarıyla ilgili bazı şeyler söylendi. 
MEHMET GÜNAL (Antalya) – İşsizlik kaç
olmuş Salih Bey?
SALİH KOCA (Devamla) – AK PARTİ’nin
Türkiye’de uyguladığı politikalar sayesinde işsizlik oranında son on yılın en
düşük seviyesinin yaşandığı bir dönem oldu…
YUSUF HALAÇOĞLU (Kayseri) – Yüzde 11’e
çıkmış ama. 
MEHMET GÜNAL (Antalya) – Nasıl en düşük
ya? 10,7 oldu, 2002’de 10,3’tü. 
SALİH KOCA (Devamla) – …ve son on yılda
en düşük seviyeyi bu dönemde yakaladık. 
ALİM IŞIK (Kütahya) – 2002’de nasıldı
onu bir söylesene, 2002’de. 
SALİH KOCA (Devamla) – Uygulanan
başarılı ekonomik politikalar sayesinde yalnızca geçtiğimiz yıl içerisinde…
MEHMET GÜNAL (Antalya) – Yüzde 15’in
üstüne çıkardınız siz ilk defa ya. 
SALİH KOCA (Devamla) – Mehmet Bey, sen
dinlemeyi seversin. 
MEHMET GÜNAL (Antalya) – Hayır,
soruyorum ama, 10,7 şu anda, 2002’de 10,3’tü. 
SALİH KOCA (Devamla) – …1 milyon 500
binin üzerinde yeni istihdam sağlandı bu ülkede.
MEHMET GÜNAL (Antalya) – Metin eski mi
diye merak ettim de onun için soruyorum. 
SALİH KOCA (Devamla) – Yine küresel
kriz ortamında büyümeye devam eden ve milyonlarca insanımıza yeni istihdam
imkânları sunan ekonomimizin temel öncelikleri arasında işsizliğe çare bulma
yer aldı.
ALİM IŞIK (Kütahya) – O 1,5’un içinde
400 bin VIP işe alınma var mı? 
MEHMET GÜNAL (Antalya) – Ama 10,7 oldu.

SALİH KOCA (Devamla) – Genel olarak
baktığımızda, ülkemizin yaşadığı büyük ekonomik krizlerin merkezinde yer alan
bankacılık sistemimize de baktığımızda…
ALİM IŞIK (Kütahya) – Ne kadarı
sınavsız işe girdi bunların, onu da bir açıklasana. 
SALİH KOCA (Devamla) – …AK PARTİ
döneminde, gelişmiş ülkelerin bankacılık sisteminden bile daha iyi bir seviyeye
geldiğimizi görüyoruz.
Yine 2002’de bu ülkede 30-35’e yakın
bankanın battığı, milletin kaynaklarının hortumlandığı bir dönemi yaşadık ve
çok şükür, bugün, sağlanan bu ekonomik gelişmeler sayesinde Türkiye, Dünya
Ekonomik Forumu’nun yaptığı küresel rekabet gücü sıralamasında en hızlı
ilerleyen 2’nci ülke konumuna geldi. Bu anlamda baktığımızda, tüm bu ekonomik
başarıların altında, elbette, 2002 yılından beri ülkemizi yöneten ve hem
ülkemizin ekonomisine hem ülkemizin her bir alanına damga vurmuş olan
Başbakanımız Recep Tayyip Erdoğan’ın imzası yatmaktadır. 
ALİM IŞIK (Kütahya) – Bank Asya ile İş
Bankasını ne zaman batıracaklar, takvimini söyle.
SALİH KOCA (Devamla) - Ben bu
sebeplerle şunu söylemek istiyorum: O dönemde Başbakanımız Recep Tayyip Erdoğan’ın
sürdürmüş olduğu istikrarlı politikalar sayesinde bugün ülke ekonomimiz bu
noktaya gelmiş durumda ve bugün de ülkemizin seçilmiş ilk Cumhurbaşkanı olarak
ülkesini düşünen, milletini düşünen, ülkesinin geleceğini düşünen bir
Cumhurbaşkanı olarak elbette ülke ekonomisiyle ilgili, elbette ülkemizdeki
gidişatla ilgili Sayın Cumhurbaşkanımız görüşlerini açıklayacak, düşüncelerini
söyleyecek ve bu düşünceleri doğrultusunda da ülke ekonomimize, ülkemize yön
verecektir ve bu da Sayın Cumhurbaşkanımızın en doğal hakkıdır. 
MEHMET GÜNAL (Antalya) – Ama hakaret
etmeyecek, Merkez Bankası Başkanına “vatan haini” demeyecek. Kendi Bakanına,
Merkez Bankası Başkanına “vatan haini” denir mi?
SALİH KOCA (Devamla) - İşte, Sayın
Cumhurbaşkanımızın bırakmış olduğu bu ekonomi çıtasının üzerinde…
MEHMET GÜNAL (Antalya) – Enkaz, enkaz!
SALİH KOCA (Devamla) - …Sayın
Başbakanımızın devraldığı bu ekonomi politikalarıyla beraber Sayın Başbakanımız
da inşallah sağlam ve emin adımlarla birlikte ülkemizin ekonomisini daha da
ileri taşıyacak ve ekonomi yönetiminde gerekli kararlı adımları atacaktır. 
Ekonomi yönetimimiz on iki yıl boyunca
her zaman doğru adımları atmıştır…
MEHMET GÜNAL (Antalya) – Bu sene
atamıyoruz ama, Ali Babacan başında değil mi? 
SALİH KOCA (Devamla) - …ve tüm dünyada
ekonomik krizlere rağmen, öngörülebilir ekonomik adımlarla birlikte, yüzyılın
ekonomik krizi Türkiye'yi teğet geçmiştir. (AK PARTİ sıralarından alkışlar) 
ALİM IŞIK (Kütahya) – Alkış kabul
görmedi, demek ki inanmıyorlar.
SALİH KOCA (Devamla) - Bu da atılan
erken adımlarla, yapılan erken müdahalelerle birlikte olmuştur; bu da Sayın
Cumhurbaşkanımız Recep Tayyip Erdoğan sayesinde, Sayın Başbakanımız Ahmet
Davutoğlu sayesinde olmuştur.
MEHMET GÜNAL (Antalya) – Ekonominin
başı Cumhurbaşkanı mı, Babacan mı, onu söyle sen bize.
SALİH KOCA (Devamla) - Ve onların
çizmiş olduğu ekonomik politikalarla birlikte Türkiye’miz 2023 vizyonuna daha
güvenli bir şekilde ilerleyecek…
MEHMET GÜNAL (Antalya) – Yanlış mı
uyguluyor Ali Babacan ile ekibi, yanlış mı uyguluyor? Onu da söylesene.
Uygulamada yanlışlık var, ekonominin başı Cumhurbaşkanı değil ki.
SALİH KOCA (Devamla) - …ve inşallah,
dünya ekonomisine yön veren bir ülke olarak 2023-2053 vizyonuna da bu ülkeyi
yine bu politikalar taşıyacaktır diyorum. 
Ben Milliyetçi Hareket Partisi grup
önerisinin aleyhinde olduğumu bildiriyor, yüce heyetinizi saygıyla
selamlıyorum.
Teşekkür ediyorum. (AK PARTİ
sıralarından alkışlar)
BAŞKAN – Teşekkür ederiz Sayın Koca.
III.- YOKLAMA
(CHP ve MHP sıralarından bir grup
milletvekili ayağa kalktı)
MEHMET AKİF HAMZAÇEBİ (İstanbul) –
Yoklama talebimiz var Sayın Başkan.
BAŞKAN – Yoklama talebi vardır, yerine
getiriyorum.
Sayın Hamzaçebi, Sayın Toprak, Sayın Günaydın, Sayın Toprak, Sayın
Kuşoğlu, Sayın Öner, Sayın Toptaş, Sayın Balbay, Sayın Günal, Sayın Işık, Sayın
Ekşi, Sayın Korutürk, Sayın Akar.
Üç dakika süre veriyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN - Toplantı yeter sayısı
yoktur.
Birleşime beş dakika ara veriyorum.
Kapanma Saati: 16.29
ÜÇÜNCÜ OTURUM
Açılma Saati:
16.38
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Üçüncü Oturumunu açıyorum.
III.- YOKLAMA
BAŞKAN – Milliyetçi Hareket Partisi
Grubu önerisinin oylamasından önce istem üzerine yapılan yoklamada toplantı
yeter sayısı bulunamamıştı. 
Şimdi yoklama işlemini tekrarlıyorum ve
üç dakika süre veriyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır.

VII.- ÖNERİLER (Devam)
A) Siyasi Parti Grubu Önerileri (Devam)
2.- MHP Grubunun, Grup Başkan Vekili Kayseri
Milletvekili Yusuf Halaçoğlu tarafından, Cumhurbaşkanının faizlerin indirilmesi
konusunda yapmış olduğu beyanların ve Merkez Bankasıyla ilgili açıklamalarının
Türkiye’nin ekonomisi üzerindeki etkilerinin tespit edilmesi amacıyla 2/3/2015
tarihinde Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 2 Mart 2015 Pazartesi günkü birleşiminde sunuşlarda
okunmasına ve görüşmelerinin aynı tarihli birleşiminde yapılmasına; İçişleri
Bakanı Efkan Ala hakkında verilen gensoru önergesinin de Genel Kurulun 3 Mart
2015 Salı günkü birleşiminde saat 15.00’te görüşülmesine ilişkin önerisi
(Devam)
BAŞKAN – Milliyetçi Hareket Partisi
Grubu önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Şimdi, Cumhuriyet Halk Partisi
Grubunun…
İDRİS BALUKEN (Bingöl) – Sayın Başkan,
bir söz talebim var yerimden.
BAŞKAN – Söz talebiniz var. Giriniz
sisteme lütfen, vereceğim size sözünüzü Cumhuriyet Halk Partisinin önerisine
geçmeden önce. 
Buyurunuz Sayın Baluken.

V.- AÇIKLAMALAR (Devam)
19.- Bingöl Milletvekili İdris Baluken'in, 1994’te
DEP’li milletvekillerinin tutuklanmasının Türkiye’de demokrasiye ve hak
taleplerine yönelik darbelerden biri olduğuna ve 28 Şubat sürecinin Türkiye’de
demokrasi tarihine kara harflerle yazıldığına ilişkin açıklaması
İDRİS BALUKEN (Bingöl) – Teşekkür
ediyorum.
Sayın Başkan, değerli milletvekilleri;
Türkiye’de demokrasiye ve hak taleplerine yönelik darbelerden biri de 2 Mart
1994 tarihinde gerçekleştirilmiştir. DEP milletvekilleri Orhan Doğan ve Hatip
Dicle 2 Mart 1994’te Türkiye Büyük Millet Meclisinden çıkışta sivil polisler
tarafından yaka paça gözaltına alınmışlardır. Aynı gün, yine, Parlamentoda
yapılan oylamada Demokrasi Partisi milletvekilleri Orhan Doğan, Hatip Dicle,
Leyla Zana, Ahmet Türk, Sırrı Sakık ve Bağımsız Milletvekili Mahmut Alınak’ın
dokunulmazlıkları kaldırılmış ve Ankara 1 no.lu Devlet Güvenlik Mahkemesi, Kürt
milletvekilleri hakkında derhâl sorguya alma emri vermişti. Orhan Doğan ve
Hatip Dicle’nin ardından 4 Mart 1994’te Leyla Zana ve diğer milletvekilleri
gözaltına alındı ve 17 Martta Ankara Merkez Kapalı Ceza ve Tutukevine
konuldular. Böylece, Kürt halkının, demokrasi taraftarlarının sesi kısılmak
istendi ama tarih DEP’lilerden bu yana mücadele eden bizleri bugün Türkiye
Büyük Millet Meclisinde grubu bulunan bir siyasi gelenek olarak yazıyor. Bizler
1994 yılından bu yana süren demokrasi, özgürlük ve hak mücadelemizi Orhan Doğan
ve tüm DEP’lilerin şahsında yürüttüğümüzü ifade ediyor, yirmi bir yıl önce
gerçekleşen bu bürokrasi ve Meclis darbesini kınadığımızı ifade ediyoruz.
Yine, 28 Şubat 1997’de Millî Güvenlik
Kurulu toplantısı sonucu açıklanan kararlarla başlayan ve irticaya karşı ordu
ve bürokrasi merkezli darbe süreci Türkiye’de yine demokrasi tarihine kara
harflerle yazılmıştır. 
(Mikrofon otomatik cihaz tarafından
kapatıldı) 
İDRİS BALUKEN (Bingöl) - Bu darbe girişimine
maruz kalanların bugün MGK kararlarıyla antidemokratik ve hukuk dışı
uygulamaları sürdürmeleri bizlere demokrasiye ve özgürlüklere sahip çıkma
bilincini bir kez daha hatırlatıyor. Bizler 28 Şubat darbesini de buradan
kınıyor, tüm darbe kurumlarının bir an önce kaldırılması ve Türkiye’deki darbe
ayıbının ortadan kaldırılması gerektiğini ifade ediyoruz.
Teşekkür ederim.
BAŞKAN – Teşekkür ederiz Sayın Baluken.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve daha sonra oylarınıza sunacağım.

VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Mersin Milletvekili Ali Rıza Öztürk
ve 22 milletvekili tarafından, Mersin’in Yeşilovacık ve Akdere beldelerine
yapılması planlanan termik santrallerin çevreye ve insanlara vereceği
zararların belirlenmesi amacıyla 20/3/2014 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 2 Mart 2015 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2/3/2015
Türkiye Büyük
Millet Meclisi Başkanlığına
Danışma Kurulunun 2/3/2015 Pazartesi
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
Mehmet Akif Hamzaçebi
İstanbul
Grup Başkan Vekili
Öneri:
Mersin Milletvekili Ali Rıza Öztürk ve
22 milletvekili tarafından “Mersin’in Yeşilovacık ve Akdere beldelerine
yapılması planlanan termik santrallerin çevreye ve insanlara vereceği
zararların belirlenmesi” amacıyla 20/3/2014 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (1310 sıra
no.lu) Genel Kurulun bilgisine sunulmak üzere bekleyen diğer önergelerin önüne
alınarak 2/3/2015 Pazartesi günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir. 
BAŞKAN – Önerinin lehinde Mersin
Milletvekili Ali Rıza Öztürk konuşacak. 
Buyurunuz Sayın Öztürk. (CHP
sıralarından alkışlar) 
ALİ RIZA ÖZTÜRK (Mersin) – Sayın
Başkan, değerli milletvekilleri; Mersin ili ve ilçelerindeki sorunlar ile
Silifke ilçesi Akdere ve Yeşilovacık beldesinde yapımı öngörülen termik
santralin çevreye verdiği zararların ve etkilerinin araştırılması için
verdiğimiz Meclis araştırması önergesi üzerinde söz aldım. 
Sözlerime başlamadan önce, 2 Mart 1994
günü bu Mecliste yapılan bir darbeyle gözaltına alınan ve ardından yıllarca
hapis cezasına çarptırılan DEP milletvekillerinin o gözaltına alınma olayını ve
o darbeyi kınadığımı belirtmek istiyorum. Rahmetli Orhan Doğan’ın gözaltına
alınırken Murat 124 arabaya bindiriliş şekli hâlâ benim gözlerimin önündedir.
Şimdi geldiğimiz noktada o milletvekillerinin neden gözaltına alındığının
sorusunun yanıtı bulunamamaktadır.
Değerli milletvekilleri, her seçim
zamanında, her seçim öncesi Adalet ve Kalkınma Partisi iktidarı çeşitli
vaatlerde bulunur, halka senetler verir, ancak seçim bittikten sonra o
senetleri ödemez, halka verdiği vaatlerini yerine getirmez, tıpkı 2011
seçimlerinde İstanbul’da Marmara ile Karadeniz’i birleştirecek Kanal İstanbul
Projesi’nde olduğu gibi. O tarihin gündemini hatırlarsanız tüm televizyona
çıkan AKP yetkilileri ve dönemin Başbakanı Recep Tayyip Erdoğan ikide bir bu
Kanal İstanbul Projesi’nden övgüyle bahsediyordu ve bu projeye “mega proje”
adını veriyordu, AKP yandaşları da bu projeyi anlata anlata bitiremiyorlardı.
Şimdi, 2015 yılına geldik, ne oldu projeye; ben soruyorum, Kanal İstanbul
Projesi ne oldu? 2011 seçim sürecinin temel propaganda aracı olan Kanal
İstanbul’a ne oldu? Şimdi bir palavra daha ortaya attılar, AKP palavrası; şimdi
3 katlı geçit yapacaklarmış. 2019’a kadar da böyle idare edersiniz. 
Şimdi, bakın,
değerli milletvekilleri; işte bu AKP’nin yalanlarından Mersin ili ve ilçeleri
de nasibini almıştır. 2002 yılında iktidara gelen Adalet ve Kalkınma Partisi
Türkiye’de olduğu gibi Mersin’in de sorunlarını çözmemiştir. Sorunların üzerine
sorunlar eklenmiştir. Genel iktidarın, AKP iktidarının yarattığı bu sorunlar
yetmiyormuş gibi şimdi de yerel iktidarın doğurduğu sorunlar gündeme
oturmuştur. 
2007 yılının 16
Haziranında, Mersin’de, Adalet ve Kalkınma Partisinin aday tanıtım
toplantısında o dönemin Devlet Bakanı Kürşat Tüzmen diyor ki: “Mersin 5 T’yle
kalkınacak.” Neymiş bu “T”ler? Bunlar ticaretmiş, tarımmış, turizmmiş,
taşımacılıkmış ve Tüzmen’miş. Vallahi arkadaşlar, bu “T”lerin hepsi öldü, hepsi
öldü; başta Tüzmen olmak üzere hepsi gitti bunların. Tarım öldü, turizm öldü,
ticaret öldü, taşımacılık öldü, Tüzmen de kaçtı gitti.
Şimdi, Sayın
Tüzmen diyor ki o tarihte gene: “Mersin, Akdeniz’in ticaret merkezi olacak.
Bizim ekibi iyi tanırsınız, bu Mersin’i hak ettiği yere getireceğiz ve
canımızla, kanımızla sonuna kadar çalışacağız. Önemli bir ticaret merkezi
hâline gelecek. Mersin ihracatı milyar dolarları bulacak. Hatta 1 rakamını
bulduktan sonra yanına sıfırları siz koyun.” Değerli milletvekilleri, herkesin
ekmek yiyeceğini ve herkesin zenginleşeceğini söylüyor ve “Limanı, demir yolu,
kara yolu var, hava yolunu da Mersin’e biz getireceğiz.” diyor. Tekrar
ediyorum, “Hava yolunu da Mersin’e biz getireceğiz.” diyor. Ben de o dönem
gazetelere demeç verdim, “Bu AKP iktidarı bu hava yolunu yapsın, ben
milletvekilliğinden istifa edeceğim.” dedim, yıl 2007. Yıl kaç şimdi? 2015.
Mersin’e havaalanı yapmadığınız gibi, o projeyi terk ettiğiniz gibi, gittiniz
milleti kandırır gibi “Adana Şakirpaşa ile Tarsus Çiçekli arasına bölge
havaalanı yapacağız.” dediniz ve ihaleye çıktınız, müteahhit de kaçtı, gitti;
gözünüz aydın. 
Şimdi, Kürşat Tüzmen gene o sözlerinde
diyor ki: “Biz geliyoruz, biz size şimdiye kadar gerçek vekillik yaptık,
başkaları kaçtı, biz oradaydık; biz efendi siyaset yapacağız.” Vallahi,
kulakları çınlasın Sayın Tüzmen’in, Mersin’de o yok ama ben varım, ben
Silifke’de varım hâlen. 
Şimdi, AKP’nin Mersin’e getirdiği
sorunlar bitmiyor, çözüm yok. Mersin’de işsizlik oranı Türkiye ortalamasının 2
katı. Genç işsizler daha çok. Eğer resmî oran yüzde 10-11 civarındaysa fiilî
olarak Mersin’deki işsizlik oranı yüzde 20’lerdedir. 
Değerli milletvekilleri, Mersin’in
bölgesel, ulusal ve uluslararası havaalanı inşaatı derhâl tamamlanmalıdır.
Liman ve organize sanayi bölgesi genişletilmelidir. Mersin-Tarsus Organize
Sanayi Bölgesi direkt mevcut otobana bağlanmalıdır. Turizm alanı ilan edilen
yerler yatırıma açılmalıdır. Mevcut otoban Taşucu’na kadar uzatılmalıdır.
Lojistik merkezler oluşturulmalıdır. Mersin-Antalya sahil yolu tamamlanmalıdır.
Karboğazı Kayak Merkezinin takibi yapılmalı, termal sağlık turizmine açılmalı
ve inanç turizmi yapılmalıdır.
Değerli milletvekilleri, bu elimde bir önerge var. Bu, Antalya-Mersin
arasındaki duble yol mu, otoyol mu diyorsunuz onun ne zaman bitirileceği
konusunda bir önerge vermişim. Çok verdim de, bu önergelerin hepsi Mersin ve
ilçeleriyle ilgili verilen önergeler. Burada diyorum ki: Bu yol ne zaman
bitecek? Binali Bey cevap vermiş: “Bu yol, 2013 tarihinin sonunda bitecek.”
Vallahi kulakları çınlasın Binali Bey’in, 2013 değil, 2023’e kadar bitmez o yol
daha. 
Gitti, Başbakan Recep Tayyip Erdoğan “Taşucu’nda bir yol
açılışı yapıyorum.” dedi, 5 kilometrelik kısmına asfalt döktüler, açtı.
Maşallah, gerisi öyle duruyor, Gazipaşa’ya kadar duruyor, tünelleri duruyor.
2013’te bitecekti yol, 2015, hâlâ daha biteceği yok, bitecek gibi de değil,
2023’e kadar da bitmez o. Yani siz iktidardan gideceksiniz, o yol gene bitmeyecek
değerli arkadaşlarım.
Şimdi, ama buna rağmen Mersin’in batısında turizm alanı
olduğu hâlde ve büyük bir turizm potansiyeli olduğu hâlde bu iktidar döneminde
bir nükleer santral konduruldu oraya. Yani hediye edildi bir nükleer santral. O
zaten bir rezalet. O nükleer santral -hep söyledim- yani evimizin misafir
odasına hela yapmak gibi bir şey yani kabul edilebilirliği yok onun. Hem
teknoloji bakımından kabul edilebilirliği yok çünkü VVER-1200 denilen
teknoloji, üretime ve denetime alınan bir teknoloji değil; denenmiş, sınanmış
bir şey değil. Uyduruk bir ÇED raporu düzenlediler, o ÇED raporundaki imzaların
başkasına ait olduğu tartışılıyor, ÇED raporu mahkemelik.
Bunlar yetmiyor değerli milletvekilleri, üç tane daha oraya
termik santral planlandı. O termik santralin ÇED rapor toplantısı bölge
halkının tepkisine yol açtı. Şimdi, Yeşilovacık’ta ve Akdere’de kömür yok. Bu
termik santraller kömürün yakılması yoluyla elektrik üretiminde kullanılır.
Orada kömür yok, o termik santralin orada ne işi var? Orası tarım ve turizm
alanıysa o termik santralin tarıma, turizme vereceği etkiler, vereceği zararlar
hesaplanmış mıdır?
Yine, orada değerli milletvekilleri, Monachus (Akdeniz,
keşiş foku) dediğimiz foklar var. Oraya bir liman yaptılar. O liman… Bu kürsüde
günlerce söyledim, “Liman yapılıyor.” dedim, Bakan “Biz durduruyoruz.” dedi.
Bitti, bitti, liman bitti şimdi, gözünüz aydın. Bakan hâlâ durduracak ve orayı
Akdeniz fokları terk etti çünkü Akdeniz foklarının üretim mağaraları imha
edildi arkadaşlar. 
Değerli milletvekilleri, gerçekten
Silifke’nin sorunları var. Önergeler verdik, “Karakaya Barajı yapılacak.”
dedik. 2007’de milletvekilleriniz çıktı vaatte bulundu, “Bu baraj yapılacak.”
dedi. Aksıfat Barajı var, yapılacak dedi. Yeni milletvekili olmuştuk o zaman,
2007. 
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) – 2015, daha hâlâ
yer fizibilitesi yapmakla meşguller. Bu sorunların çözümüyle uğraşıyorlar. 
Ekonomiyi çok iyi idare ettiğinizi
söylediniz. Ekonomiyi çok iyi idare ediyorsanız Cumhurbaşkanı niye ikide bir
Erdem Başçı’ya, Ali Babacan’a veya Mehmet Şimşek’e saldırıp duruyor, onu
anlamadım. Gerçi Cumhurbaşkanının konuşmasından da bu millete gına geldi. Fazla
konuşmasın diye Cumhurbaşkanı yaptılar, hâlâ orada konuşuyor. 
BAŞKAN – Teşekkür ederiz Sayın Öztürk. 
ALİ RIZA ÖZTÜRK (Devamla) – Bari yurt
dışına gittiği zaman kafamız dinlensin; konuşmasın, bol bol yurt dışına gitsin.

Saygılar sunuyorum. (CHP sıralarından
alkışlar) 
BAŞKAN – Teşekkür ederiz. 
Aleyhte İstanbul Milletvekili Erol
Kaya. 
Buyurunuz Sayın Kaya. (AK PARTİ
sıralarından alkışlar)
EROL KAYA (İstanbul) – Sayın Başkan,
değerli milletvekilleri; hepinizi saygıyla selamlıyorum. 
Cumhuriyet Halk Partisinin, Mersin’e
termik santral kurulması, denize dolgu yapılması, Akdeniz foku, termik
santralin kirliliği, turizme olumsuz etkileri gibi hususları ifade eden
önergesinin aleyhinde söz almış bulunuyorum. 
Tabii, ben, Ali Rıza Bey’i dinlerken
“Acaba yanlış bir konuyla mı ilgili söz aldım?” diye de tekrar önergeyi okumak
zorunda kaldım çünkü yaklaşık dokuz dakikaya yakın Mersin’deki havaalanı,
organize sanayi bölgesi, AK PARTİ’nin icraatlarıyla ilgili bazı hususları
gündeme getirdi ama ben müsaade ederseniz önergeyi ciddiye alıp bu konuyla
ilgili hakikaten neler söylenmesi gerekiyorsa bunları ifade etmek istiyorum.
Öncelikle doğal hayatın korunmasıyla ilgili Hükûmetin yaptığı birkaç hususu
ifade edeyim. Tabiatın ve biyolojik çeşitliliğin korunması alanında son on
yılda önemli çalışmalar yapılmış ve bunlardan bir tanesi de Akdeniz foklarıyla
ilgili yapılandır. 14 deniz kaplumbağası üreme alanında 202 bin caretta
yavrusuyla 166 bin deniz kaplumbağası denizle buluşturuldu. Ülkemizin bitki
örtüsünün korunması, tabiat ve hayvan çeşitliğiyle ilgili diğer hususlarda ise
Hükûmetin, Nuh’un Gemisi Ulusal Biyolojik Çeşitlilik Veri Tabanı Projesi
kapsamında 518 bin veri girişini yaptığını görmekteyiz. Dolayısıyla Hükûmetin
gerek yaban hayatı gerekse bitki örtüsüyle ilgili üzerine düşeni yaptığına hep
birlikte şahidiz.
Asıl önergenin konusunu oluşturan
çevreye hassasiyeti ve enerjiyle ilgili, termik santralle ilgili ise birkaç
hususun altını çizmek istiyorum. O da enerjinin kendi hayatımızdaki etkisidir.
Doğan her çocuğumuz anne baba şefkati kadar, yemek kadar, teneffüs edeceği hava
kadar enerjiye ihtiyaç duymakta. Hepimiz evimize girdiğimizde ısınmamızda,
aydınlanmamızda, yeme içmemizde, iletişimimizde, ulaşımımızda ve sağlığımızda
hatta eğitimimize varıncaya kadar her noktada enerjiye ihtiyaç duymaktayız. Bu
paradigma doğru bir paradigma değil ancak acı bir gerçek, bugün enerjinin,
üretiminden tüketimine kadar her noktada maalesef bizi esir aldığı hatta
neredeyse köleleştirdiğini ifade etmemiz mümkün. İnanıyorum ki bu acı gerçek
hepimizin kabul ettiği bir veridir.
Bir örnek verecek olursak: Bugün
sordum, Türkiye Büyük Millet Meclisinin doğal gaz sarfiyatı 3 milyon metreküp,
elektrik sarfiyatı ise 20 milyon kilovatsaattir. Dördüncü Yasama Yılında
Parlamento 800 saat çalıştı. Bu çalışma esnasında bir günlük değil bir saatlik
hatta bir anlık dahi elektrik kesintisine tahammülümüz söz konusu değil.
Türkiye’nin enerji fotoğrafına baktığımızda ise ülkemizin enerji ihtiyacının
maalesef dışa bağımlılığını hep birlikte bilmekteyiz. 60 milyar dolarlık bir
enerji ithalatımız ya da enerjiye dönük ithalatımız söz konusudur. Ağırlıklı
olarak ülkemiz hidroelektrik, doğal gaz, kömür ve rüzgâr gibi enerji üretim
kaynaklarını kullanmakta. Sevindirici bir gelişme ise yenilenebilir enerjide
Türkiye’nin yüzde 4,5’a yakın -hidroelektrik hariç- enerji ihtiyacını artık
yenilenebilir enerjiden kullanmasıdır ya da kazanmasıdır. 
Şimdi, önergenin ana konusu -hani, Cumhuriyet
Halk Partisi pek ciddiye almadı ama ben ciddiye alarak devam etmek istiyorum-
termik santrallerle ilgili, kömürle ilgili verilere baktığımızda, ülkemizin 14
milyar tonluk kömür rezervi ve 63 milyon tonluk da yıllık üretim kapasitesi söz
konusu. Siyaset yapıyoruz, acaba partilerimiz Türkiye’nin enerji politikaları
ve kömür rezervleriyle ilgili neler söylüyorlar diye ben merak ettim, bir
bakayım dedim. 
Milliyetçi Hareket Partisinin parti
programına baktığımızda, sayfa 79’da, enerjide dışa bağımlılığın azaltılması,
yerli kaynakların kullanılması, nükleer başta olmak üzere enerji çeşitliliğinin
sağlanmasından bahsedilmekte.
Cumhuriyet Halk Partisinin parti
programına baktığımızda, sayfa 196’da, sanayi politikasını destekleyen bir
enerji politikasının inceleneceğinden bahsediliyor ve taş kömürü, linyit,
rüzgâr ve güneş enerjisine öncelik verileceği, sayfa 241’de yerli kömür
kaynaklarına öncelik verileceği, 251’de ise Türkiye Kömür İşletmelerinin yerli
ve yabancı sermayeyle geliştirileceğinden bahsedilmekte. 
AK PARTİ’nin parti programında ise,
yerli kömüre dayalı, yeni teknolojilerle donanımlı, çevreye zararı olmayacak
termik santrallerin özel sektör tarafından kurulmasından bahsedilmekte, dışa
bağımlılık yerine ikame yatırımlarının yapılacağı, enerjide tek kaynağa
bağımlılık yerine onun ortadan kaldırılacağı bir politikanın izleneceği ifade
edilmektedir. 
Yani, kısaca, Hükûmetin yaptığına
baktığımızda, hem AK PARTİ’yi hem de muhalefet partilerini dikkate aldığını
ifade etmek mümkün. 
Şimdi, Hükûmetin dışa bağımlılığının
azaltılacağı, yerli kaynakların önemseneceği ve alternatif kaynakların
çoğaltılacağı bir politika izlediğinden dolayı, bütün partiler olarak, kendi
parti programlarını da teyit ettiği için bence tebrik etmek gerekiyor. 
Bir başka husus ise, Türkiye Büyük
Millet Meclisinde takip edilmesi gereken konulardan önemli bir husus, acaba bu
termik santraller geçmişte tasfiye edilmesi gereken termik santraller midir,
yoksa yeni nesil teknolojiler mi kurulmasıdır? Bu önemli bir husus ve görüyoruz
ki Hükûmetçe, burada, termik santrallerle ilgili de çevre hassasiyetinin
dikkate alındığını ifade etmemiz mümkün. 
Değerli arkadaşlar, yine, çevre faslı
ya da çevreyle ilgili süreçte Avrupa Birliği çevre faslı bizim için önemli
hususlardan bir tanesi. 2009’da açtığımız bu fasılla ilgili Hükûmetin ne
yaptığına baktığımızda, mevzuat uyumlaştırmasını büyük oranda
gerçekleştirdiğini, uygulamada ise merkezî yönetim ve yerel yönetim olarak,
yaklaşık 58 milyar avroluk bir yatırımla ilgili, 2011 yılında merkezî yönetim ve
yerel yönetim 4,2 milyar, 2012 yılında 4,9 milyar, 2013 yılında 6,5 milyar
liralık çevre yatırımlarını gerçekleştirdiğini ve artarak bunun sürdüğünü
görmekteyiz. Dolayısıyla, Türkiye’nin Avrupa Birliği uyum sürecinde ve kalkınma
ile çevre arasında dengeyi korumada hassasiyetle hadiseyi takip ettiğini ifade
etmemiz mümkün.
Değerli milletvekilleri, ülkemizin
kendi kaynaklarını kullanmasındaki önceliği tüm partilerimizin ittifak ettiği
bir husustur. Hükûmetimizin uygulamalarında bunu teyit ettiğini de görmekteyiz.

Bu düşüncelerle, Sayın Ali Rıza Bey’in
buna karşı olduğunu ifade edip “Kanal İstanbul ne zaman yapılacak? Üç katlı
geçit bir yalan.” ifadesiyle ilgili de birkaç şey söyleyeyim müsaade ederseniz.
O da şudur değerli arkadaşlar…
ALİ RIZA ÖZTÜRK (Mersin) – “Palavra”
dedim, “yalan” demedim ya. 
EROL KAYA (Devamla) – İfadeniz
zabıtlarda öyle Ali Rıza Bey, maalesef.
ALİ RIZA ÖZTÜRK (Mersin) – “Palavra”
dedim, “palavra.”
EROL KAYA (Devamla) – “Palavra” mı
dediniz? 
ALİ RIZA ÖZTÜRK (Mersin) – Evet.
EROL KAYA (Devamla) – O zaman kendi
palavralarınızla baş başa kalmak gibi bir durum söz konusu. 
ALİ RIZA ÖZTÜRK (Mersin) – Ee ne oldu,
hani ne oldu? Kanal İstanbul’dan bahset.
EROL KAYA (Devamla) – Üç katlı geçidin
ne zaman yapılacağını Marmaray’a, yüz elli yıllık bir hayale bakarak görmeniz
mümkün. 
ALİ RIZA ÖZTÜRK (Mersin) – Yahu Kanal
İstanbul’dan bahset bana. Önce geçmişte verdiğiniz sözü tutun.
EROL KAYA (Devamla) – Üçüncü Boğaz
köprüsünü, İzmir Körfez geçişini, ORGİ havaalanını yani Ordu-Giresun
havaalanını, Türkiye’nin tüm havaalanlarını, üniversitelerimizi…
ALİ RIZA ÖZTÜRK (Mersin) – Beyefendi,
önce geçen seçimde verdiğiniz sözü bana anlat. 
ALİ SERİNDAĞ (Gaziantep) – Sayın Bakan,
siz gelmeden Marmaray’ın sözleşmesi yapılmıştı. 
EROL KAYA (Devamla) – …her şehirdeki
üniversiteleri, duble yolları, hızlı trenleri ve bence, isterseniz şöyle
bitirelim: Siz bizi izlemeye devam edin diyor, hepinize saygılar sunuyorum. (AK
PARTİ sıralarından alkışlar) 
BAŞKAN – Teşekkür ederiz Sayın Kaya.
ALİ RIZA ÖZTÜRK (Mersin) – Sayın
Başkan…
BAŞKAN – Buyurunuz Sayın Öztürk.
ALİ RIZA ÖZTÜRK (Mersin) – Şimdi, sayın
hatip benim termik santrallere karşı olduğum şeklinde bir beyanda bulundu; bir
de yerli üretime karşı çıktığım şeklinde bir beyanda bulundu; onun doğrusunu
söylemek istiyorum. 
BAŞKAN – Buyurunuz Sayın Öztürk. (CHP
sıralarından alkışlar) 

VIII.- SATAŞMALARA İLİŞKİN KONUŞMALAR (Devam)
2.- Mersin Milletvekili Ali Rıza Öztürk'ün, İstanbul
Milletvekili Erol Kaya’nın CHP grup önerisi üzerinde yaptığı konuşması
sırasında şahsına sataşması nedeniyle konuşması
ALİ RIZA ÖZTÜRK (Mersin) – Sayın
Başkan, değerli milletvekilleri; öncelikle ben söyleyeyim, arkadaşımız belki
bilmiyor, ben maden mühendisiyim. Evet, yani yerli maden yataklarının
değerlendirilmemesini, etkin ve verimli bir şekilde değerlendirilmemesini
savunmak bir kere benim mesleğe olan ilgim nedeniyle mümkün değildir. Ben şunu
söyledim: “O termik santrallerin orada ne işi var?” dedim. Orada kömür yok.
Diyorsunuz ki: “Bu termik santralleri… İşte, yerli 12-14 milyon ton kömürümüz
var, bunları değerlendirip…” Orada kömür yok beyefendi. Siz oraya gittiniz mi
hiç? Kömür yok orada. Kömürün olmadığı bir yerde hangi yerli kömür yatakları
değerlendirilecek? Oraya o limanın gelme nedeni de şu: Afrika’dan kömür
getirilecek, ithal edilecek; yerli kömür değil. 
Termik santraller kurulsun ama son,
modern akışkan teknolojilerle birlikte ve kömür yatakları olan yere kurulsun.
Turizm alanı olan yere, turizm potansiyeli olan yere, tarım alanı olan yere bu
kurulamaz; bu bir. 
İki; dünyadaki enerji politikasını ben
bilirim, dünyadaki enerji politikası arz güvenliği olan politikaya doğru
gidiyor ve bugün sizin getirdiğiniz nükleer santralle, bilmem nelerle
bağımlılığınız daha da artıyor. Rusya’ya bağımlılığınızla ilgili Davutoğlu’nun
yaptığı konuşmalar var, “Rusya’ya bağımlılık başka şeye benzemez.” diyor
Davutoğlu. Yüzde 80-90’lara varıyor bağımlılığınız. Bugün yüzde 94’ün yüzde
6’sını, 7’sini kendimiz üretiyoruz. Siz neden bahsediyorsunuz ya? Siz hangi
bağımsızlıktan bahsediyorsunuz? 
Şimdi, başka bir şey, ben size dedim
ki: “2011’deki Kanal İstanbul Projesi’nden bahset.” Niye bahsetmedin? 
RECEP ÖZEL (Isparta) – Yapılacak ya!
ALİ RIZA ÖZTÜRK (Devamla) – Boş ver
kardeşim, o seçim döneminde… Niye unutuyorsunuz?
RECEP ÖZEL (Isparta) – Unutmadık. 
ALİ RIZA ÖZTÜRK (Devamla) – Niye
televizyonlara çıkıp da Kanal İstanbul’u anlatmıyorsunuz da, şimdi üçüncü mega
palavrasını atıyorsunuz? Ondan bahset, bahsedemedin.
RECEP ÖZEL (Isparta) – Hepsini
yapacağız. 
ALİ RIZA ÖZTÜRK (Devamla) – Siz değil
misiniz, Tayyip Erdoğan değil mi bu halka televizyondan çıkıp çıkıp işte “Mega
İstanbul Projesi, Kanal Projesi” diyen. 
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın Öztürk. 
RAMAZAN CAN (Kırıkkale) – Marmaray’a da
palavra diyordunuz!
ALİ SERİNDAĞ (Gaziantep) – Marmaray’ın
siz gelmeden sözleşmesi yapılmıştı ya! Git öğren kardeşim, sözleşmesi
yapılmıştı ya! Finansmanı da sağlanmıştı.
ALİ RIZA ÖZTÜRK (Devamla) – Yeter
artık, yeter! Sizin yalanlarınızdan, dolanlarınızdan, palavranızdan bu millet
bıktı. Bıktı, bıktı; sizden bu millet bıktı. Hadi gidin artık, yeter! (AK PARTİ
sıralarından gürültüler) Bağırın, bağırın ancak bağırırsınız işte. Sizin
Cumhurbaşkanınız da bağırıyor, başka bir iş yaptığı yok. 
BAŞKAN – Teşekkür ederiz. 
Buyurunuz Sayın Zozani.

V.- AÇIKLAMALAR (Devam)
20.- Hakkâri Milletvekili Adil Zozani'nin, Hükûmeti,
Merkez Bankası Başkanı ile Başbakan Yardımcısı Ali Babacan’ın istifa ettiğine
dair haberlerle ilgili bilgi vermeye davet ettiğine ilişkin açıklaması
ADİL ZOZANİ (Hakkâri) – Teşekkür ederim
Sayın Başkan.
Sayın Başkan, değerli milletvekilleri;
son iki haftadır Türkiye’nin ekonomi yönetiminin gündeminde olan, Merkez
Bankası Başkanı ve Ekonomi Koordinasyon Kurulu Başkanı Başbakan Yardımcısı
Sayın Ali Babacan’la ilgili bugün de medyada istifa ettiklerine dair bilgiler
dolaşıyor. Malumunuz, son iki ayda Türkiye’de dolar 4/1 oranında artarak 2
liradan 2,5 liraya kadar yükseldi. Her geçen gün birileri daha fazla
kaybediyor, birileri daha fazla kazanıyor Türkiye'de. Sayın Başbakan Yardımcısı
Ali Babacan ile Merkez Bankası Başkanı Erdem Başçı’yla ilgili olarak Hükûmeti
Parlamento ve Türkiye kamuoyuna doğru bilgiler vermeye davet ediyoruz.
BAŞKAN – Teşekkür ederiz Sayın Zozani.
Sayın Halaman…

21.- Adana Milletvekili Ali Halaman'ın, Adana Şakirpaşa
Havaalanı’nın kapatılmasıyla ilgili son durumu öğrenmek istediğine ilişkin
açıklaması
ALİ HALAMAN (Adana) – Sayın Başkanım,
teşekkür ederim. 
Ben bu sözü şundan dolayı aldım:
Şakirpaşa Havaalanı var Adana’da; ta 2007 yılında, bu Şakirpaşa Havaalanını
kapatıp Mersin’e havaalanı açmayı düşünen zihniyet… Ya, Adana’ya bunlar düşman
mı? Yani şimdi Adana’da elli senedir, altmış senedir havaalanı görevi yapan,
cep havaalanı olan… Müteahhidi niye kaçmış şimdi? Keşke hep kaçsa da Şakirpaşa
yerinde kalsa. Ben bu konuyu bir daha dillendirmek için söz aldım.
Teşekkür ediyorum.
BAŞKAN – Teşekkür ederiz Sayın Halaman.
Sayın Şandır, buyurunuz.

22.- Mersin Milletvekili Mehmet Şandır'ın, Mersin’in
Yeşilovacık beldesine yapılması düşünülen termik santral ile yanında kurulacak
çimento fabrikasının tarımı öldüreceğine ilişkin açıklaması
MEHMET ŞANDIR (Mersin) – Çok teşekkür
ederim. 
Sayın Başkanım, Mersin’de 1 milyon 700
bin insan yaşar. Bu insanların büyük kısmı tarımdan geçinir. Mersin’in en
değerli tarım bölgesi olan Yeşilovacık’a getirip termik santral yapmak, oradaki
halkın ekmeğini elinden almak demektir. O termik santralin kömürü Mersin’de
bulunmamaktadır. Yapılan termik santral ve yanında kurulan çimento fabrikası
orada hem tarımı öldürecektir hem turizmi öldürecektir ve Mersin halkına
AKP’nin zulmü olacaktır. 
Bilgilerinize sunar, teşekkür ederim.
BAŞKAN - Teşekkür ederiz Sayın Şandır.
Sayın Bulut…

23.- Balıkesir Milletvekili Ahmet Duran Bulut'un,
Marmaray’ın MHP iktidarı döneminde başlatılan bir proje olduğuna ilişkin
açıklaması
AHMET DURAN BULUT (Balıkesir) – Sayın
Başkanım, teşekkür ederim. 
Marmaray konusu üzerine bilgi vermek
istiyorum. Marmaray, Milliyetçi Hareket Partisi iktidarı döneminde projesi
yapılmış, finansı temin edilmiş, MHP tarafından başlatılmış, AKP iktidarları
döneminde bitirilmiş bir projedir.
Genel Kurulu bilgilendiririm.
BAŞKAN – Teşekkür ederiz Sayın Bulut.

VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Mersin Milletvekili Ali Rıza Öztürk
ve 22 milletvekili tarafından, Mersin’in Yeşilovacık ve Akdere beldelerine
yapılması planlanan termik santrallerin çevreye ve insanlara vereceği
zararların belirlenmesi amacıyla 20/3/2014 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 2 Mart 2015 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Lehinde, Kütahya Milletvekili
Alim Işık.
Buyurunuz Sayın Işık. (MHP sıralarından
alkışlar)
ALİM IŞIK (Kütahya) – Teşekkür ediyorum
Sayın Başkan.
Sayın Başkan, değerli milletvekilleri;
Cumhuriyet Halk Partisi Mersin Milletvekili Sayın Ali Rıza Öztürk ve
arkadaşları tarafından 20 Mart 2014 tarihinde verilen ve ülke genelinde
yapılması planlanan termik santrallerin, HES’lerin ve nükleer santrallerin
doğal çevreye ve insanlara olan zararlı etkilerinin incelenip tespit edilmesi
amacıyla Anayasa’nın 98’inci ve Türkiye Büyük Millet Meclisi İçtüzüğü’nün 104
ve 105’inci maddeleri gereğince vermiş oldukları Meclis araştırma önergesi
lehinde söz aldım. Bu vesileyle yüce Meclisi saygıyla selamlıyorum.
Değerli milletvekilleri, biraz önce
Mersin Milletvekilimiz Sayın Mehmet Şandır’ın da ifade ettiği gibi, bu önerge
içerisinde de yer alan özellikle Yeşilovacık ve Akdere beldelerine kurulması
öngörülen 3 termik santralin yapılmasıyla ilgili olarak o bölgede kömür
rezervinin bulunmadığı ve termik santrallerin yapılmak istendiği yerin bir
tarım arazisi olduğu uyarısını özellikle konuşmamın başında sizlerle bir kez
daha paylaşmak istiyorum. Böyle bir alana, kömür rezervinin bulunmadığı bir
bölgede, ülkemizin çok değerli bir turizm bölgesinde bu termik santrallerin
kurulmasının bilimsel gerçeklere uygun olmadığını ben de özellikle yüce Meclisin
değerli milletvekillerine hatırlatmak istiyorum.
Bu hatırlatmanın arkasından, özellikle
AKP döneminde dışa bağımlılık oranı yaklaşık 2/3’ten 4/3’e(X)
yükselen yani son on yılda yaklaşık 10 puan dışa bağımlılık oranının arttığı
bir enerji sektöründe Hükûmetin arayışlarının birbiriyle çelişki içerisinde
olduğunu ifade etmek istiyorum. Bir taraftan dışa bağımlılığın azaltılması
gerektiğini hepimiz savunuyoruz ama bu iddialarla iş başına gelen AKP
hükûmetlerinin son on yıllık dönemde dışa bağımlılık oranını artırdığını
görüyoruz. Kolay yolu seçmiş, günlük politikalarla enerji sektörünü idare
etmeyi tercih etmiştir.
Değerli milletvekilleri, bugün, Akkuyu
nükleer güç santralinin yapımıyla ilgili 2010 yılında Türkiye ve Rusya
arasındaki ikili anlaşma çerçevesinde yüce Meclisten geçirilen kanunun beşinci
yılına gelmekteyiz. Beş yılık süre içerisinde bu güç santraliyle ilgili yani
nükleer güç santralinin yeriyle ilgili bazı çalışmaların yapıldığı ve yaklaşık
550 sondaj çalışması yapıldıktan sonra yer tespiti aşamasında yeni bir sorunla
karşılaşıldığı Hükûmet yetkilileri tarafından belirtilmiştir. Bu nedenle
Başbakan Sayın Ahmet Davutoğlu’nun imzasıyla 28 Ocak 2015 tarihinde Türkiye
Büyük Millet Meclisine bir kanun tasarısı sevk edilmiştir. “6446 sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Tasarısı” başlığıyla Komisyonumuza gelen bu tasarıda iki önemli değişikliğin
yer aldığını görmekteyiz. Bunlardan birisi, 2565 sayılı Askerî Yasak Bölgeler
ve Güvenlik Bölgeleri Kanunu’nun ilgili maddesine bir ek madde ilavesidir. Bu
ek madde ilavesi de özetle şunu söylemektedir: “Askerî yasak bölgeler ve
güvenlik bölgelerinde rafineri, petrokimya tesisi ve eklentileri ile
milletlerarası anlaşma hükümleri uyarınca yapılması öngörülen tesisler hakkında
3621 sayılı Kıyı Kanunu’nun, kıyılar, sahil şeritleri, doldurma ve kurutma
yoluyla kazanılan arazilere ilişkin yapı ve yapılaşmaya dair hükümler dâhil
olmak üzere, sınırlayıcı hükümleri uygulanmaz.” Yani, AKP Hükûmeti beş yıllık
çalışma sonunda Rusya’yla yapmış olduğu ve burada sözleşmenin imzalanması
sürecinde şiddetle karşı çıktığımız bir kanunun gereği olarak Mersin Akkuyu’da
tesis etmek istediği nükleer güç santralinin yer tespit çalışmalarında tespit
edilen yerin Kıyı Kanunu’na müdahale edilecek bir alan olduğunu ortaya koymuş
ve şimdi bu tesisle ilgili alanın “Askerî yasak bölgeler ve güvenlik
bölgeleri…” bölümünden yararlanarak Kıyı Kanunu’na muhalif maddelerden dışarıda
tutulmasını öngörmektedir. Sadece bununla ilgili de değil, kime ne söz verdiğini
bir türlü Hükûmetin ağzından duyamadığımız, eğer ileride rafineri, petrokimya
tesisi ve benzeri tesisleri kurmak isteyenler olursa aynı bölgede veya Sinop’ta
onlara da bu maddelerden yararlanma imkânı tanıyalım düşüncesiyle bir tasarı
gündeme getirmiştir. Bu, şunu ortaya koymaktadır: Hükûmet, günü kurtarma adına,
bugün aldığı kararın yarın önümüze ne sorunlar getirebileceği konusunda
herhangi bir çalışma yapmadan buradaki sayısal gücüne güvenerek kanunu getirip
geçirmekte ama uygulama sürecinde karşılaştığı sorunlar için yeniden geri
dönmek zorunda kalmaktadır.
Değerli milletvekilleri, böyle bir
düzenleme, maalesef, Türkiye’nin enerji politikasının emin ellerde
yürütülmediğini göstermektedir. Komisyonumuza geldi, geneli üzerinde bazı
konuşmalar yapıldı bu konuda ama bir sonuç alınamadı çünkü Hükûmet bu
düzenlemeyi ne için getirdiğini dürüstçe, açık bir şekliyle, bilimsel verilerle
Komisyonun önüne seremedi.
Bir başka önemli düzenleme daha yer
almakta bu getirilen tasarıda. Bu ikinci düzenleme de, maalesef, Hükûmetin yine
yanlış enerji politikaları gereği, enerji faturalarında kayıp kaçak belli
bölgelerde çok yüksek değerlere ulaşmasına rağmen tüm vatandaşlarımıza yani 77
milyon insanımıza eşit paylaşacak şekilde siyasi bir tercihte bulunmasının sonucudur.
Mahkemeye başvuran vatandaşların, söz konusu kayıp kaçak bedellerinin
kendilerinin tüketimi olmadığı gerekçesiyle mahkemeden ödememe kararı aldırıp
yapılan ödemelerin de iade edilmesi kararı yargı mercilerince onanınca… Şimdi
tedbir almak için getirilen düzenlemede, mahkeme kararlarının uygulanmaması,
bundan sonraki tarihte de vatandaşların bu gerekçelerle mahkemeye
başvurmalarının önüne geçilmesi amaçlanmaktadır. Yani, bir taraftan geriye
yönelik hak kazanmış vatandaşlara para ödemeyecek hem de bundan sonra, artık,
kayıp kaçak ödemesi nedeniyle vatandaşların mahkemeye yani yargıya başvurma
hakkını elinden alacak bir düzenleme getirmektedir. Bu maddeyle ilgili
gerekçeyi aynen sizlerle paylaşıyorum:
“Yargıtayca oluşturulan içtihat
karşısında teknik ve teknik olmayan kayıp bedellerinin tüketiciye iade edilmesi
söz konusudur. Tüketiciye sunulan her türlü mal ve hizmette olduğu gibi,
elektrik için de oluşan tüm maliyetlerin tüketiciye yansıtılması gerekmektedir.
Aksi durumda söz konusu faaliyetlerin yürütülmesi imkânsız hâle gelecektir. Bu
sebeple kayıp ve kaçak bedellerinin fiyata giydirilmesi suretiyle uygulamanın
devamlılığı açısından tereddütler giderilecek, tüketici lehine verilen tüketici
hakem heyeti ve mahkeme kararlarının önüne geçilmesi amaçlanmaktadır.”
Değerli milletvekilleri, burası hukuk
yapan bir müessese. Siz bu hukuku vatandaşın Anayasa’dan ve evrensel insan
haklarından aldığı hakları elinden alacak şekilde düzenlerseniz, işte, AKP’nin
enerji politikalarının ne kadar yanlış olduğunu buradan da tescillemiş
olursunuz. Yapılacak olan yatırımların çevreye zarar vermeden, vatandaşın
talepleri dikkate alınarak ve mutlaka Türkiye'nin gerçeklerine uygun yapılması
gerekir. Siz Mersin’de veya Türkiye'nin başka bir ilinde sadece enerjide dışa
bağımlılığı azaltma gerekçesiyle vatandaşın tüm itirazlarına rağmen buradan
çıkaracağınız yasalarla bu dayatmayı vatandaşa uygulayıp orada bir tesis
yapmaya kalkarsanız Türkiye'nin sorununu azaltmaz, çoğaltırsınız. 
Bu nedenle, Cumhuriyet Halk Partisi
Grubu tarafından verilen ve Türkiye'nin gerek HES’ler gerek nükleer güç
santralleri gerekse termik santrallerle birlikte yaşadığı sorunların
araştırılması konusunun yerinde bir öneri olduğunu belirtiyor, Milliyetçi
Hareket Partisi olarak bu araştırma önergesinin gündeme alınması yönünde
görüşümüzü ifade ederek tekrar hepinize saygılar sunuyorum. (MHP ve CHP
sıralarından alkışlar) 
BAŞKAN – Teşekkür ederiz Sayın Işık.
Aleyhinde, Gümüşhane Milletvekili
Kemalettin Aydın…
Buyurunuz Sayın Aydın. (AK PARTİ
sıralarından alkışlar) 
KEMALETTİN AYDIN (Gümüşhane) – Sayın
Başkan, değerli milletvekilleri; Cumhuriyet Halk Partisinden Ali Rıza Öztürk
Bey'in vermiş olduğu Meclis araştırma önergesi hakkında görüşlerimi sizlerle
paylaşmak için söz aldım.
Türkiye'nin, büyüyen, gelişen ve hedefleri
olan bir ülkenin, mutlaka büyümesi ve gelişmesi için enerji kaynaklarına
ihtiyaç vardır. Enerji kaynaklarının ihtiyaçları alternatif enerji
kaynaklarıyla giderilmektedir. Önemli bir oranda ithal enerji kaynaklarına
kaynağımız harcanmaktadır. Yerli enerji kaynaklarının temini açısından da
mutlaka bölgesel ve çevresel etkileri bilimsel ve kamu değerlendirmeleriyle
yapılarak yürütülmelidir. Bu doğrultuda da Hükûmetimizin ve kamu yönetimlerinin
çevre etkileşim değerlendirmesinde milletin de sözü dinlenerek ve millete
rağmen hiçbir şey yapılmayacağı düşüncesinin her konuda hâkim olduğu AK PARTİ
iktidarlarında bunlar topluca değerlendirilerek yapılacağı inancına sahip
olduğumu bildirir ama bu
arada, bu aşamadan sonraki gensoru ve akabinde de iç güvenlik yasası ve
akabinde de yine Meclis kapanmadan önce milletin beklediği birçok kanun söz
konusudur. Bunların çalışılması açısından, daha sonra konuşulması adına,
şimdilik gerekli olmadığını düşünüyor; hem önerge sahiplerine hem de konuyla
yakinen ilgilenen bütün milletimize sevgi ve saygılarımızı sunuyorum. (AK PARTİ
sıralarından alkışlar) 
BAŞKAN – Teşekkür ederim Sayın Aydın.
YUSUF HALAÇOĞLU (Kayseri) – Karar yeter sayısı.
BAŞKAN – Karar yeter sayısını arayacağım.
Cumhuriyet Halk Partisi Grubunun önerisini oylarınıza
sunuyorum: Kabul edenler… Kabul etmeyenler… Karar yeter sayısı…
RECEP ÖZEL (Isparta) – Vardır efendim. 
BAŞKAN – Peki, bir dakika süre veriyorum.
RECEP ÖZEL (Isparta) – Kâtip arkadaşlar, siz “Yok.” mu
diyorsunuz? 
BAŞKAN – Çelişkiye düşüyoruz, o yüzden efendim.
(Elektronik cihazla oylama yapıldı)
BAŞKAN – Cumhuriyet Halk Partisi Grubu önerisi kabul
edilmemiştir. Tam sınırda karar yeter sayısı vardır.
Şimdi, Adalet ve Kalkınma Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve oylarınıza
sunacağım.

4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 688, 687, 673, 658 ve 686
sıra sayılı Kanun Teklif ve Tasarılarının bu kısmın sırasıyla 6, 7, 8, 9 ve
10’uncu sıralarına alınmasına ve diğer işlerin sırasının buna göre teselsül
ettirilmesine; bastırılarak dağıtılan (11/45) esas numaralı Gensoru
Önergesi’nin 2 Mart 2015 Pazartesi günkü gündemin “Özel Gündemde Yer Alacak
İşler” kısmına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerin bu birleşimde yapılmasına; 687
sıra sayılı Kanun Tasarısı ile 688 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi
02/03/2015
Türkiye Büyük
Millet Meclisi Başkanlığına
Danışma Kurulunun 02/03/2015 Pazartesi
günü (bugün) yaptığı toplantıda siyasi parti grupları arasında oy birliği
sağlanamadığından, İç Tüzük’ün 19’uncu maddesi gereğince, grubumuzun aşağıdaki
önerisinin Genel Kurulun onayına sunulmasını arz ederim.
 Ahmet Aydın
 Adıyaman
 AK
PARTİ Grup Başkan Vekili
Öneri :
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 688,
687, 673, 658 ve 686 sıra sayılı Kanun teklifi ve Tasarılarının bu kısmın
sırasıyla 6, 7, 8, 9 ve 10’uncu sıralarına alınması ve diğer işlerin sırasının
buna göre teselsül ettirilmesi,
Genel Kurulun;
Haftalık çalışma günlerinin dışında 9,
13, 16, 20, 23, 27, 28, 29 ve 30 Mart 2015 ile 3, 4 ve 5 Nisan 2015 Cuma,
Cumartesi, Pazar ve Pazartesi günleri saat 14.00’te toplanması ve bu
birleşimlerinde "Kanun Tasarı ve Teklifleri ile Komisyonlardan Gelen Diğer
İşler” kısmında yer alan işlerin görüşülmesi,
Bastırılarak dağıtılan (11/45) esas
numaralı Gensoru Önergesi’nin, 2 Mart 2015 Pazartesi günkü (bugün) gündemin
"Özel Gündemde Yer Alacak İşler" kısmına alınması ve Anayasa’nın
99’uncu maddesi gereğince gündeme alınıp alınmayacağı hususundaki görüşmelerin
bu birleşimde yapılması,
Çalışma saatlerinin;
9 Mart 2015 Pazartesi günkü
birleşiminde 344 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
10 Mart 2015 Salı günkü birleşiminde 4
sıra sayılı Kanun Tasarısı’na kadar olan işlerin görüşmelerinin tamamlanmasına
kadar;
11 Mart 2015 Çarşamba günkü
birleşiminde 46 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
12 Mart 2015 Perşembe günkü birleşiminde
95 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
13 Mart 2015 Cuma günkü birleşiminde
148 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
16 Mart 2015 Pazartesi günkü birleşiminde
374 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
17  Mart 2015 Salı günkü birleşiminde
412 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
18  Mart 2015 Çarşamba günkü birleşiminde
470 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
19  Mart 2015 Perşembe günkü
birleşiminde 511 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
20 Mart 2015 Cuma günkü birleşiminde
519 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
23  Mart 2015 Pazartesi günkü
birleşiminde 549 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
24  Mart 2015 Salı günkü birleşiminde
557 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
25  Mart 2015 Çarşamba günkü
birleşiminde 566 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
26  Mart 2015 Perşembe günkü
birleşiminde 568 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
27  Mart 2015 Cuma günkü birleşiminde
575 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
28  Mart 2015 Cumartesi günkü
birleşiminde 583 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
29  Mart 2015 Pazar günkü birleşiminde
600 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
30  Mart 2015 Pazartesi günkü
birleşiminde 607 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
31 Mart 2015 Salı günkü birleşiminde
621 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
1  Nisan 2015 Çarşamba günkü
birleşiminde saat 14.00'te toplanması ve bu birleşiminde sözlü soruların
görüşülmemesi ve 627 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
2  Nisan 2015 Perşembe günkü
birleşiminde saat 14.00'te toplanması ve bu birleşiminde 634 sıra sayılı Kanun
Tasarısı’na kadar olan işlerin görüşmelerinin tamamlanmasına kadar;
3 Nisan 2015 Cuma günkü birleşiminde
636 sıra sayılı Kanun Tasarısı’na kadar olan işlerin görüşmelerinin
tamamlanmasına kadar; 
4  Nisan 2015 Cumartesi günkü
birleşiminde 678 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
5  Nisan 2015 Pazar günkü birleşiminde
51 sıra sayılı Kanun Tasarısı’na kadar olan işlerin görüşmelerinin
tamamlanmasına kadar;
çalışmalarına devam etmesi;
Yukarıda belirtilen birleşimlerde gece
24:00'te günlük programların tamamlanamaması hâlinde günlük programların
tamamlanmasına kadar; 
çalışmalarına devam etmesi;
688 ve 687 sıra sayılı Kanun Teklifi ve
Tasarısı’nın İç Tüzük’ün 91’inci maddesine göre temel kanun olarak görüşülmesi
ve bölümlerinin ekteki cetvellerdeki şekliyle olması önerilmiştir.



687 Sıra Sayılı İş Sağlığı ve Güvenliği Kanunu ile
  Bazı Kanun ve Kanun Hükmünde Kararnamelerde Değişiklik Yapılmasına Dair Kanun
  Tasarısı (1/1006)




BÖLÜMLER


BÖLÜM MADDELERİ


BÖLÜMDEKİ
  MADDE SAYISI




1. BÖLÜM


1 ila 30 uncu maddeler


30




2.
  BÖLÜM


31 ila 60 ıncı maddeler


30




3. BÖLÜM


61 ila 89 uncu maddeler
  ( Geçici 1 inci madde dahil)


30




TOPLAM MADDE SAYISI


90







688 Sıra Sayılı Bazı Kanun ve
  Kanun Hükmünde Kararnamelerde Değişiklik Yapılması Hakkında Kanun Teklifi
  (2/2616)




BÖLÜMLER


BÖLÜM MADDELERİ


BÖLÜMDEKİ
  MADDE SAYISI




1. BÖLÜM


1 ila 16 ncı maddeler arası


16




2. BÖLÜM


17 ila 36 ncı maddeler
  arası (Geçici 1 inci madde dahil)


21




TOPLAM MADDE SAYISI


37



BAŞKAN – Adalet ve Kalkınma Partisi
Grubu önerisinin lehinde İstanbul Milletvekili Mehmet Doğan Kubat.
Buyurunuz Sayın Kubat. (AK PARTİ
sıralarından alkışlar) 
MEHMET DOĞAN KUBAT (İstanbul) – Sayın
Başkanım, çok değerli milletvekili arkadaşlarım; grubumuzun önerisi lehinde
görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım. 
Değerli arkadaşlar, grup önerimizde
Türkiye Büyük Millet Meclisi Genel Kurulunun Nisanın 5’ine kadar olan çalışma
gün ve saatleriyle gündemdeki bir kısım işlerin ön sıralara alınması
önerilmektedir.
Buna göre, 688 sıra sayılı Konya
Milletvekili Kerim Özkul ve arkadaşlarının vermiş olduğu kanun teklifi ile 687
sayılı İş Sağlığı ve Güvenliği Kanunu ile Bazı KHK’larda Değişiklik Yapılmasına
İlişkin Kanun Tasarısı’nın gündemin 6 ve 7’nci sıralarını alınması
önerilmektedir ki bu 2 kanun da temel kanundur. 688 sıra sayılı kanun 3
bölümden ve 90 maddeden ibarettir. 687 sıra sayılı Kanun Teklifi ise 2 bölüm,
37 maddeden ibarettir. 
Bunun dışında,
değerli arkadaşlarım, İçişleri Bakanımız Sayın Efkan Ala hakkında Milliyetçi
Hareket Partisi Grubu tarafından verilen (11/45) sıra sayılı Gensoru
Önergesi’nin bugün “Özel Gündemde Yer Alacak İşler” kısmına alınarak
görüşmelerinin de bugün tamamlanması yine önerilmektedir.
Öte yandan, mart
ayı içerisinde 7-8,14-15 ve 21-22 Mart Cumartesi ve pazar günleri hariç olmak
üzere Genel Kurulun 5 Nisana kadar; diğer günlerde hafta sonları da dâhil olmak
üzere toplanarak öneride belirtilen işlerin görüşmelerinin tamamlanmasına kadar
çalışmalarını sürdürmesi önerilmektedir.
Önerimize
desteklerinizi bekler, yüce heyetinizi saygılarımla selamlarım. (AK PARTİ
sıralarından alkışlar)
BAŞKAN –
Teşekkür ederiz Sayın Kubat.
Aleyhinde Adana
Milletvekili Seyfettin Yılmaz.
Buyurunuz Sayın
Yılmaz. (MHP sıralarından alkışlar)
SEYFETTİN YILMAZ
(Adana) – Teşekkür ediyorum Sayın Başkan.
Sayın Başkan,
değerli milletvekilleri; Adalet ve Kalkınma Partisinin grup önerisi hakkında
söz almış bulunuyorum. Yüce Meclisi saygıyla selamlıyorum. 
Yine Adalet ve
Kalkınma Partisi Grubunun klasik bir çalışma takvimiyle karşı karşıyayız.
Burada, bugünden başlayarak 5 Nisana kadar aralıksız çalışma takvimini ortaya
koyan bir çalışma planlanmış.
Şimdi, Meclisin
çalışmasının ana sorumlusu, yürüten, Adalet ve Kalkınma Partisi Grubu çoğunluk
partisi olması hasebiyle. 
Şimdi, elimizi vicdanımıza koyduğumuzda
çoğu zaman Meclisin aç-kapa yaptığı ve herhangi bir görüşmenin yapılmadığı
sürede, on üç-on dört gündür “iç güvenlik yasa tasarısı” diye adlandırdığımız
bir yasa tasarısını görüşüyoruz. Yine, seçim arifesine girdiğimiz bu dönemde,
Milliyetçi Hareket Partisinin Olağan Büyük Kongresi’nin olduğu tarih de dâhil
olmak üzere, Cumhuriyet Halk Partisinin birçok ilde ön seçim yaptığı bir süreçte
bunların hiçbirisi dikkate alınmadan sadece ve sadece Adalet ve Kalkınma
Partisinin kendi anlayışına göre Meclisi çalıştırmaya yöneldiği bir süreçten
geçiyoruz. Yani demokrasi anlayışınız da bu zaten, demokrasi sadece kendiniz
için var. 
Cuma, cumartesi, pazarı tatil yaptınız
çünkü Adalet ve Kalkınma Partisinin illerde temayül yoklaması vardı, cuma
gününden itibaren tatil yaptınız. Peki, Mecliste grubu bulunan diğer partilerin
çalışmaları ne olacak? Bunları niye dikkate almıyorsunuz? Demokrasi sadece sizin
için mi geçerli? Türkiye’de uyguladığınız demokrasi de bunu gerektiriyor yani
kendinize demokrasinin bütün sınırları sonuna kadar açık ama bu ülkede
muhalefet yapıyorsanız yok olmaya mahkûmsunuz, bütün yasalarınız, bütün
uygulamalarınız bunu gösteriyor. Şimdi buradan soruyorum: On iki-on üç gündür
bu Mecliste “iç güvenlik yasa tasarısı” diye bir tasarı görüştük, gün geldi on
dokuz-yirmi saat aralıksız çalıştık, on üç saat, sabah namazlarına kadar bu
çalışmalarımız devam etti.
Peki, şimdi, Adalet ve Kalkınma
Partisine buradan soruyorum: PKK’yla anlaşmaya varacaktınız, bu yasalarda
birtakım düzenlemeler yapacaktınız, bu yasa ve düzenlemeleri PKK’nın talepleri
doğrultusunda, terör örgütü oluşturmaktan İmralı’da yatan Abdullah Öcalan’ın
talimatıyla iç güvenlik yasa tasarısını düzenleyecektiniz de bu Meclisi on üç
gündür aralıksız niye çalıştırıyorsunuz, niye çalıştırma gereğini
hissediyorsunuz? Yani bu milleti zorlayarak… Yazık değil mi bu milletin
ışığına, elektriğine, suyuna, burada çalışanların fazla mesaisine? Bu on üç
günde, bu memlekette iş bekleyen, aş bekleyen, atanamayan öğretmenlerden
esnafına, çiftçimize kadar, o kadar sorun varken on üç gün boyunca bu Meclisi
geceli gündüzlü, alınan talimat gereğince “Bu yasa ya çıkacak, ya çıkacak.”
deyip de 7 milletvekilinin yaralandığı, milletin burada birbirini kırdığı,
döktüğü süreci yok yere yaşatmaya ne hakkınız vardı Adalet ve Kalkınma Partisi
Grubu olarak? 
Şimdi, Abdullah Öcalan’la yapılan
görüşmelerde tehdidi ve talimatı aldınız, açık söylüyorum, bu bir tehdit ve
talimattır seçim öncesinde ve bugün, 28 Şubatta, Dolmabahçe’de açıklanan
süreçte ne deniyor? Denilen şudur: “İç güvenlik yasa tasarısındaki bazı
maddeler, bizim istemediğimiz maddeler geriye çekilecek. Hatta burada kavga
dövüş geçen maddelerin de görüşmeleri yeniden yapılacak ve düzenlenecek.” Yani
neye el kaldırdınız? Bugün akşam görüşeceğimiz ve bundan sonra yapılacak
düzenlemelerde neye el kaldıracak Adalet ve Kalkınma Partisi Grubu? Ve buradan,
Adalet ve Kalkınma Partisinin çıkan sözcüleri, Sayın Başbakan, Sayın
Cumhurbaşkanı diyordu ki: “Milliyetçi Hareket Partisi HDP ile beraber olmuş,
bonzaiyi, molotofkokteylini savunuyor.” Şimdi, gelip buradan -Adalet ve
Kalkınma Partisi Grubuna sesleniyorum- sözcüleri, Başbakan ve Cumhurbaşkanı
Türk milletinden özür dilemelidir. “Evet, biz milleti yanılttık, biz millete
yanlış söyledik, biz millete yalan ifadede bulunduk. PKK’yla görüşen, Öcalan’la
görüşen biziz, HDP Grubuyla bu görüşmeleri yapan, pazarlığı yapan biziz.”
demesi gerekmez mi? Bu bir ahlaki tutum olmaz mı? Siyaseten ahlaki tutumu
gerektirmez mi?
Şimdi, kendi içinizde istikrar yok
değerli milletvekilleri. Hükûmetin içerisinde istikrar yok. Şimdi burada
İçişleri Bakanı oturuyor, ben buradan soruyorum: 26 Şubatta Başbakan
Yardımcısı, bu süreçten sorumlu, PKK’yla yapılan görüşmelerden sorumlu Başbakan
Yardımcısı siz bu açıklamaları yapmadan önce açıklama yapıyor. Ne diyor sayın
milletvekilleri? Hükûmet adına konuşuyor bu, bu Hükûmetin söylemidir, bu
Hükûmetin ifadesidir: “Bunları yazmak kolay, birtakım ifadeleri ortaya koymak
kolay. Biz hiçbir zaman için HDP’yle bir araya gelerek aynı masanın etrafında
açıklama yapmayız.” diyor. Kim diyor bunu? Başbakan Yardımcısı ve Hükûmet
Sözcüsü Bülent Arınç. 
Şimdi buradan İçişleri Bakanına
soruyorum, İçişleri Bakanı olarak buradan cevap versin: Siz, bu HDP’yle
yaptığınız açıklamayı, Abdullah Öcalan’ın mesajlarını Hükûmet olarak mı
yaptınız Sayın İçişleri Bakanı? Ama, bunu dinleme gereği de duymuyorlar yani bu
milletin gözünün içine baka baka yalan söyleniyor, bu milletin gözünün içine
baka baka kandırılıyor. Üç gün önce, dört gün önce Sayın Cumhurbaşkanı
Malatya’da kükrüyordu, Elâzığ’da kükrüyordu, “Bölücü terör örgütünün Meclisteki
uzantıları.” diyordu HDP’ye, “Onlar terörün önlenmemesi için orada direniş
gösteriyorlar.” diyordu. Bugün ne oldu? 
Değerli milletvekilleri, ben size
soruyorum: Hani terör örgütü vardı, hani onun uzantıları olan HDP vardı? Bunu
kim söylüyor? Bunu Cumhurbaşkanı Erdoğan söylüyor. Bugün ne değişti? Dün ona da
“Evet.” diyorsunuz, dün yapılana da “Evet.” diyorsunuz, bugünküne de “Evet.”
diyorsunuz. Bu ülkeyi getirdiğiniz son noktadır.
Değerli milletvekilleri, her seçimden
önce algı yönetimiyle şunu oluşturuyorsunuz: 2+2 4’tür ama siz algı yönetimiyle
2+2’yi 7 gösteriyorsunuz, 8 gösteriyorsunuz. 2013’ün nevruzundan önce yine
Abdullah Öcalan Diyarbakır meydanlarında mesaj verdi: “PKK silahı bırakacak.”
dedi. Dönemin Başbakanı Erdoğan, Hükûmet sözcüleri bir bahar havası estirdiler,
dediler ki: “Silahlar bırakılıyor. Türkiye'de otuz yıl sonra barış geliyor.”
Nerede barış? 2013 yılından 2015 yılına geldik, PKK silah bıraktı mı değerli
milletvekilleri? PKK, bırakın silah bırakmayı, gittikçe silahlandı. Dağdaki
silahlı adamların yanı sıra, KCK yapılanmasıyla beraber şehirdeki militanlarını
yapılandırdı ve hatta -iddiaların içerisinde- ellerinde 500’e yakın uçaksavar
olduğu iddia ediliyor. Bugün siz inanıyor musunuz PKK’nın silah bırakacağına?
PKK terör örgütünün silah bırakacağına nasıl inanabilirsiniz? Ben buradan
İçişleri Bakanına soruyorum -arkada oturuyor- “Ey İçişleri Bakanı, Abdullah
Öcalan ne diye içeride?” Abdullah Öcalan terör örgütü kurmak ve yönetmekten
içeride. Peki, siz ne yapıyorsunuz? İçişleri Bakanı da yargılanacak, açık
söylüyorum çünkü bu ülkede terör örgütü kurmak ve yönetmekten dolayı ömür boyu
hapse mahkûm olan Abdullah Öcalan’a İmralı’dan terör örgütünü yönettiriyorsunuz
Sayın İçişleri Bakanı. Yani, bu ülkeyi bir kaosun içerisine sokuyorsunuz, bu
ülkeyi çıkmaz bir yola sürüklüyorsunuz, bu ülkede dün yaptığınız gibi yarın da
aynısını yapacaksınız. PKK paralel devletini kurdurdunuz Hükûmet olarak. 
Bu Hükûmetin üyelerine sesleniyorum:
Doğuda, ülkemizin belli bir bölümünde PKK terör örgütü paralel yapılanması
vardır. Orada güvenlik güçlerini kurdular, kendi asayiş birimlerini kurdular,
kendi hukuk sistemlerini kurdular, mahkemeler oluşturdular, vergi topluyorlar,
asayişi sağlıyorlar ve silahlı güçlerini oluşturdular. Bırakın silahların
bırakılmasını, bu ülkede 6-7 Ekim olaylarında da gördük ki Kobani bahane
edilerek bir iç isyan hazırlığı vardır. PKK, hiçbir dönemde olmadığı kadar
sizin döneminizde güçlendi. PKK silah bırakmaz, bunu aklınızın bir tarafına
koyun, PKK toprak almadan silah bırakmaz. Bunu kim söylüyor? Karayılan
söylüyor, “Çünkü, silah bizim tek güvencemizdir. Biz hayatta silah bırakmayız.”
diyor. Bunu görmeyenlerin bu ülkede Hükûmet olması doğru değildir. Bu ülke
sizin babanızın malı değildir, bu ülkede şehitlerin kanı vardır. Açık
söylüyorum, yarın pişman olacağınız hiçbir olayın içerisine girmeyin. Bu
sıralarda oturanların dedeleri de bu bayrak için, bu vatan için canlarını
vermiştir, kanlarını dökmüştür. 
(Mikrofon otomatik cihaz tarafından
kapatıldı)
SEYFETTİN YILMAZ (Devamla) – Bugün 3-5
kişinin yanlış öngörüsüyse, ihtirasları nedeniyle bu ülkeyi bir çıkmaza
sürükleyemezsiniz. (MHP sıralarından alkışlar) 
BAŞKAN – Teşekkür ediyoruz Sayın
Yılmaz. 
Lehinde İstanbul Milletvekili Osman
Aşkın Bak.
AHMET AYDIN (Adıyaman) – Sayın Başkan…
BAŞKAN – Buyurunuz Sayın Aydın.
AHMET AYDIN (Adıyaman) – “Bu ülkede
kaos çıkarıyorsunuz, krize sokuyorsunuz.” gibi, grubumuzu itham eden birtakım
açıklamalar yaptı. Sataşmadan söz istiyorum. 
BAŞKAN – Buyurunuz Sayın Aydın. (AK
PARTİ sıralarından alkışlar) 

VIII.- SATAŞMALARA İLİŞKİN KONUŞMALAR (Devam)
3.- Adıyaman Milletvekili Ahmet Aydın'ın, Adana
Milletvekili Seyfettin Yılmaz’ın AK PARTİ grup önerisi üzerinde yaptığı
konuşması sırasında AK PARTİ Grubuna sataşması nedeniyle konuşması
AHMET AYDIN (Adıyaman) – Teşekkür
ediyorum Sayın Başkanım. 
Sayın Başkan,
değerli milletvekili arkadaşlar; öncelikle şunu ifade edeyim ki biz bu ülkeyi
kaosa koymuyoruz, kriz çıkarmıyoruz. Tam tersine, bu ülkede uzun zamandır var
olan bir kaosu ortadan kaldırmaya çalışıyoruz, bir krizi çözmeye çalışıyoruz.
Âdeta, bu milletin ayaklarına pranga teşkil eden bir meseleyi ortadan
kaldırıyoruz. Yüz yıllık bir meseleyi çözme arifesindeyiz. Böyle bir noktaya
geldik. Bu açıdan tarihî adımlar atıldı ve bu adımların mutlak surette
alkışlanması gerekiyor. 
İkincisi, biz
bunu yaparken tamamen Hükûmetimizin inisiyatifiyle bu işe başladık. Ve bu sorun
burada sadece AK PARTİ’nin, sadece Hükûmetin ya da sadece belli bir bölgenin
sorunu değil; bu sorun devletin ve muhatabı da 77 milyon insandır. Dolayısıyla,
bu sorunun çözümünde de bizim bir tek muhatabımız var, o da milletimizin ta kendisidir…
HASAN HÜSEYİN
TÜRKOĞLU (Osmaniye) – PKK’dır sizin muhatabınız. 
AHMET AYDIN
(Devamla) – …milletimizin talep ve beklentileridir, milletimizin çekmiş olduğu
bu acılara son vermektir. 
HASAN HÜSEYİN
TÜRKOĞLU (Osmaniye) – Muhatabınız PKK. PKK’dan dinliyorsunuz, İmralı’daki
katilden dinliyorsunuz.
AHMET AYDIN
(Devamla) – Bakın, değerli arkadaşlar, tarihî adımlar atılıyor. Eğer silahlar
bırakılacaksa…
HASAN HÜSEYİN
TÜRKOĞLU (Osmaniye) – Silah falan bırakan yok.
AHMET AYDIN
(Devamla) – …eğer kan, şiddet duracaksa, acılar bitecekse…
HASAN HÜSEYİN
TÜRKOĞLU (Osmaniye) – Doğru söyle, silah bırakan filan yok. 
AHMET AYDIN
(Devamla) – …gözyaşı dinecekse alkışlanması gereken bir şeyde niye bu kadar
rahatsız oluyorsunuz Allah aşkına, niye rahatsız oluyorsunuz? (AK PARTİ
sıralarından alkışlar) 
HASAN HÜSEYİN
TÜRKOĞLU (Osmaniye) – Doğru söyle, silahı bırakan yok! Millete doğruları
söyleyin, silah bırakan yok “Silah bırakmayacağız.” diyorlar.
AHMET AYDIN
(Devamla) – Bakın, bu ülke çok çekti; canıyla çekti bu millet, malıyla çekti.
35 binin üzerinde can verdik. Daha bir otuz yıl daha, kırk yıl daha, yüz yıl
daha bekleyelim, 40 bin insanımızı daha mı kaybetsin?
HASAN HÜSEYİN
TÜRKOĞLU (Osmaniye) – Süleyman Şah’taki yalanın yeni versiyonu. 
AHMET AYDIN
(Devamla) – Bir tek insanımızın canı, bir tek insanımızın bir damla kanı bütün
siyasetlerin üzerindedir.
HASAN HÜSEYİN
TÜRKOĞLU (Osmaniye) – Her gün yeni bir tür yalan. 
AHMET AYDIN
(Devamla) – Burada siyaset yapmayalım.
AHMET DURAN
BULUT (Balıkesir) – Edebiyat yapıyorsun, edebiyat. 
AHMET AYDIN
(Devamla) – Hiçbir istismara da meydan vermeyelim. Burada, siyaset üstü bir
mesele. Ama uzlaşarak ama çözerek ama milletimizin taleplerine…
HASAN HÜSEYİN
TÜRKOĞLU (Osmaniye) – “PKK ne istediyse verdim.” diyor Tayyip Erdoğan. 
AHMET AYDIN
(Devamla) – …beklentilerine uygun bir şekilde davranarak çözelim.
MEHMET ERDOĞAN
(Muğla) – Ahmet Aydın, siyaseti nerede yapacağız?
AHMET AYDIN
(Devamla) – Bu hepimizin ortak sorunu, bütün bir milletin ortak sorunu. Eğer
kan duracaksa, şiddet bitecekse bundan niye rahatsız olalım?
HASAN HÜSEYİN
TÜRKOĞLU (Osmaniye) – Bayraktan mı vazgeçeceğiz?
AHMET DURAN
BULUT (Balıkesir) – Şiddetin bitmesinden kimse rahatsız olmaz, milleti
kandırıyorsunuz.
AHMET AYDIN
(Devamla) – Bu gücü, bu enerjiyi bir arada tutarak niye sinerjiye
dönüştürmeyelim diye sormak istiyorum diyorum, hepinizi saygıyla selamlıyorum.
(AK PARTİ sıralarından alkışlar) 
BAŞKAN –
Teşekkür ediyoruz Sayın Aydın. 
SEYFETTİN YILMAZ
(Adana) – Sayın Başkanım, kanın durmasından ve silahların susmasından bizim
rahatsız olduğumuzu ifade etti. Bunu bir hakaret olarak kabul ediyoruz ve söz
istiyoruz. 
BAŞKAN –
Buyurunuz Sayın Yılmaz. (MHP sıralarından alkışlar) 

4.- Adana Milletvekili Seyfettin Yılmaz'ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
SEYFETTİN YILMAZ (Adana) – Değerli
milletvekilleri, bu ülkede Milliyetçi Hareket Partisi silahların susmasından ve
kanın durmasından asla rahatsız olmaz. Biz, bu ülkede bir tane bile
vatandaşımızın tırnağına zarar gelmemesi için gövdemizi ortaya koyan bir siyasi
anlayıştan geliyoruz. Tarihimize baktığımız zaman, mücadelemize baktığımız
zaman, bunu Türk tarihi mutlaka yazacaktır. Fakat, her seçim öncesinde bir algı
operasyonuyla “Silahlar susacak.” diyerek milleti kandırmaya hakkınız yok Ahmet
Aydın. Bunları ben söylemiyorum, aç oku Sayın Başbakanın ifadelerini. 
Yine, Oslo görüşmelerinden sonra,
yaptığınız anlaşmalardan sonra aynı lafları çıktınız söylediniz burada ama bu
ülkenin Başbakanı, dönemin Başbakanı, Şemdinli’de PKK’lı militanlarla HDP’li
milletvekilleri kucaklaştı diye yeri göğü inleterek “Bu ülkede teröre asla prim
vermeyeceğiz.” dedi. 
AHMET AYDIN (Adıyaman) – Teröre prim
vermeyeceğiz, eyvallah.
SEYFETTİN YILMAZ (Devamla) – “Eline kan
değmiş, eline silah değmiş terör örgütüyle oturanların, pazarlık yapanların, bu
şerefli Meclisin içerisinde, altında, yaşamalarına müsaade etmeyeceğiz.” diyen
Başbakan Erdoğan’dır, biz demiyoruz. Lütfen tutarlı olun. 
AHMET AYDIN (Adıyaman) –Doğru, teröre
prim vermeyeceğiz, terörü bitireceğiz.
SEYFETTİN YILMAZ (Devamla) - Bu
mücadeleyi nasıl yapacaksanız o mücadeleyi hakkıyla yapın ama günü geldiğinde
siyaseten oy devşirmek amacıyla HDP’ye bile “Terör örgütünün yan kuruluşu.”
diyeceksiniz, “PKK’lı teröristlerle pazarlık yapılıyor.” diyerek seçim
meydanlarında, İç Anadolu’da milliyetçilik nutku atacaksınız, bugün
geleceksiniz bunları söyleyeceksiniz.
Şimdi, Ahmet Aydın, bak, burada,
KCK’nın yürütme kurulu üyesi Murat Karayılan var.
AHMET AYDIN (Adıyaman) – Bizim
muhatabımız değil o.
SEYFETTİN YILMAZ (Devamla) – Sizin
muhatabınız Karayılan, Abdullah Öcalan.
AHMET AYDIN (Adıyaman) – Bizim
muhatabımız siyaset. Siz muhatap alıyorsunuz.
SEYFETTİN YILMAZ (Devamla) – Abdullah
Öcalan’ı muhatap alan, Karayılan’ı da muhatap alır, şeyi de alır.(X)
Evet, silahlar bunlarda. Diyor ki… 
2013’te silahları bıraktırabildiniz mi
Ahmet Aydın? Silahlar gittikçe arttı.
AHMET AYDIN (Adıyaman) – Bizim
muhatabımız millettir, millet.
SEYFETTİN YILMAZ (Devamla) – Bu
milletin gözünün içine baka baka yanlış bilgi vermeyiniz, doğruları söyleyiniz,
halktan yana olunuz. (MHP sıralarından alkışlar)
AHMET AYDIN (Adıyaman) – Eyvallah,
doğru. Doğruyu söylemeyen…
BAŞKAN – Teşekkür ederiz Sayın Yılmaz.
İDRİS BALUKEN (Bingöl) – Sayın Başkan…
BAŞKAN – Buyurunuz Sayın Baluken.
İDRİS BALUKEN (Bingöl) – Sayın Başkan,
grubumuza “terör uzantısı” demek suretiyle bir sataşma oldu. Hatip hem bir
önceki konuşmasında hem bu konuşmasında “terör uzantısı, terörün yan kuruluşu”
demek suretiyle sataşmada bulunmuştur.
BAŞKAN – Buyurunuz Sayın Baluken.

5.- Bingöl Milletvekili İdris Baluken'in, Adana
Milletvekili Seyfettin Yılmaz’ın AK PARTİ grup önerisi üzerinde ve sataşma
nedeniyle yaptığı konuşmaları sırasında Halkların Demokratik Partisine sataşması
nedeniyle konuşması
İDRİS BALUKEN (Bingöl) – Teşekkür
ediyorum.
Sayın Başkan, değerli milletvekilleri;
bu kürsüden defalarca ifade ettiğimiz bir hususun altını tekrar çizerek
söyleyelim. Halkların Demokratik Partisi bu ülkenin yasaları çerçevesinde kurulmuş,
demokratik siyasetin çözüm gücüne inanmış ve bu Meclis çatısı altında
Türkiye’nin en köklü sorunlarına çözüm için çaba gösteren bir siyasi partidir.
Bu siyasi partiye herkesten saygı beklemek en doğal hakkımızdır. Biz buraya
çıktığımızda hiçbir zaman bir siyasi partiye hakaret edecek söylemlerde
bulunmuyoruz, diğer siyasi partilerden de bu tavrı bekliyoruz.
Partimizin yapmış olduğu en onurlu iş,
en önemli görev ve çaba çözüm süreciyle ilgili kalıcı barışı açığa çıkaran
çalışmalardaki yoğunlaşmasıdır. Bununla onur duyuyoruz, bununla bütün
partililerimiz onur duyuyor. Biz bunu yaparken dişimizle, tırnağımızla âdeta
toprağı kazarcasına, kalıcı barışı sağlamak için bir tünelin ucundaki ışığı
görmeye çalıştık. Çok şükür, bugün, tünelin ucundaki ışık barış açısından eğer
görülüyorsa, eğer silahların bırakılmasıyla ilgili bazı süreçler gelişiyorsa
bundan herkesin hoşnut olması gerekiyor. 
Burada önümde bir metin var. Bu metinde
tanımlanan başlıkların -ya da metnin tümünün- tamamı Türkiye’nin demokrasi sorunlarıyla
ilgilidir. Bu ülkede demokratik siyasetin, demokratik çözümün, özgür
vatandaşlığın, demokratik devlet ve toplum ilişkisinin, kimlik statüsünün,
kadın, kültür ve ekoloji sorunlarının, ortak vatan ve demokratik cumhuriyet
temelinde sorunların çözümüne bu Parlamentoda hangi milletvekili karşı
çıkabilir? Savunduğumuz şeyin arkasındayız. Dediğim gibi, eğer kalıcı barış
adına tünelin ucundaki ışığı görmüşsek daha fazla çaba gösterme sorumluluğunu
omuzlarımızda hissediyoruz. Allah’ın izniyle, halkımızın desteğiyle inşallah bu
ülkeye barışı getireceğiz. (HDP sıralarından alkışlar) 
BAŞKAN – Teşekkür ederiz Sayın Baluken.
YUSUF HALAÇOĞLU
(Kayseri) – Sayın Başkan, bir şey ifade etmek istiyorum.
BAŞKAN – Buyurun
Sayın Halaçoğlu.
YUSUF HALAÇOĞLU
(Kayseri) – Demin Milletvekilimiz Seyfettin Bey konuşmasını yaparken Sayın
Cumhurbaşkanın o dönemin Başbakanı olarak yaptığı bir açıklamayı sadece dile
getirdi. Bunu özellikle belirtmek istiyorum. Yani, HDP’nin PKK’yla eş değer
olduğu sözünü Cumhurbaşkanı söylemiştir.
BAŞKAN – Evet,
tutanaklarda düzeltilmiştir tekrar.

VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 688, 687, 673, 658 ve 686
sıra sayılı Kanun Teklif ve Tasarılarının bu kısmın sırasıyla 6, 7, 8, 9 ve
10’uncu sıralarına alınmasına ve diğer işlerin sırasının buna göre teselsül
ettirilmesine; bastırılarak dağıtılan (11/45) esas numaralı Gensoru
Önergesi’nin 2 Mart 2015 Pazartesi günkü gündemin “Özel Gündemde Yer Alacak
İşler” kısmına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerin bu birleşimde yapılmasına; 687 sıra
sayılı Kanun Tasarısı ile 688 sıra sayılı Kanun Teklifi’nin İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi (Devam)
BAŞKAN – Lehinde
İstanbul Milletvekili Osman Aşkın Bak.
Buyurunuz Sayın
Bak. (AK PARTİ sıralarından alkışlar)
OSMAN AŞKIN BAK
(İstanbul) – Sayın Başkan, değerli milletvekilleri; AK PARTİ Grubumuzun İç
Tüzük’ün 19’uncu maddesi gereğince verdiği grup önerimiz lehinde söz aldım.
Yüce heyetinizi saygıyla selamlarım.
Grup önerimiz,
Meclis Genel Kurulunun 5 Nisan 2015 tarihine kadar çalışma gündemini
düzenlemektedir. Halkımızın talep ve beklentileri doğrultusunda bazı kanun
tasarı ve teklifleri gündemin ön sıralarına alınıyor. 688, 687, 673, 658 ve 686
sıra sayılı Kanun Teklifleri ve Tasarıları gündemin 6, 7, 8, 9 ve 10’uncu
sıralarına alınıyor. Bunlardan 688 sıra sayılı ve 687 sıra sayılı Kanun
Teklifleri temel kanun olarak görüşülecektir.
Grup önerimiz,
ayrıca, bastırılarak dağıtılan (11/45) esas numaralı, İçişleri Bakanımız Sayın
Efkan Ala hakkında verilen gensoru önergesinin 2 Mart 2015 Pazartesi (bugün)
görüşülmesini önermektedir. Bugün gensoru görüşmelerinden sonra 684 sıra sayılı
iç güvenlik paketi kanun teklifinin görüşmelerine devam edilecektir. 
Grup önerimizin
lehinde olduğumu belirtiyor, Genel Kurulu saygıyla selamlıyorum. (AK PARTİ
sıralarından alkışlar)
BAŞKAN –
Teşekkür ederiz Sayın Bak.
Aleyhinde
İstanbul Milletvekili Akif Hamzaçebi.
Buyurunuz Sayın
Hamzaçebi. (CHP sıralarından alkışlar)
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; Adalet ve
Kalkınma Partisi Grubu önerisi üzerinde Cumhuriyet Halk Partisi Grubu adına söz
aldım. Hepinizi saygıyla selamlıyorum.
Adalet ve
Kalkınma Partisi grup önerisi, hâlen görevde olan
İçişleri Bakanı hakkındaki gensorunun görüşülmesiyle ilgili olarak gensoru
önergesinin öne çekilmesi ve buna paralel olarak Meclis gündeminin yeniden
düzenlenmesini kapsamaktadır.
Görevde olan
İçişleri Bakanıyla ilgili olarak Cumhuriyet Halk Partisi Grubunun görüşlerini
kürsüye çıkacak olan arkadaşımız Gaziantep Milletvekilimiz -eski Bolu Valimiz-
Sayın Ali Serindağ etraflıca açıklayacak. O nedenle o konuya girmeyeceğim ama
bir eski İçişleri Bakanıyla ilgili olarak, bir dönem Başbakan Yardımcılığı da
yapmış bir eski İçişleri Bakanıyla ilgili olarak burada bir değerlendirmede
bulunmak istiyorum. Bu eski İçişleri Bakanı -ismi Beşir Atalay- geçen hafta bir
yandaş televizyon kanalında bir değerlendirme yapıyor, bir konuşma yapıyor, bu,
Cumhuriyet Halk Partisini paralelle ilişkili göstermeye yönelik devletin
istihbarat birimi içindeki bir yasa dışı yapılanmanın ürettiği belgeleri
kullanarak uygulamaya konulan o senaryoya ilişkin olarak şöyle diyor: “MİT
kurgusu diye bir şey yok. Başbakanın dolayısıyla haberi olması gereken bir şey
yok.” Parti sözcümüz açıklama yaptı, Davutoğlu’nun bilgisi yok, doğrudan
doğruya sarayın talimatlarıyla, sarayla ilişkili bir bakan tarafından bu
operasyon yürütülüyor. Sayın Davutoğlu’nu da göreve çağırmıştı Sayın Haluk Koç,
buradan ben de Sayın Davutoğlu’nu göreve çağırıyorum: Bu yasa dışı yapılanmaya
müdahale edin. Devam ediyor Beşir Atalay: “Ama o ‘tweet’ler, Fuat Avni ile CHP
milletvekillerinin bu irtibatları, CHP Grup Başkan Vekilinin o yazışmaları…”
-Beni kastediyor- “…bunları kendileri çok iyi biliyorlar, bunun ne kadar sağlam
delillerle basında yer aldığını da biliyorlar. Şu günlerde o konularda daha
yeni şeyler de yazılacağını zannediyorum, arkası gelecek.” Televizyondaki
televizyoncu soruyor: “Bilerek mi söylüyorsunuz?” “Biraz bilerek söylüyorum.
Bunların bu yazışmalarının daha devamı da çıkacak.” Biz, o istihbarat birimi
içindeki yasa dışı yapılanmanın bir bakan kanalıyla sarayla irtibatlı olduğunu
biliyorduk, meğer bu senaryo içerisinde bu zat da varmış, Beşir Atalay. Bir
dönem “köstebek” unvanını bileğinin hakkıyla almış olan bu bakana, bu eski
bakana ben buradan bir sıfat daha yakıştırıyorum: “Müfteri.” (CHP sıralarından
alkışlar)
RECEP ÖZEL (Isparta) – Ya, öyle bir laf
olur mu şimdi? Öyle bir laf olabilir mi ya?
ALİ RIZA ÖZTÜRK (Mersin) – Recep, sus,
dinle!
MEHMET AKİF HAMZAÇEBİ (Devamla) – Devam
ediyorum, dinle!
Bunu söyleyen kişi müfteridir. Bu
bakana, bu Beşir Atalay’a buradan çağrı yapıyorum: Elinde olduğunu söylediğin,
o bildiğini söylediğin belgeleri açıklamazsan namertsin, müfterisin. (CHP
sıralarından alkışlar) 
Ben bugün buradayım, bu hafta
buradayım, Beşir Atalay’ı bekliyorum, buraya gelmeye, bu kürsüye çıkmaya
cesareti varsa gelsin bunları söylesin.
RECEP ÖZEL (Isparta) - Gelir.
MEHMET AKİF HAMZAÇEBİ (Devamla) – Arzu
ediyorsa, hangi televizyon kanalında konuşmak, çıkmak istiyorsa kendisiyle o
televizyon kanalında konuşmaya hazırım. Bu Twitter yazışmalarının tamamı
düzmecedir, bunun açıklamasını yaptım, gazete denilen o paçavralara
tekziplerimi gönderdim, gerekli suç duyurularını da yaptım, tazminat davamı açtım.
Alnım ak. Hodri meydan Beşir Atalay, gel, bunları burada açıkla. Yoksa
“köstebek” unvanının yanına bileğinin hakkıyla bir de “müfteri” unvanını almış
olacaksın.
Siyaset bu kadar basit olmamalı
arkadaşlar, bu kadar basit olmamalı, bu kadar ucuz olmamalı, bu kadar seviyesiz
olmamalı. Birbirimizi elbette eleştirebiliriz, siyasi partiler olarak
birbirimize her türlü eleştiriyi yapabiliriz ama bu kadar iftira olmaz
arkadaşlar, bu iftiradır.
“Bilerek söylüyorum.” diyor, demek ki
bu senaryonun içerisinde kendisi de var, bu merkezde görev almış. Biz oysa onun
görev aldığını bilmiyorduk, onu itiraf ediyor.
Değerli arkadaşlar, aslında, asıl
konuşacağım konu bu değildi ama İçişleri Bakanıyla ilgili gensoru önergesi
olunca bu konuya değinme ihtiyacı duydum. Değineceğim konu Merkez Bankasının
bağımsızlığı. Cumhurbaşkanı, Merkez Bankası Başkanına, onun bağımsızlığına
yönelik büyük bir saldırı gerçekleştiriyor. Bu saldırı 12 Aralıktan bu yana
gerçekleşiyor. 12 Aralıktan bu yana, Cumhurbaşkanı Erdoğan, düzenli olarak Merkez
Bankası Başkanına, onun bağımsızlığına bir saldırı yöneltiyor. 
Cuma sabahı Türkiye Büyük Millet
Meclisinde basın toplantısı yaptım, dedim ki: “Cumhurbaşkanının Merkez Bankası
Başkanına bir ‘vatan haini’ demediği kaldı.” Bunu, ben saat on birde söyledim;
evet, bu eksiği de öğleden sonra kendisi tamamladı, öğleden sonra Merkez
Bankası Başkanına “vatan haini” dedi, yurt dışına giderken de buna ekonomiden
sorumlu Başbakan Yardımcısını dâhil etti, o da vatan haini oldu. 
Şimdi, ben merak ediyorum, Sayın Davutoğlu
ne iş yapar acaba? Bir ülkenin Cumhurbaşkanı, Merkez Bankası Başkanına,
ekonomiden sorumlu Başbakan Yardımcısına büyük bir itham yöneltiyor, “vatan
haini” diyor. 
Sayın Davutoğlu, bu arkadaşlar, Sayın
Babacan ve Merkez Bankası Başkanı vatan hainiyse bunları görevden alın, yok
vatan haini değilse, çıkın, bunları savunun, sizin söyleyecek bir şeyiniz yok
mu? Yani Erdoğan’la görev paylaşımınızda size çizilen dairenin içerisinde
bunlar yok mu? Sadece size Kılıçdaroğlu’yla polemik görevi mi verildi, Başbakanlık
göreviniz yok mu sizin? 
Cumhurbaşkanına bir çağrı yapıyorum,
emrinizde Devlet Denetleme Kurulu var, görevlendirin; eğer vatan hainliği varsa
tespit etsinler. Bir Cumhurbaşkanı devletin bürokratına “vatan haini” deme
hakkına sahip değildir. 
Ne diyor? “Faizleri indir.” diyor. O,
her “Faizleri indir.” deyişinde faizler yükseliyor. Bakın, 28 Ocaktan bu yana,
sadece 28 Ocaktan bu yana, bugüne, faizler 6,7’den 8,6’ya yükseldi, 2 puan. 
S. NEVZAT KORKMAZ (Isparta) – Faiz
lobisi 6 kat kazanacak, onun için!
MEHMET AKİF HAMZAÇEBİ (Devamla) – 2
puan. Bak, “Faiz indir.” dedikçe, Merkez Bankasına saldırdıkça faiz lobisi
kazanıyor. Peki, Cumhurbaşkanı bunu bilmeden mi konuşuyor? Cumhurbaşkanının
bunları bilmeden konuştuğunu ben düşünmek istemem. Bunun sonuçlarını biliyor
olması lazım. Yani, aksini düşünmek istemem. Bilerek konuşuyorsa o zaman faiz
lobisine bir hizmet var. Yani, görünüşte güya faize karşı çıkıyorsunuz, aslında
faiz lobisine hizmet ediyorsunuz. Her konuşmasında dolar yükseliyor. Vatandaş
sabah, Cumhurbaşkanının nerede konuşacağına bakıyor, TOBB’da mı konuşacak,
hemen dolarını alıyor. TOBB’da veya bir sivil toplum örgütünün toplantısında
konuşuyor, Merkez Bankasına yükleniyor, dolar yükseliyor, vatandaş dolarını
satıyor. Tabii, vatandaş derken, milyar dolarları olanlar var. Kazanan iki lobi
var, faiz lobisi, dolar lobisi. Cumhurbaşkanın konuşmaları faiz lobisine ve
dolar lobisine hizmet ediyor, başka hiçbir sonucu yoktur. 
Ben Sayın Davutoğlu’na buradan bir
çağrı yapıyorum, ya Başbakan Yardımcınıza, Merkez Bankası Başkanına sahip çıkın
ya da onları görevden alın, aksi kabul edilemez. 
On iki yıl süreyle Recep Tayyip Erdoğan
bu ülkede Başbakanlık yaptı. On iki yıl süreyle ekonomideki yapısal sorunları
çözemediğin için Merkez Bankası faizini indiremiyor. Senin ekonomi
politikandaki eksiklikleri faiz politikasıyla gidermeye, telafi etmeye
çalışıyor, hepsi bu. Ama, aksini iddia ediyorsanız, eğer onların görevlerini
yapmadığını düşünüyorsanız Başbakanın onları görevden alması lazım ya da çıkıp
Cumhurbaşkanına demesi lazım ki: “Hayır, bu arkadaşlar görevini yapıyor.”
İkisinden biri, susmak olmaz. 
Teşekkür ediyorum, saygılar sunuyorum.
(CHP sıralarından alkışlar) 
BAŞKAN – Teşekkür ederiz Sayın
Hamzaçebi.
BEŞİR ATALAY (Kırıkkale) – Sayın
Başkan…
BAŞKAN – Buyurunuz Sayın Atalay.
BEŞİR ATALAY (Kırıkkale) – Sayın
Başkan, sataşma var, söz istiyorum.
BAŞKAN – Buyurunuz Sayın Atalay. (AK
PARTİ sıralarından alkışlar) 

VIII.- SATAŞMALARA İLİŞKİN KONUŞMALAR (Devam)
6.- Kırıkkale Milletvekili Beşir Atalay'ın, İstanbul
Milletvekili Mehmet Akif Hamzaçebi’nin AK PARTİ grup önerisi üzerinde yaptığı
konuşması sırasında şahsına ve Adalet ve Kalkınma Partisine sataşması nedeniyle
konuşması
BEŞİR ATALAY (Kırıkkale) – Sayın
Başkan, değerli milletvekilleri; hepinizi saygıyla selamlıyorum.
Tabii, Sayın Grup Başkan Vekili burada
hiddetli, şiddetli bir şekilde hakaret ederek konuştu.
MEHMET AKİF HAMZAÇEBİ (İstanbul) –
Hakaret etmedim.
BEŞİR ATALAY (Devamla) – İki dakikada,
iki buçuk dakikada, onun on dakikada konuştuğuna cevap vermek zor ama şunu
söyleyeyim: Paralel yapı ile Cumhuriyet Halk Partisinin ilişkisini herkes
biliyor.
BÜLENT TURAN (İstanbul) – Dünya âlem
biliyor.
BEŞİR ATALAY (Devamla) – Kendi
milletvekiliniz “Paralel yapıyla yardımlaşıyor.” diye istifa etti. (AK PARTİ
sıralarından alkışlar)
MEHMET AKİF HAMZAÇEBİ (İstanbul) – Sana
yazıklar olsun, sana yazıklar olsun!
ALİ RIZA ÖZTÜRK (Mersin) – Belge nerede
belge, belge, belge?
HAYDAR AKAR (Kocaeli) – Belge çıkar,
belge!
BEŞİR ATALAY (Devamla) – İzmir
Milletvekiliniz dedi ki: “Bizim partimiz paralel yapının uşağı oldu, paralel
yapının oyuncağı oldu. Paralel yapı ellerine bir şey veriyor, onlar da onu
okuyor.” Benim dediğim o.
MEHMET AKİF HAMZAÇEBİ (İstanbul) –
Belge bekliyorum. “Elimde belge var.” diyordun, belge bekliyorum.
ALİ RIZA ÖZTÜRK (Mersin) – İftiracılar
sizi!
BEŞİR ATALAY (Devamla) – Sizin
“tweet”leriniz ise dillere destan, gazetelerde çarşaf çarşaf yer aldı. Benim de
dediğim odur, başka bir şey değil.
AYTUN ÇIRAY (İzmir) – Suç ortağı!
BEŞİR ATALAY (Devamla) – Ben yeni bir
şey eklemedim.
ALİ RIZA ÖZTÜRK (Mersin) – İftira
atmaya utanmıyorsun ya! 
BEŞİR ATALAY (Devamla) – Onun için,
söylediğiniz sözleri iade ediyorum.
ALİ RIZA ÖZTÜRK (Mersin) – Belge çıkar,
belge!
BEŞİR ATALAY (Devamla) – Köstebek
konusuna gelince, burada bunu çok konuştuk. Bu bir iftiraydı, yargı da bunun
iftira olduğunu söyledi.
MEHMET AKİF HAMZAÇEBİ (İstanbul) –
Hayır, hayır.
BEŞİR ATALAY (Devamla) – Sonra ben
Sayın Kılıçdaroğlu’na o yargı kararından sonra tazminat davası açtım. 
ALİ RIZA ÖZTÜRK (Mersin) – Belge çıkar,
belge!
MEHMET AKİF HAMZAÇEBİ (İstanbul) –
Kaybettiniz, davayı kaybettiniz.
BEŞİR ATALAY (Devamla) – Her gün onu
söylüyor.
ALİ RIZA ÖZTÜRK (Mersin) – Köstebek,
dava kaybettin!
BEŞİR ATALAY (Devamla) – Tazminat
davasında, mahkeme ne dedi kararda: “Siz siyasiler eleştiriye tahammül
etmelisiniz.”
ALİ RIZA ÖZTÜRK (Mersin) – Ee?
BEŞİR ATALAY (Devamla) – “Onun için, bu
bir eleştiridir, hakaret değildir.” dedi, benim lehime karar verdi.
ALİ RIZA ÖZTÜRK (Mersin) – Yok ya!
LEVENT GÖK (Ankara) – Davayı reddetti.
BEŞİR ATALAY (Devamla) – Şimdi,
Kılıçdaroğlu her gün diyor ki: “Davayı ben kazandım.”
LEVENT GÖK (Ankara) – Davayı reddetti,
davayı.
BEŞİR ATALAY (Devamla) – Asıl davada
mahkeme şunu dedi: “Sizin söylediğiniz yalandır, yanlıştır. Böyle bir şey
yoktur.” Ben o karara dayanarak tazminat davası açtım ama mahkeme diyor ki,
kararda bu yazıyor. “Normal vatandaş için ‘köstebek’ dense bu bir hakarettir
ama siyasetçilere denince bu bir hakaret değildir.”
MEHMET AKİF HAMZAÇEBİ (İstanbul) –
Evet.
BEŞİR ATALAY (Devamla) – Bu kararda
yazıyor bu cümle. “Onlar bunlara tahammül etmelidir.” diyor. Sayın Genel Başkan
her gün çıkıyor, “Davayı ben kazandım.” diyor bunun üzerine.
LEVENT GÖK (Ankara) – Kazandı tabii.
MEHMET AKİF HAMZAÇEBİ (İstanbul) –
Evet, kazandı. Kaybettiniz o davayı. “Köstebek”liğiniz tescil oldu.
BEŞİR ATALAY (Devamla) – Bakın, ben o
söylendiğinde şunu dedim: Kendi onuruna düşkün olmayanlar, başkalarının
onuruyla kolay oynarlar. O “köstebek” lafında bunu dedim. Ben onuruyla yaşayan
bir siyasetçiyim ve ben her zaman…(CHP sıralarından gürültüler)
ALİ RIZA ÖZTÜRK (Mersin) – Hadi canım
sen de!
AHMET TOPTAŞ (Afyonkarahisar) – Hadi,
hadi, hadi!
HAYDAR AKAR (Kocaeli) – Bravo, bravo!
BEŞİR ATALAY (Devamla) – Ben on iki yıl
bakanlık yaptım.
ALİ RIZA ÖZTÜRK (Mersin) – Haydi!
İftira atıyorsun, iftira!
BEŞİR ATALAY (Devamla) – Benim alnım
açık, başım diktir Allah’ın izniyle. (AK PARTİ sıralarından “Bravo” sesleri,
alkışlar)
ALİ RIZA ÖZTÜRK (Mersin) – İftira atmak
günahtır! İftira atma!
BEŞİR ATALAY (Devamla) - Onun için,
buraya çıkıp böyle iftiralara ve hakaretlere de aynı şiddetle cevap veriyorum.
ALİ RIZA ÖZTÜRK (Mersin) – Belge ver,
belge. Belge nerede?
BEŞİR ATALAY (Devamla) - Hepinizi
saygıyla selamlıyorum. (AK PARTİ sıralarından “Bravo” sesleri, alkışlar)
BAŞKAN – Teşekkür ederiz Sayın Atalay.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurunuz Sayın Hamzaçebi.
(Gürültüler)
Lütfen sessiz olun, duyalım.
MEHMET AKİF HAMZAÇEBİ (İstanbul) –
Konuşmasında bana sataşmada bulundu efendim, söz istiyorum. 
BAŞKAN – Buyurun Sayın Hamzaçebi.

7.- İstanbul Milletvekili Mehmet Akif Hamzaçebi'nin,
Kırıkkale Milletvekili Beşir Atalay’ın sataşma nedeniyle yaptığı konuşması
sırasında şahsına sataşması nedeniyle konuşması
MEHMET AKİF HAMZAÇEBİ (İstanbul) – Sayın
Atalay, orta sahada top çevirmek yok. Size hodri meydan dedim, elinizdeki
belgeleri açıklayın.
BEŞİR ATALAY (Kırıkkale) – Ben
buradayım, buradayım, hodri meydan!
MEHMET AKİF HAMZAÇEBİ (Devamla) –
“Bilerek söylüyorum.” diyorsunuz televizyon programında.
Ben buradan söylüyorum: O “tweet”lerin
hiçbirisi benim değildir. Hiç kimseyle yazışmadım, bu dediğiniz kimseyle
yazışmadım. Bu bir iftiradır, düzmecedir. Tekzibimi gönderdim “paçavra” denen o
gazetelere, “paçavra” olarak isimlendirdiğim o gazetelere tekziplerimi
gönderdim; tazminat davası açtım, suç duyurusunda bulundum. 
Size hodri meydan diyorum, elinizdeki
belgeleri gösterin, değilse siz müfterisiniz. 
BÜLENT TURAN (İstanbul) - Bu kapıyı siz
açtınız Sayın Başkan, “tape”leri yayınlayarak.
MEHMET AKİF HAMZAÇEBİ (Devamla) –
Kendisi de söyledi, “köstebek” ve “müfteri” kelimeleri hakaret değildir.
Mahkeme kararıyla da kendisinin müfteri olduğu… Şey, pardon, düzeltiyorum.
Elbette müfteriyle ilgili de bir dava açabilir, bekliyorum tabii ki; ben de
bilerek söylüyorum bu “müfteri” kelimesini, müfteri! Hadi, Sayın Atalay, sizi
hakkımda dava açmaya davet ediyorum, sizi hakkımda dava açmaya davet ediyorum,
bakın, bu bir hakaretse dava açmaya davet ediyorum. Dava açın, kazanın, ben de
geleyim, deyim ki: “Evet, Sayın Atalay’a ben istemeden hakaret etmişim.”
Niyetim hakaret etmek değil ama bir insana olmayan bir şeye dayanarak iftira
atarsanız size o insanın “müfteri” deme hakkı vardır. Ben üzüntü duyarım.
Sizden beklerdim ki… O “köstebek” kelimesine karşı buralarda isyanlarda
bulundunuz, kendinizin haklı olduğuna inanıyorsunuz. Peki, niye siz grup başkan
vekiliyle ilgili veya partimizle ilgili bu uydurma “tweet”lere, mesajlara
itibar ediyorsunuz, yakışıyor mu hiç? Siyaset böyle mi olmalı arkadaşlar? 
BÜLENT TURAN (İstanbul) – Kapıyı siz
açtınız “tape”lerle ilgili. 
MEHMET AKİF HAMZAÇEBİ (Devamla) – Sayın
Turan, siz de o gün aldınız, burada bir gazete kupürü göstermeye çalıştınız.
Bakın, bunlar olmaz. 
BÜLENT TURAN (İstanbul) – Sayın Başkan,
bu kapıyı siz açtınız. 
MEHMET AKİF HAMZAÇEBİ (Devamla) – Siz
gerçi başka bir şey söylemediniz, biliyorum, başka bir şey söylemediniz, sadece
bir iddia söylediniz. 
BÜLENT TURAN (İstanbul) – Okumadım,
masumiyete inanıyorum ama siz bunu ihlal ettiniz. 
MEHMET AKİF HAMZAÇEBİ (Devamla) – Peki.
Hepinize saygılar sunuyorum
arkadaşlarım. (CHP sıralarından alkışlar) 
BAŞKAN – Teşekkür ederiz Sayın
Hamzaçebi. 

VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 688, 687, 673, 658 ve 686
sıra sayılı Kanun Teklif ve Tasarılarının bu kısmın sırasıyla 6, 7, 8, 9 ve
10’uncu sıralarına alınmasına ve diğer işlerin sırasının buna göre teselsül
ettirilmesine; bastırılarak dağıtılan (11/45) esas numaralı Gensoru
Önergesi’nin 2 Mart 2015 Pazartesi günkü gündemin “Özel Gündemde Yer Alacak
İşler” kısmına alınmasına ve Anayasa’nın 99’uncu maddesi gereğince gündeme
alınıp alınmayacağı hususundaki görüşmelerin bu birleşimde yapılmasına; 687
sıra sayılı Kanun Tasarısı ile 688 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi (Devam)
BAŞKAN – Adalet ve Kalkınma Partisi
Grubu önerisini…
LEVENT GÖK (Ankara) – Karar yeter
sayısı…
BAŞKAN – Karar yeter sayısı arayacağım.

Adalet ve Kalkınma Partisi Grubu
önerisini oylarınıza sunuyorum: Kabul edenler… Kabul etmeyenler… 
Elektronik cihazla oylama yapacağız. 
Bir dakika süre veriyorum. 
(Elektronik cihazla oylama yapıldı) 
BAŞKAN – Karar yeter sayısı vardır,
Adalet ve Kalkınma Partisi Grubu önerisi kabul edilmiştir. 
On beş dakika ara veriyorum.
Kapanma Saati:
18.12
DÖRDÜNCÜ OTURUM
Açılma Saati:
18.33
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Dördüncü Oturumunu açıyorum.
Alınan karar gereğince, gündemin “Özel
Gündemde Yer Alacak İşler” kısmına geçiyoruz.
Bu kısımda yer alan, Milliyetçi Hareket
Partisi Grubu adına grup başkan vekilleri İzmir Milletvekili Oktay Vural ve
Kayseri Milletvekili Yusuf Halaçoğlu’nun kamu düzenini sağlamada görevlerini
yürütemediği, PKK/KCK’nın faaliyetlerini engelleyemeyerek paralel devlet
yapılanmasına zemin hazırladığı, rüşvet ve yolsuzluk soruşturmasını akamete
uğratma girişimlerinde bulunduğu iddiasıyla İçişleri Bakanı Efkan Ala hakkında
bir gensoru açılmasına ilişkin (11/45) esas numaralı Gensoru Önergesi’nin
gündeme alınıp alınmayacağı hususundaki görüşmelere başlıyoruz.

IX.- GENSORU
A) Ön Görüşmeler
1.- Milliyetçi Hareket Partisi Grubu adına Grup Başkan
Vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, kamu düzenini sağlamada görevlerini yürütemediği, PKK/KCK’nın
faaliyetlerini engelleyemeyerek paralel devlet yapılanmasına zemin hazırladığı,
rüşvet ve yolsuzluk soruşturmasını akamete uğratma girişimlerinde bulunduğu
iddiasıyla İçişleri Bakanı Efkan Ala hakkında bir gensoru açılmasına ilişkin
önergesi (11/45)
BAŞKAN – Hükûmet? Yerinde.
Önerge daha önce bastırılıp dağıtıldığı
ve Genel Kurulun 23/2/2015 tarihli 62’nci Birleşiminde okunduğu için tekrar
okutmuyorum.
Sayın milletvekilleri, Anayasa’nın
99’uncu maddesine göre bu görüşmede önerge sahiplerinden bir üyeye, siyasi
parti grupları adına birer milletvekiline ve Bakanlar Kurulu adına Başbakan
veya bir bakana söz verilecektir. 
Konuşma süreleri önerge sahibi için on
dakika, gruplar ve Hükûmet için yirmişer dakikadır.
Şimdi söz alan sayın üyelerin
isimlerini okuyorum: 
Önerge sahibi olarak Osmaniye
Milletvekili Hasan Hüseyin Türkoğlu, Halkların Demokratik Partisi Grubu adına
Muş Milletvekili Demir Çelik, Milliyetçi Hareket Partisi Grubu adına Isparta
Milletvekili Süleyman Nevzat Korkmaz, Cumhuriyet Halk Partisi Grubu adına
Gaziantep Milletvekili Ali Serindağ, Adalet ve Kalkınma Partisi Grubu adına
Kırıkkale Milletvekili Oğuz Kağan Köksal, Hükûmet adına da İçişleri Bakanı
Efkan Ala konuşacaktır.
Şimdi ilk söz olarak önerge sahibi
Osmaniye Milletvekili Hasan Hüseyin Türkoğlu konuşacaktır.
Süresi on dakikadır.
Buyurunuz Sayın Türkoğlu. (MHP
sıralarından alkışlar)
HASAN HÜSEYİN TÜRKOĞLU (Osmaniye) –
Teşekkür ederim.
Sayın Başkan, Türk milletinin saygıdeğer
milletvekilleri; İçişleri Bakanı Sayın Efkan Ala hakkında vermiş olduğumuz,
kamu düzeni, huzur ve asayişi sağlamakta acziyet gösterdiği, sahip olduğu
yetkileri kullanmayarak üniter devlet yapısının fiilen bozulmasını ve ülkemizin
belirli bölümlerinde paralel devlet yapısının kurulmasına zemin hazırladığı
gerekçesiyle vermiş olduğumuz önerge üzerine söz almış bulunuyorum. Yüce
heyetinizi saygıyla selamlarım.
İçişleri Bakanlığı, iç güvenliğin ve
asayişin sağlanmasından sorumludur. Kamu düzeni ve genel ahlakın korunması,
kaçakçılığın men ve takibi, trafik düzeni, suç ve suçlularla mücadele gibi
konular İçişleri Bakanlığının görev sahası içerisindedir. Bu ve benzeri
görevlerin hep birlikte değerlendirilmesi sonucu ortaya çıkan İçişleri
Bakanlığının görevi, güvenlik kuruluşlarını yönetmek suretiyle ülkenin ve
milletin bölünmez bütünlüğünün, Anayasa’da yazılı hak ve hürriyetlerin
korunmasıdır. Kısaca, İçişleri Bakanlığı anayasal düzenin bekçisidir. Bakan ise
bu kuruluşun başındaki en üst amir olarak kendisine Anayasa ve kanunlarla
verilen vazifeleri yerine getiren, bu konuda iş birliği ve koordinasyon
fonksiyonunu icra eden makam olmaktadır. 
Son dönemde PKK terör örgütüyle
yapılan müzakereler çerçevesinde “Kürt açılımı”, “çözüm süreci” gibi
isimlendirilen ve PKK terör örgütü tarafından kontrol edilen süreçte gelinen
nokta, terör örgütünün egemenlik tesis ettiği bir alanın ortaya çıkmasıdır. Bu
alanda PKK terör örgütünün uzantıları asayiş timleri oluşturmuş, kimlik
kontrolleri, yol kontrolleri, umuma açık yerlerde aramalar yapmaktadırlar. 
Yine, PKK’nın şehir yapılanmasının
mensupları bir yargı sistemi tesis etmişler, mahkemeler kurmuşlar; alacak
verecek davalarına, tarla davalarına, boşanma davalarına ve diğer davalara
bakmaktadırlar. Kamu görevlilerine bile bu mahkemelerde görülen davalar için
tebligat yapılmaktadır. 
PKK terör örgütünün şehir
yapılanması, vergi sistemi kurmak suretiyle vatandaşlarımızdan vergi adı
altında haraç toplamaktadır.
Terör örgütünün silahlı unsurları
ellerinde silahlarıyla dağlardan şehirlere inmişler, haftalarca
şehirler arası yolları kesmişler ancak asayişten sorumlu güvenlik birimleri
İçişleri Bakanının emirleri doğrultusunda Anayasa’nın 137’nci maddesini de
çiğneyerek müdahale etmemişlerdir.
Terör gibi
sadece Türk toplumunu değil, bütün insanlığı yakından ilgilendiren bir sorun
karşısında İçişleri Bakanının görevini yapmadığı, seyirci kaldığı hepimizce
malumdur. Milliyetçi Hareket Partili Adana Büyükşehir Belediye Başkanı Aytaç
Durak’ı beş yıl için seçilmiş iken dört yıl boyunca açıkta tutan İçişleri
Bakanlığı, terör örgütüne destek mahiyetinde güvenlik güçlerinin ulaşımını
engellemek amacıyla şehirlerin cadde ve sokaklarını çukurlarla dolduran
belediye başkanlarına kayıtsız kalmakta, vazifesini yerine getirmemektedir,
Diyarbakır’da 6-7 Ekim olaylarında vazifesini yerine getirmeyen belediye
başkanını görmezden gelmektedir. Türk Silahlı Kuvvetlerinin terör örgütlerine
operasyon yapma taleplerinin, valiler tarafından Bakan talimatı olduğu için
reddedildiği kamuoyunca bilinen hususlardandır. Şırnak Valisinin Cizre’de
asayişi temin etmek için PKK’lılara ricacı olduğu, Diyarbakır Emniyet Müdürünün
daha fazla olay çıkmaması için terör örgütünün liderlerine âdeta yalvardığı
kamuoyuna yansıyan birkaç örnektir. 
Emniyet ve
asayişten birinci derecede sorumlu İçişleri Bakanlığı, bu vazifesini batıda eli
satırlı, kalaslı AKP’li milislere, doğu ve güneydoğuda eli silahlı PKK’ya
havale etmiştir. 
İçişleri
Bakanlığı, paralelle mücadele etmemektedir. Kendine yakın olanlar paralelci de
olsa şefkatli kanatlar altında yer bulabilmektedir. 
İçişleri
Bakanlığı, Türk milliyetçiliğiyle, Türk milliyetçileriyle mücadele etmektedir. 
İçişleri
Bakanlığı, ülkenin güvenliğini sağlamak yerine Recep Tayyip Erdoğan’ın
güvenliğini sağlamayı görev bilmiştir. 
İçişleri
Bakanlığı, âdeta tapınak şövalyeliğine soyunmuştur.
Hırsızlık,
yolsuzluk, terör, kadın cinayetleri, uyuşturucu ticareti ve kullanımı gibi
suçlarla mücadelede İçişleri Bakanlığı sınıfta kalmıştır. Toplumda infiale
sebep olan bu suçlar önlenemediği için yoğun olarak ortaya çıkmakta, ortaya
çıktıktan sonra cezalandırılmaya çalışılmaktadır. Suç ve suçluluk toplumda bir
salgın hastalık gibi yayılmaktadır. Bu durumu ortadan kaldıracak olan önleyici
kolluk faaliyetleri yerine getirilmemekte, önleyici kolluk sadece Tayyip
Erdoğan’ın ve AKP’nin siyasi muhaliflerinde varlığını göstermektedir.
İçişleri
Bakanlığının hukuksuz uygulamaları tarihin hiçbir döneminde bu kadar
olmamıştır; neredeyse bütün iş ve işlemler yargıdan dönmektedir. Bakanlık hukuk
birimleri savunma vermekten hizmet üretmeye zaman bulamamaktadırlar, davalar
sürekli kaybedilmektedir. Diğer bakanlıklarla beraber İçişleri Bakanlığındaki
bu hukuk dışı anlayış o kadar yaygınlaşmıştır ki bu durumu kurtarmak için
Anayasa’ya aykırı düzenlemeler gündeme gelmiştir. Bu anlayış, Türkiye Büyük
Millet Meclisini alet ederek hukuk dışılığa yasal kılıf hazırlamaya
çalışmaktadır. Anayasa Mahkemesi tarafından bozulan yargı kararlarının iki yıl
sonra uygulanmasına ilişkin düzenleme örneklerden biridir. Özelleştirme
uygulamalarıyla ilgili yargı kararlarını işlevsiz hâle getiren düzenleme bir
diğeridir. Şimdiyse İçişleri Bakanlığı tarafından Parlamentoya sunulan, “iç
güvenlik paketi” diye bilinen tasarıda hukuksuz uygulamalar yasal hâle
getirilmeye çalışılmaktadır. Örneğin, polis müdürlerinden uygun görülenlerin
görevde bırakılması, diğerlerinin emekli edilmesi gibi ya da Emniyet
personelinin keyfe göre yer değiştirmeleri ya da atama makamı emrine alınmaları
gibi. Yine, iç güvenlik paketinin içerisinde bulunan 126’ncı ve 127’nci
maddeler 4483 sayılı Kanun’da değişiklik yaparak kin, garez ve hatır saikiyle
rapor düzenleyen müfettiş, denetmen ya da ön incelemecileri koruma altına
almaktadır. Bu düzenlemeyle tetikçi müfettişlerin sayısı artırılacak, kin,
garez ve hatır için rapor düzenleyenlerin tazminatları devlet tarafından
karşılanacaktır. 
Hukukun, Anayasa’nın ve kanunların bu
kadar ayaklar altına alındığı bir başka dönem olmamıştır. İşte gensoru
vermemizin sebepleri bunlardır. Bu gerçeklerden hareketle gensoru verdik.
Umarım vicdan sahipleri gensorumuza “evet” derler. 
Sayın Başkan,
saygıdeğer milletvekilleri; hepinizce malum olduğu üzere, bir süreden beri
Hükûmet AKP ile PKK arasında yapılan bir müzakere söz konusudur. Bu müzakere
çerçevesinde, terör örgütüyle görüşmenin bir şerefsizlik olduğu ifade edilmiş,
gelinen noktadaysa, terör örgütüyle görüşmenin şerefsizlik olduğunu söyleyen
ağız, “Ne istendi de on iki yıllık Başbakanlık dönemimde verilmedi?” şekline
dönüşmüştür.
Devletin
askerinin ve polisinin itibarsızlaştırıldığı, işlevsizleştirildiği, terörle
mücadele etmekten alıkonulduğu, rüşveti, yolsuzluğu, hırsızlığı tespit eden
polislerin, hâkim ve savcıların “paralelci”, “darbeci” diye yaftalandığı bir
dönemde, PKK terör örgütüne, onun İmralı’daki bebek katili liderine güç veren,
itibar kazandıran bir Hükûmetle karşı karşıyayız. Sizin oylarınızla güvenoyu
alan AKP hükûmetleri PKK’yla müzakere etmekte, bunu kamuoyundan ve sizlerden
gizlemekteydi. Bu görüşmeler deşifre edildiğinde de görüşenlerin şerefsiz
olduğu ifade edilmiş idi. Bu ifadenin sahibi Recep Tayyip Erdoğan, şimdi,
bırakın görüşmeyi, Başbakanlığı döneminde PKK ne istediyse onu verdiğini itiraf
etmektedir. 
PKK’yla müzakerelerin koordinatörleri
arasında İçişleri Bakanlığı vardır, bu Bakanlığa bağlı Kamu Düzeni ve Güvenliği
Müsteşarlığı vardır. PKK terör örgütünün silahlı unsurlarının Türkiye
topraklarını terk edeceği ortaya atıldıktan sonra geçen süre zarfında bu
teröristlerin Türkiye’yi terk etmediklerini Başbakan Davutoğlu “PKK’lı
teröristler Türkiye’yi terk etmedi ve biz bunu halktan gizledik.” diyerek halka
yalan söylediklerini itiraf etmişlerdir. 
PKK’nın hedeflerine ulaşmadan silah
bırakmayacağı açıktır. PKK’nın silahlı unsurlarının, o katillerin kendileri
için güvence olduğu, sigorta olduğu bizzat PKK’nın siyasi uzantıları tarafından
dile getirilmektedir. PKK bugüne kadar silah bırakacağını, pişman olduğunu hiç
söylememiştir.
Şimdi ise yaklaşan seçimler dolayısıyla
PKK’lı teröristlerin talepleriyle 10 maddelik bir mutabakat ortaya atılmıştır.
Bugüne kadar AKP’den istediği her tavizi alan PKK bu anlaşmayla, “Demokratik
siyasetin içeriği tartışılmalı.” derken PKK’lı teröristlerin siyaset
yapmasından bahsetmektedir. Demokratik çözümün ulusal ve yerel boyutlarından
bahsederken PKK’nın birleşik, bağımsız Kürdistan hedefinin yoluna taş
döşemekten bahsetmektedir. Özgür vatandaşlıktan bahsederken PKK’lı olmanın
hukuka uygun kabul edilmesi, PKK’lıyken yapılan katliam, ırza geçme, gasp,
yağma dâhil her türlü fiilin suç kapsamından çıkarılması kastedilmektedir.
“Demokratik siyasetin devletle, toplumla ilişkisi” derken PKK’lı sivil toplum
kuruluşlarının meşrulaştırılması hedeflenmektedir. Kimlik kavramı ve
tanınmasına dönük çoğulcu demokratik anlayıştan kasıt ana dilde eğitimdir. Demokratik
cumhuriyet, ortak vatan kavramından anlaşılan, alt kimliklerin, özellikle Kürt
kimliğinin Anayasa’ya girmesi, Türklük kavramının Anayasa’dan çıkarılması
hedeflenmektedir. Tayyip Erdoğan ve hükûmetleri buna razıdır. Yapılan şey Türk
milletini kandırmaktan ibarettir. AKP, koyunları ürkütmeden kurda teslim etmek
niyetindedir. PKK’lı ateist teröristler mütedeyyin Kürt kardeşlerimizin
temsilcisi hâline getirilmiştir. AKP oy hesabıyla millî, manevi, dinî değerleri
işportaya çıkarmıştır, karşılığında, ne olursa olsun iktidarda kalmak
istemektedir.
(Mikrofon otomatik cihaz tarafından
kapatıldı)
HASAN HÜSEYİN TÜRKOĞLU (Devamla) – Bu
düşüncelerle gensorumuzun kabulünü diler, Türk milletinin milletvekillerini
saygıyla selamlarım. (MHP sıralarından alkışlar)
BAŞKAN – Teşekkür ederiz Sayın
Türkoğlu.
Halkların Demokratik Partisi Grubu
adına Muş Milletvekili Demir Çelik.
Buyurunuz Sayın Çelik.
HDP GRUBU ADINA DEMİR ÇELİK (Muş) –
Teşekkür ediyorum Başkanım.
Sayın Başkanım, çok saygıdeğer
milletvekilleri; hepinizi şahsım ve partim adına saygı ve sevgiyle selamlayarak
İçişleri Bakanımız hakkında verilen gensoruyla ilgili partimizin düşüncelerini
paylaşmak istiyorum.
Sayın Başkan, değerli milletvekilleri;
dünyanın yeniden şekillendiği, yeniden şekillenen dünyanın parçası olan Orta
Doğu’nun stratejik savaşlar, beraberinde de vekâlet savaşlarıyla yeniden
şekillendirme durumuyla karşı karşıya kaldığımız son beş yılı analiz edip
incelemeye tabi tutmak, beraberinde de yüz yıllık Türkiye Cumhuriyeti
devletinin serüvenini, dünden bugüne, bugünden yarına nasıl olması gerektiğini,
bu manada da İçişleri Bakanlığı söz konusu olduğundan Türkiye'nin mevcut var
olan idari, siyasi yapısına nasıl yaklaştığımızı ifade etmek istiyorum.
Sayın Başkanım, değerli
milletvekilleri; evet, dünya, ulus, üniter devletlerle tanıştığından bu yana
artı değere el koyan küresel emperyal güçler tarafından her seferinde
paylaşılmaya, bölüşülmeye muhtaç kılınmıştır. Gerekli gereksiz gerekçelerle
başlatılan savaşlar, toplumsal, siyasal, ekolojik yıkımlarla, halklar kaosuyla
karşı karşıya bıraktığı dünya savaşları, Birinci Dünya Savaşı, İkinci Dünya
Savaşı ve bugün yaşanan da yine bir paylaşım savaşı, dünyanın üçüncü paylaşım
savaşı. Bu paylaşım savaşını doğru okumadan, beraberinde küreselleşmenin ortaya
çıkardığı yeni dinamikler nezdinde pozisyon alamadan sadece ve tek başına
reflekslerle karşı çıkmak bizi rutinin tekrar edildiği ve rutinin tekrarına
dayalı tartışmalara mahkûm olan bir yasama faaliyetiyle karşı karşıya
bıraktıracaktır ki Meclisin ruhuna da, Türkiye halklarının, ezilenlerin,
yönetilenlerin beklentilerine de cevap olamayacağız.
Birinci Dünya Savaşı’nın yol açtığı
tehlikelerin hemen ardından parçalanan, bölünen ve paylaşılan Osmanlı
İmparatorluğu, beraberinde idari, siyasi manada burjuva demokrasisiyle, burjuva
demokratik devrimiyle buluşamadığından kurucu irade olan asker bürokrasisinin
yol açtığı ve bu manada da tekçiliğin, katı merkeziyetçiliğin esas alındığı
devlet ve o devletin yol açtığı zihniyetin bugün yaşanan parametrelerinin,
sıkıntılarının, problemlerinin tartışıldığı bir Meclise şahitlik ediyoruz.
Kurucu Meclis her şeyden önce bürokrat olunca, asker olunca, algı; düşman ile
dost, mavi kuvvetler ile kırmızı kuvvetler ayrımına giderek her şeyi ama her
şeyi bu karşıtlık üzerine biçimlendiren, şekillendiren bir algıyla
yaklaşmıştır. Sorun mu var, problem mi var, aşılamayan siyasal, sosyal,
kültürel problemlerimiz mi var? Onları kaşıdığını iddia ederek bir dış düşmana
havale ettiğimiz, içeride de o dış düşmanların uzantısı olduğunu söylediğimiz
bir kısım yapıların, kurumların, siyasal aktörlerin arkasına gizlenerek halka
da bu dış düşmanlıktan hareketle ihanet ya da vatan hainliği yaftası sıfatını
yapıştırarak halktan özgürlüklerini, barışını ve haklarını almayı yüz yıldır
başardık, becerdik. Halklar sussun, kimliğinden, kültüründen, dilinden,
özgürlüğünden, barışından mahrum kalsın diye; korksun, sinsin, sadece ve tek
başına şiddetten değil, polisten, kolluk kuvvetinden değil, aynı zamanda o
sıfattan, yakıştırılan sıfattan korktuğundan oraya yakıştırmadığından
kendiliğinden susmuştur, suskunlukları oynamıştır, hâlâ da oynuyor. Yüz yıldır
merkezî devletin çevreyle ilişkisini demokratik noktada çözememesinden, yüz
yıldır devletin dinle ilişkisini demokratik ve katılımcı anlayışla
çözememesinden, yüz yıldır merkezî devletin tekçi yapısıyla kimlik ve kültürler
arasındaki sorunu çözememesinden kaynaklı, devasa, karşısında zaman zaman
ürktüğümüz, korktuğumuz, geri adım attığımız sorunlarımız var. Etnik kimlik
temelli sorunumuz var, kültürel, inançsal temelli sorunlarımız var, sınıfsal
temelli sorunlarımız var, cinsî temelli sorunlarımız var. Kadın-erkek
çatışması, çelişkisi, günde birkaç tane kadının katliamlara ve cinayetlere
kurban edildiği gerçeğiyle hâlâ yüzleşmiş, bu yönüyle de kadın katliamlarının
önüne geçmeyi başarabilmiş değiliz. Hâlâ çocuk katliamlarının, cinayetlerinin
önüne geçebilmiş değiliz. Düşününüz ki AKP’nin on iki yıllık iktidarı boyunca
polis kurşunlarıyla katledilen 255 çocuk. Bu, Türkiye İnsan Hakları Vakfı’nın
rakamıdır ama bağımsız bir kısım sivil toplum örgütleri bunun 477 civarında
olduğunu iddia etmektedir. Keza, Alevilerden Gezi’de 8 civarında vatandaşın
katledilmiş olması, Kürtlerin her demokratik kalkışmasının, her hak arayışı
mücadelesinin gazla, copla, kurşunla sonuçlanmış olması; onlarca, yüzlerce,
binlerce sivilin katledilmiş olması işte bu yüz yıllık refleksin sonucudur.
Hâlâ devlet Kürt’ünden Türk’üne, Arap’ından Çerkez’ine, Alevi’sinden Sünni’sine
herkesi eşit, özgür vatandaş görmüyor, görmek istemiyor; ötekileştiriyor,
iradesini kırıyor, asimilasyonist politikalara tabi tutarak Kürt’ü
Türk’leştirmenin, Alevi’yi Sünni’leştirmenin politikalarıyla bu ülkede
insanların haklarını gasbediyor, etmeye devam ediyor. Hak isteyen
düşmanlaştırılıyor. Hak ve talep mücadelesini veren -emekçisinden çalışanına-
insanların grev hakkını gasbediyor. Bu konudaki bir kısım özlük haklarını, emek
sömürüsüne itirazlarını görmezlikten geldiğiyle kalmıyor, her yerde şiddet, her
yerde baskı, her yerde zulüm. Bu, son dönemlerde daha da çoğaldı. Stratejik
çıkarlarını, politik ve ekonomik çıkarlarını Orta Doğu halklarına dayatan
küresel emperyal güçler, düşününüz ki dört yıldır yanı başımızda Suriye
savaşıyla Kürt’ü Arap’a, Arap’ı Türkmen’e, Sünni’yi Alevi’ye, Alevi’yi Sünni’ye
karşı konumlandırarak stratejik vekâlet savaşlarıyla kendilerine yeni alanlar,
yeni stratejik hedefler çizmektedirler. Dört yıldır bitip tükenmeyen toplumsal
ve siyasal yıkımlarla, ekolojik yıkımlarla bizi karşı karşıya bıraktıran bu
sorun yanı başımızda Rojava’da, Kobani’de üç yılı aşkın bir zamandır sürüyor.
Üç yıldır bahçesinin içini temizleyemeyenin dışarıdaki uluslararası
politikasının da tutarlı olmayacağından hareketle, Rojava Kürt’üne nasıl
yaklaşacağını bilememenin, bu çelişkiyi derinliğine yaşıyor olmasının ikircikli,
kendine göreci yaklaşımı neticesinde Türkiye uluslararası ilişkilerde derin
yalnızlığı yaşıyor; içeride de vatandaşıyla barışık bir ortamı sağlayamamanın
açmazlarını, çelişkilerini, çatışmalarını yaşıyor.
Düşününüz, 3 Ocak 2013’te başlatılan
demokratik çözüm sürecinin iradesinin arkasında duran güçlü bir halk desteği
vardı. Hâlâ da var olduğuna inandığımız bu halk desteği o gün itibarıyla
sahiplenilmiş olsaydı, bu sahiplenmeye bağlı olarak onurlu bir barışa,
nitelikli bir müzakereye fırsat verilmiş olsaydı, bugüne kadar, iki yılı aşkın
bir zamandır kaybettiğimiz canlar kaybedilmemiş, onlar da aramızda yaşamaya
devam ediyor olacaklardı. Ama devleti biriktirmenin, iktidarı ve sermayeyi
biriktirmenin aracısı durumuna gelen hükûmetler halka yabancılaştığından halka
rağmen, topluma rağmen devleti esas alan politikalarından dolayı halkı
kaybediyor, halkları kaybediyor. Bunu 6-7-8 Ekim tarihlerinde, 2014’ün Ekim aylarının başında sıkça gördük. Bir
hükûmet düşününüz ki, 3 Ocak 2013’te demokratik çözümden yana olduğunu söylemiş
olacak, demokratik çözümün nitelikli bir müzakereye evrilmesi açısından Meclisi
devreye koyması gerekirken, şeffaf, açık, aleni, sürecin demokratik kamuoyu
tarafından yürütülebilen, denetlenebilen bir noktaya taşınması gerekirken
ikircikli davranmıştır, kendine göre davranmıştır, keyfî yaklaşmıştır. Keyfî
yaklaşmakla kalmamıştır, vekâlet savaşının yanı başımızda sürüyor olmasına yeri
geldiğinde sessiz kalmış, yeri geldiğinde vekâlet savaşını yürütenlerden medet
ummuştur. El Kaide, El Nusra’dan umudunu kesince, son iki yıldır gündemimize ve
güncelimize gelen DAİŞ ve IŞİD çeteleriyle âdeta danışıklı dövüş değilse bile
bir kısım vahşi, kirli savaş yürütücülerinin uygulamalarına, pratikteki vahşi
savaş pratiğine sessiz kalınmıştır. Ama insani yardımı ulaştırmak isteyen, el
uzatmak isteyen ve insani değerlerin düşürülmemesi adına bir gayretin çabası
içerisinde olan başta Kürtler olmak üzere bütün demokratik kamuoyu bu konuda el
ve yüreğini ortaya koymuştur. Ortaya konulan el, ortaya konulan yürek ters tepmiş,
yeri geldiğinde Suruç’ta, Ceylânpınar’da ya da sınır hattı boyunca Nusaybin’de,
Cizre’de yine kurşunlar sıkılmış, gaz, cop, basınçlı suyla kitleler
yıldırılmış, kitlelerin üzerine hükümranlık kuran güvenlik güçleri Cizre’de en
son ocak ayı dâhil olmak üzere 8 çocuğun ölümüyle sonuçlanan olaylarla karşı
karşıya kalmıştır.
Sayın Başkan, değerli milletvekilleri; küreselleşmenin bu
vekâlet savaşlarını yürütüyor olmasını anlamamız gerekiyor. Askeri yok, askerin
yanı sıra savaş aygıtları, araçlarıyla ortada gözükmeyen ama halkların bir
kısım açmazlarını, çelişkilerini fırsata dönüştürerek onlar üzerinden vekâlet
savaşlarını yürüten küresel emperyal güçlerin oyununa gelmemenin kestirme yolu
var. Bilinen en kestirme, en zararsız, en risksiz yol. Bu yol demokratikleşmedir.
Bugüne kadar çözemediğimiz etnik temelli, kültürel temelli, inançsal temelli,
emek temelli ya da sınıflara dayalı problemlerimizi çözebiliriz ama tek şart
var; oligarşik, bürokratik devlet mekanizması yerine demokratik bir devleti,
demokratikleşmeye açık bir devleti, demokrasiye açık bir devleti yerine
getirdiğimizde, harekete geçirdiğimizde bizim yüz yıldır kanayan yaralarımızı
tedavi edip iyileştirebilmemizin koşulları da olanakları da vardır. Ama yüz
yıldır iyileştirme çabası ve gayretini göstermediğimiz gibi, kanayan yaramızı
her gün kaşıyarak yeniden kanamaya ve kanatmaya devam ettiğimizde de vallahi de
billahi de emeği de, kaynağı da biz israf ederiz, israfın üzerine yeni ölüm
savaşlarının tacirliğine alet olmaktan da başka iş görmeyiz.
Düşününüz ki kırk yıldır 60 binin
üzerinde insan ölmüş, kırk yıldır 2 trilyon harcama yapılmış. 2 trilyonluk
askerî harcama bugün eğitimimize, sağlığımıza seferber edilmiş olsaydı, 2
trilyon kaynağımız bugün çalışanların asgari ücrete bin liranın altında bir
rakama mahkûm kılınmış olması yerine onların yoksulluk sınırı düzeyinde maaş
almalarının yolunu açmış olabilirdik. Bugün 2 trilyonu savaşa, ölüm ve
öldürmeyi kusan makinelere harcıyor olacağımıza bugün emeklilerimize,
çalışanlarımıza vermiş olsaydık bu müreffeh, huzur ve zenginlik içerisindeki
toplumun kime ne zararı olabilirdi? Biz kendi kendimize yapıyoruz;
ayrıştırıyoruz, karşıtlaştırıyoruz, ötekileştiriyoruz, düşmanlaştırma
politikalarından nemalanıyoruz. Bunu birileri yapabilir, sokaktaki Ahmet amca,
Ayşe teyze yapabilir ama demokratik siyasete inanan, demokratik siyasetin
gereği olarak halktan vekâleti alan biz milletvekillerinin, siyasi partilerin
aktörlerinin farklı ve daha ileri düşünmesi gerekiyor. Biz, sıradan insan gibi
düşüneceksek, onun refleksleri ve tepkileriyle soruna yaklaşıp ölme-öldürme
üzerine, düşman- dost güçler üzerine kendimizi konumlandırdığımızda yüz yıldır
katedemediğimizin bir benzerini bir yüz yıl sonrasına ertelemiş olmanın vicdani
muhasebesini yapmak durumundayız. O nedenle, demokratik siyaset herkese lazım.
Savaş yıkımdır, ölümdür, yoksulluktur, açlıktır, sefalettir, gözyaşıdır,
kandır. Ama barış özgürlüktür, yaşamdır, yeni yaşama tutunmaktır, özgürlükten
yana olmaktır, müreffeh, zengin ve mutlu bir toplum demektir. O nedenle,
demokratik siyaseti devreye koymak, demokratik siyaset üzerinden birikmiş olan
tarihsel sorunlarımızı çözmemiz gerekiyor. İçişleri Bakanlığının da, Hükûmetin
de bu anlayışla yaklaşması gerekiyor. Söz konusu olan “Güvenlik mi, özgürlük
mü?” ikilemi, söz konusu olan “Demokrasi mi, otoriterizm mi?”, söz konusu olan
“Savaş mı, barış mı?” sorularına cevabımız barıştan, özgürlükten, demokrasiden
yana olmaktır. Ötekileri kaybettirmiştir, kaybettirmeye devam eder. 
Kürt’ün Türk’le barışması yüzyılın
adımıdır. Kürt’ün Türk’le ortaklaşması geleceğimizin ortak vatanında barış
içerisinde yaşamamızın en temel güvencesidir. Alevi’nin Sünni’yle, Hristiyan’ın
İslam’la buluşması, ortaklaşması bu ülkenin çoklu kimliğine, çoklu kültürüne
denk düşen günümüz demokrasisinin, 21’inci yüzyıl demokrasisinin tek çözüm
parametresidir. Artık kimlikler, inançlar, kültürler binlerce, on binlerce
yıllık insanlık değerlerinin ortak mirası olarak bizim sahiplenmemizi bekliyor.
Süryani’ye, Ermeni’ye, İslam’a, Hristiyan’a, Arap’a, Kürt’e, Türk’e, ezilene,
yoksula, emekçiye bir gözle bakmadığımızda, onların da bizim kadar haklarının
olduğu bilinciyle hareket etmediğimizde, bir düşmana ihtiyaç duyuyor olmaktan
kaynaklı devletin güvenlik politikalarına sığındığımızda ölümlerin sonu gelmez,
gözyaşı dinmez, analar da ağlamaya devam eder. Samimiysek annelerin
ağlamamasında, samimiysek gözyaşının dinmesinde, savaşın ölüm kusan makineleri
yerine özgürlüğün seslendiği, barış çığlıklarının ve şarkılarının yükseldiği
bir ülke istiyorsak dündeki bütün argümanlarımızı, dilimizi ve yaftalanmış
ötekileştirilmiş sıfatlarımızı bir yana bırakacağız. Güvenlik politikalarından
medet ummak yerine, 1 milyona yakın askeriyle NATO’nun 2’nci askerî gücü
olmakla övünmek yerine, demokrasimizle, barışımızla, özgürlüğümüzle
övünmeliyiz. Bizim, Avrupa’da en nicel polis gücüyle övüneceğimize, var olan
polis gücüyle yetinmeyip yeni polisler, yeni imamlar istihdam edeceğimize,
öğretmene, doktora, mühendise, entelektüel birikimi olan aydına, aydınlanmacı
bir ülkeye ihtiyacımız var.
Bu ülke hepimizin. Bu ülkede barış
içerisinde, bir arada yaşamak isteyen çiçeğe de, ota da, kuşa da, insana da
ihtiyacımız var. İnsanın rengi, dili, kimliği, inancı, düşüncesi
sorgulanmaksızın herkesin ama herkesin bir cumhurbaşkanı kadar, bir başbakan
kadar, bir bakan kadar, bir milletvekili kadar hakkı var. Düşüncenin önünü
açalım. İnsanlar düşünceleri ve fikirleriyle istedikleri gibi düşünebilmeli,
düşündüklerini örgütleyebilmeli, örgütlendiği yapılarla halka dokunabilmeli. O
nedenle de biz diyoruz ki: Demokratik siyasetin öne çıkacağı günümüz
Türkiye’sinde İçişleri Bakanlığından başlayarak, biz, belediyelere, yerel
yönetimlere idari, mali özerkliği vererek, Avrupa Konseyi Bölgesel, Yerel
Yönetimler Özerklik Şartı’ndaki çekinceleri kaldırarak öncelikle
belediyelerimizin, yerel yönetimlerimizin önünü açmalıyız. Yetinmeyeceğiz.
Türkiye’nin sulak havzalarında yaşamını binlerce yıl sürdüren kadim
medeniyetlerin izlerine, ekolojinin ayak izlerine, toprak ananın haklarına
saygılı olma temelinde, saygıyı esirgemeden harekete geçirerek bölgesel
yönetimlerle, bu ülkede, kimlikler, inançlar, kültürler, düşünceler kendisini
Meclisinde, yönetiminde ve bütçesinde temsil edebilme, yönetebilme hakkına
sahip olabilmeli. 
Değerli Başkan,
saygıdeğer milletvekilleri; birinin bizimle yönetimi paylaşıyor olmasından,
birinin bu Mecliste söz ve yetki sahibi olmasından, birinin bütçenin
hazırlanması, yürütülmesi ve karar süreçlerine katılmasından korkmayalım,
ürkmeyelim; onun da bizim kadar hakkı var. O hakkı sonuna kadar kullanmanın
önünü açtığımızda demokratik siyasete yol açmış oluruz, demokratikleşen
devletin, demokratikleşen ülkenin demokratik siyaset aracılığıyla eşit, özgür
vatandaşa ulaşmasının yolunu sağlamış oluruz. 
Bu duygularla
bir kez daha hepinizi saygı ve sevgiyle selamlarken bu gensoruyla ilgili
düşüncelerimi paylaşmama fırsat verdiğiniz için teşekkür ediyorum. (HDP
sıralarından alkışlar)
BAŞKAN –
Teşekkür ederiz Sayın Çelik.
Milliyetçi
Hareket Partisi Grubu adına Isparta Milletvekili Süleyman Nevzat Korkmaz.
Buyurunuz Sayın
Korkmaz. (MHP sıralarından alkışlar)
MHP GRUBU ADINA
S. NEVZAT KORKMAZ (Isparta) – Sayın Başkan, değerli milletvekilleri; Genel
Kurulu saygıyla selamlıyorum. 
İçişleri
Bakanlığı Teşkilat Kanunu ülkenin genel asayiş ve kamu düzeninden İçişleri Bakanlığının
sorumlu olduğunu söyler. Bakanlık bu görevini -jandarma ve polis- binlerce
şehit vererek yerine getirmiştir. Tüm şehitlerimizi rahmet ve minnetle
anıyorum.
Değerli
milletvekilleri, hukuk düzenimizin kendisine ülkesi ve milletiyle bölünmez bütünlüğünü
ve sınırlarımızı korumak görevini verdiği İçişleri Bakanlığı, bu görevini
yerine getirmekten fersah fersah uzak düşmüştür, PKK tandanslı çözüm sürecinin
asıl aktörlerinden biri hâline gelmiştir maalesef. Şehitlerimizin aziz
hatırasının, binlerce terör gazisinin kopmuş eli, kolu, kör olan gözleri,
tanınmayacak şekilde yanmış yüzlerinin üstüne basa basa bu coğrafyada sayısız
iş birliği ve ihanetler yaşanmıştır. Bu milletin canını emanet ettiği bir
teşkilatın ülke ve milletinin bekası konusunda terör örgütüyle pazarlığa
oturmuş olması bu milletin gördüğü en büyük ihanetlerden birisidir. Hepimizin
ceddinin kanıyla kurulan bu devlet, bu cumhuriyet AKP’yle yıkım üstüne yıkım
yaşamaktadır. Bir gün yoktur ki tarihî müktesebatımızdan bir parça kopmasın,
mukaddesatımız sorgulanmasın. AKP’yle bu milletin alın yazısı millî meselelerde
maalesef hezimet ve utanç olmuştur. Bugün, ülkenin önüne getirilen Sevr
şartları dayatılmaktadır. Bunun müsebbibi, kurulan cumhuriyeti, millî ve üniter
devleti içine sindirememiş ve rövanş alma amacıyla devlet ve millet
düşmanlarıyla bile iş birliğine girmekten çekinmemiş bugünkü iktidardır. Batılı
devletlerin kuklası olan PKK ve onun siyasal sözcüsü olan HDP, hamisi AKP aynı
karede buluşmuşlardır ve ne acıdır ki bu fotoğraf karesi bir ülkenin
kurucusunun son nefesini verdiği Dolmabahçe’den servis edilmiştir, âdeta
milletimize son nefes mesajı iletircesine. Bu şer ittifakının ortak amacı
farklı saiklerle millî ve üniter devleti yıkmak, Türklüğü sonlandırıp bunu
Anayasa değişikliğiyle hukuki zemine oturtmaktır. Dolmabahçe’deki ihanet
buluşması ve açıklaması çözüm sürecinin sonuç bildirgesidir. Akşamdan sabaha
gelinmemiştir bu noktaya. 
2002 yılında iktidara gelen AKP,
kendisini iktidar eden güçlere verdiği sözler gereği olarak terörle mücadeleden
vazgeçip müzakere etmenin yollarını aramaya başlamıştır. Bu arayış 2002’de
mağaralara sıkışmış PKK’ya yeni ufuklar açmış, cesaretlendirmiştir. 
AKP iktidara gelir gelmez önce güvenlik
güçlerini ve askerimizi itibarsızlaştırmak, etkisizleştirmek yolunu seçmiştir.
Bölge bir taraftan asılsız iftiralarla devletine, milletine karşı
cepheleştirilirken diğer taraftan da özel harekât kuvvetleri bölgeden
çekilmiştir, geçici köy korucuları yalnız bırakılmıştır. 
“Yerel yönetimleri güçlendiriyoruz.”
istismarıyla devletin belediyeler üzerindeki tüm denetim ve kontrol yetkileri
kaldırılmış, kamu kaynağı kullanan belediyelerin bu kaynaklarını bölücülük
çizgisinde kullanmaları zemini hazırlanmıştır. 
Türk Silahlı Kuvvetlerinin en büyük
gücü olan komuta kademesi Ergenekon, Balyoz gibi birçok ipe sapa gelmez
isnatlarla tutuklanmış, ordumuza büyük darbeler indirilmiştir. 
Oslo’da PKK terör örgütüyle görüşmeler
başlatılmış, onların her isteği Meclise taşınmış, yasalaştırılmıştır. 
Terör kitleselleştirilmiş, siyasallaştırılmıştır.

Anayasa’nın değiştirilemez hükümleri
hedef alınarak PKK’ya devletin kuruluş felsefesinin pazarlığının bile
yapılabileceği mesajı verilmiştir. PKK, bu süreçte kış öncesi ateşkesler önerip
baharda eylemlerine devam etmiştir. Örgüt böylece sürekli dağ kadrosunu
güçlendirmiştir. Bir taraftan barış teraneleri dillendirilmiş, diğer taraftan
da tehdit ve şantajlarla bölge insanı üzerinde baskı kurularak sahadaki
psikolojik üstünlük ele geçirilmiştir. 
Yakalandığında “Hayatımı bağışlayın, ne
isterseniz yaparım.” diyen bölücübaşı, AKP-PKK cilveleşmesiyle pazarlık
masasına oturmuş, İmralı’dan PKK’yı sevk ve idare eder hâle gelmiştir. 
Devletimizin ve milletimizin düşmanı
PKK, AKP’nin izlediği basiretsiz ve sığ dış politika sayesinde uluslararası
alanda muhatap bulmaya başlamıştır. Türkiye'nin müzakere masasında muhatap
kabul ettiği PKK’yı bugün neredeyse hiçbir devlet terör örgütü olarak
görmemektedir.
Değerli milletvekilleri, 28 Şubat günü
İstanbul’da, Dolmabahçe Sarayı’nda AKP rezaletlerinin son perdesi sahneye
konulmuş ve 40 bin kişinin katili Öcalan’ın hazırladığı 10 maddelik ihanet
metni müzakereye açılmıştır. Bölücübaşı verdiği mesajında bahar aylarında
silahlı eylemden vazgeçtiğine dair karar almak üzere PKK’yı olağanüstü
kongresini toplamaya çağırmıştır. Bu çağrıyla sözde demokratik siyaset yapma
niyetlerini beyan etmiştir. 10 maddelik Öcalan metni, PKK’nın siyasal bir parti
olarak siyasete girmesinin ve böylece genel af çıkarılmasının, demokratik
özerkliğin ilan edilmesinin ve bölge ekonomisinden pay alınmasının, bölgede
PKK’nın kolluk güçleri şeklinde meşrulaştırılmasının, Anayasa’da Kürt kimliği
tanınarak millî devletten vazgeçilmesinin, Türk milletinin egemenlik haklarının
paylaştırılmasının ve tüm bu hususların yeni bir anayasayla güvence altına
alınmasının ilanından başka bir şey değildir ve Sevr Barış Antlaşması’nın yüz
yıl sonra hortlamış hâlidir. Sanki Türkiye savaştan mağlup çıkmış devlet, PKK
ise muzaffer bir örgüttür. Hükûmetin sözde başı Davutoğlu bu tablodan çok mutlu
ve mesuttur, “Artık gençlerimiz dağlarda ya da sokaklarda değil demokratik
siyasette yer alacaklar.” diye açıklamada bulunmuştur. Başbakan Yardımcısı
Akdoğan, İçişleri Bakanı Ala, AKP Grup Başkan Vekili Mahir Ünal Mondros
mütarekecileri gibi poz vermişlerdir. Havuz medyası aldıkları talimat gereği
barış türküleri söylemeye başlamıştır. Bu görüntüler Türklerin ölüm fermanı
olan Mondros Mütarekesi’nin imza töreninde çekilen görüntülerden farklı
değildir. PKK’nın silah bırakmayacağını bu fotoğraf karesinde yer alanlar bile
çok iyi bilmektedirler. Kaldı ki bu, PKK’nın ne ilk ne de son silah bırakma
çağrısıdır. Öcalan’ın teröristlerin sınır dışına çekileceğini ve silahtan
vazgeçeceğini duyurmasından sonra ne bir terörist sınır dışına çıkmış ne de
silah bırakmıştır. Bizzat bakanlar değil midir “Bu çağrıdan sonra 2 bin kişi
daha örgüte katılmıştır.” diyen. İçişleri Bakanı Sayın Ala değil midir “Artık
kontrolümüz dışına çıkmak üzeredir olaylar.” diye dert yanan.
Silah bırakma çağrısı onlarca kez
Türkiye’ye karşı oynanmış oyunun tekrarından başka bir şey değildir. 29 Mart
2013’te Erdoğan bir televizyon programında “PKK silahları Türkiye’de bırakarak
çekilecek.” demişti, hatta tarih vermişti 15 Ağustos 2013 diye. 21 Ocak 2012’de
Beşir Atalay PKK’nın silahı bırakacağını ifade etmişti. O zaman da Milliyetçi
Hareket Partisi PKK’nın silah bırakmayacağını, bunun iç siyasette kullanılmak
üzere AKP-PKK yalanı olduğunu söylemişti. O dönemde Milliyetçi Hareket
Partisine “Şehit kanlarıyla besleniyorlar.” diye alçakça iftiralar atılmıştı.
2013’te “Silahlar susuyor.” diye
milleti aldatanlar, izleyen yıllarda asker ve polislerimizin şehit edilmesine
korkakça seyirci kalmışlardır. AKP, Dolmabahçe’de PKK talepleri
dillendirilirken boyun bükmüş, gözlerini yere eğmiştir. PKK’nın siyasete
taşınmasına, genel affa ve caninin serbest kalmasına acz içinde “Evet.”
demiştir.
PKK her zamanki gibi daha çok taviz
koparmak için “yetmez ama evet”çidir. Nisan ayına kadar Öcalan’ın serbest
bırakılmasını talep etmektedir, aksi takdirde silahlı eylemlere devam edeceğini
açıklamıştır. PKK toprak almadan silah bırakmayacaktır çünkü PKK’nın kuruluş ve
var oluş amacı budur. Zaten PKK’nın ağzından silah bırakacağını duyan da
yoktur. Bugün bir kez daha söylüyoruz: PKK, nihai hedefleri ortada durduğu
sürece ne suç örgütünü lağvedecektir ne de silah bırakacaktır. 
Tüm bunlar olup biterken İçişleri
Bakanı Efkan Ala nerededir, neler yapmaktadır? “Tek bir şeyimiz var, devletin
yapısını değiştirmek, dönüştürmek. Mevcut anayasal düzen, düzen değil.” diyordu
Sayın Ala yani anayasal düzeni korumaktan sorumlu Bakan. Bu anayasal düzeni
ayakta tutan tüm güçleri Hükûmet talimatlarıyla hırpalama, örseleme
faaliyetlerinde hep o vardır. AKP iktidarının kadrolaşması ve şimdi “paralel”
diye kötülediği kadroların işbaşına getirilmesi hususunda her şey bilgisi
dâhilindedir ve bugün rüzgârların tersine dönmesiyle paralel yapının en büyük
düşmanı olarak öne çıkmıştır.
Devletin düzeni nasıl değişirdi? Önce
hukuk, eşitlik, özgürlük ve adalet kavramlarıyla dünyanın hoşuna giden
kelimeler bulacaksın, sonra da hukuku Erdoğan ve Hükûmetin emirleri altına
sokacaksın. Önce Türk Silahlı Kuvvetlerini demokrasi düşmanı ilan edip
komutanlarını bir bir içeri almak, sonra da “Kandırılmışız.” deyip kumpas
kurmuşların takipçiliğini yapmak lazımdı. Sayın Ala için hukuk düzeni,
demokrasi hepsi araçtı. Bir taraftan demokratikleşme paketi yürütülebilir, öte
taraftan hürriyetlere kısıtlamalar getirilebilirdi; gerekiyorsa özgürlükler
askıya alınabilir hatta kaldırılabilirdi, yeter ki Erdoğan’ın saçının teline
zarar gelmesin. Bunun için hukuk sistemini, anayasal düzeni değiştirmeyi bile
göze alabilirdi. Terörle mücadele neydi ki? Sorun müzakerelerle çözülmeliydi.
Kendisinin de bilgisi dâhilinde Hakan Fidan Oslo’ya gönderildi, PKK’yla
müzakereler başlatıldı. Oslo’da söylendiği gibi, Hükûmeti anlamayıp da devlet
refleksleriyle teröristlere mukavemet gösteren tüm görevliler yerlerinden
edildi, yerlerine PKK için sorun olmayacak adamlar atandı. Polis müdürleri
suçla mücadele etmek yerine bölgede PKK’lılara yalvar yakar ricacı oluyorlardı,
“Sizden rica ediyoruz, süreci zarara sokmayalım.” diyorlardı. Bölgeye
gönderilen görevliler sürece hizmette birbirleriyle âdeta ihanet yarışına
girmişlerdi. 7 Ekim 2012’de Diyarbakır Emniyet Müdürü “Dağda ölen teröriste
ağlamıyorsanız insan değilsiniz!” diyordu. PKK'nın önünü açan yaklaşımlarla
Güneydoğu Anadolu Bölgesi yavaş yavaş idare ve hukuk düzeninden, genel ekonomik
işleyişten uzaklaşmaya, farklılaşmaya başlamıştı. Devletin boşalttığı her alan
PKK tarafından dolduruluyordu. Buna göz yumuluyor, hatta teşvik ediliyordu.
Merkezî idare bölgeden çekiliyordu. PKK'nın desteklediği belediyeler bir bir bu
alanları dolduruyorlardı. Köyler ve kasabalardan sonra ilçeler, iller de
PKK'nın kontrolüne geçmeye başlamıştı. Cizre’de, Silopi’de demokratik özerklik ilan
ediliyor, devlet buralara sokulmuyordu. Asayişten sorumlu Bakan Sayın Ala
sessizdi. Sadece kendisi susmakla kalmıyor, tüm güvenlik birimlerini de sessiz
kalmaya zorluyordu. PKK'nın gençlik teşkilatı YDG-H sokaklara hâkim olmuştu.
Artık, PKK paçavraları ve bölücübaşı posterleriyle dolaşılıyor, insanlar
öldürülüyor, dükkânlar yakılıyor, her köşede PKK kontrolü sağlıyordu. Bakan Ala
dikkatleri başka taraflara çekmek istercesine “paralel” lafını dilinden
düşürmüyordu. Ülkemizin doğusunda paralel bir devlet yapısı kuruluyordu ama bu
onu kaygılandırmıyordu bile, yeter ki Recep’ine bir halel gelmesin. 
Algı operasyonlarıyla PKK'nın katettiği
mesafe kamuoyundan gizlenmeye çalışılıyordu. Güvenlik güçlerinin ve Türk
Silahlı Kuvvetlerinin operasyon yapma ihtimaline karşı, operasyon talimatları
il valiliklerine bırakılmıştı. Valiler de gözünü Ankara’ya dikmiş, oradaki
süreç simsarlarının duruşlarıyla hiza alıyor, operasyon talimatı
veremiyorlardı, nitekim Şırnak’ta da böyle olmuştu. İçişleri Bakanı Ala bölge
valileriyle yaptığı toplantıda “Dağda 100 kişilik bir terörist birliği görseniz
dahi dokunmayacaksınız.” demişti. 
Sadece güvenlik ve asayiş
faaliyetleriyle yetinmiyordu PKK, mahkemeler kuruyor, kamu görevlilerini
ifadeye çağırıyor, para cezaları veriyor, bölgeden insanları sürgün ediyordu.
PKK bölgeye yerleşmiş, kendi kolluk güçlerini kurmuş, yol kesiyor, kimlik
kontrolü yapıyordu. Artık, polisten, jandarmadan istenen, tahliye gününe kadar
kışlalarından, karakollarından çıkmamalarıydı. PKK bölgede petrolden, vergiden
pay istiyordu. Kürt kimliğine sahip olmayan iş adamlarını bölgeden kovuyor, iş
makinelerini yakıyor ya da el koyuyordu. KCK’dan belge getirmeyenler ihalelere
alınmıyordu. Binasına Türk Bayrağı çeken kamu kurumu bile kalmamıştı neredeyse.
Resmî dil olan Türkçe kamu kurumlarında ikinci dil hâline geliyordu. Örgüt
sadece ilçede güvenlik kameralarını yasaklamakla kalmamış, polise, askere
sokağa çıkma yasağı getiriyor, hatta Türk Silahlı Kuvvetlerine silah bırakma
çağrısı yapıyordu. Türk milletinin egemenliği ikiye ayrılıyor ve bütüncül
egemenlik anlayışı yerine egemenliğin ortaklaşa kullanılacağı vurgusu
yapılıyordu. Dolmabahçe’deki ortak vatan tabiri yeni millet tanımı tam da bunu
kastediyordu. Cumhurbaşkanı sessizdi çünkü her şey, başkanlık sistemi rüyalarına
uygun bir şekilde planlandığı gibi yürüyordu. PKK’nın yavaş yavaş devletini
kuruyor olması ise umurunda bile değildi. 
Davutoğlu sessizdi, ses vermişti ama
bölgeye Türk milletinin bakışıyla bakıp lisanıyla hitap etmek yerine “Güzel
Kürtçemizi ben de öğrenmek istiyorum.” diye vıcık vıcık popülizm kokan
sözlerle. 
İçişleri Bakanı gözlerini yummuştu ama
AKP’nin Afyon kampında itiraf ediyordu bölgede devlet hâkimiyetini
kaybettiklerini. “Şehirlere sızmaya, hâkim olmaya başladılar.” diyordu. Diyordu
da bunun müsebbibinin AKP’nin on üç yıldır uyguladığı PKK’yı muhatap alıp
pazarlığa oturma olduğunu söyleyemiyordu.
Sayın Bakan, bu sözün üzerinden iki ay
geçti. Ne değişti? Bölgeye hâkim mi oldunuz, yoksa PKK emellerinden mi
vazgeçti? İkisi de değil. Peki, bu şartlarda PKK ile 10 maddelik mutabakat
sağlamak tam da Milliyetçi Hareket Partisinin dediği gibi teslimiyetçilik değil
de nedir? Değişmez yazgı zaten bunu işaret ediyordu. Terörle müzakere edenler
teslimiyet mütarekesine razı olurlar. PKK’nın defalarca “Silah bırakmayacağız.”
söylemlerine karşın sırf seçim kazanmak adına, bile bile ladeslenildiğini,
millete pembe tablolar çizdiklerini, bunun için bir algı yönetimi
uyguladıklarını itiraf edemiyordu Sayın İçişleri Bakanı.
Milliyetçi Hareket Partisi tüm bu yaşananları
milletiyle paylaşmış ve bugüne kadar yüzlerce kez uyarmıştı “Çözüm denilen
melanet milletin hayrına değildir.” diye. AKP Hükûmeti Milliyetçi Hareket
Partisinin bu uyarılarına kulak vermedi ve bölücülük dehlizinde ilerlemeye
devam etti. AKP bundan sonra artık HDP’dir ve PKK’nın siyasal sözcüsüdür.
Erdoğan’ın, Davutoğlu’nun “HDP-CHP-MHP
ittifak hâlinde” diye yürüttükleri propaganda suçüstü yakalanmışlığın utancı
ile suçlarını bastırmak üzere yürütülen iftira kampanyasıdır. Bölücülük AKP’nin
tüm bünyesini sarmış ve AKP’de somutlaşan milletimizin tertemiz iradesi bu
hastalıklı bünyede kangrenleşmiştir. 
AKP, Dolmabahçe’de şehidinin, gazisinin
yanında durmamış, şehit analarını ağlatmıştır. Batı emperyalizmi Hükûmetin 3
bakanının yüzüne PKK ağzıyla Türk’ün ölüm fermanını okumuştur. Yüz yıllık hesap
AKP üstünden milletimize kesilmiş; Çanakkale’de, İstiklal Savaşı’nda tek dişi
kalmış canavara Türk’ün gücünü gösteren Kuvayımilliyenin bedeli milletimizin
önüne konulmuştur. 
Bu olup biten karşısında millî güvenlik
ve savunmamız için yemin etmiş Genelkurmay Başkanı acziyet görüntüsü içerisinde
sessizce beklemektedir. Özel Paşa’nın işi Milliyetçi Hareket Partisine laf
yetiştirmektir. 40 bin kişinin katili PKK’yla neden pazarlık yapıldığı,
komutanların neden hapishanelere atıldığını sorgulamayan birkaç eski komutan
Milliyetçi Hareket Partisinin sözlerinden gocunmuşlardır. Kim nasıl gocunursa
gocunsun, Milliyetçi Hareket Partisi milletin hissiyatına tercüman olmaya devam
edecektir. Sayın Özel’in tırnağını bile kutsayan Cumhurbaşkanı bölücülük
karşısında tırnaksız bir duruşu kendisine yakıştırmıştır. 
Bu gensoru, devlet bütünlüğü ve millet
birliğinin ortadan kaldırılmasına seyirci kalan, hatta terör örgütünün
emelleriyle uygun adım yürüyen İçişleri Bakanının istifasının sağlanması için
aziz milletimizin talebi üzerine verilmiştir. İçişleri Bakanı 3152 sayılı
Kanun’un kendisine verdiği vazifeleri yerine getirmemiş; terör, asayişsizlik
almış başını gitmiştir.
Memlekette, İçişleri Bakanı sadece
17-25 Aralık yolsuzluk hadiselerini kapatmak üzere kolluk güçlerine ayar veren
Bakan hâline dönüşmüştür. Hırsızlık ve yolsuzlukla mücadele eden binlerce polis
ve amirini zapturapt altına alma, bastırma, kanunsuz dinlemelerle tehdit etme
gibi bir rol üstlendiği görülmüştür. Suç ve suçluyla mücadele görevi olan
İçişleri Bakanı, 17-25 Aralıkta muhalif web sitelerini kapattığını açıklayan
BTK Başkanı Tayfun Acarer’e “Sen endişelenme, bir kanunla, yaptığımız şeyi suç
olmaktan çıkarırız.” diyebilmiştir. Hırsızlık operasyonunun yapıldığı gün,
savcı talimatıyla Bilal Erdoğan’ı almaya gelen polislere karşı özel harekât
polislerine vur emri verdiği havuz medyasında dahi yer almıştır. Bu zihniyetle,
devletin iç güvenliğini tesis etmek ve devlet-millet bütünlüğünü sağlamak
mümkün gözükmemektedir.
Bu düşüncelerle,
Milliyetçi Hareket Partisinin vermiş olduğu gensorunun kabulü, devlet-millet
bekası ve çoğulcu demokrasimiz açısından da son derece önemlidir. Türkiye Büyük
Millet Meclisinin bu gensoruda kendisinden beklenen tarihî duruşu sergilemesini
beklediğimizi ifade ediyor, yüce Meclisi saygıyla selamlıyorum. (MHP
sıralarından alkışlar)
BAŞKAN –
Teşekkür ederiz Sayın Korkmaz.
AHMET AYDIN
(Adıyaman) – Sayın Başkan…
BAŞKAN –
Buyurunuz Sayın Aydın.
AHMET AYDIN
(Adıyaman) – Sayın Korkmaz, konuşmasında “AK PARTİ, PKK’nın siyasal sözcüsü”
gibi çok ağır bir ithamda, haksız bir eleştiride bulunmuştur. Sataşmadan söz
istiyorum.
MEHMET GÜNAL
(Antalya) – Haksız mı bu eleştiri ya?
BAŞKAN – Nasıl? 
MEHMET GÜNAL
(Antalya) – “Eleştiri.” dedi Sayın Başkan. Sayın Başkanım, eleştiriye olmaz ki.

BAŞKAN - Grup
olarak mı, anlayamadım.
AHMET AYDIN
(Adıyaman) – Evet, “AK PARTİ” dedi AK PARTİ Grubunu kastederek.
ALİM IŞIK
(Kütahya) – Hükûmet cevap verecek efendim, Hükûmet cevap verecek.
İDRİS ŞAHİN
(Çankırı) – Bahsettiği son sözlerde de bir kere Bakan henüz Bakan değildi.
S. NEVZAT
KORKMAZ (Isparta) – Defalarca “HDP-CHP ve MHP eşittir.” dedi AKP, ben de söz
alacağım. 
MEHMET GÜNAL
(Antalya) – “Sataşma” demiyor, “eleştiri” diyor, eleştiri olur. 
RECEP ÖZEL
(Isparta) – Yahu siz eleştiri kabul etmiyorsunuz, biz niye edeceğiz?
BAŞKAN – Buyurun
Sayın Aydın.
MEHMET GÜNAL
(Antalya) – “Eleştiri” diyor kendisi, “Sataşmıştır.” demiyor, eleştiriden söz
verilmez.

VIII.- SATAŞMALARA İLİŞKİN KONUŞMALAR (Devam)
8.- Adıyaman Milletvekili Ahmet Aydın'ın, Isparta
Milletvekili S. Nevzat Korkmaz’ın (11/45) esas numaralı Gensoru Önergesi
üzerinde MHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
AHMET AYDIN
(Adıyaman) – Teşekkür ediyorum Sayın Başkanım.
Çok değerli
arkadaşlar, Sayın Başkanım; tabii, ısrarla biz kardeşlik dedikçe, birlik
beraberlik dedikçe, toplumsal bütünleşme dedikçe birileri maalesef hep
ihanetten, hep bölücülükten bahsetti. Bu ülke o kadar basit bir ülke değil
değerli arkadaşlar. 
MEHMET GÜNAL
(Antalya) – Aynen öyle işte.
AHMET AYDIN
(Devamla) - Bu ülke kolay bir lokma değil, öyle bölünecek bir ülke de değil.
ÖZCAN YENİÇERİ
(Ankara) – Sokaklara döktünüz.
AHMET AYDIN
(Devamla) - Ama birileri de sürekli kuru edebiyatla, hamasetle, bu tür
söylemlerle insanlar üzerinde korku yaratmaya çalışmasın.
KEMALETTİN
YILMAZ (Afyonkarahisar) – Allah, Allah!
YUSUF HALAÇOĞLU
(Kayseri) – Süleyman Şah’ta gördük.
AHMET AYDIN
(Devamla) - Bakın, bizim bir tek derdimiz var. 
ALİM IŞIK
(Kütahya) – Dolmabahçe’de ne oldu, onu söyle.
AHMET AYDIN
(Devamla) - Bizim derdimiz, bu ülkede birliğin, kardeşliğin sağlanması,
toplumsal bütünleşmenin sağlanması. Bizim derdimiz, bu ülkede bir tek
şehidimizin daha olmaması. 
MEHMET ERDOĞAN
(Muğla) – Yahu sizin işiniz ayrıştırmak Ahmet Aydın; birleştirmek değil,
ayrıştırmak.
AHMET AYDIN
(Devamla) - Bizim derdimiz, bu ülkede bir tek insanın bir daha burnunun
kanamaması. 
MEHMET GÜNAL
(Antalya) – Nereye gömdürdün silahları, söyle o zaman bakalım. Silahları nereye
gömmüşler?
AHMET AYDIN
(Devamla) – Bizim derdimiz, bu ülkenin enerjisinin heba olmaması,
kardeşliğinin, toplumsal bütünleşmesinin sağlanmasıdır ve bunun için
çalışıyoruz ve yeter ki bu sorun çözülsün diyoruz. Gerekirse baldıran zehri
içmeye hazırız. Bu derece kararlı bir tutum ortaya sergiliyoruz. Ne iş var
bunda? Burada, bu kadar ithama, bu kadar söyleme ne gerek vardı? 
MEHMET GÜNAL (Antalya) – Siz zehir
içmezsiniz, bal içersiniz!
AHMET AYDIN (Devamla) - Değerli
arkadaşlar, İçişleri Bakanımız dimdik işinin başında, (MHP sıralarından “Ooo”
sesleri) gerektiği gibi de hareket ediyor ve etmeye de çalışacaktır. Biz,
terörle sonuna kadar mücadele diyoruz, mücadele ederiz. 
ALİM IŞIK (Kütahya) – Paralar
sıfırlandı mı, paralar?
AHMET AYDIN (Devamla) - Ama siyasetle
de müzakere ederiz, meşru siyasilerle de müzakere ederiz değerli arkadaşlar.
(MHP sıralarından gürültüler)
Bu ülkede, yıllarca, sizin söyleminizle
bu sorun çözülmedi.
MEHMET GÜNAL (Antalya) – Önceki Bakanın
adamların önüne yatmıştı, bu ne yapacak bakalım!
AHMET AYDIN (Devamla) - Bu sorun, siz
söyledikçe büyümeye başladı, artmaya başladı, insanlarımızı kaybetmeye başladık
ve bu artışlar bir daha olmasın, bu kayıplar bir daha olmasın…
MEHMET GÜNAL (Antalya) – Hiç
dinlemiyorsun değil mi? Zarrab’ın önüne yatandan bahsetmiyorsunuz değil mi! O
da İçişleri Bakanıydı. 
AHMET AYDIN (Devamla) - Silahlı
mücadeleden siyasi mücadeleye, demokratik siyasetle, her fikre saygı duyulacak
şekilde burada eleştirilerin yapılması pek tabiidir ama kalkıp da burada… 
(Mikrofon otomatik cihaz tarafından
kapatıldı) 
KEMALETTİN YILMAZ (Afyonkarahisar) –
Doğruyu söylemiyorsunuz. 
AHMET AYDIN (Devamla) - Her seferinde
“Siz ülkeyi bölüyorsunuz vatanı bölüyorsunuz, ihanet ediyorsunuz.” diye böyle
sözlere, sataşmalara, kusura bakmayın, hiç kimse aldırış etmiyor. 
Teşekkür ederim. (AK PARTİ sıralarından
alkışlar)
BAŞKAN- Teşekkür ederiz Sayın Aydın. 
MEHMET GÜNAL (Antalya) – Zarrab’ın
önüne yatan da İçişleri Bakanıydı. Hatırlarsanız, o yatmıştı yatay bir şekilde.

S. NEVZAT KORKMAZ (Isparta) – Sayın Başkan…

İDRİS BALUKEN (Bingöl) – Sayın Başkan… 
BAŞKAN – Buyurunuz Sayın Korkmaz.
Önce onu dinleyelim Sayın Baluken. 
İDRİS BALUKEN (Bingöl) – Ben, Nevzat
Bey’in konuşmasına istinaden… 
BAŞKAN – Hepsini dinleyeceğim, merak
etmeyiniz.
İDRİS BALUKEN (Bingöl) – Belki toplu
cevap verme ihtiyacı olabilir.
S. NEVZAT KORKMAZ (Isparta) – Size de
ayrı cevap vereceğim. 
BAŞKAN – Evet, önce onu dinleyiniz. 
S. NEVZAT KORKMAZ (Isparta) – Benim
haksız bir isnatta bulunduğumu, AKP ile PKK’yı yan yana getirdiğimi söyledi.
Onunla ilgili cevap vermek istiyorum. 
BAŞKAN – Buyurun Sayın Korkmaz. (MHP
sıralarından alkışlar) 
MEHMET GÜNAL (Antalya) – Sor bakayım, o
yatan bakan hangisiymiş?

9.- Isparta Milletvekili S. Nevzat Korkmaz'ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına sataşması nedeniyle konuşması
S. NEVZAT KORKMAZ (Isparta) – Sayın AKP
Grup Başkan Vekili Ahmet Bey, bakın, çok değil, Dolmabahçe’deki görüşmeden
yirmi dört saat önce Sayın Bülent Arınç’a soruyor gazeteciler, diyor ki: “Onlar
Kandil ağzıyla konuşuyor, bizim onlarla yan yana gelmemiz mümkün değil.”
Kandil’de kim var? PKK var, öyle mi? 
AHMET AYDIN (Adıyaman) – Kandil’le yan
yana gelmiyoruz. 
S. NEVZAT KORKMAZ (Devamla) – Kandil’de
PKK var, bunu senin Hükûmet üyen söylüyor. 
AHMET AYDIN (Adıyaman) - Siyasetle yan
yana geliyoruz.
S. NEVZAT KORKMAZ (Devamla) - Peki,
kardeşim, burada, AKP’nin PKK’yla yan yana geldiği hususunu kabullenmek
istemiyorsunuz ama biz HDP’ye PKK’nın siyasal sözcüsü olduğunu söylediğimizde hiçbir
itirazları olmuyor. Aristo mantığıyla, HDP eğer PKK’nın siyasal sözcüsüyse sen
ne oluyorsun burada HDP'yle iş birliğine girerek?
AHMET AYDIN (Adıyaman) – HDP bir siyasi
parti mi değil mi?
S. NEVZAT KORKMAZ (Devamla) – Evet,
“Bir tane şehit olmasın.” dediniz, 40 bin tane şehidin hukukunu kim savunacak?
Soruyorum, 40 bin tane şehidin hukukunu kim savunacak?
“Ne pahasına olursa olsun…” çözüm olmaz
Ahmet Bey.
AHMET AYDIN (Adıyaman) – Niye olmasın?
Niye olmasın?
S. NEVZAT KORKMAZ (Devamla) - Bakın,
“Ne pahasına olursa olsun…” olmaz.
AHMET AYDIN (Adıyaman) - Meseleye böyle
bakılmaz. Çözüm niye olmasın? İstersek olur.
BAŞKAN – Karşılıklı konuşmayınız
lütfen.
S. NEVZAT KORKMAZ (Devamla) – Devlete
onuruyla, haysiyetiyle, şerefiyle davranmak düşer.
AHMET AYDIN (Adıyaman) – Şerefli
davranılıyor.
S. NEVZAT KORKMAZ (Devamla) – Türkiye
Cumhuriyeti bir kabile devleti değil. 
AHMET AYDIN (Adıyaman) – Evet, evet.
RECEP ÖZEL (Isparta) – Sizin anlamak
istemediğiniz o zaten.
S. NEVZAT KORKMAZ (Devamla) – Sizin
zaten on üç yıldır anlamadığınız husus bu.
AHMET AYDIN (Adıyaman) – Çözüme
yaklaştık, çözüme yaklaştık.
S. NEVZAT KORKMAZ (Devamla) – Türk
milletinin, Türk devletinin sürekli başını belaya sokmasındaki cehaletiniz
buradan kaynaklanıyor.
RECEP ÖZEL (Isparta) – Allah Allah…
S. NEVZAT KORKMAZ (Devamla) - Devlet
gibi duracak, devlet dediğin devlet gibi duracak. Karşısındaki terör örgütüne
karşı gerdan kırmalar, boyun bükmeler, göz süzmeler yapmayacak. İşte, zaten,
2002’de sıfır terörle almış olduğunuz… PKK bugün gelip başınıza oturdu.
AHMET AYDIN (Adıyaman) – Tek taraflı
ateşkes imzalanmıştı o zaman.
S. NEVZAT KORKMAZ (Devamla) – Gelip
size barış antlaşması dikte edecek kadar büyüdü. Bunun sebebi, işte, sizin bu
devlet konusundaki cehaletinizdir. Devleti yönetmeyi bilmemenizden
kaynaklanıyor.
RECEP ÖZEL (Isparta) – Biz yönetiyoruz
ya, sen mi yönetiyorsun?
S. NEVZAT KORKMAZ (Devamla) – Teşekkür
ederim. (MHP sıralarından alkışlar)
BAŞKAN – Teşekkür ederiz Sayın Korkmaz.
Sayın Baluken, sizi dinleyeyim.
İDRİS BALUKEN (Bingöl) – Açık sataşma
var her iki konuşmada da. İhanetin bir tarafı olarak değerlendirildi, Sayın
Adil Zozani cevaplayacak.
BAŞKAN – Sayın Zozani mi cevap verecek?
İDRİS BALUKEN (Bingöl) – Evet. 
BAŞKAN – Buyurunuz Sayın Zozani.

10.- Hakkâri Milletvekili Adil Zozani'nin, Isparta
Milletvekili S. Nevzat Korkmaz’ın (11/45) esas numaralı Gensoru Önergesi
üzerinde MHP Grubu adına ve sataşma nedeniyle yaptığı konuşmaları sırasında
Halkların Demokratik Partisine sataşması nedeniyle konuşması
ADİL ZOZANİ (Hakkâri) – Teşekkür ederim
Sayın Başkan.
Cumartesi günü Dolmabahçe’de
Türkiye'nin geleceğini tayin eden, Türkiye'nin geleceğine ışık tutan, bin
yıldır bu coğrafyada, Mezopotamya’da, Anadolu’da bir arada yaşayan halkların
geleceğini yeniden tayin eden tarihî bir açıklama yapıldı. Bu açıklamanın bir
tarafı olarak, biz HDP Grubu, bu açıklamada azıcık da olsa payımızın bulunmuş
olmasından bahtiyarlık duyarız, mutluluk duyarız.
Biz, ölümü değil, yaşamı konuşmanın
tarafıyız. Biz, cenazeler üzerinden hamaset nutukları atmak yerine, bu
coğrafyaya barış gelsin çabası içerisindeyiz. Tersini savunmak, 4 milyon insanı
yerinden yurdundan göç ettirmektir. Tersini savunmak, insanları asit
kuyularında yakmaktır. Tersini savunmak, güpegündüz şehir sokaklarında
insanların ensesine namluyu dayatıp, katletmektir. Tersini savunmak, insanlara
dışkı yedirmektir. Tersini savunmak, çocukları öldürmektir. Tersini savunmak,
bu halklara kurşun sıkmaktır. Biz bu düşüncedeyiz. Bu nedenle, biz, bir ihanet
belgesine değil, Türkiye'nin geleceğine imza attığımızı düşünüyoruz. Bir ihanet
belgesine değil, Türkiye'nin geleceği belgesine imza attığımızı düşünüyoruz.
Türkiye'den toprak koparma değil, Türkiye'yi büyütmeyi düşünüyoruz. 
Evet, 28 Şubat 2015 tarihi, büyüyen
Türkiye'nin başlangıç tarihidir; tarihî bir açıklama olmuştur, bu tarihî
açıklamanın tarafı olmuş olmaktan da mutluluk duyarız. (HDP sıralarından
alkışlar)
BAŞKAN – Teşekkür ederiz Sayın Zozani.
S. NEVZAT KORKMAZ (Isparta) – Sayın
Başkan…
BAŞKAN – Buyurunuz Sayın Korkmaz.
S. NEVZAT KORKMAZ (Isparta) – Efendim,
ben, biraz önce konuşan hatip arkadaşımıza, benim sözlerime yönelik olarak bu
cevabı verip vermediğini soracağım önce, ona göre talep edeceğim.
RECEP ÖZEL (Isparta) – Bir şey yok
efendim…
BAŞKAN – Evet, genel bir açıklama yaptı
Sayın Zozani.
RECEP ÖZEL (Isparta) – Hiç kimseye bir
şey demedi efendim.
ADİL ZOZANİ (Hakkâri) – Efendim, benim
açıklamam son derece açık ve net, hiç kimseye sataşma kastım yoktur.
S. NEVZAT KORKMAZ (Isparta) – Efendim,
benden sonra konuştuğu için, yanlış anlamalara mahal verebilecek
açıklamalardır…
BAŞKAN – Buyurunuz Sayın Korkmaz.
Yeni sataşmalara mahal vermeyiniz
lütfen.

11.- Isparta Milletvekili S. Nevzat Korkmaz'ın, Hakkâri
Milletvekili Adil Zozani’nin sataşma nedeniyle yaptığı konuşması sırasında
şahsına sataşması nedeniyle konuşması
S. NEVZAT KORKMAZ (Isparta) – Evet,
değerli milletvekilleri, biraz önce buraya gelen hatip, bin yıllık coğrafyada
barış ve kardeşlik kurmaya çalıştıklarını söyledi. O arkadaşlarımızın
anlamadığı bir şey var, Türk milleti, Kürt’üyle, Yörük’üyle, Çerkez’iyle,
Laz’ıyla hepsiyle bir bütün ve zaten bir kardeşlik var, bin yıldır bir
kardeşlik var. 4 milyon 200 bin aile var bu memlekette, ya karısı Kürt ya
kocası Kürt. Bunların çocukları var. Dolayısıyla, cenazesinde bir, düğününde
bir, bu insanlar tasada, kıvançta, üzülmüşler, sevinmişler, hep bir olmuşlar.
Ama, ne zaman ki PKK terör örgütü etnisite üzerinden ayrımcılık yapmaya başladı
ve bunu da terörle dayatmaya başladı, 2002 yılında dişine uygun, 36 alt kimliği
de ağzından düşürmeyen bir AKP bulunca bugünlere gelindi. 
PKK’nın silahlarının gölgesinde barış
olmaz. PKK gibi eli kanlı bir terör örgütünün himayesinde, onların
yönlendirmesiyle barış olmaz. İşte bu bakımdan diyoruz, her ne pahasına olursa
olsun barış dayatması bir kere Türkiye Cumhuriyeti devletine, Türk milletinin
tarihine büyük bir saygısızlıktır. Türk milleti bunları hak etmiyor Ahmet Bey.
Adalet…
AHMET AYDIN (Adıyaman) – Çözümün ne,
çözümün?
S. NEVZAT KORKMAZ (Devamla) – Çözüm
bulunmuştu, 2002’de terör örgütü sıfırlanmıştı.
AHMET AYDIN (Adıyaman) – Bırak Allah
aşkına!
S. NEVZAT KORKMAZ (Devamla) – Terör
örgütünü cesaretlendiren, terör örgütünü besleyip, büyütüp bugünlere getiren
AKP’dir. AKP politikalarıdır. Bugün PKK’nın dayatmasıyla AKP’nin her istediğini
meşrulaştırmaya çalışıyorsunuz. Bu bakımdan söylüyoruz, PKK’nın siyasal sözcüsü
hâline gelmiştir AKP diye.
Hepinize teşekkür ediyorum. (MHP sıralarından
alkışlar)
AHMET AYDIN (Adıyaman) – PKK’nın
taleplerini orada sen dile getiriyorsun.
YUSUF HALAÇOĞLU (Kayseri) – Çocukları
kim öldürdü, çocukları?
BAŞKAN – Teşekkür ederiz Sayın Korkmaz.


IX.- GENSORU (Devam)
A) Ön Görüşmeler (Devam)
1.- Milliyetçi Hareket Partisi Grubu adına Grup Başkan
Vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, kamu düzenini sağlamada görevlerini yürütemediği, PKK/KCK’nın
faaliyetlerini engelleyemeyerek paralel devlet yapılanmasına zemin hazırladığı,
rüşvet ve yolsuzluk soruşturmasını akamete uğratma girişimlerinde bulunduğu
iddiasıyla İçişleri Bakanı Efkan Ala hakkında bir gensoru açılmasına ilişkin
önergesi (11/45) (Devam)
BAŞKAN – Cumhuriyet Halk Partisi Grubu
adına Gaziantep Milletvekili Ali Serindağ. (CHP sıralarından alkışlar)
YUSUF HALAÇOĞLU (Kayseri) – İşte bak,
çocuğu bomba atılıp öldürülen yanında duruyor.
AHMET AYDIN (Adıyaman) – Bir çocuk daha
öldürülmesin diyoruz. 
OYA ERONAT (Diyarbakır) – Tamam da bir
çocuk daha ölsün istemiyoruz Başkanım.
YUSUF HALAÇOĞLU (Kayseri) – Ama
öldürülmesin de dağda elinde silahıyla durana bakın. 
OYA ERONAT (Diyarbakır) – Asıl çocuğu
ölenler katkı sunuyor.
YUSUF HALAÇOĞLU (Kayseri) – Ne işleri
var dağda o zaman silahla?
BAŞKAN – Sayın milletvekilleri, kürsüye
söz vereceğim, lütfen sessiz olursanız…
Buyurunuz Sayın Serindağ.
CHP GRUBU ADINA ALİ SERİNDAĞ
(Gaziantep) – Teşekkür ederim Sayın Başkan.
Sayın Başkan, sayın milletvekilleri;
sözlerimin başında yüce heyetinizi saygıyla selamlıyorum.
Milliyetçi Hareket Partisi Grubunun
İçişleri Bakanı Efkan Ala hakkında verdiği gensoru önergesini biraz sonra
açıklayacağım nedenlerle uygun görüyoruz ve kabulü yönünde oy kullanacağımızı
ifade ediyorum. 
Sayın milletvekilleri, 3152 sayılı
İçişleri Bakanlığı Teşkilat ve Görevleri Hakkında Kanun, İçişleri Bakanlığına
çok önemli görevler vermiştir. Keza, 5442 sayılı İl İdaresi Kanunu, 2559 sayılı
Polis Vazife ve Salâhiyet Kanunu, 2803 sayılı Jandarma Teşkilat, Görev ve
Yetkileri Kanunu’yla İçişleri Bakanlığına ve bağlı birimlerine önemli görevler
vermiştir. Maalesef, üzüntüyle belirtmek gerekir ki İçişleri Bakanı Efkan
Ala’nın bu görevlerle ilgili sergilediği tutum ve davranışlar bu görevlerin
layıkı veçhile yerine getirilmesine yetmemiştir. Sayın Bakan, Bakan olmadan
önce Başbakanlık Müsteşarı idi, kamuoyu bu dönemden tanımaktadır. Başbakanlık
Müsteşarlığı, bürokrasinin tepe noktasıdır. Bu görevde iken bazı Hükûmet
üyelerine ve yakınlarına yönelik 17-25 Aralık 2013 yolsuzluk, hırsızlık ve
rüşvet operasyonları yapılmıştır. Bu operasyonlar sırasında dudak uçuklatan
hırsızlıklardan söz edildi. Ayakkabı kutularında milyon dolar ve milyon
eurolar, bakan çocuklarının evlerinden adam boyu, dizi dizi para kasaları ve
para sayma makineleri, bakanların kollarında 10 daire tutarında saatler, elbise
torbalarında ve çikolata kutularında milyonlarla ifade edilen paralar,
sıfırlanamayan eurolar ortalığa bir bir saçıldı. 20’li yaşlarda İranlı bir iş
adamının bakanları -amiyane deyimle- nasıl bağladığı insanlarda şaşkınlık
yarattı.
Sayın Bakan, siz bu dönemde Başbakanlık
Müsteşarıydınız. Müsteşar olarak tüm soruşturmalara müdahale ettiniz; delilleri
karartmaya, yok etmeye, soruşturmayı mecrasından saptırmaya, valilere ve
emniyet müdürlerine kanunsuz emirler vermeye, adli soruşturmalarda kolluğun
cumhuriyet savcılarının emrini dinlememe yolunda talimatlar vermeye o dönemde
başladınız.
Bir gazetecinin gözaltına alınması için
valiye kanunsuz talimatlar veriyorsunuz, valinin tereddüt geçirmesi üzerine
“Mahkeme kararına gerek yok, kapısını kırın, o adamı alın.” diyorsunuz. Demek
ki sizin için mahkeme kararının hiçbir anlamı yok. Hatta, talimatınıza devam
ediyorsunuz “Savcıyı da alın.” diyorsunuz. Resmî konutta toplantıda olduğunuzu
da özellikle belirtiyorsunuz, böylece talimatları kimin emriyle verdiğinizi de
karşıya hissettiriyorsunuz. Yargıyı ne hâle getirdiğinizin farkında mısınız
Sayın Bakan?
Bilgi Teknolojileri Başkanına gazetecinin
sitesinin kapatılması talimatını veriyorsunuz. Başkanın bununla ilgili mahkeme
kararının gelmediğini belirtmesi üzerine “Ya, kardeşim, biz yasa yapan yeriz.
Gerekirse, hangi yasa yapılıyorsa onu yapar sizin yaptığınızı suç olmaktan
çıkarırız. Savcıdan korkmayın, size koca yüzde 50 oy almış partinin iradesini
söylüyorum, gerisini s… et.” diyorsunuz. Öyle ya, hani yasaları Meclis
yapıyordu? Demek ki Meclis yerine yasaları siz yapıyorsunuz. Hani, hatırlar
mısınız, Enver Paşa’nın bir sözü vardı, ne diyordu? “Yok kanun, yap kanun.” İç
güvenlik paketini de niçin getirdiğiniz böylece ortaya çıkıyor. Demek ki, Sayın
Bakan, siz yüzde 50 oy almayı yolsuzluk ve rüşvet için yeterli görüyorsunuz.
Bilal Erdoğan’ın evine mahkemenin
arama, el koyma, yakalama, gözaltı kararıyla polisler gidiyor. Başbakanlık
koruma ekibi gelen polislere silah çekiyor. “Yaklaşanı vurun.” talimatını
veriyorsunuz ve böylece mahkeme kararı uygulanamıyor. Biraz önce ifade ettiğim
gibi, sizin için mahkeme kararının ne önemi var ki?
Daha sonra İçişleri Bakanı oldunuz,
Bakan olduktan sonra da aynı pervasızlık artarak devam etti. Yolsuzluk, rüşvet
ve hırsızlık operasyonunu engellemek için, bu operasyonları yapanlara eziyet
çektirmek için güvenlik bürokrasisini tarumar ettiniz; görevden aldınız,
yerlerini değiştirdiniz, operasyona tabi tuttunuz. Bunu yaparken de “paralel
yapı” diye bir düşman yarattınız. Devlet içerisinde iddia ettiğiniz gibi bir
paralel yapı oluşmuş ise bunun baş sorumlusu, iddia edilen yapının devlet
içerisinde oluşmasına zemin hazırlayan, buna imkân veren, fırsat sağlayan ve
bunu teşvik edenlerdir. Sayın Bakan, siz de bu sorumluların dışında değilsiniz.
Başbakana, Başbakanlık Müsteşarına, İçişleri Bakanına, Adalet Bakanına rağmen
Adalet Bakanlığında ve Emniyet Genel Müdürlüğünde paralel bir yapılanma
olabilir mi? 
Kurumları karşı karşıya getirdiniz, MİT
ve Emniyet istihbaratını âdeta birbirine rakip hâle getirdiniz. İstihbarat
birimleri arasında iş birliği ve koordinasyon sağlayacağınıza tersini yaptınız.
MİT’e görevleriyle bağdaşmayan fonksiyonlar yüklediniz. Cumhuriyet Halk Partisi
milletvekilleri tarafından gönderilmiş gibi, MİT içindeki bir ekip tarafından
fabrikasyon mesajlar üretilmesine kapı araladınız. Bunun en tepedeki sağlam
iradenin talimatıyla yapıldığı, Parti Sözcümüz ve Genel Başkan Yardımcımız
tarafından da açıklanmıştır. Keza, bundan Başbakan Davutoğlu’nun haberinin
olmadığı da gene açıklamada yer almıştır.
MİT içerisinde bu işlere bulaşmayan,
namuslu, onurlu, yurtsever MİT mensuplarını tenzih ediyorum. İçinde CHP'yi
paralel yapıyla ilişkilendirmek için istihbarat ve tezgâh mühendisliğine
soyunanların olduğu, MİT içinde bunların var olduğu uzun süredir bilinen bir
gerçektir. Sadece Cumhuriyet Halk Partisi değil, diğer muhalefet partilerinin
de bu tezgâha sokulması için çalışıldığını basın da hem işledi hem yazdı.
Bugün, Cumhuriyet Halk Partisi etrafında ortaya konulan iftira ve yalanların,
bu merkezdeki ekip tarafından kaçak saraya sıkı sıkı bağlı, hukuk tanımayan,
Anayasa’yla da pek barışık olmayan ünlü bir bakanın onayından geçtiği, en
tepedeki muktedire sunulduğu ve daha sonra havuz medyasında bunun yayınlandığı
da dile getirilmektedir. Sayın Bakan, bunu soruyorum: Bu sayın bakan kimdir?
Acaba bu konuda da bilginiz var mıdır? İçişleri eski Bakanlarından İdris Naim
Şahin “Küçükçekmece’de otobüse molotofkokteyli atılması sonucunda 18 yaşındaki
Serap Eser kızımız hayatını kaybetmişti. Otobüse molotofkokteyli atarak otobüsü
kundaklayan kişilerin ne yazık ki istihbarat elemanı olduğu bilgisini edindim.
Aynı zamanda istihbarat elemanıydılar. Bu kişiler istihbarat elemanı oldukları
için korunup yargılanmadılar.” şeklinde bir açıklama yapmıştı. Buna ilişkin
“Serap’ın ölümüne sebep olanlar MİT mensubu muydu, görevi kim verdi?”
sorularını bir türlü yanıtlamıyorsunuz ve yanıtsız bırakıyorsunuz.
Açıklamalarınızın bir süre sonra da doğru olmadığı ortaya çıkıyor, hangi
açıklamayı yaparsanız yapın. 
Sultanahmet’te Emniyet Turizm Şube
Müdürlüğüne yapılan saldırının önce DHKP-C örgütü tarafından yapıldığını
açıkladınız.
İÇİŞLERİ BAKANI EFKAN ALA – Ben öyle
bir şey söylemedim.
ALİ SERİNDAĞ (Devamla) – Daha sonra bu
intihar saldırısının IŞİD mensubu bir kadın tarafından yapıldığı ortaya çıktı.
Bundan sonra dut yemiş bülbüle döndünüz ve herhangi bir açıklama yapmadınız. 
Şırnak’ın Cizre ilçesinde 14 Ocak
2015’te yaşanan olaylarda Nihat Kazanhan isimli 12 yaşındaki bir çocuk başından
vurularak hayatını kaybetti. Bununla ilgili olarak “Bugün orada polis silah da
kullanmamış, herhangi bir gaz da kullanmamış, dolayısıyla açık bir provokasyon var.”
dediniz. Sayın Davutoğlu da muhtemelen sizden aldığı bilgi üzerine “Burada net
olarak ifade ediyorum, bunun herhangi bir şekilde emniyet görevlilerimizin
kurşunlarıyla öldürülmesi söz konusu değil. Orada ne fiilî bir müdahale ne de
gaz kullanımı söz konusu oldu.” şeklinde bir görüş beyan etti. Ancak, böyle olmadığı
sonradan ortaya çıktı.
Sayın Bakan, siz mevcut Anayasa’yı
referans alarak düzenleme yapamayacağınızı ifade ettiniz. Genel Kurulda da
sözünüzün arkasında durduğunuzu açıkladınız. Bir İçişleri Bakanının, Anayasa’ya ve kanunlara uymak
zorunda olmadığını ifade etmesinin Türkiye’yi nereye götüreceğini biliyor
musunuz? Tarafsız olacağına namusu ve şerefi üzerine yemin etmiş bulunan,
Anayasa’nın uygulanmasını gözetmekle yükümlü olan Cumhurbaşkanı tarafından
Anayasa’nın fiilen askıya alınmasını mı örnek aldınız, bundan mı cesaret ve
ilham aldınız Sayın Bakan? 
Sürekli kamu düzeninden
bahsediyorsunuz, ancak kamu düzenini siz bozuyorsunuz. Yollarda terör örgütü
mensuplarının kimlik kontrolü yapmasına, şehirlerde hendekler kazmasına,
seyahat özgürlüğünün yok olmasına, güneydoğuda devlet hâkimiyetinin ortadan
kalkmasına uygulamalarınızla siz sebep olmadınız mı? Ülkemizin radikal terör
örgütleriyle anılmasına siz yol açmadınız mı? IŞİD’in her yerde hücrelerinin
ortaya çıkmasına, yurdun dört bir yanının IŞİD hücreleriyle donanmasına siz
zemin hazırlamadınız mı?
Sayın Bakan, yaptığınız düzenlemeler
ve Meclise sevk ettiğiniz tasarılar kamu düzenini sağlayıcı değil, tam tersine
kamu düzenini bozucu nitelik taşımaktadır. Türkiye Büyük Millet Meclisinde
görüşmeleri devam eden ve kamuoyunda “iç güvenlik paketi” olarak bilinen
tasarının içerdiği hükümler de böyledir. Bu tasarıyla, zaten AKP Hükûmeti
tarafından tahrip edilmiş olan demokrasinin son kırıntıları da yok edilmek
istenmektedir. Acaba birilerinin söylediği gibi, demokrasi tramvayından inmenin
zamanı mı geldi? İnsanlar bunu çok merak ediyor. Bu tasarıyla temel hak ve
özgürlükler daha da kısıtlanmakta, âdeta kullanılamaz hâle gelmektedir. Oysa
siz tüm demokratik yolları kapatırsanız, hak arama yollarını tıkarsanız, tüm
demokratik kanalları ortadan kaldırırsanız sokağı ve meydanları meşru hâle
getirirsiniz. Sizin bir meydan fobiniz var. Daha önce de ifade ettiğim gibi,
şunu bir kere daha söylüyorum: Hiçbir demokratik ülkede iktidarlar meydanlarda
değişmemiştir ama otoriter, despotik ve faşist yönetimler meydanlarda
iktidarlarını kaybetmişlerdir. Bunu hiç unutmamanızı öneririm.
Huzuru, barışı
ve kamu düzenini sağlamanın yolu, demokrasiyi tüm kurum ve kurallarıyla işletmek,
demokrasinin önündeki tüm engelleri kaldırmaktan geçer. 
Bu tasarıyla
yani iç güvenlik paketiyle(X) Emniyet teşkilatında da bir tasfiye
hareketi başlatıyorsunuz. Jandarma Genel Komutanlığında ve Sahil Güvenlik
Komutanlığında da ileride yapılabilecek olan bir tasfiyenin yolunu açmak
istiyorsunuz. Bu gidişle iç güvenlik birimleri siyasallaştırılacak ve
majestelerinin güvenlik birimleri kurulacaktır.
Ayrıca, bu
tasarıyla valilere yargısal yetkiler tanınmaktadır. Valilerin
görevlendirdikleri kolluk amirleri tarafından yurttaşlarımızın gözaltına
alınmalarının ve bu yolla hürriyetlerinden yoksun kalmalarının yolu
açılmaktadır. Demokrasinin olmazsa olmazı kuvvetler ayrılığı yok edilmektedir.
İdari ve adli görevler birbirine karıştırılmaktadır. Bir kaos ortamı
yaratılmaktadır. Hâkim kararı veya mülki idare amiri kararı olmaksızın polise
önleme, arama yapma, kolluğa tek bir sözlü emirle üst, eşya ve araç araması
yapma imkânı tanımaktasınız. Cumhuriyet savcısına ait yetkiler valilere,
valilere ait yetkiler kolluğa devredilmektedir. Ceza soruşturmasını yapma
tekeline sahip olan cumhuriyet savcıları, belirli durumlarda devre dışı
bırakılmaktadır. Valilere sıkıyönetim ve olağanüstü hâl uygulamalarını aratacak
yetkiler verilmektedir.
Bu tasarının
yasalaşması hâlinde, zaten AKP Hükûmeti eliyle çok zorlaştırılmış olan toplantı
ve gösteri yürüyüşü hakkı tamamen kullanılmaz hâle gelecektir. Toplantı ve
gösteri yürüyüşü hakkı, terörist bir faaliyete dönüştürülmek ve kriminalize
edilmek istenmektedir. Barışçıl toplantı ve gösterilerde bile kolluk,
“Güvenliğiniz tehlikede.” diye kişileri uzaklaştırabilecek veya “Koruma altına
alıyorum.” diye sizi işleme tabi tutabilecektir. Polisin silah kullanması
kolaylaştırılmakta, yurttaşların yaşam hakkı tehdit altına alınmaktadır. Sapan
ve demir bilyenin hiçbir olayda kullanılmasa bile silah gibi
değerlendirilmesinin yolu açılmaktadır. İletişimin hâkim kararı olmadan
dinlenmesinde süre kırk sekiz saatten yetmiş iki saate çıkarılmaktadır.
Gencecik insanların öldürülmesiyle ilgili davalar il il dolaştırılmakta ve
karartılmaktadır. Yapılan değişiklikle bu davalarda yargılanan polislerin ceza
almamaları mı acaba sağlanmak istenmektedir diye, yurttaşlarımız endişe
etmektedirler. 
Hükûmetin esas amacı, Hükûmetin
baskıcı, kanun dışı, otoriter uygulamalarına karşı, yurttaşların yapacağı
barışçıl gösterileri önlemektir, muhalefeti susturmaktır, toplumu baskı altına
almaktır yani toplumsal muhalefeti yok etmek ve birilerinin istediği otoriter,
despotik ve faşist bir yönetim kurmaktır. Bunun somut örneği, Gaziantep’te
rastladığımız, gördüğümüz “Sık ulan, sık.” uygulamasıdır. Emniyet teşkilatında
tasfiyenin bahanesi olarak gene paralel yapıyı kullanıyorsunuz. Bu tasfiye
yapılırken cadı avı mantığıyla hareket edilmekte, ehliyet, liyakat ve tecrübe göz
ardı edilmekte, eşitlik ilkesi çiğnenmekte, kazanılmış haklara riayet
edilmemekte, hiyerarşik yapı ters yüz edilmekte, mezuniyetlerine kısa bir süre
kala öğrenciler kapı dışarı edilmektedir.
Değerli arkadaşlarım, Recep Tayyip
Erdoğan’ın paralel yapı hakkında söylediklerini biliyorsunuz. Peki, biz şimdi
soruyoruz: Sizin aklınız başınıza yeni mi geldi? Ve gene şöyle diyorsunuz yani
Recep Tayyip Erdoğan söylüyor: “CHP ve MHP Pensilvanya’nın arkasında
duruyorlar. Son kullanma tarihleri geçince onları da sırtlarından
hançerleyecekler.” Biz Cumhuriyet Halk Partisi olarak kimsenin arkasında
durmuyoruz da şunu soruyoruz yalnız: Sizin deyiminizle, sizleri arkadan
hançerlediklerine göre, son kullanma tarihiniz mi geçti değerli arkadaşlarım?
Siz Başbakan Yardımcısı Arınç’ı Fethullah Gülen’in emir ve talimatlarını almak
üzere Pensilvanya’ya göndermediniz mi? Adalet Bakanı Bekir Bozdağ methiyeler
düzmedi mi? (CHP sıralarından alkışlar) “Haşhaşi” dediğiniz paralel yapı
mensubu kişiler o makamlara zorla mı geldiler? Onları o makamlara AKP Hükûmeti
atamadı mı? Siz o zaman Başbakanlık Müsteşarı değil miydiniz? Onlara methiyeler
düzmediniz mi? “Bunlar destan yarattılar.” demediniz mi? Ve tüm bunları halkın
gözünün içine baka baka söylemediniz mi? Böylelikle insanların geleceklerinden
ve bundan sonraki görevlerinden ayrılmalarına sebep olmadınız mı? Askerî Şûra
kararlarına muhalefet şerhini siz koymadınız mı? Millî Güvenlik Kurulunun 2004
yılında Gülen hareketiyle ilgili aldığı kararı öyleyse neden uygulamadınız?
“Millî Güvenlik Kurulu böyle bir karar aldı ama uygulamadık.” demediniz mi?
Sayın Erdoğan “Pensilvanya çetesi hakkında kitap yazma hazırlığı yaptı diye
insanlar mahkûm ediliyor.” diyor; peki, gazeteci Ahmet Şık bu nedenle hapse
düştüğünde “Bazen kitaplar bomba gibidir.” demediniz mi? Ne oldu da şimdi
tasfiye hareketi yapıyorsunuz? Sebep, 17-25 Aralık operasyonları. 
Bakın, Arınç ne diyor? Diyor ki:
“Kendilerine her türlü imkânı bahşeden AKP iktidarına ihanet edenleri
affetmeyeceğiz.” Demek ki sorun devlet içerisinde paralel yapılanma değil, AKP
iktidarının, özellikle de Hükûmetin foyasının ortaya çıkarılmasıdır. 
Keza, bu tasarıyla Jandarma Genel
Komutanlığını ve Sahil Güvenlik Komutanlığını da siyasallaştırıyorsunuz. Bu
yolla da Türk Silahlı Kuvvetlerinin siyasallaştırılması yolunu açıyorsunuz.
Türk Silahlı Kuvvetlerinin siyasallaştırılmasının tarihte nelere yol açtığını,
hangi facialara yol açtığını hepiniz biliyorsunuz. Tüm Balkanları biz elimizden
nasıl çıkardık? Balkan Harbi’ni ordunun siyasallaşması yüzünden kaybettik ve
şimdi, siz bunun yolunu açıyorsunuz. Size şunu diyoruz: Gelin bundan vazgeçin. 
İl ve ilçe jandarma komutanlarının,
general olmayan daire başkanlarının atanmalarında, görevden alınmalarında,
cezalandırılmalarında, yer değiştirilmelerinde Jandarma Genel Komutanını
tamamen devre dışı bırakıyorsunuz, böyle bir hiyerarşik yapılanma olabilir mi,
böyle bir kurum kültürü olabilir mi diyorum, hepinizi saygıyla selamlıyorum.
(CHP sıralarından alkışlar)
BAŞKAN – Teşekkür ederiz Sayın
Serindağ.
Sayın milletvekilleri, bir saat ara
veriyorum.
Kapanma Saati:
19.58
BEŞİNCİ OTURUM
Açılma Saati:
21.00
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Beşinci Oturumunu açıyoruz.
İçişleri Bakanı Efkan Ala hakkında
verilen (11/45) esas numaralı Gensoru Önergesi’nin gündeme alınıp alınmayacağı
hususundaki görüşmelere devam ediyoruz. 
Hükûmet? Yerinde. 
Şimdi, söz sırası Adalet ve Kalkınma
Partisi Grubu adına Kırıkkale Milletvekili Oğuz Kağan Köksal’a aittir.
Buyurunuz Sayın Köksal. (AK PARTİ
sıralarından alkışlar) 
AK PARTİ GRUBU ADINA OĞUZ KAĞAN KÖKSAL
(Kırıkkale) – Sayın Başkan ve değerli milletvekilleri; Milliyetçi Hareket
Partisi Grubunca İçişleri Bakanı Sayın Efkan Ala hakkında Anayasa’nın 99’uncu
maddesi uyarınca verilen gensoru önergesi üzerine yapılan görüşmede AK PARTİ
Grubu adına söz almış bulunmaktayım. Sizleri saygıyla selamlıyorum.
Eski bir Adana valisi olarak da edebiyatımızın
mümtaz siması Yaşar Kemal’in vefatından duyduğum üzüntüyü burada ifade ediyor,
kendisine Allah’tan rahmet diliyorum.
Sayın Başkan, değerli milletvekilleri;
gensoru konusuna girmeden önce AK PARTİ olarak güvenlik yaklaşımımızdan
bahsetmek istiyorum. AK PARTİ hükûmetleri olarak 2002’den itibaren sivil,
çoğulcu ve demokratik bir Türkiye için bütün gücümüzle çalışmaya devam
etmekteyiz. Farklılıklarımızla hep birlikte yeni Türkiye’yi oluşturduğumuzun
bilincinde olarak halkımıza olan güven ve inancımızla ilk günden itibaren
siyasetin merkezine milleti yerleştiren bir anlayışı benimsedik. Siyaset
anlayışımız millet odaklı bir siyaset anlayışıdır. Tüm vatandaşlarımıza eşit
değer ve önem veriyoruz. Kökenlerine veya nerede yaşadıklarına bakmaksızın tüm vatandaşlarımızı
kucakladık ve kucaklamaya devam ediyoruz. Şüphesiz ortak tarihimiz, kültürümüz,
medeniyetimiz ve gelecek tasavvurumuz milletimizi bir arada tutan en önemli
unsurlardandır. Millet, içinde barındırdığı tüm farklı renkler ve seslerle
zengin ve güçlüdür. 
Temel kamu
hizmetlerinden biri olan güvenlik hizmetlerinde gerek nicelik gerekse nitelik
olarak önemli değişimler yaşanmaktadır. AK PARTİ iktidarı olarak güvenlik
politikalarıyla yerleşik güvenlik anlayışında köklü bir paradigma değişikliği
yapılmış ve özgürlük için güvenlik yaklaşımı benimsenmiştir. Bugün toplum
olarak her zamankinden daha çok uyanık olmaya, provokasyonlara karşı
duyarlılığa, sabra, millî birlik ve beraberliğe ihtiyacımız vardır. Terör
örgütleri karşısında en büyük gücün milletimizin birlik ve beraberlik ruhu
olduğunu çok iyi biliyoruz. Türkiye Cumhuriyeti büyük ve güçlü bir devlettir.
Ülkemizin huzuruna ve bölünmez bütünlüğüne yönelik her türlü saldırıya karşı
mücadelemiz sonuna kadar devam edecektir, bundan kimsenin kuşkusu olmasın.
Demokratikleşme
süreci devlete bakan yönüyle bir zihniyet değişimini ifade etmektedir. Mevcut
yasalardaki değişiklikler yanında bu yasaları uygulayanlarda yaşanacak zihniyet
devrimiyle birlikte daha özgür, daha demokratik, daha ileri görüşlü politikalar
hayata geçirilmeye başlanmıştır. Bu çerçevede, güvenlik bürokrasisi
Türkiye’deki paradigma değişiminin en önemli yüzüdür. Zira, bölgede insanı
devletin soyut varlığı kamu görevlileriyle somutlaştırmaktadır. Dolayısıyla,
kamu görevlilerinin doğruları ya da yanlışları halktaki devlet algısının
karşılığı anlamına gelmektedir. Özellikle, güvenlik güçlerimiz gibi kurumların
görev alanına giren yerlerde geçmişin yanlışlarını terk ederek ortaya koyduğu,
halk için halkla beraber yaklaşımı devlet-vatandaş yakınlaşmasının önemli bir
örneğini teşkil etmektedir. 
Sayın Başkan ve değerli
milletvekilleri; milletimizin terörle mücadelesinin sadece silahla mücadele
yöntemiyle çözülmeyeceğini, ret ve inkâr politikalarıyla doksan yılda bir
noktaya gelinmediğini ve özellikle bu politikaların AK PARTİ iktidarı döneminde
tedavülden kaldırıldığını, halkın talepleri doğrultusunda halkla birlikte
hareket etmek suretiyle çözüm odaklı siyaset anlayışının yanında saf
tuttuğumuzu her zaman dosta ve düşmana da göstermiş bulunuyoruz. İktidara
geldiğimiz ilk günden itibaren, güvenlik ve özgürlüğün birbirine zıt kavram
olmadıklarını, biri olmadan diğerinin anlam taşımayacağını ifade ettik. Keza
biliyoruz ki en güvenli ve huzurlu ülkeler vatandaşlarına en geniş hak ve
özgürlükler çerçevesini sağlayan ülkelerdir. Ülkemizde, kamu düzeni konusundaki
hassasiyet korunmakta ve bu konuda taviz verilmemektedir; çözüm sürecinin nihai
perspektifi olan silahsızlanma da dâhil olmak üzere, şiddetin terk edilmesi ve
demokratik ortamda siyasi hayata geçilmesi konusunda da net bir tavır
sergilenmektedir. AK PARTİ iktidarı olarak, çözüm sürecini kendi eylem
planlarımız içerisinde yürütüyoruz. Bu konuda aldığımız mesafe de herkes
tarafından görülmektedir.
Türkiye Cumhuriyeti bir hukuk
devletidir ve tabi olduğu ulusal ve uluslararası kurallar vardır. Hukuk
kuralları, günlük, sosyal, ekonomik ve siyasal yaşamımızı düzenleyen kuralların
bir bütünü olarak suç ve suçluyla mücadeleyi düzenleyen hükümler içermektedir.
Hukuk kuralları, güvenlik güçlerinin terörle ve genelde suçla mücadele ederken
uyması gereken koşulları belirler. Bu, güvenlik güçlerinin keyfîliğinin ve
duygusallığının önünde önemli de bir engeldir. Bu kurallar güvenlik güçlerinin
kendisi için de ayrıca bir garantidir. Her olayda güvenlik güçlerimizi karşılık
verirken zor durumda bırakmak ve orantısız güç kullanmaya zorlamak terör
örgütünün sinsi bir oyunundan başka bir şey değildir. Güvenlik güçlerinin hukuk
dışına çıkarak terör örgütüyle değil, bir halkla mücadele ediyor izlenimini
verecek davranışlardan şiddetle kaçınıldığını burada önemle vurgulamak isterim. 
Sayın Başkan, değerli milletvekilleri; terörle mücadele
demokratik toplumlarda hiçbir zaman ve hiçbir mekânda kolay olmamıştır. Terörle
mücadelede en önemli unsurların başında halkın güveni gelmektedir. Güvenlik
güçlerine, toplumun tüm kesiminin ama özellikle de terör bölgesinde yaşayan
vatandaşlarımızın güvenmesi gerekmektedir. Terörle mücadelede duygusallıktan
uzak, aklıselimin galip geldiği her hareket sağlıklı sonuçlar doğuracak bir
nitelik taşımaktadır. Temel hak ve özgürlüklerin korunarak terörle mücadele
edilmesi bu noktada en önemli ölçüt olarak karşımıza çıkmaktadır. Terörle
mücadelede çok boyutlu yaklaşım ise üç alanın, güvenlik boyutlu politikalar,
sosyal, ekonomik yatırımlar ve demokratikleşme bütününü içeren politika, strateji
ve programların birlikte uygulanmasını da zorunlu kılmaktadır. 
Bu son dönemde Türkiye, öncelikle, sorunların doğru
tespitini yaparak geçmişin hatalarından ders çıkartmayı, sivil inisiyatif
öncülüğünde ilgili aktörlerin etkin koordinasyonunu ve çözüme yönelik atılacak
adımlarla kararlı olmayı gerçekleştirmiştir. Türkiye, yaklaşık otuz yıldır
demokrasimizi tehdit eden, binlerce can ve milyarca maddi kayba neden olan
terörle mücadele etmektedir. AK PARTİ iktidarı olarak bu mücadeleyi demokrasi
ve hukuk prensiplerinden taviz vermeden kararlı bir şekilde sürdürdük ve
sürdürüyoruz. Terör sorununu demokratik yöntemle çözmek için 2009’da millî
birlik ve kardeşlik sürecini, 2013 yılında çözüm sürecini başlattık. Sayın Cumhurbaşkanımız
Recep Tayyip Erdoğan’ın 2005 yılında Diyarbakır konuşmasıyla başlayan millî
birlik ve kardeşlik süreci “Analar ağlamasın.” ifadesiyle özdeşleşmiş ve
kamuoyuna mal olmuş bir süreçtir. Bu sürecin yürütülmesinde, Hükûmetimizin,
Başbakanımızın ve İçişleri Bakanımız Sayın Efkan Ala’nın fedakârlıkları da
takdire şayandır.
Devlet kurumları eliyle ve Hükûmetin siyasi vizyonu ve
iradesiyle sürdürülen çalışmalar, demokratikleşme, kamuoyu algısı, çözüm
vizyonunun toplumsallaşması ikna ve katılım noktasında etkili olmuştur. Bu
süreç vatandaşımızın devlete olan güveninin artırılmasını, terörün istismar
ettiği toplumsal zeminin ortadan kaldırılmasını, demokratikleşme adımlarıyla
oluşan olumlu psikolojik ortamın toplumun barış ve kardeşliğini güçlendirmesini
sağlamıştır. Yıllardır kangren hâline gelmiş sorunun çözüm perspektifinin önü
açılmıştır. 
Hükûmetimiz, tüm sabotaj girişimlerine
ve engellemelere rağmen demokratikleşme adımlarını ve çözüm sürecini kararlı
bir şekilde devam ettirerek Sayın Cumhurbaşkanımızın 15 Şubat 2013’te deklare
ettiği görüşme sürecine başlamıştır.
Çözüm süreci, şiddeti ve silahı aradan
çıkarma, sözü, düşünceyi ve siyaseti devreye alma sürecidir. Bu süreçle,
terörün, şiddetin sona ermesi, buna mukabil söyleyecek sözü olan herkesin düşüncelerini
açıkça ifade edebilmesi ve özgürce siyaset yapabilmesi hedeflenmiştir. Çözüm
süreci yerli ve millî bir süreçtir. Bu süreç 21 Mart 2013’te somut karşılık
bulmuş, Hükûmet farklı mekanizmalarla sürecin devamını sağlamıştır. Çözüm
sürecinin devamı uğruna, İçişleri Bakanımız Sayın Efkan Ala göreve geldiği
günden bu yana bölgede huzur ve güvenin sağlanması, insanların birbirini
sevmeleri ve kardeşlik için büyük bir gayret de göstermiştir. 
MEHMET GÜNAL (Antalya) – Onun için mi
hendek kazıyorlar?
OĞUZ KAĞAN KÖKSAL (Devamla) – Sayın
Başkan ve değerli milletvekilleri; çözüm sürecinin ulusal usul ve esaslarını
düzenleyen Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun 16 Temmuz 2014 tarihinde yürürlüğe girmiştir. Bu
kanunla Hükûmete verilen görevlerin hayata geçirilmesi amacıyla çözüm süreci
kurulu ile kurumlar arası izleme ve koordinasyon kurumları oluşturularak
yapılacak çalışmalara ve alınacak tedbirlere ilişkin usul ve esaslar
düzenlenmiştir. Çözüm süreci, şiddeti ve silahı aradan çıkartma, sözü,
düşünceyi ve siyaseti devreye alma sürecidir. Bu süreçte terörün, şiddetin sona
ermesi, buna mukabil söyleyecek sözü olan herkesin düşüncelerini açıklıkla
ifade edebilmesi ve özgürce siyaset yapabilmesi hedeflenmektedir. Çözüm süreci
ve güvenliğin sağlanması birbirinin alternatifi değildir. Güvenliği,
vatandaşların hak ve özgürlüklerini korkusuzca, hiçbir endişe duymadan
kullanabilecekleri rahat bir ortamın sağlanması için gerekli bir kamu hizmeti
olarak görüyoruz. Gelinen son durumda silahları bırakma dâhil pek çok olumlu
açıklamaların yapıldığı şu günlerde, çözüm süreci artık milletin malıdır, çözüm
süreci millî bir süreçtir, yerli bir süreçtir, bu ülkenin bütün vatandaşlarının
sahiplendiği bir süreçtir. Önümüzdeki günlerde çözüm süreci konusunda daha da
sağlam adımlar atılacağına inancımız da devam etmektedir.
Sayın Başkan, değerli milletvekilleri;
güvenlik güçlerimiz kamu düzenini bozan, insan hayatı ve sağlığı için tehlike
arz eden, siyasi, ekonomik ve sosyal düzeni olumsuz yönde etkileyen, toplumsal
yapıyı derinden zedeleyen ve haksız rekabete yol açan, toplumun huzurunu bozan
bütün suç örgütlerine karşı mücadeleyi başarıyla sürdürmektedir. Bu mücadeleyi
yürütürken güvenlik güçlerimiz suç ve olay aydınlatmada büyük başarılar göstermekte
ve bu konuda en ileri teknolojileri de kullanmaktadır. Son yıllarda suçların
aydınlatılmasında da büyük başarılar elde edilmiştir. Suç ve suçluyla
mücadeleyi yürütürken en önemli hedefimiz, gözettiğimiz en önemli nokta
mağdurun zarar görmemesine ve provokasyon olmamasına büyük özen göstermek ve
özveriyle çalışmaktır.
İçişleri Bakanlığımız ülke genelinde,
vali ve kaymakamlarımız ise görevli bulundukları il ve ilçelerde halkımızın
huzur ve güvenini sağlamak için gece gündüz demeden, yirmi dört saat çalışmaktadırlar.
Bu kapsamda, İçişleri Bakanlığı Teşkilat ve Görevleri Hakkında Kanun’un 2’nci
maddesinde, iç güvenlik kuruluşlarını idare etmek suretiyle ülkesi ve
milletiyle bölünmez bütünlüğünü, yurdun iç güvenliğini ve asayişini, kamu
düzenini, genel ahlakı, Anayasa’da yazılı hak ve hürriyetleri korumak
Bakanlığın temel görevlerinden sayılmıştır. İçişleri Bakanlığınca bu görevler,
taşrada il valisi, ilçelerde de kaymakamlar tarafından yerine getirilmektedir.
Tabii, kamu düzenini sağlamaya yönelik bu görevler, aynı zamanda, Emniyet Genel
Müdürlüğü, Jandarma Genel Komutanlığı ve Sahil Güvenlik Komutanlığı vasıtasıyla
yerine getirilmektedir. 
Kesinlikle unutulmamalıdır ki kamu
düzeninin temini, vatandaşlarımızın temel hak ve hürriyetlerini özgür ve rahat
bir ortamda kullanabilmeleri için vazgeçilmezdir. Vatandaşlarımızın can ve mal
güvenliğini tehdit eden, hak ve özgürlükleri baskı altına alan şiddet
eylemlerine asla müsaade edilmedi ve edilmeyecektir. Güvenlik güçlerimiz her
toplantıya veya gösteriye katılan vatandaşı değil, sadece olaylara karışanları
ayırt etmektedir ve bunlar hakkında gereğini yapmaktadırlar. Çalışmalarımız da
diğer vatandaşları rahatsız etmeden tespit edilmekte ve adli makamlarca tespit
edilmektedir. Özellikle, bu olayları onaylamayan bölge insanına zarar vermek
suretiyle çözüm sürecinden uzaklaştırılmakta ve umutsuzluğa sevk edilmeye
çalışılmaktadır. Bu bağlamda, İçişleri Bakanımız Sayın Efkan Ala bütün
konuşmalarında ve açıklamalarında kamu düzenini sağlamanın en önemli husus
olduğunu ifade etmiş ve görevlileri bu konuda duyarlı olmaya davet etmiştir.
Ancak, kamu düzeni sağlanırken suçsuz insanların zarar görmemesi için de azami
gayretin sergilenmesi istenmiştir. Bu bağlamda, Sayın Bakanın görevini yerine
getirmediğini ifade etmek doğru bir yaklaşım olmadığı gibi, haksız ve mesnetsiz
bir iddiadır.
Sayın Başkan, değerli milletvekilleri;
terör örgütünün doğu ve güneydoğu illerinde devlete ait fonksiyonları
üstlendiği iddiaları ise tamamen asılsız ve mesnetsiz iddialardan ibarettir.
Devletin güvenlik güçlerinin giremediği bölge yoktur. 
BÜLENT BELEN
(Tekirdağ) – Nasıl yok? Dicle’deki sınavları niye iptal ettiniz? Utan!
OĞUZ KAĞAN
KÖKSAL (Devamla) – Devlet tamamen olaylara hâkimdir ve yeri geldiğinde gereği
yapılmaktadır. 
BÜLENT BELEN
(Tekirdağ) – Onun için mi üniversite sınavını iptal ettiniz? Dicle’de
üniversite sınavı yapamıyorsunuz. Yazık, yazık! Bu ülkede valilik yaptın!
OĞUZ KAĞAN
KÖKSAL (Devamla) – Nitekim, sayısal olarak ifade etmek gerekirse, 2014 yılı
içinde terörle mücadeleye yönelik olay ve operasyonlarda 7.373 şahıs
yakalanmış, bu şahıslardan 1.555’i de tutuklanmıştır. 
Göreve geldiği
günden bu yana İçişleri Bakanımız tarafından yapılan her uyarının başında kamu
düzeninin korunması gelmiştir. Son olarak düzenlenen valiler toplantısında da
gerek Bakanımız gerekse Başbakanımızın vurgu yaptığı en önemli konu kamu
düzenidir. “Buna zarar verecek Vandallığa asla müsamaha edilmeyecektir.” Bunun
yanında, “Vatandaşlara sevgiyle yaklaşılacaktır.” ifadesi bu iddianın asılsız
olduğunu bir kere daha ortaya koymaktadır.
Sayın Başkan,
değerli milletvekilleri; Emniyet teşkilatında, bildiğiniz gibi, tayinler Atama
ve Yer Değiştirme Yönetmeliği hükümlerine göre yapılmaktadır. Her yıl şarktan
dönenler ve şarka gidenler için mayıs ve haziran aylarında rutin tayinler
yapılmaktadır. Bunların dışında, eş durumu, sağlık, boşanma, can güvenliği,
eğitim mazereti gibi tayinler de yapılmaktadır. Ayrıca, soruşturma geçiren ya
da suça karışan personel, müfettiş veya vali teklifiyle yılın her döneminde
atamaya tabi olabilmektedir. Yıllar itibarıyla atamalara baktığımızda, 2011
yılında 63 bin kişi, 2012 yılında 61 bin kişi, 2013 yılında 58 bin kişi ve 2014
yılında da 61 bin kişinin ataması yapılmıştır. Bu sayılar karşılaştırıldığında,
kasıtlı olarak bir tayin yapılmadığı, hizmetin batı ve doğu illeri arasında
aksamadan yürütülmesi için ihtiyaçtan yapıldığı görülmektedir ve kesinlikle şu
bilinmelidir ki kolluk kuvvetlerine, hukuka ve kanunlara aykırı bir talimat
verilmesi de söz konusu değildir. Ancak, görevlerini kötüye kullanan, usulsüz
dinlemeler yapan, üst düzey kamu görevlilerinin, siyasetçilerin, iş
adamlarının, dinî kanaat önderlerinin özel hayatını takip eden, telefonlarını
dinleyen, bağlı olduğu kurum yerine paralel mahfillerden emir alan kamu
görevlileri hakkında da elbette soruşturmalar yapılacaktır ve bu işlemler de
başlatılmıştır. 
Bunun dışında, haklarında soruşturma
yapılanların, ceza alanların, 270 bin personel içerisinde elbette ki bu tür
cezaların da olacağı aşikârdır. 
Sayın Başkan, değerli milletvekilleri;
gensoru önergesindeki konular incelendiğinde, basına yansıyan ve gerçek
delillerle desteklenmemiş, kulaktan duyma ifadeler taşıyan bir nitelik taşıdığı
görülmektedir. 
İçişleri Bakanı Sayın Efkan Ala titiz,
kararlı, kurallara bağlı, çalışma hayatında tüm anlamıyla profesyonel, planlı
ve programlı, sonuç odaklı çalışmaları yürüten bir arkadaşımızdır. Delilsiz ve
mesnetsiz olarak Sayın Bakan hakkındaki gensoru önergesini vermek açıkçası
Bakana yapılmış bir haksızlıktır.
MEHMET GÜNAL (Antalya) – Az bile, az!
BÜLENT BELEN (Tekirdağ) – 7 Hazirandan
sonra Türk hâkimlerinin önünde hesap vereceksin.
OĞUZ KAĞAN KÖKSAL (Devamla) – Bu duygu
ve düşüncelerle, Milliyetçi Hareket Partisinin İçişleri Bakanı Sayın Efkan Ala
hakkındaki gensoru önergesinin gündeme alınması hususunda AK PARTİ Grubu olarak
“ret” oyu vereceğimizi bildirir, yüce Meclisi saygıyla selamlarım. (AK PARTİ
sıralarından alkışlar) 
BAŞKAN – Teşekkür ederiz Sayın Köksal. 
İçişleri Bakanı Efkan Ala. 
Buyurunuz Sayın Ala. (AK PARTİ
sıralarından alkışlar)
İÇİŞLERİ BAKANI EFKAN ALA – Sayın
Başkan, saygıdeğer milletvekilleri; sözlerimin başında sizleri saygıyla
selamlıyorum.
Saygıdeğer milletvekilleri, büyük bir
devletin mirasçısıyız ve büyük bir devletin görevlileriyiz. Dolayısıyla,
Türkiye’nin sorunları da fırsatları da tehditleri de büyüktür. 
BÜLENT BELEN (Tekirdağ) – Ecdadını
koruyamayan nasıl büyük devlet oluyor Sayın Bakan?
İÇİŞLERİ BAKANI EFKAN ALA (Devamla) -
Risklerde ve bu tehditlerde başarılı olmanın temel nedeni, milletimizin kabul
ettiği, kabul edebileceği siyasi inisiyatifi alıp milletimizin ihtiyaçlarını
karşılayacak olan politikaları üretip ve o politikaları milletimizin onayına
sunup onların onayını aldıktan sonra kararlılıkla uygulamaktır.
Türkiye küçük bir devlet gibi
davranamaz. Türkiye basit hesapların arenası olamaz. Çünkü… 
BÜLENT BELEN (Tekirdağ) – Bırak
bunları!
ADNAN YILMAZ (Erzurum) – Bir dinle ya!
MUHYETTİN AKSAK (Erzurum) – Dinle ya!
BÜLENT BELEN (Tekirdağ) – Süleyman Şah
Türbesi’ni onun için mi terk ettiniz?
İÇİŞLERİ BAKANI EFKAN ALA (Devamla) –
Neden bağırıyorsun sayın milletvekilim? Ben hiç sesimi çıkarmadan konuşuyorum.
(AK PARTİ sıralarından alkışlar)
BÜLENT BELEN (Tekirdağ) – Doğruyu
konuş! Kürsüye çıktın, doğruyu konuş!
MEHMET GÜNAL (Antalya) – Susalım mı
yani? Polis mi göndereceksin bağırırsak, ne olacak?
İÇİŞLERİ BAKANI EFKAN ALA (Devamla) –
Şimdi, tabii, meseleyi basite indirgeyip polis raporlarıyla, memur, müfettiş
raporlarıyla son derece yüzeysel analizini yapmak ve bazı değerlendirmelerde
bulunmak mümkündür ama bu milletin bize verdiği emanetin karşılığını bu kadar
düşük bir seviyede değerlendirme lüksüne sahip değiliz. Bizim zihnimizi
rahatlatabilir, zihinsel konforumuz için bu yararlı olabilir ama evinde
çocuğunun geleceğini düşünen, eşinin geleceğini düşünen, kendi milletinin
geleceğini düşünen insanlara haksızlık yapmamak için daha yüksek bir siyaset
anlayışının tezahürü olan bazı değerlendirmeleri izninizle sizlere sunmak,
sizlere arz etmek istiyorum. 
MEHMET GÜNAL (Antalya) – Sizin
dışınızda herkes maraba zaten! Herkes maraba, yüksek siyaseti sen yaparsın!
Buradakilerin hepsi maraba zaten! Yüksek siyaset senin işin!
İÇİŞLERİ BAKANI EFKAN ALA (Devamla) –
Değerli milletvekillerimiz, elbette Türkiye'nin en önemli kazanımı bu
Meclistir. Bu Meclis ve bu Mecliste görev yapan arkadaşlarımız, gerçekten
Türkiye’nin varlığı itibarıyla hiçbir şey yapmasa bile -ki bu cümle kurulamaz-
bu Meclis burada olduğu için, açık ve çalışır olduğu için, etrafımızda, bu
coğrafyadaki bütün o olumsuzlukların buraya sirayet etmesini önlemiştir ve
önlemektedir. (AK PARTİ sıralarından alkışlar)
MEHMET GÜNAL (Antalya) – Ona gerek
kalmadan siz veriyorsunuz zaten. 
İÇİŞLERİ BAKANI EFKAN ALA (Devamla) -
Diğer ülkelere, yanı başımızdaki ülkelere baktığımızda görüyoruz ki doğal
kaynakları daha fazla ve görüyoruz ki nereyi kazsanız petrol fışkırıyor ama
maalesef bir facianın eşiğindeler ve bir facia yaşıyorlar. Bizim yer altından
çıkan petrolümüz yok…
OKTAY VURAL (İzmir) – Yapma ya!
İÇİŞLERİ BAKANI EFKAN ALA (Devamla) -
…bizim doğal kaynaklarımız çok zengin değil ama bizim siyasi istikrarımız var
ve o siyasi istikrarı sağlayan işte bu Meclis. (AK PARTİ sıralarından “Bravo”
sesleri, alkışlar)
BÜLENT BELEN (Tekirdağ) – Tabii,
fakirleştir vatandaşı, maraba yap, ondan sonra siyasi istikrar!
İÇİŞLERİ BAKANI EFKAN ALA (Devamla) -
Onun için, geç kalmış bir ifadeyi, cümleyi burada izninizle kurmak istiyorum:
Zaman zaman oturduğumda benim -haşa- talimat verdiğim gibi birtakım cümleler
kullanıldı. Şunu söyleyeyim: Türkiye Büyük Millet Meclisinden talimat alırım ve
bu benim için onurdur. (AK PARTİ sıralarından “Bravo” sesleri, alkışlar) Hiç
kimse de bu Meclise, bu Meclis Başkan Vekiline ve başkanlarına talimat veremez.
MEHMET GÜNAL (Antalya) – “Aldım.”
diyor, senin Başkan Vekilin “Aldım.” diyor. Sadık Yakut “Aldım.” diyor,
tutanaklarda var.
İÇİŞLERİ BAKANI EFKAN ALA (Devamla) -
Verecek olanın karşısında, daha önce darbe girişimlerinde bulunanların
karşısında durduğumuz gibi dururuz. (AK PARTİ sıralarından alkışlar) 
MEHMET GÜNAL (Antalya) – Dinliyor musun
burayı? Madem talimat alıyorsunuz… Sadık Yakut “Ben alırım.” diyordu burada,
tutanaklarda var. 
İÇİŞLERİ BAKANI EFKAN ALA (Devamla) -
Değerli arkadaşlarım, bir başka hususu da söyleyeceğim, o da şu: Darbe hangi
enstrümanla yapılıyorsa onunla karşısında durulur; tankla yapılıyorsa üzerine
çıkılır, kılıf uyduruluyorsa kılıf yırtılır atılır. (AK PARTİ sıralarından
“Bravo” sesleri, alkışlar) 
MEHMET GÜNAL (Antalya) – Teröre de
yapsana onu bir! Terörle nasıl mücadele edilir, bir de onu söyle bakalım.
İÇİŞLERİ BAKANI EFKAN ALA (Devamla) -
Şimdi, değerli arkadaşlar…
MEHMET GÜNAL (Antalya) – Söyle söyle!
Terörle nasıl mücadele edilir? Bir de onu yırt at bakalım da bir görelim!
İÇİŞLERİ BAKANI EFKAN ALA (Devamla) -
…Türkiye çok önemli bir siyasi geleneğe sahip. Türkiye’de milletin…
(Gürültüler) 
BAŞKAN – Sayın milletvekilleri, lütfen
biraz sessiz olalım. 
MEHMET GÜNAL (Antalya) – Terörle nasıl
mücadele edilir, bize onu anlat. Güzel anlatıyor, bir de terörle mücadeleyi
anlatsın. 
İÇİŞLERİ BAKANI EFKAN ALA (Devamla) –
Türkiye’de milletin iktidar olacağı Türkiye Cumhuriyeti kurulurken yazılmış,
söylenmiştir “Kayıtsız, şartsız egemenlik milletindir.” (AK PARTİ sıralarından alkışlar)
BÜLENT BELEN (Tekirdağ) – O eskidendi. 
İÇİŞLERİ BAKANI EFKAN ALA (Devamla) –
Ama millet hep bunu bekledi, zaman zaman fırsat eline geçti, Hükûmet oldu, tam
iktidar olacağı zaman 1960, 1970, 1980, 28 Şubat ve 27 Nisan gibi dolaylı ve
doğrudan darbelerle bu milletin iktidar olmasının önü kesilmeye çalışıldı.
ERKAN AKÇAY (Manisa) – Terör örgütüne
yalvarıyorsunuz.
AHMET TOPTAŞ (Afyonkarahisar) – Geç o
mavalları! Geç onları, geç. 
İÇİŞLERİ BAKANI EFKAN ALA (Devamla) –
Yerine ne kuruldu? Yerine kapalı bir sistem kuruldu. 
ALİ RIZA ÖZTÜRK (Mersin) – Ya, bırak
bunları Allah aşkına, sen kendi yaptıklarına baksana Mecliste. Mecliste
yaptığın darbeye bak sen.
İÇİŞLERİ BAKANI EFKAN ALA (Devamla) –
Ne demek? Kapalı sistemin bir statükosu var ve bu statükonun sistem içerisinde
müttefikleri var.
ALİ RIZA ÖZTÜRK (Mersin) – Senin, 12
Eylül generallerinden ne farkın var ha? Kenan Evren’den farkın ne?
İÇİŞLERİ BAKANI EFKAN ALA (Devamla) –
Bu müttefikler statükoyla iş birliği yaparak milletin iktidarının önüne engel
çıkarmayı millet adına yapmışlardır zaman zaman ama bundan sonra bir daha
başarılı olamayacaklar. 
ALİ RIZA ÖZTÜRK (Mersin) – Çıkarttığın
yasaya bak. Savunduğun yasaya bak, yasaya. Savunduğun faşist yasaya bak sen. 
İÇİŞLERİ BAKANI EFKAN ALA (Devamla) –
Bu kapalı sistemde çoğu aktörler problemden beslenir…
ALİ RIZA ÖZTÜRK (Mersin) – Polis
devleti kuruyorsun bu ülkede, polis devleti. Özel görevle geldin, özel görevle
geldin sen.
İÇİŞLERİ BAKANI EFKAN ALA (Devamla) –
…yani sorundan beslenirler ve bu kapalı sistem düşmandan beslenir, düşman yoksa
bile üretir.
ERKAN AKÇAY (Manisa) – Paralel,
paralel! 
BÜLENT BELEN (Tekirdağ) – Aynı sizin
gibi. 
ALİ RIZA ÖZTÜRK (Mersin) – Çok iyi
biliyorsun! 
İÇİŞLERİ BAKANI EFKAN ALA (Devamla) –
İşte, dindarların başörtüsünün yasaklanması bu düşman üretme refleksinin bir
sonucuydu.
BÜLENT BELEN (Tekirdağ) – Kendinizi
tarif ediyorsunuz Sayın Bakan. 
MEHMET GÜNAL (Antalya) – Aynen öyle,
düşman üretmek için yaptınız. 
İÇİŞLERİ BAKANI EFKAN ALA (Devamla) –
Yani, hiçbir şey yok, sorun yok, düşman lazım ama ayakta durması için sistemin,
statükonun.
ALİ RIZA ÖZTÜRK (Mersin) – Tamam işte,
size lazım.
İÇİŞLERİ BAKANI EFKAN ALA (Devamla) – Başörtüsünü
yasakladı ki düşman olarak tanımlasın ve onu tüketerek ayakta dursun. Bunun
gibi, hiçbir aklın izah edemeyeceği, hiçbir vicdanın izah edemeyeceği… 
ALİ RIZA ÖZTÜRK (Mersin) –
Ergenekon’du, oldu paralel. 
BÜLENT BELEN (Tekirdağ) – Ne
karıştırıyorsunuz başörtüsünü?
ALİ RIZA ÖZTÜRK (Mersin) – Ya, sen
kendine gelsene, boşver bunları. Şu faşist yasaya bak.
İÇİŞLERİ BAKANI EFKAN ALA (Devamla) –
Gelip de, 1980’de darbeden sonra, insanların ana dilinde anasına Kürtçe
“merhaba” demeyi yasaklayan bir aklın getirdiği 1990’lı yıllara şimdi
döneceğim, Türkiye’yi nereye getirdiğine… 
AYTUN ÇIRAY (İzmir) – Şerefsiz onlar,
şerefsiz! Onu kim yasakladıysa şerefsiz.
BÜLENT BELEN (Tekirdağ) – Sen
hakkındaki suçlamalara cevap ver. 
İÇİŞLERİ BAKANI EFKAN ALA (Devamla) –
…ve değerli arkadaşlar, o zaman da bu akla aykırı, vicdana aykırı işleri
yapanlar işte orada da düşman üretmek için insanları bir yerlere ittiler.
Diyarbakır Cezaevi’nin zulmünü bilmeyen bu meseleyi çözümde bir katkıda
bulunamaz. (AK PARTİ sıralarından alkışlar) İnsanların ana dillerini
yasaklamayı kınayamayanlar burada bu meselenin çözümüne katkıda bulunamaz. 
ALİ UZUNIRMAK (Aydın) – Saygılı ol,
kürsüyü yumruklama. 
İÇİŞLERİ BAKANI EFKAN ALA (Devamla) –
Ben Bulgaristan’da Türklerin isimleri yasaklandığında, Bulgaristan’da
insanların dili yasaklandığında Siyasal…
OKTAY VURAL (İzmir) – PKK’ya kamu
düzenini nasıl teslim ettin onu anlat. 
İÇİŞLERİ BAKANI EFKAN ALA (Devamla) –
…Bilgiler öğrencisiydim ve o Saraçhane’de en önde yürüyordum, yine yürürüm. (AK
PARTİ sıralarından “Bravo” sesleri, alkışlar) Protesto ediyordum çünkü benim
dilim yasaklanıyordu. (Gürültüler)
BÜLENT BELEN (Tekirdağ) – Palavra
sıkma!
İÇİŞLERİ BAKANI EFKAN ALA (Devamla) –
Benim dilim yasaklandığı zaman hangi tepkiyi koyuyorsam benim kardeşimin -o
Kürtler de benim kardeşimdir- onların dili yasaklandığında aynı tepkiyi
koyarım. (AK PARTİ sıralarından alkışlar) 
ERKAN AKÇAY (Manisa) – Demagoji yapma
be! Konuya gel, gensoruya gel.
MEHMET GÜNAL (Antalya) – Demagoji
yapma! O hendekleri kim kazdı? Senin polisine kim kimlik soruyor onu söyle,
senin polisine kim kimlik soruyor? Senin kaymakamına kim talimat gönderiyor onu
söyle bakalım biraz da. 
İÇİŞLERİ BAKANI EFKAN ALA (Devamla) –
Beyler, önemli bir mevzuyu konuşuyoruz, çok önemli bir mevzuyu konuşuyoruz. Biz
Devlet-i Aliyye-i Osmâniyye’nin mirasçısıyız.
MEHMET GÜNAL (Antalya) – Söyle, söyle!
Senin polisine kim kimlik soruyor, söyle.
İÇİŞLERİ BAKANI EFKAN ALA (Devamla) –
Biz Devlet-i Aliyye-i Osmâniyye’nin mirasçısıyız, biz küçük düşünemeyiz. (Gürültüler)
BAŞKAN – Lütfen biraz sakin olalım. 
MEHMET GÜNAL (Antalya) – Uluslararası
kara yolunda sana kimlik soruyorlar be! Nasıl devletsin sen? Nasıl İçişleri
Bakanısın?
İÇİŞLERİ BAKANI EFKAN ALA (Devamla) –
Küçük düşünen kardeşlerimiz olabilir, onlara da bir şey demeyiz…
MEHMET GÜNAL (Antalya) – Tabii, tabii!
İÇİŞLERİ BAKANI EFKAN ALA (Devamla) –
…ama biz oralara inip küçük düşünemeyiz, biz büyük düşünmek zorundayız.
MEHMET GÜNAL (Antalya) – Tabii, küçük,
küçük… Devlet elden gitmiş sen hâlâ “küçük” diyorsun! 
İÇİŞLERİ BAKANI EFKAN ALA (Devamla) –
Size bir şey demiyorum, siz niye bağırıyorsunuz arkadaş ya!
MEHMET GÜNAL (Antalya) – Soruyorum
sana: Senin polisine kim kimlik soruyor? Kim kimlik soruyor madem o kadar da?
İÇİŞLERİ BAKANI EFKAN ALA (Devamla) –
Şimdi, değerli arkadaşlar, bakın, sorunlarımız olabilir, büyük sorunlarımız da
olabilir ama biz büyük düşünüp milletimizin desteğini arkamıza alıp daha sonra
daha büyük problemler üretmeyecek şekilde…
MEHMET GÜNAL (Antalya) – Sonra da
milleti satarsınız, önce desteği alın.
İÇİŞLERİ BAKANI EFKAN ALA (Devamla) –
…çözümler üretmek zorundayız. Neden? Bakın, 1990’lı yıllarda ben yine o
bölgedeydim. Arkadaşlar, 1990’lı yıllarda köylere -vatandaşın tabiriyle ve
bizim tabirimizle- ambargoyla yani o zamanki yönetimlerin, gıda kısıtlamasıyla
gıda götürülürdü; 250 gram çay, 100 gram şeker, 1 tane ekmek, şehirler
arasında, iller arasında…
MEHMET GÜNAL (Antalya) – Vali değil
miydin? 
İÇİŞLERİ BAKANI EFKAN ALA (Devamla) –
Yok, değildim, vali yardımcısıydım.
MEHMET GÜNAL (Antalya) – Kaymakam değil
miydin? Gücün yok muydu?
İÇİŞLERİ BAKANI EFKAN ALA (Devamla) –
İller arasında ancak konvoyla yolculuk yapılabilirdi. İlçelerin yolu tamamen
kapalıydı. 
MEHMET GÜNAL (Antalya) – Kaymakamlıkta
da sosyal yardımlaşma var. Ağla ağla! (MHP sıralarından gürültüler)
İÇİŞLERİ BAKANI EFKAN ALA (Devamla) –
Değerli kardeşlerim, o zaman milyonlarca insan, yüz binlerce insan köylerinden,
yerlerinden sürüldü, aşağıya indirildi.
OKTAY VURAL (İzmir) – Onu yapan da
sensin! (MHP sıralarından gürültüler)
İÇİŞLERİ BAKANI EFKAN ALA (Devamla) –
Bakın, açık konuşacağım, tarihî bir gündür. Size de bunları söyleme fırsatı
verdiğiniz için teşekkür ediyorum, gensorunuza.
MEHMET GÜNAL (Antalya) – Batman’da ne
yaptın söyle bakalım!
İÇİŞLERİ BAKANI EFKAN ALA (Devamla) –
Bizim derdimiz, milletten gensoru almayalım. (AK PARTİ sıralarından “Bravo”
sesleri, alkışlar)
MEHMET GÜNAL (Antalya) – Verecek
verecek, üç ay kaldı üç. Götürecek sizi!
İÇİŞLERİ BAKANI EFKAN ALA (Devamla) –
Bizim oralardaki oylarımıza bakın. 
ALİ RIZA ÖZTÜRK (Mersin) – Sayın Bakan,
sen milletin iradesiyle mi geldin ki buraya konuşuyorsun bir defa ya!
İÇİŞLERİ BAKANI EFKAN ALA (Devamla) –
Şimdi, 12 tane büyük il var, problemin en çok yaşandığı yer, en çok bu konuda konuşanların
oylarına bakıyorsun yüzde 1. E, o zaman millet gensoruyu çoktan vermiş. Onun
için, ben bu gensoruyu teşekkürle karşılıyorum, bunları milletimizle ve
Meclisimizle paylaşma, arz etme fırsatını bulduğum için. (MHP sıralarından
gürültüler)
ALİ RIZA ÖZTÜRK (Mersin) – Seni buraya
millet getirmedi millet!
İÇİŞLERİ BAKANI EFKAN ALA (Devamla) –
Bakınız, köyler boşaltıldı, yüz binlerce insan, çoluğu çocuğu nereye gideceği
söylenmeden köylerinden edildi. 
Şunu yapmadılar, şunu yapacak bir
siyasi inisiyatif yoktu, siyaset darmadağındı. Onun için siyasi inisiyatifin,
siyasi istikrarın kıymetini bilmek ve bunu baş üstünde tutmak lazım. 
ERKAN AKÇAY (Manisa) – Kendi
sorumluluğunu anlat, yirmi sene öncesini niye anlatıyorsun? Hakkındaki
iddiaları cevapla.
İÇİŞLERİ BAKANI EFKAN ALA (Devamla) –
Bu Meclisi saygıyla selamlıyorum, on senedir, on üç senedir siyaseti dimdik
tuttu her türlü saldırıya karşı. (AK PARTİ sıralarından alkışlar) Çünkü
siyasetin nasıl bir alternatif iyilik olduğunu ve onun yerine, olmadığı zaman o
siyasi istikrarın, neler başımıza geldiğini bu millet çok iyi yaşamıştır. 90’lı
yıllarda arkadaşlar bir miktar…
ERKAN AKÇAY (Manisa) – 2014’e gel,
2013’e gel, 2012’ye gel!
İÇİŞLERİ BAKANI EFKAN ALA (Devamla) –
…biraz insanlar siyasi inisiyatifi alabilip politika üretebilseydi o insanlar
köylerinden göç ederken şehirlerin etrafına bugün TOKİ’yle yaptığımızın yüzde
10’u yapılabilseydi, 650 bin…
MEHMET GÜNAL (Antalya) – Ne oldu, silah
mı bıraktılar yaptın da?
İÇİŞLERİ BAKANI EFKAN ALA (Devamla) –
…yüzde 10’u yapılabilseydi o çocukları biz okula alırdık. Şehirlerin etrafında
perperişan olmazlar, bu kadar göç olmazdı. Oralarda, köyde madem koruyamadın,
şehrin etrafına koy kardeşim, şehrin etrafına. (CHP ve MHP sıralarından
gürültüler)
MEHMET GÜNAL (Antalya) – Şimdi niye göç
oluyor o zaman?
İÇİŞLERİ BAKANI EFKAN ALA (Devamla) -
Diyarbekir’e gelip de o kadar insan… Mezra gibi evler yapacağına, biz evler
yapabilirdik ve o insanlar oralarda doğru dürüst eğitim alırlardı, şimdi de bu
kadar büyük, devasa problemle karşılaşmaz, gittikçe meseleyi çözerek yolumuza
devam ederdik.
Şimdi, 90’lı yılları bırakalım, 2000’li
yıllar: Bakın, Türkiye 2000’li yıllarda her türlü konuda, yani bu meseleleri
çözerek, 2002’den beri, OHAL’in kaldırılması, bütün o kültürel hakların önündeki
engellerin kaldırılmasıyla şunu sağladı…
BÜLENT BELEN (Tekirdağ) – Olağanüstü
hâl ilan etme yetkisi veriyorsun be!
İÇİŞLERİ BAKANI EFKAN ALA (Devamla) -
Şimdi, bazı arkadaşlarımız demokrasiyle terör arasındaki ilişkiyi doğru dürüst
kuramıyor olabilirler. O, şudur… 
ALİ RIZA ÖZTÜRK (Mersin) – Neyle neyin
arasında?
İÇİŞLERİ BAKANI EFKAN ALA (Devamla) -
Demokrasi teröre olan desteği azaltır. Dünyadaki her terörle mücadele eden
ülkenin tecrübesi budur.
ALİ RIZA ÖZTÜRK
(Mersin) – Onun için mi faşist bakanı getiriyorsun? BÜLENT BELEN (Tekirdağ) –
Hadi canım!
İÇİŞLERİ BAKANI EFKAN ALA (Devamla) -
Teröre olan desteği azaltır, halkın sisteme olan, halkın adalete olan güvenini
artırır. Dolayısıyla, size meseleyi topyekûn çözme zemini ortaya çıkarır.
Çünkü, temel hak ve özgürlükler insanın… 
Beyler, insanlar temel hak ve özgürleri
için birçok sıkıntıyı göze alırlar. Onun için oraya müdahaleye hep birlikte
karşı durmalıyız, siyasete müdahaleye hep birlikte karşı durmalıyız. Bunlar
temeldir, yoksa diğer her koyduğunuz şey 0’dır, başına 1’i, 2’yi koyacaksınız. 
ERKAN AKÇAY (Manisa) – İç güvenlik
paketiyle mi yapıyorsun bunları?
İÇİŞLERİ BAKANI EFKAN ALA (Devamla) - O
bakımdan, şimdi, biz, geldik, 2000’li yıllarda ekonomiyi en iyi şekilde
götürmeye çalışıyoruz. Kaç darbe hazırlığı ve darbe girişimi atlattık, en iyi
biliyoruz. 
ALİ RIZA ÖZTÜRK (Mersin) – Şimdi
Babacan darbe yapıyor, Erdem Başçı ile Babacan.
İÇİŞLERİ BAKANI EFKAN ALA (Devamla) –
Geldik, 2010 referandumundan sonra halka gittik, halk referandumla siyaseti garantiye
aldı, ondan sonra da biz…
ALİ RIZA ÖZTÜRK (Mersin) – Yarın da sen
darbe yaparsın.
BÜLENT BELEN (Tekirdağ) – Ne oldu? HSYK
işinize yaramadı, tekrar değiştirdiniz. 
İÇİŞLERİ BAKANI EFKAN ALA (Devamla) –
Türkiye’nin kurulduğundan beri iki temel problemi vardır. Birincisi, din ve
vicdan özgürlüğünün önündeki engellerin kaldırılmasıdır. Bu konuda 28 Şubatın
bütün teferruatını, yasasını, mevzuatını, İrticayla Mücadele Belgesi’ni yırtıp
çöpe attık, üstüne de kapağı örttük. (AK PARTİ sıralarından alkışlar, CHP ve
MHP sıralarından gürültüler)
İkincisi, bakın, hiçbir şey olmadı,
herkes burada. Hani “Şu gelecek, bu gelecek.” diyordu, güzel. 
ALİ RIZA ÖZTÜRK (Mersin) – Tabii,
tabii, onun için faşist paket getiriyorsun.
AHMET DURAN BULUT (Balıkesir) - Siyaset
yapma, sana sorulan sorulara cevap ver!
İÇİŞLERİ BAKANI
EFKAN ALA (Devamla) – Şimdi de, o zaman, o siyaset kendisini garantiye alıp,
inisiyatif almaya başlayınca işte bu etnik kimlik, Kürt sorunu meselesinde de
hemen inisiyatif aldı. Bizim demokratik açılım sürecinin başlaması 2009.
Arkadaşlar, ondan sonra Millî Birlik ve Kardeşlik Projesi, ondan sonra çözüm
süreci ama hepsi de, şahidiz ki, inanılmaz provokasyonlarla sekteye uğratılmaya
çalışıldı.
ERKAN AKÇAY
(Manisa) – Altı yılda geldiniz, süreç teslimiyet oldu, terör örgütüne teslim
edildi.
İÇİŞLERİ BAKANI
EFKAN ALA (Devamla) – Birinde Oslo görüşmeleri devletin kendi birimi
içerisinden sabote edilerek dışarıya sızdırıldı.
UĞUR BAYRAKTUTAN
(Artvin) – “Görüşen şerefsizdir.” dediniz. 
İÇİŞLERİ BAKANI
EFKAN ALA (Devamla) – Birinde, Habur provokasyonu oldu. Birinde, MİT bu işleri
yürütüyor diye mahkemeye çağrıldı, MİT 7 Şubat darbesi oldu. Birinde -zaman az,
onun için kusura bakmayın hızlı hızlı gidiyorum- 8 Mayısta, değerli arkadaşlar,
terör örgütü dedi ki: “Ben dışarıya çıkıyorum.”
UĞUR BAYRAKTUTAN
(Artvin) – Yargılayacaklar, yargılanacaksınız.
AHMET DURAN
BULUT (Balıkesir) – Siz üniversitelerdeki olaylardan bahsedin.
İÇİŞLERİ BAKANI
EFKAN ALA (Devamla) – Görüşmeler yapıldı, 8 Mayısta dışarı çıkma kararı aldı,
28 Mayısta Gezi olayları başladı bu ülkede ve bir büyük provokasyon.
ALİ RIZA ÖZTÜRK
(Mersin) – Tabii canım, Dolmabahçe olayını anlatsana; Dolmabahçe, Kabataş
olayını.
İÇİŞLERİ BAKANI
EFKAN ALA (Devamla) – Ondan sonra, o provokasyon olunca bu sefer yine kesintiye
uğradı.
ALİ RIZA ÖZTÜRK
(Mersin) – Kabataş olayını anlatsana, Kabataş’ı, nasıl oldu?
İÇİŞLERİ BAKANI
EFKAN ALA (Devamla) – Bu sefer tekrar toparladık; 17-25 Aralık darbe girişimi.
Sonra yine toparlandı, değerli arkadaşlar, bu sefer de 6-7 Ekim olayları.
ALİ RIZA ÖZTÜRK
(Mersin) – Kabataş olayını anlat, Kabataş olayının failleri nerede?
İÇİŞLERİ BAKANI
EFKAN ALA (Devamla) – Beyler, ben, bir dahaki dönem için adayım, inşallah,
Allah fırsat verir, milletimiz de evet der, onaylarsa, milletimiz tamam derse aranıza
katılma şerefine nail olacağım. (AK PARTİ sıralarından alkışlar) 
ALİ RIZA ÖZTÜRK
(Mersin) – Normal seçil de gel yahu, niye geliyorsun şimdi?
İÇİŞLERİ BAKANI
EFKAN ALA (Devamla) – Burası elbette Parlamentodur, çeşitli görüşler olacak,
sonuçta millet hangisini onaylarsa o uygulamaya konacak. 
ALİ RIZA ÖZTÜRK
(Mersin) – Seçil de gel, seçilmeden niye geldin?
İÇİŞLERİ BAKANI
EFKAN ALA (Devamla) – İstirhamım şu, şunu yapalım: Böyle temel problemlerde
-Allah aşkına, rica ediyorum- milletimizin geleceğini düşünerek -yine ayrı
politikalar olabilir, yine ayrı değerlendirmeler olabilir ama- birbirimizi
hırpalamadan, kimseyi ötelemeden, bir yere itelemeden, 78 milyonun devlet
olduğunu hiç unutmadan… Yani, hazineden maaş alanlar sadece devlet değildir,
hazineye vergi verenler de devlettir, onlar biraz daha fazla devlettir. (AK
PARTİ sıralarından alkışlar)
GÖKHAN GÜNAYDIN
(Ankara) – Hukuk nedir biliyor musun İçişleri Bakanı, hukuk nedir biliyor
musun?
İÇİŞLERİ BAKANI EFKAN ALA (Devamla) -
Onun için, önce, oralarda teşkilatlanmaya bakın, o bölgede de teşkilatlanmaya
bakın lütfen, bakalım. 
AHMET TOPTAŞ (Afyonkarahisar) – Sen
kendi işine bak, kendi işine!
İÇİŞLERİ BAKANI EFKAN ALA (Devamla) –
Herkes, o bölgede daha fazla insanla nasıl hemdert olurum, sıkıntısı ne, nasıl
onlarla onu paylaşabilirim; buna baksın. 
MEHMET GÜNAL (Antalya) – Senin polisin
giremiyor, teşkilattan bahsediyorsun. Sen kendin gidemiyorsun oraya!
İÇİŞLERİ BAKANI EFKAN ALA (Devamla) -
Yoksa, burada, çok önemli ama sadece salon siyasetiyle elbette milletin derdine
deva bulmak çok zordur. Onun için de… Ben “Burada bunu yapan var.” demiyorum.
BÜLENT BELEN (Tekirdağ) – Onu siz
yapıyorsunuz işte. 
İÇİŞLERİ BAKANI EFKAN ALA (Devamla) -
Bakın, altını çiziyorum ama genel ilkeler üzerinden, Türkiye'nin genel
hedeflerine doğru yürümezsek, basit meseleleri çok büyütür, çok büyük
meseleleri basite indirgersek sadece kendimize yazık etmiş olmayız, memlekete,
millete yazık etmiş oluruz çünkü Türkiye Büyük Millet Meclisi kurumlardan
herhangi bir kurum değildir. 
ALİ UZUNIRMAK (Aydın) – Bırak ders
vermeyi!
İÇİŞLERİ BAKANI EFKAN ALA (Devamla) -
Yine, bana arkadaşlarımız diyor ki: “Anayasa.” Anayasa’ya, evet, yemin
ediyoruz, uyuyoruz… 
BÜLENT BELEN (Tekirdağ) – Sayın Bakan,
bırak ders vermeyi!
İÇİŞLERİ BAKANI EFKAN ALA (Devamla) -
…ama bu Anayasa’nın kötü bir anayasa olduğunu söylememize engel bir durum yok,
olsa da tanımıyoruz. 
AYTUN ÇIRAY (İzmir) – Cumhurbaşkanı
yeminine uymuyor kardeşim! 
İÇİŞLERİ BAKANI EFKAN ALA (Devamla) -
Bu Anayasa, darbe anayasasıdır, kötü bir anayasadır, doğru dürüst bir anayasa
değildir. Onun için, Türkiye Büyük Millet Meclisini… 
MEHMET GÜNAL (Antalya) – Mevcuduna
uyacaksın! Mevcuduna uyacaksın, ondan sonra yenisini yapacaksın. 
İÇİŞLERİ BAKANI EFKAN ALA (Devamla) -
Bakın, son bir şey söyleyeceğim: Anayasa’da diyor ki: Milletindir egemenlik. 
MEHMET GÜNAL (Antalya) – Hepiniz
uyacaksınız mevcut Anayasa’ya!
İÇİŞLERİ BAKANI EFKAN ALA (Devamla) -
Millet bu egemenliğini devletin anayasal kurumları eliyle kullanılır. 
BÜLENT BELEN (Tekirdağ) – O Anayasa
sayesinde Bakan oldun.
İÇİŞLERİ BAKANI EFKAN ALA (Devamla) -
Katılıyor musunuz buna Allah aşkına? Millet bu egemenliğini milletvekilleri
eliyle kullanır ve referandum yoluyla kullanır. Hiçbir anayasal kurum millet
egemenliği kullanma yetkisine sahip değildir, tanımıyorum. (AK PARTİ
sıralarından alkışlar, CHP ve MHP sıralarından gürültüler) Bunda ne var? Bu
Anayasa, onun için, behemahâl ve derhâl değişmelidir. Milletin iradesini
gasbetmiş, satır aralarına gizlemiştir, söküp çıkarıp millete teslim etmek
bizim görevimizdir. 
Saygılar sunuyorum. (AK PARTİ
sıralarından alkışlar, CHP ve MHP sıralarından gürültüler) 
BAŞKAN – Teşekkür ederiz Sayın Ala. 
ALİ RIZA ÖZTÜRK (Mersin) – Sen millet
iradesini mi temsil ediyorsun Sayın Bakan? Millet kim, sen kimsin!
OKTAY VURAL (İzmir) – Sayın Başkan…
BAŞKAN – Buyurunuz Sayın Vural. 

V.- AÇIKLAMALAR (Devam)
24.- İzmir Milletvekili Oktay Vural'ın, İçişleri Bakanı
Efkan Ala’nın (11/45) esas numaralı Gensoru Önergesi üzerinde yaptığı
konuşmasındaki bazı ifadelerine ilişkin açıklaması
OKTAY VURAL
(İzmir) – Sayın Başkan, Sayın Bakan bu kürsüye çıkarak Anayasa’ya sadakatten
ayrılmayacağına namus ve şeref yemini etmiştir. Bugün de bu Anayasa'yı
tanımayacağını ifade etmek suretiyle Anayasa'yı tebdil ve ilga etmek üzere PKK
terör örgütüyle iş birliği yaptığını itiraf etmiştir. 
Bizim gensoru
önergemizin özü şudur: Sayın milletvekilleri, doğu ve güneydoğuda PKK-KCK
paralel devlet yapılanmasının oluşması, mahkemeler kurması, sözde asayiş
birimlerini oluşturması, vergi toplaması, kamu ihalelerinin dağıtılması, sosyal
yardımların dağıtılmasıyla ilgili bir gensoru verdik. Ama Sayın Bakan bunlarla
ilgili hiçbir şeyi ifade etmeyerek bütün bunların çözümün bir parçası olduğunu
itiraf etmiştir. Yazıklar olsun! 
İÇİŞLERİ BAKANI
EFKAN ALA – Size yazıklar olsun!
OKTAY VURAL
(İzmir) - Bu ifadeyle, bu savunmayla, PKK’yla KCK paralel devletini
meşrulaştıran bir bakan vardır.
ALİ RIZA ÖZTÜRK
(Mersin) – Ortağı zaten.
OKTAY VURAL
(İzmir) - Dolayısıyla bu Bakanın bu iddialara cevap vermek yerine, 17-25 Aralık
süreciyle ilgili, soruşturma sürecini akamete uğratmakla cevap vermek yerine
bunlarla ilgili iddiaların üstünü örtmek amacıyla “Efendim, büyük düşünelim.”
demek suretiyle onun ne kadar küçük düşündüğünü ortaya koymuştur. 
Bu bakımdan, bugün, millî ve üniter
devlete yönelik olarak doğu ve güneydoğudaki bu fiilî durumu Bakan defakto
olarak kabul ettiğini, Dolmabahçe’de imzaladıkları PKK’yla iş birliği
anlaşmasıyla da bunu, bu vaatleri yerine getirmeyi taahhüt ettiğini itiraf
etmiştir. Böyle birisinin Türkiye'nin İçişleri Bakanı olması kadar zül yoktur. 
ŞUAY ALPAY (Elâzığ) – Sayın Başkan,
müdahale edin.
BAŞKAN – Teşekkür ediyoruz Sayın Vural.
OKTAY VURAL (İzmir) – PKK mahkeme
kuruyor, buna bir şey demiyorsun. PKK vergi topluyor, buna bir şey demedin. PKK
adam kaçırıyor… (AK PARTİ sıralarından gürültüler) 
BAŞKAN – Sayın Vural…
İÇİŞLERİ BAKANI EFKAN ALA - Siirtli
değil misin? Siirt de memleketin bir parçası. Sen de Siirt’ten aday ol, yüzde
0,8’le gel.
OKTAY VURAL (İzmir) – Yüreğin yetiyor
mu? Hadi, yüreğin yetiyorsa söyle, yüreğin yetiyorsa bunlara cevap ver bunlara,
masal anlatma.
BAŞKAN – Sayın Vural…
OKTAY VURAL (İzmir) - İradeni PKK’ya
teslim etmişsin.
BAŞKAN – Teşekkür ediyoruz.

IX.- GENSORU (Devam)
A) Ön Görüşmeler (Devam)
1.- Milliyetçi Hareket Partisi Grubu adına Grup Başkan
Vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, kamu düzenini sağlamada görevlerini yürütemediği, PKK/KCK’nın
faaliyetlerini engelleyemeyerek paralel devlet yapılanmasına zemin hazırladığı,
rüşvet ve yolsuzluk soruşturmasını akamete uğratma girişimlerinde bulunduğu
iddiasıyla İçişleri Bakanı Efkan Ala hakkında bir gensoru açılmasına ilişkin
önergesi (11/45) (Devam)
BAŞKAN – İçişleri Bakanı Efkan Ala
hakkındaki gensoru önergesinin gündeme alınıp alınmayacağı hususundaki
görüşmeleri böylece tamamlamış bulunuyoruz. Bu hususu oylarınıza sunacağım…
III – YOKLAMA
(CHP sıralarından bir grup milletvekili
ayağa kalktı)
ENGİN ALTAY (Sinop) – Yoklama
istiyoruz.
BAŞKAN – Yoklama talebi var, yerine getireceğim.
Sayın Hamzaçebi, Sayın Altay, Sayın
Serindağ, Sayın Öner, Sayın Öztürk, Sayın Demiröz, Sayın Günaydın, Sayın
Bayraktutan, Sayın Çıray, Sayın Dinçer, Sayın Kuşoğlu, Sayın Ayaydın, Sayın
Kaplan, Sayın Akar, Sayın Aygün, Sayın Çetin, Sayın Özkes, Sayın Düzgün, Sayın
Topbaş, Sayın Toprak, Sayın Küçük.
Evet, üç dakika süre veriyorum.
(Elektronik cihazla yoklamaya başlandı)
OKTAY VURAL (İzmir) – Sen saraydan
talimatlı bir bakansın zaten!
İÇİŞLERİ BAKANI EFKAN ALA – Ayıp
oluyor! 
OKTAY VURAL (İzmir) – Hadi kardeşim,
PKK’yla anlaşma imzalamaktan utanmıyorsunuz da bize “Ayıp oluyor.” diyorsunuz.
ALİ UZUNIRMAK (Aydın) – Siz utanmadınız
mı? 
OKTAY VURAL (İzmir) – Ayıp arıyorsan
Dolmabahçe’ye bak! Ayıp arıyorsanız saraya bakın! Utanmadan, sıkılmadan bunu
nasıl meşrulaştırırsınız?
ALİ UZUNIRMAK (Aydın) – Size ayıp yok!
Siz utanmıyorsunuz çünkü!
GENÇLİK VE SPOR BAKANI AKİF ÇAĞATAY
KILIÇ (Samsun) – Sana ne oluyor?
ALİ UZUNIRMAK (Aydın) – Hadi oradan be!
Ayıp utananlar içindir, ayıp size yok!
OKTAY VURAL (İzmir) – Sizin Van
milletvekili açıkladı eyalet olarak nasıl toplandığını! Bunlara cevap vermeyen,
kalkıp burada Meclisin kürsüsünü işgal ediyor dışarıdan atanmış adam.
UĞUR BAYRAKTUTAN (Artvin) – Sayın
Bakan, Artvin Valiliğine aldığın yeğenini konuş, yeğenini! Özel kalem müdürü
yaptığın yeğenini konuş! Açıktan aldığın yeğenini konuş, yeğenini!
OKTAY VURAL (İzmir) – Onu da mı almış?
UĞUR BAYRAKTUTAN (Artvin) – Barış
Demirhan kimdir Sayın Bakan? Barış Demirhan kimdir, Artvin Valiliğine aldığın
yeğenin, özel kalem müdürü yaptığın?
OKTAY VURAL (İzmir) – Öyle mi? Yeğeni
mi oluyor?
UĞUR BAYRAKTUTAN (Artvin) – Sayın
Bakan, Barış Demirhan kimdir? Artvin Valiliğine özel kalem müdürü yaptığın
yeğenini anlat! 
HAYDAR AKAR (Kocaeli) – Var mı öyle bir
şey Sayın Bakan?
ALİ UZUNIRMAK (Aydın) – Cevap yok! 
FARUK BAL (Konya) – Yüksek siyaset!
İÇİŞLERİ BAKANI EFKAN ALA – Yok, yok! 
UĞUR BAYRAKTUTAN (Artvin) – Niye
açıktan aldın, bari onu anlat, Barış Demirhan’ı! O tarafa bakma, bana bak!
Sayın Bakan, Artvin Valiliğine özel kalem müdürü yaptığın yeğenini anlat! 
İÇİŞLERİ BAKANI EFKAN ALA – Ya, yok
öyle bir şey! Yalan ya! 
OKTAY VURAL (İzmir) – Anlatamaz,
Reza’nın önüne nasıl yatıldığını anlatsın! 
UĞUR BAYRAKTUTAN (Artvin) – Bütün
kayıtları var bende! 
OKTAY VURAL (İzmir ) – Anlat ya, şu
Reza’yla nasıl...
UĞUR BAYRAKTUTAN (Artvin) – Barış
Demirhan’ı anlat bir dinleyelim, Artvin Valiliğine özel kalem müdürü yaptığın
yeğenini! Bu tarafa baksana! Bak, ben açık açık söylüyorum, Barış Demirhan.
İsim belli. Oğdar köyünden yeğeni var, biliyorum ben hepsini. Artvinli olduğunu
gizliyorsun, Erzurumlu zannediyor millet seni! 
Sayın Bakan, millet seni Erzurumlu
zannediyor, bir söylesene Oğdarlı olduğunu. Yeğenini Artvin Valiliğine nasıl
özel kalem müdürü yaptığını bir söylesene. Niye bakmıyorsun?
OKTAY VURAL (İzmir) – Bakamaz, bakamaz,
Reza’yla ilgileniyor o! Reza’yı kurtarma görevlisi!
(Elektronik cihazla yoklamaya devam
edildi)
BAŞKAN – Toplantı yeter sayısı vardır.

IX.- GENSORU (Devam)
A) Ön Görüşmeler (Devam)
1.- Milliyetçi Hareket Partisi Grubu adına Grup Başkan
Vekilleri İzmir Milletvekili Oktay Vural ve Kayseri Milletvekili Yusuf
Halaçoğlu’nun, kamu düzenini sağlamada görevlerini yürütemediği, PKK/KCK’nın
faaliyetlerini engelleyemeyerek paralel devlet yapılanmasına zemin hazırladığı,
rüşvet ve yolsuzluk soruşturmasını akamete uğratma girişimlerinde bulunduğu
iddiasıyla İçişleri Bakanı Efkan Ala hakkında bir gensoru açılmasına ilişkin
önergesi (11/45) (Devam)
BAŞKAN – Gensoru önergesinin gündeme
alınmasını kabul edenler…Kabul etmeyenler… Kabul edilmemiştir. (AK PARTİ
sıralarından alkışlar, MHP sıralarından “Bravo!” sesleri)
On beş dakika ara veriyorum.
Kapanma Saati:
21.49
ALTINCI OTURUM
Açılma Saati:
22.06
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Muhammet Bilal Macit (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Altıncı Oturumunu açıyorum.
Alınan karar gereğince, gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN
– Komisyon? Yok.
Ertelenmiştir.
2’nci
sırada yer alan, Devlet Sırrı Kanunu Tasarısı ve Avrupa Birliği Uyum Komisyonu
ile Adalet Komisyonu Raporlarının görüşmelerine kaldığımız yerden devam
edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Ceza İnfaz Kurumları Güvenlik
Hizmetleri Kanunu Tasarısı ve Adalet Komisyonu Raporu’nun görüşmelerine
kaldığımız yerden devam edeceğiz.

3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Askerî Hâkimler Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet Komisyonu
Raporu’nun görüşmelerine kaldığımız yerden devam edeceğiz.

4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN – Komisyon? Yok.
Ertelenmiştir.
5’inci sırada yer alan, Polis Vazife ve Salahiyet Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile İstanbul Milletvekili Mahmut Tanal'ın; Nüfus Hizmetleri Kanununda
Değişiklik Yapılmasına Dair Kanun Teklifi, İstanbul Milletvekili Bülent
Turan'ın; Nüfus Hizmetleri Kanununda Değişiklik Yapılması Hakkında Kanun
Teklifi, Çanakkale Milletvekili İsmail Kaşdemir'in; Kimlik Bildirme Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu ve Kocaeli Milletvekili Mehmet Hilal Kaplan'ın; 2559 Sayılı Polis
Vazife ve Salahiyet Kanununda Değişiklik Yapılmasına İlişkin Kanun Teklifi, Adana
Milletvekili Osman Faruk Loğoğlu'nun; Emniyet Teşkilatı Kanununda Değişiklik
Yapılması Hakkında Kanun Teklifi, Mersin Milletvekili Ertuğrul Kürkcü'nün; Polis Vazife ve
Salahiyet Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu
Raporları’nın görüşmelerine kaldığımız yerden devam edeceğiz. 

5.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana
Milletvekili Osman Faruk Loğoğlu'nun; Emniyet Teşkilatı Kanununda Değişiklik
Yapılması Hakkında Kanun Teklifi, Mersin Milletvekili Ertuğrul Kürkcü'nün;
Polis Vazife ve Salahiyet Kanununda Değişiklik Yapılması Hakkında Kanun
Teklifi, İstanbul Milletvekili Mustafa Sezgin Tanrıkulu ve Cumhuriyet Halk
Partisi Grup Başkanvekilleri Sinop Milletvekili Engin Altay, Ankara Milletvekili
Levent Gök ile 4 Milletvekilinin; Nüfus Hizmetleri Kanununda Değişiklik
Yapılması Hakkında Kanun Teklifi, İstanbul Milletvekili Mustafa Sezgin
Tanrıkulu'nun; 5490 Sayılı ve 25/4/2006 Tarihli Nüfus Hizmetleri Kanununda
Değişiklik Yapılması Hakkında Kanun Teklifi ile Avrupa Birliği Uyum Komisyonu
ve İçişleri Komisyonu Raporları (1/995, 2/422, 2/514, 2/909, 2/1518, 2/1579,
2/1632, 2/2443, 2/2469) (S. Sayısı: 684) (x)
BAŞKAN – Komisyon ve Hükûmet? Yerinde. 
İç Tüzük’ün 91’inci maddesine göre
temel kanun olarak görüşülen tasarının 26/2/2015 tarihli 65’inci Birleşiminde
ikinci bölümde yer alan 33’üncü maddesi kabul edilmişti.
İDRİS BALUKEN (Bingöl) – Sayın Başkan,
söz talebimiz var. 
BAŞKAN – Buyurunuz Sayın Baluken. 

V.- AÇIKLAMALAR (Devam)
25.- Bingöl Milletvekili İdris Baluken'in, 684 sıra
sayılı Kanun Tasarısı’nın ilk 3 maddesinin usulsüz görüşüldüğüne yönelik
itirazlar Başkanlık Divanında karara bağlanmadan görüşmelere devam
edilemeyeceğine ilişkin açıklaması
İDRİS BALUKEN (Bingöl) – Sayın Başkan, eminim
ki dışarıdan Meclis Genel Kurulunu iki hafta boyunca sizler de takip
etmişsinizdir. Burada tarafsız yönetim sergilemeyen 2 Meclis Başkan Vekiliyle
ilgili 3 siyasi partinin dile getirmiş olduğu bazı talepler vardı. Bu talepler,
görüşülmekte olan yasa tasarısının görüşmelerini doğrudan etkileyen taleplerdi.
Şöyle ki: Özellikle ilk iki günde yapılan oturumların çoğunda kabul edilen
maddelerle ilgili Genel Kurulda İç Tüzük’ün işletilmediği ve İç Tüzük’e aykırı
bir şekilde maddelerin kabul ettirildiğine dair tespitlerimiz vardı. Bu
tespitler doğrultusunda, hem Meclis Başkanlığına hem de oturumu yöneten Meclis
Başkan Vekiline biz itirazlarımızı İç Tüzük’ün 13’üncü maddesine göre
yönelttik. İç Tüzük’ün 13’üncü maddesi de bu konuda der ki: “Yanlışlık birleşimden
sonra anlaşılırsa Meclis Başkanı, Divanı toplayarak takip edilecek yolu
kararlaştırır. Başkan, kendisine ait görevlerin yerine getirilmesi bakımından
gerekli görürse, Divanın görüşünü alabilir.”
Biz iki hafta boyunca özellikle ilk 3
maddeyle ilgili görüşmelerin usulsüz yapıldığını, bu konuda Meclis Başkanının
bir an önce Divanı toplaması gerektiğini, takip edilecek yolu belirlemesi
gerektiğini ve dolayısıyla ortaya çıkan tutumun yasa tasarısının diğer
maddelerini doğrudan etkileyeceğini ifade ettik. Çünkü ilk 3 madde ve
itirazımız olan diğer maddeler yasa tasarısının diğer maddeleriyle doğrudan
ilişkilidir. Şu anda şöyle bir durumla karşı karşıyayız: Usulsüz olarak
görüşülmüş olan maddelerle ilgili durum netleşmeden Genel Kurul 33’üncü maddeye
kadar gelmiş durumda. Hiçbir yasa tasarısında ilk 3 madde ya da itiraz edilen
maddelerin durumu netleştirilmeden peşi sıra gelen maddeler görüşülmeyeceğine
göre buradaki itirazımızın da netleşmesi gerekiyor. Meclis Başkan Vekilleri
bugüne kadar bizim itirazımızla ilgili sürecin başlatıldığını, bir çalışmanın
başlatıldığını ve bunun sonuçlarıyla ilgili Genel Kurula bilgilendirme
yapılacağını ifade ettiler. Meclis Başkanının Kanada’da olmasından dolayı bu
sürecin geciktiğine dair söylenen gerekçeler de Meclis Başkanının yurda
dönmesiyle ortadan kalkmıştır. Dolayısıyla, biz ilk 3 madde başta olmak üzere,
usulüne uygun olarak görüşülmeyen bu maddelerle ilgili durum netleşmeden yasa
tasarısının 33’üncü maddesinden itibaren bu görüşmelerin yapılamayacağını
tekrar ifade etmek istiyoruz. Bu durumu netleştirmenizi, Genel Kurulu
bilgilendirmenizi... Bu maddelerle ilgili yeniden mi görüşülecek... Yoksa
mevcut itirazlarla ilgili nasıl bir yolun belirlendiğini açıklamak üzere sizi
Genel Kurulu bilgilendirmeye davet ediyoruz. Dolayısıyla bu görüşmeler
yapılamaz Sayın Başkan, bu durum netleştirilmeden yapılamaz.
BAŞKAN – Şimdi, Sayın Baluken, bu
konuda usul tartışması da açılmıştı yanlış hatırlamıyorsam.
İDRİS BALUKEN (Bingöl) – Hayır,
açılmadı, Sayın Başkan.
BAŞKAN - Açılmadı mı efendim?
İDRİS BALUKEN (Bingöl) – Hayır,
açılmadı. Usul tartışması taleplerimize cevap verilmedi. Biz Meclis Başkanının
yurt dışında olmasıyla ilgili gösterilen gerekçe nedeniyle... Yani usul
tartışması istedik ama böyle bir gerekçe ileri sürüldüğü için usul tartışması
açılmadan bu iş geçiştirildi. Eğer devam ederseniz tutumunuz hakkında usul
tartışması açacağız.
BAŞKAN - Şimdi size şimdiki bu konuyla
ilgili kısa bir bilgi vereyim. Hepiniz biliyorsunuz ki Meclis Başkanı
Kanada’daydı. Ve Meclis Başkanı yurt dışına çıktığı zaman diğer partinin yani
iktidar partisinin Meclis başkan vekillerine vekâlet bırakıyor, bizlere vekâlet
bırakmıyor efendim. Onun için bizim Meclis Divanını toplama yetkimiz -bize
bırakmadığı için- yok. İktidardaki Meclis başkan vekillerine, birine ya da
diğerine bıraktıysa eğer onun toplaması gerekirdi, o da toplamamış efendim. 
İDRİS BALUKEN (Bingöl) – Bırakmıştı,
evet, doğru. Dolayısıyla, bu yasa tasarısı görüşülemez efendim.
BAŞKAN – Şimdi, onun için, bizim,
Meclis Başkanı da yurt dışından döndüğüne göre -şu anda daha Ankara’ya
dönmemiş, herhâlde cenazeye katılmıştı- onun Divanı toplamasını beklememiz gerekecek.
İDRİS BALUKEN (Bingöl) – İki hafta
geçti Sayın Başkan. 
BAŞKAN - Şimdi, o Divanı topladığı
zaman -ki toplaması gerekir- o zaman görüşe başvuracak ve nasıl bir yol
izleyeceğimize karar vereceğiz. Öyle anlıyorum sizin demenizden. Şu anda bu
konuda benim yapabileceğim bir şey yok, bunu izah ettim.
İDRİS BALUKEN (Bingöl) – Ancak, yasa
tasarısı görüşülemez Sayın Başkanım çünkü itiraz ettiğimiz maddeler ile şu anda
görüşülmekte olan maddeler birbiriyle doğrudan ilişkilidir. Eğer ilk 3
maddedeki usulsüzlüklerde farklı bir sonuç ortaya çıkmış olsaydı bu sonraki
maddelerle ilgili görüşmeleri de etkileyebilirdi. Dolayısıyla, şu anda bu yasa
tasarısının görüşülmesi İç Tüzük’e aykırıdır. Yani bunu Kanunlar ve Kararlarla
da danışabilir ya da konuşabilirsiniz. Bu yönlü itirazımızın
değerlendirilmesini talep ediyoruz.
ENGİN ALTAY (Sinop) – Ben de söz
istedim.
AHMET AYDIN (Adıyaman) – Sayın
Başkan…
ENGİN ALTAY (Sinop) – Söz, istem
sırasına göre verilir, İç Tüzük orada.
BAŞKAN – Şimdi dinleyeceğim diğer
grup başkan vekillerini, sonra tekrar konuşacağız.
Buyurunuz Sayın Altay, sizin
talebiniz nedir?

26.- Sinop Milletvekili Engin Altay'ın, 684 sıra sayılı
Kanun Tasarısı’nın ilk 3 maddesinin usulsüz görüşüldüğüne yönelik itirazlar
Başkanlık Divanında karara bağlanmadan görüşmelere devam edilemeyeceğine
ilişkin açıklaması
ENGİN ALTAY (Sinop) – Teşekkür ederim.
Sayın Başkan, görüştüğümüz kanun tasarısını 17 Şubat
itibarıyla bu Parlamentoda görüşmeye başladık yanlış hatırlamıyorsam. Bugün 2
Mart, ciddi bir yol alınmış değil. Sabahlara kadar Parlamentomuz mesai
tükettiği hâlde hâlen 33’üncü maddesine geldik.
Ancak, Sayın Baluken’in itiraz ettiği husus, zatıalinizin
nöbetçi olmadığı dönemde yaşanmış vahim bir İç Tüzük ve Anayasa ihlalidir. 3
siyasi parti grubunun tasarının tümü hakkındaki görüşleri serdedilmeden, 3
gruba da bu hak verilmeden, tanınmadan bir oldubitti… Tıpkı 4+4+4 Komisyon
görüşmelerinde yapıldığı gibi, maalesef, çok kural dışı bir manzarayla
karşılaştı Meclis. O arbede içinde –malum, bilinen olaylar- yaralanmalar,
kırıklar olunca milletvekillerinde, o esnada biz arkadaşların sağlıklarıyla da
meşgul olduğumuz için İç Tüzük’ün 13’üncü maddesine göre bir işlem başvurusunda
bulunmadık. Ancak, 13 çok açık Sayın Başkanım. Madde 13’te “Bir yol
belirlenir.” diyor. Takip edilecek yol belirlenene kadar böyle bir manzara
karşısında, daha önceki oturumları yöneten başkan vekilleri Adalet ve Kalkınma
Partisi menşeli oldukları için çok açık tarafgir bir tutum izlemişler, âdeta
kanuna sanki kanunun sahibi Hükûmet değil de Adalet ve Kalkınma Partisi mensubu
Meclis başkan vekilleri… Özellikle Sayın Yakut’un belki çok hakkını yememek
lazım ama Sayın Bahçekapılı Meclis tarihine yakışmayacak, o makama yakışmayacak
bir taraf örneği göstermiş ve İç Tüzük’ü ayaklar altına almıştır. Sayın
Bahçekapılı keyfî bir tutum takındı diye sizin de böyle bir tutum
takınacağınıza ihtimal vermiyoruz. Yani, Türkiye Büyük Millet Meclisi İçtüzüğü’nün
“Başkanlık Divanı toplanır ve takip edilecek yolu belirler.” hükmünden
hareketle, bu Parlamentonun 4 siyasi parti grubundan teşkil edildiği
düşünüldüğünde, 3 siyasi parti grubu aynı taleple başvuruyor ve sonuç
alamıyorsa bu trajik siyasi duruma artık sizin bir son vermenizi talep
etmekteyiz. Bu Divan ister şimdi toplansın ister bu gece yarısı toplansın. Ara
verin, birer saat ara verin, hiç sorun değil. Bir saatten fazla ara
verilemeyeceği için diyorum. Ama, milletvekillerimiz çalışmaya hazır. Ancak bu
usulsüzlüğü, bu kanunsuzluğu, bu hukuk dışılığı sizin sürdüreceğinize ben
ihtimal vermiyorum.
Arz
ederim.
BAŞKAN
– Teşekkür ederiz Sayın Altay.
Sayın
milletvekilleri, grup başkan vekillerini arkaya çağırıyorum ve yarım saat ara
veriyorum.
Kapanma Saati: 22.19
YEDİNCİ OTURUM
Açılma Saati:
23.04
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Yedinci Oturumunu açıyorum.
684 sıra sayılı Kanun Tasarısı’nın
görüşmelerine devam edeceğiz. 
Komisyon ve Hükûmet yerinde. 

XI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Şükran Güldal
Mumcu'nun, İç Tüzük’ün 13’üncü maddesine göre yapılmış itirazlarla ilgili 3
Mart 2015 Salı günü Başkanlık Divanının toplanarak karar vereceğine ancak şu
anda görüşmelere devam edileceğine ilişkin konuşması
BAŞKAN - Şimdi, sayın milletvekilleri,
daha önce grup başkan vekillerinin İç Tüzük 13’e göre yapmış olduğu itirazlarla
ilgili Meclis Başkanıyla yaptığım görüşme sonucunda yarın sabah saat 10.30’da
Divanı toplayacağız ve bu konudaki izlenecek yol konusunda bir karara
varacağız. Fakat bu karara varmadan -yani o konuda karara varacağız ama-
görüşmelerimize de şimdi devam edeceğiz. 
İDRİS BALUKEN (Bingöl) – Sayın
Başkanım, görüşmelere devam edemeyiz çünkü İç Tüzük 13’üncü madde “Takip
edilecek yolun belirlenmesi gerekiyor.” diyor. Takip edilecek yol şu anda
belirlenmemiştir. Tam iki haftadır devam ediyor. Eğer devam edeceksek tutumunuz
hakkında usul tartışması açılması...
OKTAY VURAL (İzmir) – Sayın Başkanım,
ben de bir şeyler söyleyebilir miyim.
BAŞKAN – Tabii, buyurun. 

V.- AÇIKLAMALAR (Devam)
27.- İzmir Milletvekili Oktay Vural'ın, 684 sıra sayılı
Kanun Tasarısı’nın ilk 3 maddesinin usulsüz görüşüldüğüne yönelik itirazlar
Başkanlık Divanında karara bağlanmadan görüşmelere devam edilemeyeceğine ve
Türkiye Büyük Millet Meclisi Başkanının ayrımcılık yaparak vekâletini sadece
iktidar partisinden Başkan Vekillerine vermesini kınadığına ilişkin açıklaması
OKTAY VURAL (İzmir) – Sayın Başkanım,
açıkçası Sayın Meclis Başkanı eğer Başkanlık Divanını toplamaya karar vermişse
hukukun gerektirdiği tek bir karar vardır, bu oldubittilerle, İç Tüzük’e aykırı
olan hususlarla ilgili bu görüşmelerin keenlemyekûn olduğuna, yok olduğuna
karar vermektir. Dolayısıyla, olmamış bir görüşmeye istinaden bugün 33’üncü
maddeye gelmemizin bir anlamı yoktur. Dolayısıyla, Sayın Meclis Başkanının
Meclis Başkanlık Divanını toplamak suretiyle, bununla ilgili, sadece toplamış
olma iradesi bizce yeterli değildir. Bu iradenin... Bizim İç Tüzük’ten
kaynaklanan haklarımızı ve hukukumuzu aynen geri iade edecek bir karar
oluşmadan böyle bir müzakerenin yapılması kabul edilemez. 
Sayın Başkan, bu çerçevede, çok önemli
bir hususu da burada değerli milletvekillerine milletimizin huzurunda açıklamak
istiyorum. Türkiye Büyük Millet Meclisi Başkanı ve Meclis başkan vekilleri İç
Tüzük çerçevesinde görev yapar. Dolayısıyla, İç Tüzük çerçevesinde, Meclis Başkanının
yurt dışına gittiği zaman ya da olmadığı zaman bu konuda vekâlet verme görevini
sadece iktidardan birisine vermek gibi, iktidar partisinden bir Meclis başkan
vekiline vermek gibi bir ayrımcılığın, bu konuda, muhalefetin, muhalefet Meclis
başkan vekillerinin hakkını, hukukunu gasp olduğunu ifade etmek istiyorum.
Meclis başkan vekilleri İç Tüzük çerçevesinde görev yapar, İç Tüzük
çerçevesinde yaptıkları bu görev iktidar ya da muhalefet Meclis başkan
vekilliği değildir. Hukuku uygulayacak Türkiye Büyük Millet Meclisi Başkanı
vekilidir. Dolayısıyla, bu eksende, Meclis Başkanının yurt dışına gittiği zaman
bu konudaki vekâleti muhalefetten oluşan Sayın Meral Akşener ile size bu
yetkiyi vermemesi ayrıca bu görevi yaparken ayrımcı bir düşünceyle hareket
ettiğini ortaya koyar. Bu çok vahimdir, çok yanlıştır. Bu durumda, Meclis
başkan vekili âdeta iktidarın her istediğini yerine getiren, bu konuda İç
Tüzük’te bize tanınan hakları yok sayacak bir iradeyi ortaya koymasını da
meşrulaştırmasıdır. Huzurunuzda Meclis Başkanının bu konudaki iradesini ve
tercihini kınadığımı, bundan sonraki süreç içerisinde, bunlarla ilgili, Meclis
Başkanlığı görevini vekâleten vereceği zaman da bu ayrımcılığı yapmaması
gerektiğini ifade etmek istiyorum.
Teşekkür ederim.
BAŞKAN – Teşekkür ederiz Sayın Vural.
Sayın Baluken, usul tartışması
açacaktınız, buyurunuz efendim.
ENGİN ALTAY (Sinop) – Aleyhte…
MEHMET DOĞAN KUBAT (İstanbul) – Lehte…
AHMET AYDIN (Adıyaman) – Lehte…
OKTAY VURAL (İzmir) – Aleyhte…
YUSUF HALAÇOĞLU (Kayseri) – Aleyhte…
İDRİS BALUKEN (Bingöl) – Aleyhte…
BAŞKAN – Şimdi, tekrar söylüyorum:
Sayın Ahmet Aydın, lehte; Sayın Engin Altay, aleyhte; Sayın İdris Baluken,
aleyhte; Sayın Oktay Vural, lehte...
Buyurunuz Sayın Aydın. (AK PARTİ
sıralarından alkışlar)

XII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Şükran Güldal
Mumcu’nun, İç Tüzük’ün 13’üncü maddesine göre yapılmış itirazlarla ilgili
Başkanlık Divanının kararını vermeden görüşmelere devam etmesinin İç Tüzük
hükümlerine uygun olup olmadığı hakkında
AHMET AYDIN (Adıyaman) – Teşekkür
ediyorum Sayın Başkanım.
Sayın Başkan, değerli milletvekili
arkadaşlarım; aslında iki haftadır çoğu kez tartışma konusu hâline gelen ve
özellikle de burada âdeta bir engelleme vasıtası olarak kullanılmaya çalışılan
bir husus bugün yine aynı şekilde maalesef dile getirildi. Bu konu, İç Tüzük’ün
13’üncü maddesi, daha önceki oturumlarda da çokça tartışıldı. Bu konu yine aynı
şekilde usul tartışması konusu da yapıldı. Aslında, usul tartışması konusu
yapılan ve usul tartışmasıyla da karara bağlanan bir konunun yine aynı şekilde
usul tartışması hâlinde görüşülüyor olmasını doğru bulmuyorum.
Sayın Başkanım, siz az önce ifade
ettiniz, tabii ki Meclis Başkanlık Divanı toplanacak, yöntemi belirleyecek ama
bu arada görüşmelere mutlak surette devam edilmesi gerektiği hem İç Tüzük’ün
açık hükümleri hem sizin ifadeniz hem daha önceki beyanlar, usul tartışması
kararları ve Meclisin teamüllerine göre çok açık ve net ortadadır. 
Şimdi, Sayın Başkanım, İç Tüzük’ün
13’üncü maddesi -tabii ki birleşimden sonra böyle bir yanlışlığın olduğu iddia
edilirse bu konuda ne yapılır- diyor ki: “Eğer yanlışlık birleşimden sonra
anlaşılırsa Meclis Başkanı Divanı toplayarak takip edilecek yolu
kararlaştırır.” Eyvallah. Hukukta asıl olan yasaklayıcı bir hüküm var ise onu
buraya dercetmek, eğer yasaklayıcı bir hüküm ya da Meclisin çalışmalarına ara
veren ya da bu konuyu bekletici mesele yapan bir husus eğer yok ise olağan olan
nedir? Olağan olan, birleşime devam etmektir, Meclisin çalışmalarına devam
etmektir. Meclis olağan gündemini takip eder, devam eder, çalışır, bu arada
Meclis Başkanlık Divanı toplanır, toplanmaz, geç toplanır, eğer Meclis
Başkanlık Divanının toplanmasını ön koşul olarak kanun koyucu böyle bir hüküm
koymuş olsa idi onu buraya dercederdi. “Bu konu karara bağlandığı ana kadar
birleşime ara verilir.” denilirdi. 
Sayın Başkanım, değerli arkadaşlar;
böyle bir husus olmadığına göre, çok açık bir şekilde İç Tüzük zaten bunu beyan
etmiş, Meclis Başkanlık Divanı bu konuda toplanacak, kararını verecek ama bu
arada da birleşime devam edilecek, görüşmeler devam edecektir. Doğru olan,
olması gereken, iki haftadır da yapmış olduğumuz konu zaten bu, usul
tartışmasıyla da bu daha önce hükme bağlandı. Tabii ki, sizin bu kanaatinizin
lehinde ben de söz aldım, bunun devam etmesi gerekiyor ama arzu ederseniz bu
kanaati Genel Kurulun takdirine de sunabilirsiniz diyorum, hepinizi saygıyla
selamlıyorum.
Teşekkür ediyorum. (AK PARTİ
sıralarından alkışlar) 
BAŞKAN – Teşekkür ederiz Sayın Aydın.
Aleyhte Sinop Milletvekili Engin Altay
konuşacak.
Buyurunuz Sayın Altay. (CHP
sıralarından alkışlar) 
ENGİN ALTAY (Sinop) – Teşekkür ederim. 
Sayın Başkan, sayın milletvekilleri;
Genel Kurulu saygıyla selamlıyorum.
Sayın Başkanım, tabii, 17 Şubatta
başlayan ve bugüne kadar kavga dövüş Türkiye Büyük Millet Meclisinin itibarına
da halel getiren bir kanun tasarısının görüşmeleri esnasında sizden önce oturum
yöneten Türkiye Büyük Millet Meclisi başkan vekillerinin, mensubu bulundukları
partiyle ilgili aidiyetlerinden kaynaklı olarak bir taraf tutmak... Adalet ve
Kalkınma Partisi Grubunun acelesi olabilir kanunu geçirmek için ama orada
oturan Meclis başkan vekillerinin asla böyle bir hakkı olmamalıydı. Bu yanlış
yönetim uygulamaları sonucunda geçtiğimiz iki hafta içinde 3-4 milletvekilimiz ağır
darp aldı, hastanelik oldular, Parlamentoda çirkin görüntüler yaşandı. Bunlar
işin bir boyutu ama bir başka boyutu var. Hep söylediğimiz bir şey var: Burası
kanun yapılan yer. Eğer kanun burada da çiğneniyorsa Allah Türkiye’yi korusun.
Burada “kanun”dan kastım, İç Tüzük de burası için bir kanundur, kanun
niteliğindedir, hatta daha ileri gidiyorum, Türkiye Büyük Millet Meclisi
İçtüzüğü aynı zamanda buranın çalışma usul ve esasları bakımından Anayasa
niteliğindedir. 
Sayın Başkan -İç Tüzük 13 gayet açık-
önce şunu söylememe izin verin: Sayın Çiçek’le ne görüştünüz bilmiyorum ama
Sayın Çiçek Türkiye Büyük Millet Meclisinin sadece ve sadece Başkanı, bir İç
Tüzük otoritesi değil kendisi.
İkincisi: Başkanlık Divanı toplanmadan,
İç Tüzük’ün 13’üncü maddesindeki amir hüküm yerine getirilmeden yani izlenecek
yol belli olmadan bu kanun görüşülemez Sayın Başkanım. “Efendim, bugüne kadar
görüşüldü...” Bugüne kadar oturumu yöneten başkan vekilleri açık, aleni bir
şekilde taraf tuttular. Ne yaptılar? Bu İç Tüzük’ü ayaklarının altına alıp
çiğnediler. Karar yeter sayısı istendi, o oylama yaptı; yoklama istendi,
görmezden geldi. Sayın Başkan, bir şeyi tekrar arz ediyorum zatıalinize: Bu
kanunun tümü üzerinde siyasi parti gruplarına tanınan yirmişer dakikalık
konuşmalar yapılmadı bu kürsüde, böyle bir şey olabilir mi? 
MUHYETTİN AKSAK (Erzurum) – Çağırdı da
gelmedin. 
ENGİN ALTAY (Devamla) – Yapılmadı. Açın
tutanakları bakın.
MUHYETTİN AKSAK (Erzurum) – Çağırdı,
gelmedin.
ENGİN ALTAY (Devamla) – Eşkıyalık
yaptınız. Onun için burası nereye döndü? Harp sahasına döndü burası. (AK PARTİ
sıralarından gürültüler)
MUHYETTİN AKSAK (Erzurum) – Eşkıyalık
sen yaptın. 
BAŞKAN – Lütfen tartışmayınız, sakin
dinleyiniz.
ENGİN ALTAY (Devamla) – Sayın Başkan,
bu şartlarda bu kanun...
MEHMET ŞÜKRÜ ERDİNÇ (Adana) – Eylem
yapıyordunuz, eylem.
ENGİN ALTAY (Devamla) – Biz Türkiye
Büyük Millet Meclisi İçtüzüğü’nün daha fazla çiğnenmesine de müsaade etmek
istemiyoruz.
MEHMET ŞÜKRÜ ERDİNÇ (Adana) – Çiğneme o
zaman.
ENGİN ALTAY (Devamla) – Evet, bugüne
kadar burada yaşanan görüntülerin yaşanmasını da istemiyoruz ama demokratik
tepki hakkını kullanacağımızı da buradan beyan ediyorum.
Tutumunuz doğru değildir. Şimdi sizin
yapmanız gereken, 684 sıra sayılı Tasarı’yı atlayıp peşinde hangi kanun varsa
onun görüşmelerine başlamaktır. Aksi bir durum bu Parlamentoda gene hoş olmayan
görüntülere sebep olacaktır. (AK PARTİ sıralarından gürültüler) 
AHMET AYDIN (Adıyaman) – Tehdit mi bu?
ENGİN ALTAY (Devamla) – Bunu bir tehdit
diye söylemiyorum.
AHMET AYDIN (Adıyaman) – Seni İç
Tüzük’e uymaya davet ediyorum.
ENGİN ALTAY (Devamla) - Bunu bir tehdit
diye söylemiyorum ama ben 50 defa söyledim. Ben bu milletin oyuyla geldim
buraya, bunu çiğnemem, çiğnettirmem. 
MEHMET ŞÜKRÜ ERDİNÇ (Adana) – İç
Tüzük’e uygun hareket et. 
ENGİN ALTAY (Devamla) - Bundaki
haklarımı sonuna kadar kullanırım. 
Sayın Başkan, sizi de uyarıyorum. 
Genel Kurulu saygıyla selamlıyorum.
(CHP sıralarından alkışlar) 
BAŞKAN – Teşekkür ederiz Sayın Altay. 
İzmir Milletvekili Oktay Vural. 
Buyurunuz efendim. (MHP sıralarından
alkışlar)
OKTAY VURAL (İzmir) – Sayın Başkan,
değerli milletvekilleri; bizler milletvekilleri olarak buraya çıkıp yemin
ettik, hukukun üstünlüğüne yemin ettik; sadakatten ayrılmayacağımıza namusumuz
ve şerefimiz üzerine yemin ettik. Dolayısıyla, bugün burada bu İç Tüzük’te ve
Anayasa’da yazılan hususlar aslında milletin hukukudur. Maalesef, Adalet ve
Kalkınma Partisinin ortaya koyduğu tavırlarla Meclis başkan vekilleri bizim İç
Tüzük’ten kaynaklanan haklarımızın kullanılmasını engellemiştir. Milliyetçi
Hareket Partisi Grubunun tümü üzerindeki konuşması engellenmiştir. Milliyetçi
Hareket Partisi Grubunun bölüm üzerindeki konuşmaları engellenmiştir. Karar
yeter sayısı olmamasına rağmen, yoklama istememize rağmen, çoğunluk olmamasına
rağmen fiilî durumla Meclis başkan vekili milletin hukukunu ayaklar altına
alarak bunları var göstermiştir. (AK PARTİ sıralarından gürültüler)
MEHMET ŞÜKRÜ ERDİNÇ (Adana) – Doğru
söylemiyorsunuz.
OKTAY VURAL (Devamla) - Gerekçesi
okunmadan önergeler oylatılmıştır. Burada üçte 2 çoğunlukla ilgili Komisyon
üyelerinin çoğunluğunu aranmadan Komisyon Başkanının “Salt çoğunluğumuz
vardır.” demesiyle olmayan bir çoğunluk var gibi kabul edilmiş ve böylelikle
Milliyetçi Hareket Partisinin önergeler üzerinde konuşma hakkı kısıtlanmıştır.
Burada, Türkiye Büyük Millet Meclisinde gürültü olmasına rağmen, bu gürültülere
rağmen 68’inci madde uygulanmamıştır. 
AHMET AYDIN (Adıyaman) – Kim yaptı
onları?
OKTAY VURAL (Devamla) - Fiilen milletin
hukuku gasbedilmiştir. Darbeci bir zihniyetle yönetilmiştir. 
MEHMET ŞÜKRÜ ERDİNÇ (Adana) – Hangi
hukuk?
OKTAY VURAL (Devamla) - Darbeci bir
zihniyetle milletin egemenliğini burada susturmak isteyenler aslında millî
iradeyi temsilden giderek uzaklaştıklarını, emir-komuta zinciri hâlinde hareket
ettiğini ortaya koyar. Bizim bir tek gücümüz var: Bu hukuk. Bu hukuka
uyulmasını temin etmesi gereken de Meclis başkan vekilidir. Meclis başkan
vekili bunu yapmamıştır. Dolayısıyla, yapılması gereken husus: Bu konuda Türkiye Büyük Millet
Meclisi Başkanı, Divanı toplayarak bu usulsüzlükleri gidermeden bu kanun
görüşülemez. Bu konuda Meclis Başkanlık Divanının alacağı başka bir karar da
yoktur. Olmayan, açıkçası keenlemyekûn bir görüşme burada var gibi kabul
edilemez. Çoğunluk diktasının, çoğunluk iradesinin hukuka aykırı iddialarına ve
elinde gücü olanın, milletin hukukunu ve egemenliğini ayaklar altına alması,
bir darbeci zihniyettir; dolayısıyla, bir darbeci zihniyete hukuk teslim
edilemez. Bu çerçevede bunlarla ilgili görüşlerimizi açık ve seçik ortaya
koyduk. Milliyetçi Hareket Partisi olarak bunlarla ilgili tavrımızı ortaya
koyduk. Meclis Başkanlık Divanının yapması gereken, bunlarla ilgili
görüşmelerin başa dönülerek yeniden yapılmasını temin etmektir. Bu eksende
doğrusu Milliyetçi Hareket Partisi olarak bizler Komisyonda, siyasi partiler
Komisyonda bunlarla ilgili iddialarını ortaya koymuştur, önergelerini ortaya
koymuştur. Bunlar dikkate alınmaksızın, bunlarla ilgili adım atmayanlar,
hukukumuzu ayaklar altına alanlar ne yazık ki bu iç güvenlik yasası hakkında
İmralı’dan gelecek talimatla hareket edeceklerini beyan etmişlerdir; bu da,
Meclis hukukuna ve millet egemenliğine karşı gerçekten ciddi bir eylemdir.
Dolayısıyla burada siyasi partilerin tavırlarına dikkat edin, İmralı’dan
gelecek talimatla hareket etmeyin diyor, saygılarımı arz ediyorum. (MHP
sıralarından alkışlar) 
BAŞKAN – Teşekkür ederiz Sayın Vural.
Bingöl Milletvekili İdris Baluken…
Buyurunuz Sayın Baluken. 
İDRİS BALUKEN (Bingöl) – Teşekkür ederim.
Sayın Başkan, değerli milletvekilleri; ben de hepinizi
saygıyla selamlıyorum. 
İki haftalık görüşmeler boyunca burada İç Tüzük’ün ihlal
edildiği ve hukukun hiçe sayıldığı bir gerçek. Aslında AK PARTİ içerisindeki
pek çok milletvekili de hukuksuzluğun olduğunu kabul ediyor. (AK PARTİ
sıralarından gürültüler)
Burada tekrar edelim: Birincisi, karar yeter sayısı
istenmiş, karar yeter sayısı aranmamış. Yoklama talepleri istenmiş, Meclis
başkan vekili AK PARTİ’den aldığı talimatlar doğrultusunda bu yoklama
taleplerine cevap vermemiş. Bu yöntemle ilgili usul tartışması istenmiş, Meclis
başkan vekili usul tartışması açmamış. Kanunun tümü üzerine konuşmalarla ilgili
siyasi parti gruplarının söz hakları gasbedilmiş, soru-cevap kısmıyla ilgili
muhalefet partilerinin Sayın Bakana yönelteceği sorularla ilgili söz hakkı
gasbedilmiş, gürültü ve kavgadan dolayı burada milletvekilleri hastaneye
kaldırılacak düzeyde darp edilmiş, travma yaşanmış, oturum aynı şekilde devam
ettirilmiş. 
Dolayısıyla burada 6-7 maddede
özetleyeceğimiz net bir İç Tüzük ihlali var. Şimdi, bu İç Tüzük ihlali olduğu
zaman birleşimden sonra anlaşıldığında izlenecek yol bellidir. Biz üç siyasi
parti olarak bunu Genel Kurulda defalarca dile getirdik. Meclis Başkanı, Divanı
bir an önce toplasın, bu olayla ilgili takip edilecek yolu kararlaştırsın. Şu
anda, Meclis Başkanı iki hafta geçmesine rağmen Divanı toplamadığı için takip
edilecek yol diye bir şey ortada yok. Dolayısıyla ilk 3 madde ya da 10 maddenin
çoğunda ortaya çıkan usulsüzlükle başlayan yanlışlar zinciri 33’üncü maddeye
kadar bütün maddelerin görüşülmesini etkilediği için bu tasarı görüşülemez. 
Sayın Başkan, yani biz de Meclis
Başkanıyla ne görüştüğünüzü bilemiyoruz ama içeride sizin yapmış olduğunuz
yorum da daha çok bu paraleldeydi. Anlaşılıyor ki Meclis Başkanı da herhâlde AK
PARTİ’den yana bir tavırla bu oturumun devam ettirilmesi yönünde karar vermiş.
Bu oturum devam ettirilse bile bu yasa tasarısının bu durum netleşinceye kadar
görüşülmemesi gerekiyor. Madem Meclis Başkanı sabah Divanı toplayacak, madem bu
usulsüzlüklerle ilgili bir durumu görüşecek, o zaman, bu akşam Genel Kuruldan
kaçan kimse yok, biz buradayız, sıradaki kanunları getirirsiniz, Genel Kurul
sıradaki kanunları görüşür, bu yasa tasarısıyla ilgili yarın Meclis Başkanlık
Divanı durumu netleştirir, ona göre de Genel Kurul çalışmalarına devam eder.
Meclis Başkanının tek başına size istikamet belirleme yetkisi de yoktur,
kesinlikle Başkanlık Divanıyla yapmış olduğu toplantıdan sonra ancak bir karar
belirtir diyorum, Genel Kurulu saygıyla selamlıyorum. (HDP sıralarından alkışlar)

BAŞKAN – Teşekkür ederiz Sayın Baluken.
Sayın milletvekilleri, yapılan bu
görüşmeler sonucunda, bu tutumum hakkındaki görüşmeler konusunda, görüşmelere
devam edilmesi konusundaki tutumumu değiştirdim. Görüşmelerin devam etmemesinin
daha uygun olacağını, Meclisin daha sağlıklı… (CHP sıralarından alkışlar, AK
PARTİ sıralarından gürültüler) 
AHMET AYDIN (Adıyaman) - Sayın Başkan,
Genel Kurulun onayına sunulması lazım!
BAŞKAN - …gerginlikten uzak… (CHP
sıralarından alkışlar, AK PARTİ sıralarından gürültüler)
AHMET AYDIN (Adıyaman) – Sayın Başkan,
böyle bir hukuksuzluk olmaz! 
BAŞKAN - …müzakere bilincine daha yakın
bir şekilde devam edileceğini düşünüyorum.
AHMET AYDIN (Adıyaman) - Sayın Başkan,
Genel Kurulun onayına sunarsınız. Böyle bir hukuksuzluk olmaz!
BAŞKAN - Beş dakika ara veriyorum. 
Kapanma Saati:
23.23
SEKİZİNCİ OTURUM
Açılma Saati:
00.10
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Sekizinci Oturumunu açıyorum.
Komisyon ve Hükûmet yerinde. 
Şimdi, İç Tüzük’ün 58’inci maddesine
göre, Bingöl Milletvekili İdris Baluken’in geçen birleşimin tutanağında yer
alan beyanını düzeltme talebi vardır. 
Buyurun Sayın Baluken. 
Süreniz üç dakikadır. 

XIII.- GEÇEN TUTANAK HAKKINDA KONUŞMALAR
1.- Bingöl Mliletvekili İdris Baluken'in, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması (x)
İDRİS BALUKEN (Bingöl) – Teşekkür
ediyorum. 
Sayın Başkan, değerli milletvekilleri;
geçen birleşimin tutanağında yer alan bazı ibarelerimi değiştirmek üzere söz
almış bulunmaktayım. Hepinizi saygıyla selamlıyorum.
Geçen toplantıda, geçen oturumlarda,
Hasip Bey’in bir AKP’li milletvekili tarafından “fotoshop”lanan fotoğrafıyla
ilgili bir yorum ve değerlendirmede bulunmuşum, yapılan şeyin hem MHP’ye hem
HDP’ye saygısızlık olduğunu belirtmişim. Bu konuda, tabii, bizim partili
arkadaşlarımızdan yoğun bir tepki de aldık “MHP’nin burada savunuculuğunu
yapmak size mi düştü?” diye. Biz onun “HDP’ye saygısızlık” olarak
düzeltilmesini talep ediyoruz. MHP’yi savunmak, MHP’ye yapılan saygısızlığı
dile getirmek MHP sözcülerinin işi olsa gerek. O nedenle, tutanakta bu
düzeltmenin yapılması bizim açımızdan son derece önemlidir. Çünkü MHP’nin genel
olarak partimize karşı tavrı bellidir. Bugün de Genel Kurul görüşmeleri boyunca
buraya çıkıp partimize her türlü hakareti MHP milletvekilleri yaptılar. Biz
MHP’yi hep bu düzeysiz hakaretlerden çıkarak çözüm projeleri üzerinde bu
kürsüden konuşmaya, siyasi projeleri burada tartışmaya davet ediyoruz. Bu
çağrımız yine geçerlidir. O nedenle, özellikle MHP’yi ilgilendiren konularda
Halkların Demokratik Partisinin herhangi bir şey söylemeye ihtiyacı yoktur.
Açıktır ki, burada Hasip Bey’in parti tabanımızın yoğun olarak kullanmış olduğu
bir zafer işaretini yapması “fotoshop”lanarak farklı bir şekilde kamuoyuna
yansımıştır. Burada aslında, AK PARTİ Grubunun da kendi içerisinde bir disiplin
süreci yürütmesi gerekir çünkü neticede burada ciddi bir iş yapıyoruz, her
milletvekilinin de buradaki her şeye bir ciddiyetle yaklaşması gerekiyor.
Katılır ya da katılmaz, tasvip eder ya da tasvip etmez o ayrı bir şeydir ama
Genel Kurulda var olan bir durumu farklı bir şekilde yansıtmak, farklı bir
şekilde sunmak, kitlelerin kafasında soru işareti yaratmak, sanki partili bir
milletvekilimiz MHP tabanının sıkça kullandığı bir işareti yapıyormuş gibi bir
algı yaratmak her şeyden önce siyasi etiğe uymaz. Bunun daha sonra AK PARTİ’li
bir belediye başkanı tarafından sosyal medyada yayılmış olması da yine siyasi
etik açısından sorunludur. Burada, dediğim gibi, fikirleri yarıştırma konusunda
varız, yapmış olduğumuz konuşmaları, ortaya koyduğumuz çözüm projelerini
getirip eleştirebilirsiniz ama böyle kamuoyunda yanlış algı yönetimi üzerinde
birtakım manipülasyonlar yapmak siyasi partilerin ciddiyetiyle uyuşmaz diyorum,
Genel Kurulu saygıyla selamlıyorum. (HDP sıralarından alkışlar)
BAŞKAN –
Teşekkür ediyoruz Sayın Baluken. 
MUSTAFA ELİTAŞ
(Kayseri) – Sayın Başkan…
ADİL ZOZANİ
(Hakkâri) – Sayın Başkan… 
MUSTAFA ELİTAŞ
(Kayseri) – Sayın Başkan… 
BAŞKAN –
Buyurunuz Sayın Elitaş. 
MUSTAFA ELİTAŞ
(Kayseri) – Tutumunuz hakkında 63’üncü maddeye göre görüş beyan etmek
istiyorum. Çünkü Sayın Başkanım, şu anda biz, kanun tasarı ve tekliflerini
görüşmeye geçtik. İç Tüzük’ün 58’inci maddesine göre geçen tutanak hakkında bir
milletvekilinin talebi olmamasına rağmen söz verdiniz. 
BAŞKAN – “Bir
milletvekilinin talebi yok.” diyemezsiniz; burada var efendim, yollamış. 
MUSTAFA ELİTAŞ
(Kayseri) – Sayın Başkan, tutumunuz hakkında 63’üncü madde açık ve net. Bakın,
okuyorum 63’üncü maddeyi… 
ENGİN ALTAY
(Sinop) – Niye? Sen “Her zaman usul tartışması açılmaz her isteyene.” diyordun.

MUSTAFA ELİTAŞ
(Kayseri) – “Görüşmeye yer olup olmaması…” Bu tutanaklara geçiyor.
ENGİN ALTAY
(Sinop) – “Herkesin istediğine göre usul tartışması açılmaz.” diye sen demiyor
muydun? 
MUSTAFA ELİTAŞ
(Kayseri) – CHP Grup Başkan Vekili “Her zaman keyfî olarak usul tartışması
açılmaz.” diyor. 
ENGİN ALTAY
(Sinop) – Sen diyordun “Herkesin istediğine göre usul açılmaz.” diye.
MUSTAFA ELİTAŞ
(Kayseri) – Ben de Grup Başkan Vekiliyim. 
BAŞKAN – Lütfen
sayın milletvekilleri, sakin olun. 
MUSTAFA ELİTAŞ
(Kayseri) – Ama şu anda, tam yerinde usul tartışması açıyorum. 
“Görüşmeye yer
olup olmaması…” madde 63. Sayın Başkan, dinliyor musunuz?
BAŞKAN –
Dinliyorum. 
MUSTAFA ELİTAŞ
(Kayseri) – “… Başkanı gündeme veya Türkiye Büyük Millet Meclisinin çalışma
usullerine uymaya davet.” 
Gündemimiz, 684
sıra sayılı Kanun Tasarısı’nı görüşmeye başladık; onunla ilgili Komisyon ve
Hükûmet yerinde. 
ENGİN ALTAY
(Sinop) – Kanunun görüşülmeyeceğine dair Başkan bir karar ortaya koydu. 
MUSTAFA ELİTAŞ
(Kayseri) – Ama Komisyon ve Hükûmet yerindeyken geçmiş tutanakla ilgili 58’inci
maddeye göre söz veremezsiniz. 
ENGİN ALTAY
(Sinop) – Verir, verir, her zaman verir.
MUSTAFA ELİTAŞ
(Kayseri) – Bu konuda tutumunuz hakkında söz istiyorum.
(CHP sıralarından sıra kapaklarına
vurmalar)
BAŞKAN – Yani milletvekillerinin
taleplerini yerine getirebiliriz.
MUSTAFA ELİTAŞ (Kayseri) – Sayın
Başkan, Sayın Başkan, anlaşılan o ki siz 68’inci maddeye göre, içeride, kapatma
kararı almışsınız. Eğer öyle bir niyetiniz varsa -az önce içeride de söyledim-
“Ben burayı kapatıyorum.” deyin.
BAŞKAN – Siz de niyet okuyorsunuz
herhâlde. 
MUSTAFA ELİTAŞ (Kayseri) – Hayır,
cesaretiniz varsa kapatın burayı. 
OKTAY VURAL (İzmir) – Ne demek? Sayın
Başkan, bu cesaret meselesi değil.
MUSTAFA ELİTAŞ (Kayseri) – Sayın
Başkan, müsaade eder misiniz?
BAŞKAN – Sayın Elitaş, Türkiye Büyük
Millet Meclisi cesaretlerin sınandığı bir yer değildir. 
MUSTAFA ELİTAŞ (Kayseri) – Onu
sınamayın diyorum. Onun için…
ENGİN ALTAY (Sinop) – Tahrik ediyorsun!
Resmen tahrik ediyorsun!
BAŞKAN – Burada İç Tüzük uygulanır,
burası İç Tüzük’e göre yönetilir. 
MUSTAFA ELİTAŞ (Kayseri) – Sayın
Başkan, 63’e göre söz istiyorum.
BAŞKAN – Burası cesaretin hodri meydanı
yeri değildir, burada fikir tartışılır.
MUSTAFA ELİTAŞ (Kayseri) – Sayın
Başkan, Sayın Başkan…
OKTAY VURAL (İzmir) – Sayın Başkan,
sözünü geri alsın. Ne var; dipçik mi var, silah mı dayıyorlar yani
öldürtecekler mi?
MUSTAFA ELİTAŞ (Kayseri) – Sayın
Başkan, 63’e göre söz istiyorum. 
BAŞKAN – Çok rica ederim.
Şimdi, Hakkâri Milletvekili Sayın Adil
Zozani’nin bir düzeltme talebi vardır, onu yerine getireceğim Sayın Elitaş.
MUSTAFA ELİTAŞ (Kayseri) – Sayın
Başkan, Sayın Başkan, öncelikle 63’e göre bana söz vermeniz lazım. 
BAŞKAN – Size de söz vereceğim ama
Sayın Zozani daha önce istedi.
MUSTAFA ELİTAŞ (Kayseri) – Sayın
Başkan, müsaade eder misiniz? Ama ben bu işin yanlış olduğunu söylüyorum. 
YUSUF HALAÇOĞLU (Kayseri) – Sayın
Başkan, benim bir söz talebim var. Sataşmadan söz istiyorum.
MUSTAFA ELİTAŞ (Kayseri) – Sayın
Başkan…
BAŞKAN – Onu yerine getireyim, size de
vereceğim.
MUSTAFA ELİTAŞ (Kayseri) – Sayın
Başkan, ben onlardan önce söz istedim. Şu anda yaptığınız iş usule aykırı
diyorum. Bakın, Sayın Başkan, yaptığınız işlemin usule aykırı olduğunu
söylüyorum. 
BAŞKAN – Size de söz vereceğim ama önce
ona söz vermeye söz verdim. Lütfen, siz…
MUSTAFA ELİTAŞ (Kayseri) – Sayın
Başkan, Sayın Başkan, bakın, bir sakin olun, sakin olun, bir sakin olun.
BAŞKAN – Ben sakinim, siz olun. 
MUSTAFA ELİTAŞ (Kayseri) – Sayın
Başkan, müsaade eder misiniz? Bakın, şu anda…
BAŞKAN – Size usul tartışması açacağımı
söyledim ama Sayın Zozani’nin talebi sizden önce geldi. 
MUSTAFA ELİTAŞ (Kayseri) – Sayın
Başkan, müsaade eder misiniz? Efendim, bakın, Sayın Başkan…
BAŞKAN – Çok rica ederim Sayın Elitaş. 
MUSTAFA ELİTAŞ (Kayseri) – Sayın
Başkan, ben de sizden istirham ediyorum. 
BAŞKAN – Lütfen… Size…
MUSTAFA ELİTAŞ (Kayseri) – Beni bir
dinleyin! Beni bir dinleyin! 
BAŞKAN – Dinliyorum. 
MUSTAFA ELİTAŞ (Kayseri) – Beni bir
dinleyin!
BAŞKAN – Dinledim.
MUSTAFA ELİTAŞ (Kayseri) – Bakın, Sayın
Başkan, yaptığınız iş usule aykırı. Şu anda 58’inci madde uygulamanız yanlış
diyorum. Onun için usul tartışması istiyorum. (CHP sıralarından sıra
kapaklarına vurmalar)
MEHMET ERDOĞAN (Adıyaman) – Vurmayın
öyle!
BAŞKAN – Buyurun o zaman Sayın Elitaş.
Başka kim konuşacak? 
OKTAY VURAL (İzmir) – Lehte…
ADİL ZOZANİ (Hakkâri) – Lehte…
ENGİN ALTAY (Sinop) – Lehte…
YUSUF HALAÇOĞLU (Kayseri) – Lehte…
AHMET AYDIN (Adıyaman) – Aleyhte…
RECEP ÖZEL (Isparta) – Aleyhte…
MUSTAFA ELİTAŞ (Kayseri) – Aleyhte…
BAŞKAN – Tutumumun aleyhinde…
ENGİN ALTAY (Sinop) – İşaretle ben
kâtip üyelerin ikisine de gösterdim, en önce gösterdim.
BAŞKAN – Sayın Altay…
ENGİN ALTAY (Sinop) – Lehte…
OKTAY VURAL (İzmir) – Açtığınız usul
tartışması 58’e göre söz…
BAŞKAN – “Söz veremezsiniz.” diyor.
OKTAY VURAL (İzmir) – Tamam, oldu. Onu
ifade edin çünkü ona göre her partiye birer…
BAŞKAN – 58’e göre söz veremeyeceğimi
söyledi, onun için usul tartışması açacağım.
MUSTAFA ELİTAŞ (Kayseri) – Sayın
Başkan, tutanaklara bakar mısınız, tutanaklarda kim istemiş bakar mısınız?
Sayın Başkan, tutanaklara bakar mısınız, kim talep etmiş?
OKTAY VURAL (İzmir) – Biz talep ettik
efendim.
BAŞKAN – Talep ettiler efendim,
getirdiler buraya, daha önce.
MUSTAFA ELİTAŞ (Kayseri) – Kim talep
etmiş, neyi etmişler?
BAŞKAN – Sayın Baluken…
ADİL ZOZANİ (Hakkâri) – Talimat verme,
talimat.
MUSTAFA ELİTAŞ (Kayseri) – Efendim,
bakın…
ENGİN ALTAY (Sinop) – Kardeşim, ben
elimle işaret ettim, 2 Divan üyesi de gördü. Senden önce söz istedim ben.
BAŞKAN – Sayın Altay… Talep etti
efendim.
ENGİN ALTAY (Sinop) – “Görmedik.”
desinler. (AK PARTİ ve CHP sıralarından karşılıklı laf atmalar ve gürültüler)
ADİL ZOZANİ (Hakkâri) – Tutanakları
inceleyin, yarım saat ara verin, tutanakları inceleyin Sayın Başkan.
İDRİS BALUKEN (Sinop) – Böyle şey olur
mu ya! Meclisi siz mi yöneteceksiniz?
ENGİN ALTAY (Sinop) – “Vermedik.”
desinler.
ADİL ZOZANİ (Hakkâri) – Talep ediyor,
basılacak gelecek. Yahu görülmüş şey değil Sayın Elitaş’ın yaptığı ya.
HAYDAR AKAR (Kocaeli) – Sayın Başkan,
tutanaklara bakmak için ara verin.
BAŞKAN – Lehte Sayın Altay, Sayın
Vural… 
Aleyhte Sayın Elitaş, Sayın Zozani…
Buyurunuz Sayın Altay. (CHP
sıralarından alkışlar) 

XII.- USUL HAKKINDA GÖRÜŞMELER (Devam)
2.- Oturum Başkanı TBMM Başkan Vekili Şükran Güldal
Mumcu’nun, 684 sıra sayılı Kanun Tasarısı’nın görüşmelerine geçtikten sonra
Bingöl Milletvekili İdris Baluken’e İç Tüzük’ün 58’inci maddesine göre söz
vermesinin İç Tüzük hükümlerine uygun olup olmadığı hakkında
ENGİN ALTAY (Sinop) – Ya Elitaş, işte,
hukuk herkese bir gün lazım olur. (CHP sıralarından alkışlar) Nasıl
hopluyorsun! (AK PARTİ sıralarından gürültüler)
MUSTAFA ELİTAŞ (Kayseri) – Ama biz
oraya saldırmıyoruz.
ENGİN ALTAY (Devamla) – Kaldı ki…
MUSTAFA ELİTAŞ (Kayseri) – Kürsüye
çıkmıyoruz.
OKTAY VURAL (İzmir) – “Cesaretin varsa”
dedin.
MUSTAFA ELİTAŞ (Kayseri) – Kürsüye
çıkmıyoruz.
ENGİN ALTAY (Devamla) – Kürsüyü taciz
ettin.
MUSTAFA ELİTAŞ (Kayseri) – Başkana
hakaret etmiyoruz.
ENGİN ALTAY (Devamla) – Kürsüye meydan
okudun sen.
BAŞKAN – Sayın milletvekilleri, lütfen,
sakin olun.
MUSTAFA ELİTAŞ (Kayseri) – “Ahlaksız”
demiyoruz.
İDRİS ŞAHİN (Çankırı) – Rol yapıyor.
ENGİN ALTAY (Devamla) – Cesaret
sınavına tabi tuttun kürsüyü.
MUSTAFA ELİTAŞ (Kayseri) – “Ahlaksız,
şerefsiz” demiyoruz.
ENGİN ALTAY (Devamla) – Ne ayıp şey…
MUSTAFA ELİTAŞ (Kayseri) – “Eşkıya” dedin.
ENGİN ALTAY (Devamla) – “Eşkıya” dedim,
gene yapsa gene derim.
MUSTAFA ELİTAŞ (Kayseri) – “Ahlaksız,
şerefsiz” demiyoruz.
İDRİS ŞAHİN (Çankırı) – Çok güzel rol
yapıyorsun.
ENGİN ALTAY (Devamla) – “Ahlaksız”
demedim ben. 
MUSTAFA ELİTAŞ (Kayseri) – Dedin.
ENGİN ALTAY (Devamla) – “Eşkıya” dedim.
Siyaseten yapılan iş ahlaksızlıktır. Gene söylüyorum, Ayşe Nur Bahçekapılı’nın
yaptığı eşkıyalıktır. (AK PARTİ sıralarından gürültüler) Siyaseten de siyasi
ahlaksızlıktır. Ama ben Türkiye Büyük Millet Meclisinin kürsüsünün önüne gelip
de Başkana “Cesaretin varsa şunu yap” demedim.
MUSTAFA ELİTAŞ (Kayseri) – “Eşkıya” da
demedim.
ENGİN ALTAY (Devamla) – Ya, ya, ya,
düştüğün duruma bak! Daha bunlar iyi günleriniz. Bu hukuku öyle bir
arayacaksınız ki bu İç Tüzük için öyle bir çırpınacaksınız ki ama korkmayın, o
zaman bizim iktidarımızda Türkiye Büyük Millet Meclisi İç Tüzük ihlallerinin
yaşanmadığı bir Meclis olacak. (AK PARTİ sıralarından gürültüler)
Sayın Başkan, sayın milletvekilleri;
şimdi, on gündür orta yerde süren bir tartışma var. Biraz önce yapılan usul
tartışmasından sonra da oturumu yöneten Sayın Başkan Vekili Türkiye Büyük
Millet Meclisi İçtüzüğü’nün 13’üncü maddesi çerçevesinde yapılan usul
tartışmasından sonra ve Türkiye Büyük Millet Meclisi Başkanı Sayın Cemil
Çiçek’le yaptıkları -bildiğim kadarıyla- görüşmeden sonra, usul tartışması
çerçevesinde yarın on buçukta bu tartışmalı konuyla ilgili Sayın Cemil Çiçek
Başkanlık Divanını toplayacağı için Başkan şöyle bir kanaate vardı: “O vakit bu
684’ün görüşmelerinin devam etmemesi gerekir.” Doğru bir karardır; karar, doğru
bir karardır. 13’üncü maddenin son fıkrasını açıp okuduğunuzda buradan sadece
bu anlam çıkar. Siz de şu şeye girmeyin: “Efendim, biz çoğunluğuz, nasıl olur
da Mecliste bizim istediğimiz olmaz.” Hep söylüyorum, bir daha söyleyeyim:
Demokrasi el kaldıran iki ördeğin bir file üstünlük sağladığı rejimin adı
değildir, böyle bakın bu işe. Bırakalım… 
YILMAZ TUNÇ (Bartın) – Çok ayıp ya!
ENGİN ALTAY (Devamla) - Hiç ayıp değil,
hiç ayıp değil. 
Başkanın tutumu doğrudur, 684
görüşülemez bence. Usul tartışmasından sonra alınmış bir kanaat var, bu kanaat
çerçevesinde iki şey yapılabilir: Ya sıradaki 688’e geçeriz ama komisyon
gelmezse Meclisin kapanması gerekir. 
Genel Kurulu saygıyla selamlıyorum.
(CHP sıralarından alkışlar) 
BAŞKAN – Teşekkür ederiz Sayın Altay. 
Aleyhte, Sayın Elitaş.
Buyurunuz Sayın Elitaş. (AK PARTİ sıralarından
alkışlar)
MUSTAFA ELİTAŞ (Kayseri) – Sayın
Başkan, değerli milletvekilleri; biraz önce içeride yaptığımız konuşmanın… Ben
televizyon başında izlerken şöyle bir ifade kullandınız: “Meclis Başkanıyla
yaptığımız görüşme çerçevesinde yarın saat on buçukta Başkanlık Divanı
toplanacak ama görüşmelerin devam etmesine karar verdik.” dediniz. Geldiniz
usul tartışması açtınız, usul tartışmasından sonra “Benim görüşmelerin devam
etmesi yönündeki kanaatim değişti, onun için beş dakika ara veriyorum.”
dediniz. Bakın, Sayın Başkan, siz Meclis Başkanıyla bir görüşme yaptınız. İç
Tüzük’ün 15’inci maddesini okuyorum size… Siz orada Meclis Başkanı adına görev
yapıyorsunuz. 
MEHMET GÜNAL (Antalya) – Oku bakayım,
oku. 
MUSTAFA ELİTAŞ (Devamla) – Meclis
Başkanıyla yaptığınız görüşme çerçevesinde yapmanız gereken şudur…
Önünde var, oku. 
MEHMET GÜNAL (Antalya) – Sen de oku.
Tam oku, tam, tam.
MUSTAFA ELİTAŞ (Devamla) –
“Başkanvekillerinin görevi Başkanın yerine Genel Kurul görüşmelerini yönetmek
ve yönettiği oturumla ilgili tutanak dergisi ile tutanak özetinin
düzenlenmesini gözetmektir.” 
ADİL ZOZANİ (Hakkâri) – 58’den siz
görüşmek istediniz. 58’de görüş istedi Sayın Başkan, hatırlatın.
MUSTAFA ELİTAŞ (Devamla) – Sayın
Başkan, yapacağınız iş şu: Meclis Başkanı demiş ki: “Yarın saat on buçukta ben
bu Başkanlık Divanını topluyorum ama 684 sıra sayılı Kanun Tasarısı’nın
görüşmesine devam etmeniz gerekir.” 
ADİL ZOZANİ (Hakkâri) – 58’e göre
tutumunuz hakkında söz istedi. 
BAŞKAN – Siz 58’e göre usulü
açmıştınız. 
MUSTAFA ELİTAŞ (Devamla) – Sayın
Başkanım, bana müdahale etme hakkına sahip değilsiniz. 
ADİL ZOZANİ (Hakkâri) – 58’e göre
istedi Sayın Başkan. 
BAŞKAN – Değilim ama ben hatırlatıyorum
size.
MEHMET GÜNAL (Antalya) – Niye
konuşmuyorsun? Bize buradan bağırırken bir şey demiyordun ha. Ayşe Nur bize
bağırırken gıkın çıkmıyordu, hoşuna gidiyordu oradan bize bağırması. 
ADİL ZOZANİ (Hakkâri) – 58’e göre istedi
Sayın Başkan, 58’e göre konuşması gerekir. 
MUSTAFA ELİTAŞ (Devamla) – Sayın
Başkan, bakın, şimdi sizin yapmanız gereken olay şu: “Sayın Meclis Başkanı,
Sayın Cemil Çicek, ben sizden aldığım talimatları uygulamıyorum. Onun için, ya
Türkiye Büyük Millet Meclisini kapatıyorum ya da gelin, ben devam etmiyorum,
siz devam edin.” diyeceksiniz. Yapacağınız çağrı bu. Sayın Cemil Çicek buraya
gelecek, oturumu yönetecek.
MEHMET GÜNAL (Antalya) – Alıştın
aşağıdan talimat vermeye. 
MUSTAFA ELİTAŞ (Devamla) – Eğer bunu
yapmıyorsanız şu anda siz, Meclis Başkanlığının size verdiği görevi ihlal
ediyorsunuz demektir. 
YUSUF HALAÇOĞLU (Kayseri) –
Hukuksuzluğa alıştınız. Bu kadar ihlale sesinizi çıkarmadınız. 
MUSTAFA ELİTAŞ (Devamla) – İçeride “Ben
kapatacağım.” dediniz ama ben “Kapatamazsınız, kapatmak istiyorsanız keyfî bir
iş yapacaksınız.” dedim, “Ben kapatacağım.” dediniz ama her ne hikmetse
birdenbire bir 58’inci madde çıktı. 
ENGİN ALTAY (Sinop) – Kapatacağım
demedi ya, nereden çıktı?
MUSTAFA ELİTAŞ (Devamla) – Bakın, Sayın
Başkanım, şu anda biz bir kanun tasarısını görüşmeye başladık. Onunla ilgili
eğer usulüne ilişkin tartışmalar varsa onu yaparsınız. Nitekim, sizin Meclis
Başkanıyla yaptığınız görüşme doğrultusunda yarın on buçukta olacağını ifade
ettiniz ama “Görüşmelere devam edeceğiz.” dediniz. Niye? Meclis Başkanıyla
yaptığınız mutabakat çerçevesindeki işlem buydu. Şu anda o kürsüde, sizin
makamınızda Sayın Cemil Çiçek oturmuş olsaydı yapacağı iş kanun tasarısının
görüşmelerine devam etmekti.
MEHMET GÜNAL (Antalya) – Gelsin
otursun. 
ADİL ZOZANİ (Hakkâri) – Gelseydi.
Konuşsaydı yani ne olacaktı? 
MUSTAFA ELİTAŞ (Devamla) – Ben size
tavsiye ediyorum, diyorum ki: Ara verin, açın Sayın Cemil Çiçek’e “Ben sizin
istediğiniz gibi yönetmiyorum…
MEHMET GÜNAL (Antalya) – Ha, talimat
alsın!
MUSTAFA ELİTAŞ (Devamla) – …onun için,
ya gelin buraya oturun ya da başka bir arkadaşı görevlendirin. Ben bu görevi
yapmıyorum.” demeniz gerekir. (CHP sıralarından gürültüler) 
ENGİN ALTAY (Sinop) – Hadi yeter artık,
hadi.
MUSTAFA ELİTAŞ (Devamla) – Sayın
Başkan, yapmanız gereken işlem budur. Ben bu şekle geçmek istiyorum. Size
hakarette bulunmadık, “ahlaksız” demedik, “eşkıya” demedik, geldik, burada
sesimizi duyurmaya çalıştık ve o yüce makamı da işgal etmedik, oraya da
çıkmadık. (AK PARTİ sıralarından alkışlar) Çünkü…
(Mikrofon otomatik cihaz tarafından
kapatıldı) 
BÜLENT BELEN (Tekirdağ) – Talimatla
yönettiniz, talimatla!
MUSTAFA ELİTAŞ (Devamla) – …AK PARTİ’ye
edep yakışır, AK PARTİ’ye şiddet yakışmaz; AK PARTİ’ye hayâ yakışır, AK PARTİ’de
hayâsızlık olmaz. 
Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ederiz Sayın Elitaş.
Yalnız, bir şeyi söylemek istiyorum
sayın milletvekilleri, “talimat” sözünü uygun görmediğimi belirtmek istiyorum.
Buraya gelen Meclis başkan vekilleri sadece İç Tüzük’ün hükümlerini uygularlar,
talimatlarla hareket etmezler efendim. (CHP sıralarından alkışlar) 
ENGİN ALTAY (Sinop) – Sayın Başkan…
BAŞKAN – Buyurunuz Sayın Altay.
ENGİN ALTAY (Sinop) – Ben ağzımdan
yanlış söz çıkarsa özür dilemeyi bilenlerdenim. Babam bize derdi ki: “Özür
dilemeyin, özür dilenecek iş yapmayın.” Eşkıyalığın bendeki karşılığı şudur:
Kanun dışına çıkmaktır. (AK PARTİ sıralarından gürültüler) 
MUSTAFA ELİTAŞ (Kayseri) – Kürsüye
çıkmak yani. 
ENGİN ALTAY (Sinop) – Ayşe Nur
Bahçekapılı oturumu yönetirken İç Tüzük’ün dışına çıkmıştır. Bunun benim
lügatımdaki karşılığı da eşkıyalıktır, gene söylüyorum. (CHP sıralarından
alkışlar) 
BAŞKAN – Şimdi Sayın Vural, lehte sizi
çağırıyorum kürsüye.
Buyurunuz. 
OKTAY VURAL (İzmir) – Sayın Başkanım,
ben bir şey söyleyeceğim.
MUSTAFA ELİTAŞ (Kayseri) – Lanet olsun
sana be! Yazıklar olsun sana!
ENGİN ALTAY (Sinop) – Sana yazıklar
olsun! 
MUSTAFA ELİTAŞ (Kayseri) – Utanmadan
bunu söylüyorsun, utanmıyorsun! Yazıklar olsun!
ENGİN ALTAY (Sinop) – Sana yazıklar
olsun, sen utan! Ben neyden utanacağım, sen utan!
BAŞKAN – Lütfen sakin olunuz. 
MEHMET GÜNAL (Antalya) – Sayın
Başkanım, provokatör görevde. 
MUSTAFA ELİTAŞ (Kayseri) – Baban çok
iyi adammış ama…
OKTAY VURAL (İzmir) – Sayın Başkan,
Meclis başkan vekilleri…
ENGİN ALTAY (Sinop) – Benim adamlığımı
sorgulamak sana düşmez! Terbiyesizlik yapma!
BAŞKAN – Sayın Altay… Lütfen, sayın
milletvekilleri…
MUSTAFA ELİTAŞ (Kayseri) – “Baban”
diyorum…
ENGİN ALTAY (Sinop) – “Baban”sa gerisi
ne olur? 
MUSTAFA ELİTAŞ (Kayseri) – “Baban çok
iyi adammış.” diyorum, “Baban da senin gibi.” demiyorum.
ENGİN ALTAY (Sinop) – Terbiyesizlik
yapma!
MUSTAFA ELİTAŞ (Kayseri) – Sensin
terbiyesiz! Otur yerine!
ENGİN ALTAY (Sinop) – Beni hasta etme
Elitaş! Babamı mabamı karıştırma sen! Kendi babana bak!
MUSTAFA ELİTAŞ (Kayseri) – “Baban iyi
adammış.” diyorum, “Baban senin gibi değilmiş.” demiyorum. 
ENGİN ALTAY (Sinop) – Ne demek? Ben
neyim?
MUSTAFA ELİTAŞ (Kayseri) – “Baban iyi
adammış.” diyorum.
ENGİN ALTAY (Sinop) – O lafın arkası
bellidir. Terbiyesizlik yapma! Terbiyesiz! 
BAŞKAN – Sayın milletvekilleri, lütfen
sakin olun. 
MUSTAFA ELİTAŞ (Kayseri) – “Eşkıya”
demiyorum, “haysiyetsiz” demiyorum. 
ENGİN ALTAY (Sinop) – Diyorum, gene
diyorum! 
MUSTAFA ELİTAŞ (Kayseri) – Eşkıya da
sensin, haysiyetsiz de sensin. (AK PARTİ ve CHP sıralarından karşılıklı laf
atmalar, gürültüler)
BAŞKAN – Lütfen, sakin olunuz.
OKTAY VURAL (İzmir) – Sayın Başkan…
BAŞKAN – Sayın Vural, buyurunuz.
OKTAY VURAL (İzmir) – Türkiye Büyük Millet
Meclisi Başkanına ve Meclis başkan vekillerine verilen görev İç Tüzük
çerçevesinde hareket etmektir. Bu eksende Meclis başkan vekilleri birisinin
talimatıyla değil, milletin talimatı olan hukuku uygulamakla mükelleftir. (AK
PARTİ sıralarından “Vay be!” sesleri, gürültüler) Bu bakımdan milletin hukukunu
ayaklar altına alanların, emir komutayla hareket edenlerin açıkçası millî irade
gasbı yaptığı gayet açık ve nettir.
MUSTAFA ELİTAŞ (Kayseri) – Sayın
Başkan, sizi tarif ediyor aslında.
OKTAY VURAL (İzmir) – Burada şunu ifade
etmek istiyorum: Eğer bu konuda talimatla hareket edildiği ifade ediliyorsa
Ayşe Nur Bahçekapılı Cemil Çiçek’in talimatıyla bunları yapmışsa, ki Meclis
Başkanı talimatı değil, AKP grup başkan vekili talimatıyla hareket etmiştir.
MUSTAFA ELİTAŞ (Kayseri) – Sayın
Başkan, şu anda sizi tarif ediyor. İçeride aldığınız talimatları tarif ediyor.
BAŞKAN – Sayın Elitaş, çok rica ederim,
lütfen…
MUSTAFA ELİTAŞ (Kayseri) – Niye bana…
BAŞKAN – Konuyu saptırıyorsunuz. 
MUSTAFA ELİTAŞ (Kayseri) – Tam sizi
tarif ediyor, hiç saptırmıyorum.
OKTAY VURAL (İzmir) – Sayın Başkanım,
ben, Ayşe Nur Bahçekapılı’nın Meclis Başkanının talimatıyla değil, AKP grup
başkan vekilinin talimatıyla hareket etmesini doğrusu yadırgadığımı ifade etmek
istiyorum. Asıl burada önemli olan, bir Meclis başkan vekilinin açıkçası bir
başka partinin talimatıyla hareket etmesidir. Bu bakımdan, Meclis başkan vekili
olarak sizlerin İç Tüzük çerçevesinde uygulamaya itina göstermesi önemlidir. İç
Tüzük’e uygun hareket edelim.
BAŞKAN – Şimdi, Sayın Vural, usul…
Sayın Halaçoğlu, buyurunuz efendim. 
Buyurunuz Sayın Halaçoğlu. (MHP
sıralarından alkışlar)
YUSUF HALAÇOĞLU (Kayseri) – Teşekkür
ederim Sayın Başkanım.
Şimdi, değerli arkadaşlar, bundan
önceki hafta Sayın Sadık Yakut tarafından yönetilirken Mecliste 58’inci madde
hep uygulanmıştır. Şimdi, maddelere geçilmeden önce bir önceki oturumlarda
yapılmış hataların düzeltilmesi konusunda 58’inci madde aynen şunu söyler: “Bir
milletvekili veya bakan kendisine ait olup geçen birleşim tutanağında yer alan
bir beyanın düzeltilmesi hakkında söz isterse, Başkan, beş dakikayı geçmemek
üzere söz verir.” Dolayısıyla, yani bu daha önce de uygulanmış bir konuyu bugün
neden uyguluyorsunuz, diye bir baskı unsuru olarak kullanılması son derece,
Tüzük’e aykırı ve hukuk dışıdır.
Şimdi, diğer taraftan, 15’inci maddeyi
ileri sürüyor Sayın Elitaş. Evet, 15’inci madde: “Başkanvekillerinin görevi,
Başkanın yerine Genel Kurul görüşmelerini yönetmektir.” Ama burada 14’üncü
maddenin 10’uncu fıkrasına baktığınızda, “Kendisine Anayasa, kanunlar ve
İçtüzük gereğince verilen görevleri yerine getirir.” Yani bu ne demektir? Aynı
şekilde, Başkanın Tüzük’e uygun olarak hareketiyle başkan vekilinin Tüzük’e
uygun hareket etmesi anlamına gelir. Hiç kimseden emir almaz, ne grup başkan
vekillerinden alır ne de Başkandan herhangi bir talimat alır. Tüzük neyi
emretmişse onu yapar çünkü Tüzük Millet Meclisinin anayasasıdır.
Şimdi, burada, siz, kendi başınıza
-daha önceki- sizin kendi partinizden olan başkan vekillerine istediklerinizi
yaptırdınız, burada hukuku çiğnediniz, Tüzük’ü çiğnediniz. Siz, 58’inci maddeyi
değil, 68’inci maddeyi uyguladınız mı bu kadar kavga çıktığında?
Uygulatmadınız. Kan gövdeyi götürürken neden 68’inci maddeyi uygulatmadınız?
Niye ikaz edip, kavga çıktığında, gürültü çıktığında ara verdirip ondan sonra
tekrar Meclisi kapatma yoluna gitmediniz de birçok insan hatta şuradan aşağıya
düştü? Birazcık, şu kadar vicdan yok muydu? Ya bir şey olsaydı, başına bir şey
gelseydi? Ama siz işinize gelmediği zaman “Tüzük” diyorsunuz. Bakın, size da
yarın lazım olacak. 
Buradan ben davet edildim, “Geliyorum
Sayın Başkan ama şu gürültüyü önleyin.” dedim. Bir daha, ikinci kere tekrar
etmeden, hemen AKP sözcüsüne döndü. Zaten o konuşmuştu, onun bile farkında
değildi. O kadar kızmıştı ki Tüzük müzük hepsi hak getire. Şimdi siz burada
tutup da Tüzük’ten bahsediyorsunuz, hukuktan bahsediyorsunuz. Önce siz kendiniz
Tüzük’e uymaya çalışın.
Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ederiz Sayın Halaçoğlu.
Sayın Zozani, buyurunuz.
ADİL ZOZANİ (Hakkâri) – Teşekkür
ediyorum.
Sayın Başkan, değerli milletvekilleri;
üzülerek ifade ediyorum, Sayın Elitaş, sizinle aynı minvalde kürsüyü
kullanıyoruz ama sizin gibi düşünmediğimi peşinen söyleyeyim.
YUSUF BAŞER (Yozgat)
– Konuşma o zaman.
ADİL ZOZANİ
(Devamla) – Ben bekledim ki Sayın Elitaş kalkıp, usul tartışması açtığında
Sayın Başkana “Siz biraz önce oturumu kapatırken ‘Bu konuyla ilgili görüşmeleri
kapatıyorum.’ dediniz, niye tekrar hiçbir şey olmamış gibi görüşmelere devam
ediyorsunuz? Bu, İç Tüzük’e aykırı bir işlemdir.” demesini beklerdim, Sayın
Elitaş 58’inci maddeye gitti. 58’inci madde ne diyor? İşte, bir önceki
birleşimdeki tutanakların düzeltmeleriyle ilgili olarak şey var. Benim de,
Sayın Baluken’in de önceden verdiğimiz dilekçeler var, çıkacağız, burada
-ifadelerimiz var- düzeltme yapacağız. Ama Sayın Elitaş kürsüye çıktı, 58’i
unuttu. 58’den görüşme, usul hakkında görüşme istediğini unuttu, 15’e gitti,
15’in ikinci fıkrasına gitti. 15’in ikinci fıkrası ne biliyor musunuz? Sayın
Elitaş orada bir tehditte bulundu. 15’in ikinci fıkrasını Sayın Elitaş’ın
burada dillendirmesi bir tehdittir. “Bak, Sayın Başkan Vekili, unutma, orada
oturacak kişiyi Meclis Başkanı görevlendirir.” 
MUSTAFA ELİTAŞ
(Kayseri) – Doğru.
ADİL ZOZANİ
(Devamla) – “Bugün orada oturursun, yarın orada oturmazsın.” demek için…
MUSTAFA ELİTAŞ
(Kayseri) – Doğru.
ADİL ZOZANİ
(Devamla) – Doğru değil mi?
MUSTAFA ELİTAŞ
(Kayseri) – Doğru. 
ADİL ZOZANİ
(Devamla) – Ha, öyle diyor. (AK PARTİ sıralarından “İç Tüzük öyle demiyor.”
sesi)
Bir saniye,
kendisi “Doğru.” diyor, siz itiraz etmeyin. 
MUSTAFA ELİTAŞ
(Kayseri) – İç Tüzük onu diyor.
ADİL ZOZANİ
(Devamla) - Ha, tehdit unsuru olarak ifade etti. 
ALİ HAYDAR ÖNER
(Isparta) – Muhalefeti de kaldırın, muhalefeti de.
ADİL ZOZANİ
(Devamla) - Güzel, doğru, tamam, kabul ediyorsun. Teşekkür ediyorum Sayın
Elitaş, en azından bunu kabul ettiniz. 
MUSTAFA ELİTAŞ
(Kayseri) – İç Tüzük onu diyor, başka bir şey mi diyor?
ADİL ZOZANİ
(Devamla) – Hayır, tehdit ettiniz.
HAKAN ÇAVUŞOĞLU
(Bursa) – Okuduğumuzu anlıyoruz.
ADİL ZOZANİ
(Devamla) - Sayın Başkan, Sayın Elitaş; İç Tüzük’ün 72’nci maddesini çok iyi
biliyorsunuz. Bu kanunun görüşmelerine geçerken İç Tüzük 72 uygulanamamış, İç
Tüzük 81 uygulanamamış, gruplar konuşmalarını yapamamış, şahıslar konuşmalarını
yapamamış. 
MUSTAFA ELİTAŞ
(Kayseri) – Yapmamış.
ADİL ZOZANİ
(Devamla) - Değil mi? Yapamamış, bunların hiçbirini yapamamış? 
OSMAN AŞKIN BAK
(İstanbul) – Tutanakları oku, tutanakları.
ADİL ZOZANİ
(Devamla) - Niye yapamamış, niye yapılamamış? (AK PARTİ sıralarından
gürültüler)
OSMAN AŞKIN BAK
(İstanbul) – Aç tutanakları oku.
ADİL ZOZANİ
(Devamla) – E müsaade edin, müsaade edin. Allah bize bu günü gösterdi, sizi
burada eylemci yaptık ya, Allah bize bu günü gösterdi, bu yeter.
OSMAN AŞKIN BAK
(İstanbul) – Tutanağın tamamını oku.
 ADİL ZOZANİ (Devamla) - Bakın,
çoğunluğunuzu, burada demokrasinin gücünü kullanarak direnme hakkımızı
kullanarak sizleri burada eylemci pozisyonuna soktuk ya, bu bize yeter.
MUSTAFA ELİTAŞ (Kayseri) – Şiddet
uygulayarak.
ADİL ZOZANİ (Devamla) - Meclis tarihine
geçti. Bu, Meclis tarihine geçti. Şu anda, hem komisyon sıralarını işgal
pozisyonundasınız hem Meclis gündemini kilitleme pozisyonundasınız, alenen
diyoruz. Meclis gündemini kilitlediniz. (AK PARTİ sıralarından gürültüler) 
OSMAN AŞKIN BAK (İstanbul) –
Tutanakları oku. Kaç defa çağrıldı. 
ADİL ZOZANİ (Devamla) - Gelin, buyurun,
sıradaki kanunu tartışalım. Varız, sabaha kadar, bitimine kadar varız, 688’in
bitimine kadar konuşalım. Var mısınız?
ŞİRİN ÜNAL (İstanbul) – Ona biz karar
veririz. 
ADİL ZOZANİ (Devamla) - Var mısınız?
Getirin. Şu anda gündemi kilitlediniz. 
OSMAN AŞKIN BAK (İstanbul) – Ona da
sıra gelecek. 
ADİL ZOZANİ (Devamla) - Vallahi, siz
kendi elinizle kendinizi bu pozisyona soktunuz, biz yapmadık, kendiniz bu işi
yaptınız.
(Mikrofon otomatik cihaz tarafından
kapatıldı) 
ADİL ZOZANİ (Devamla) - Şimdi, İç Tüzük
maddelerini birbirimize karşı şantaj ve tehdit unsuru olarak kullanırsak bu
duruma geliriz. 
Sayın Grup Başkan Vekili, Genel Kurulda
bizim ifadelerimiz bu anlamdaydı. 
Teşekkür ederim. 
BAŞKAN – Teşekkür ederiz Sayın Zozani. 
Sayın milletvekilleri, bu, tutumum
hakkındaki görüşme 58’inci madde üzerine, geçmiş tutanakları düzeltme konusunda
açılmıştır. Bu konuda daha önceki oturumlarda da aynı şekilde davranılmıştır.
Onun için, tutumumda bir değişiklik yoktur. 
MUSTAFA ELİTAŞ (Kayseri) – Görüşmeler
sırasında olmuş mu Sayın Başkan? 
BAŞKAN – 58’inci maddeye göre… 
MUSTAFA ELİTAŞ (Kayseri) – Kanun
görüşmeleri sırasında olmuş mu? 
ADİL ZOZANİ (Hakkâri) – Evet, olmuştur.
Oldu Sayın Başkan. 
BAŞKAN – Olmuştur. 
58’inci maddeye göre Zozani’nin söz
talebi vardır düzeltme için. 
MUSTAFA ELİTAŞ (Kayseri) – Sayın
Başkan, bakın, benim konuşmamdan sonra 2 sayın milletvekiline söz verdiniz.
Benim konuşmam üzerine kalktı burada, parti… 
BAŞKAN – Siz 58’e göre tutum hakkında
şey açtınız. 
MUSTAFA ELİTAŞ (Kayseri) – Tutumunuz
hakkında değil 58’inci madde. 
BAŞKAN – “58” diye açtınız. 
MUSTAFA ELİTAŞ (Kayseri) – 63. “58’i
uygulayamazsınız.” diye…
OKTAY VURAL (İzmir) – 58’le ilgili
açtınız. 
BAŞKAN- “Uygulayamazsınız.” diye
tutumum için açtınız. 
MUSTAFA ELİTAŞ (Kayseri) – Sayın
Başkan, benimle tartışmayı bırakın. Ben sizden şunu istirham ediyorum. [CHP
sıralarından gürültüler, MHP sıralarından “Emredersin(!)” sesleri]
Bir de şu parazitleri susturursanız
memnun olurum. (AK PARTİ sıralarından alkışlar) 
ADİL ZOZANİ (Hakkâri) – Parazit sensin
ya, ayıp!
MEHMET GÜNAL (Antalya) – Parazit sensin
ya! Baş parazit! Baş parazitsin sen!
ENGİN ALTAY (Sinop) – Elitaş buraya
karıştırmaya geldi. 
BAŞKAN – Neye memnun olacaksınız?
Duyamıyorum. 
MUSTAFA ELİTAŞ (Kayseri) – Sayın
Başkan, daha önceki uygulamalarda kanun tasarısı görüşülürken, görüşülmeye
başlandıktan sonra… 
ADİL ZOZANİ (Hakkâri) – Ayıp ya! Ne
demek parazit ya! 
Sayın Başkan, bu bütün muhalefet
milletvekillerine sataşmadır.
MUSTAFA ELİTAŞ (Kayseri ) – Beni
dinlemiyorsanız… 
ADİL ZOZANİ (Hakkâri) – “Parazit” demek
muhalefet milletvekillerine sataşmadır. 
BAŞKAN – Dinliyorum ama duyamıyorum
Sayın Elitaş. Susmalarını rica ediyorum. 
MUSTAFA ELİTAŞ (Kayseri) – O zaman
mikrofonu açar mısınız. 
ADİL ZOZANİ (Hakkâri) – Sayın Başkan,
ya sözünü geri alacak ya da sataşmadan söz istiyoruz. 
Sayın Başkan ya sözünü geri alacak
“parazit” demekten kaynaklı ya da… 
BAŞKAN – Ne söyledi? Duyamıyorum,
lütfen söyleyiniz. Ne dediniz?
İDRİS BALUKEN (Bingöl) - Tutanakları
isteyin, muhalefet milletvekillerine “parazit” diyor, sözünü geri alacak.
MUSTAFA ELİTAŞ (Kayseri) – Mikrofonu
açın da söyleyeyim.
MEHMET GÜNAL (Antalya) – Neye göre
açacak mikrofonu? 
ADİL ZOZANİ (Hakkâri) – “Susturun
parazitleri.” dedi, ya sözünü geri alacak ya da sataşmadan söz istiyorum.
MUSTAFA ELİTAŞ (Kayseri) – Sayın
Başkan…
BAŞKAN – Bitti mi sözünüz Sayın Elitaş?
MUSTAFA ELİTAŞ (Kayseri) - Sayın
Başkan, müsaade eder misiniz? 
OKTAY VURAL (İzmir) – Anlatsın efendim…
MUSTAFA ELİTAŞ (Kayseri) - “Daha önceki
uygulamalarda var.” dediniz. Daha önceki uygulamalarda kanun tasarısı görüşmesi
esnasında 58’inci maddeye göre uygulama var mı?
BAŞKAN – Var.
ENGİN ALTAY (Sinop) – Var, var.
MEHMET GÜNAL (Antalya) – Var, sen
yoktun, Sadık Yakut biliyor.
ADİL ZOZANİ (Hakkâri) – Var, Sadık
Yakut’a sor.
MUSTAFA ELİTAŞ (Kayseri) – Var mı
efendim?
BAŞKAN – Var efendim.
ADİL ZOZANİ (Hakkâri) – 65’inci
Birleşimde var.
BAŞKAN – Var, sordum efendim, var.
MUSTAFA ELİTAŞ (Kayseri) – Kanun
tasarısı görüşülürken…
ADİL ZOZANİ (Hakkâri) – 65’inci
Birleşimde var.
MUSTAFA ELİTAŞ (Kayseri) – Sayın
Başkan, bir saniye…
BAŞKAN - Sayın Elitaş, siz 58’e göre
tutumum hakkında 63’üncü madde uyarınca…
OKTAY VURAL (İzmir) – Tekrar ara verin.
BAŞKAN - …58’inci maddeyi uygulamamam
gerekliliği konusunda tutumum hakkında usul tartışması açtınız ve o usul
tartışması sona erdi ve ben bu konuda devam edeceğimi söylüyorum, 58’e göre söz
vermeye devam edeceğim, lütfen…
MUSTAFA ELİTAŞ (Kayseri) – Sayın
Başkan, bir soru soruyorum, Sayın Başkan bir soru soruyorum.
BAŞKAN - Buyurunuz Sayın Zozani,
sataşmadan dolayı söz vereceğim.
ADİL ZOZANİ (Hakkâri) – Sayın Başkan,
öncelikle, bir talebimiz oldu. Biraz önce sayın grup başkan vekili muhalefet
partisi milletvekillerinin tamamını “parazit” olarak niteledi.
MUSTAFA ELİTAŞ (Kayseri) – Sayın
Başkan… Sayın Başkan… Sayın Başkan, beni dinler misiniz?
58’inci maddeyle ilgili konuda, eğer
bir kanun tasarısı görüşülmeye başlandığı anda 58’inci madde daha önce
uygulanmış mı uygulanmış mı?
BAŞKAN – Uygulanmış dedim efendim,
evet.
MUSTAFA ELİTAŞ (Kayseri) – Bakacağız,
arkadaşlar göstersin
BAŞKAN – Göstersinler, onlar bana
gösterdiler şimdi, verdiler.
OKTAY VURAL (İzmir) – Ara verin, bakın.
ADİL ZOZANİ (Hakkâri) – Sayın Başkan,
ara verin.
MUSTAFA ELİTAŞ (Kayseri) – Hangi
oturumda olmuş?
BAŞKAN – Lütfen...
OKTAY VURAL (İzmir) – Sayın Başkan,
tutanaktan tespit edin bundan önce böyle bir uygulama olup olmadığını… 
BAŞKAN – Var efendim, size
göstersinler.
ADİL ZOZANİ (Hakkâri) – Tutanakları
isteyin, 65’inci Birleşimde var Sayın Başkan.
BAŞKAN – Evet, biliyorum, sayın
arkadaşlar söylediler.
Sataşmadan dolayı Sayın Zozani, siz
buyurunuz, söz istemiştiniz.
OKTAY VURAL (İzmir) – Ara verin, iradeyi
ortaya koyun, yani ciddi bir karar, bu ciddi bir talep, bunu yerine getirin
efendim.
ADİL ZOZANİ (Hakkâri) – Sataşmadan söz
istiyorum Sayın Başkan.
BAŞKAN – Evet, buyurun.

VIII.- SATAŞMALARA İLİŞKİN KONUŞMALAR (Devam)
12.- Hakkâri Milletvekili Adil Zozani'nin, Kayseri
Milletvekili Mustafa Elitaş’ın yerinden sarf ettiği bazı ifadeleri sırasında
Halkların Demokratik Partisine sataşması nedeniyle konuşması
ADİL ZOZANİ (Hakkâri) – Teşekkür ederim
Sayın Başkan.
Biraz önceki bu hararetli tartışmalar
içerisinde AK PARTİ Grup Başkan Vekili Sayın Mustafa Elitaş muhalefet partisi
milletvekillerine dönerek, grup farkı göstermeksizin herkese “parazit”
suçlaması yaptı. 
MUSTAFA ELİTAŞ (Kayseri) – Sesini kim
çıkardıysa ona, sen konuşuyor muydun?
YILMAZ TUNÇ (Bartın) – Hayır, herkese
değil, oradan sözünü kesmek isteyenlere dedi.
ADİL ZOZANİ (Devamla) – Bak, pek çok
milletvekili o esnada size itiraz ediyordu…
MUSTAFA ELİTAŞ (Kayseri) – Bizi
dinlemiyordu yani. Ama itiraz hakkımızı kullanıyorduk, ben Başkanla görüşüyordum.
ADİL ZOZANİ (Devamla) – …çünkü Sayın
Elitaş, bu akşam sürekli kendinizle çelişiyorsunuz. 
MUSTAFA ELİTAŞ (Kayseri) – Yok canım!
ADİL ZOZANİ (Devamla) – Tutanakları
incele… 
MUSTAFA ELİTAŞ (Kayseri) – Evet.
ADİL ZOZANİ (Devamla) – Lütfen, alın
bakın tutanakları, son yirmi dakika içerisinde kendinizle en az 20 defa
çelişmişsinizdir. Böyle olmaz. Böyle olmaz. Tamam, son döneminizdir, anlıyoruz
sizi…
MEHMET GÜNAL (Antalya) – Anla hâlini! 
ADİL ZOZANİ (Devamla) – …çok özlem
duyacaksınız, onu da biliyoruz…
MUSTAFA ELİTAŞ (Kayseri) – Senin de
öyle, kürsüyü bırakmadığından belli.
ADİL ZOZANİ (Devamla) – …ama bu
Mecliste 3 dönem milletvekilliği yapmış birisi olarak -benim bildiğim 3 dönem-
bari giderken bir hayır duası bırak. 
MUSTAFA ELİTAŞ (Kayseri) – Senden dua
almak bana beddua sayılır.
ADİL ZOZANİ (Devamla) – Ciddi diyorum,
giderken bari bir hayır duası bırak; bütün Meclisin ortasına ateş topu
bırakarak gitme, kötü anılacaksın. 
Bakın, o lafların hiçbirini üzerime
alınmadığım için “İade ediyorum.” da demeyeceğim, size “parazit” suçlaması da
yapmayacağım; tarzımız, üslubumuz da değildir…
BÜLENT TURAN (İstanbul) – Geçen hafta
söylediklerinizi gördük! Neler dediğinizi biliyoruz! 
ADİL ZOZANİ (Devamla) – Biz, geçen
hafta da bu hafta da önceki hafta da burada İç Tüzük’ten kaynaklı haklarımızı
kullandık. 
OSMAN ÇAKIR (Düzce) – Tiyatro
oynuyorsunuz, tiyatro! 
ADİL ZOZANİ (Devamla) – Tiyatroyu esas
şimdi siz oynuyorsunuz. Ya, tiyatro işte bu! Ciddi söylüyorum, tiyatroysa bu,
gerçekten. Eğer siz tiyatro diyorsanız, tiyatro bu. 
OSMAN ÇAKIR (Düzce) – Angaryayla meşgul
ediyorsunuz Meclisi!
ADİL ZOZANİ (Devamla) – İktidar
partisi, Meclisin gündemini belirleyen iktidar partisi Meclisin gündemini
kilitliyorsa, başkasına “tiyatro” demesine gerek yok. Dolayısıyla…
YILMAZ TUNÇ (Bartın) – 7 Haziranda bu
millet tiyatro nasıl yapılır, gösterecek! 
ADİL ZOZANİ (Devamla) – Emin misin?
YILMAZ TUNÇ (Bartın) – Eminim.
ADİL ZOZANİ (Devamla) – 8 Haziranda
bunu elbette ki size söyleyeceğiz, bu kürsüden bunu size söyleme fırsatımız
olacak. Göreceğiz, hep birlikte göreceğiz ama gerçekten korkunun ecele faydası
yok. (AK PARTİ sıralarından “Ne korkusu ya!” sesleri, gürültüler)
Bu halk 7 Haziranda size ense
tıraşınızı gösterecek, buna emin olabilirsiniz, ama şu anki durumu…
OSMAN AŞKIN BAK (İstanbul) – Size de
gösterebilir!
ADİL ZOZANİ (Devamla) – AKP Grubu,
hepiniz topyekûn topa giriyorsunuz, karambol oluyor, topu göremiyorsunuz,
birbirinize vurmaya başlıyorsunuz. 
Sayın Elitaş’ta problem var bu akşam.
Müsaade edin, giderken helalleşelim Sayın Elitaş’la, müsaade edin. Sayın Elitaş
Meclisten giderken arkasında bir hayır duası bıraksın, kendisine bu fırsatı
veriyoruz. (HDP sıralarından alkışlar)
BAŞKAN – Teşekkür ederiz Sayın Zozani.
YUSUF HALAÇOĞLU (Kayseri) – Sayın
Başkan, aynı sebeple sataşmadan söz istiyorum.
ÖZCAN YENİÇERİ (Ankara) – Bütün hepimiz
istiyoruz “parazit” demiş. (Gülüşmeler) Dolayısıyla bütün milletvekilleri
istiyoruz. “Parazit” nasıl denir?
BAŞKAN – Buyurunuz Sayın Halaçoğlu. 
YUSUF HALAÇOĞLU (Kayseri) – Sayın Günal
konuşacak.
BAŞKAN – Sayın Günal, buyurunuz.
İBRAHİM YİĞİT (İstanbul) – Başkan,
böyle bir usul yok, nereden çıktı? Hayret ya!
BAŞKAN – Sataşma olunca usulü var
efendim. 
Buyurunuz Sayın Günal. 
ADİL ZOZANİ (Hakkâri) – Sadık Yakut 95
tane isim kaydettirdi. 
BAŞKAN – Lütfen Sayın Zozani…
ADİL ZOZANİ (Hakkâri) – Sadık Yakut,
Sayın Ahmet Aydın’ın sözünden dolayı, burada söz almak üzere 95 milletvekilinin
ismini kaydettirdi. Cumhuriyet Halk Partili veya MHP Grubu…
BAŞKAN – Sayın Zozani, lütfen,
kürsüdeki sayın milletvekiline söz verdim.
Buyurunuz Sayın Günal. 

13.- Antalya Milletvekili Mehmet Günal'ın, Kayseri
Milletvekili Mustafa Elitaş’ın yerinden sarf ettiği bazı ifadeleri sırasında
Milliyetçi Hareket Partisine sataşması nedeniyle konuşması
MEHMET GÜNAL (Antalya) – Teşekkür
ederim Sayın Başkan.
Değerli arkadaşlar, gecenin bu saatinde
o kadar bağırmayın. (AK PARTİ sıralarından gürültüler) Yani, şimdi birisi
“parazit” diyecek, Elitaş gelecek burayı gerecek. Gecenin bir köründe bir
yerden çıkıp geliyor, bir gidiyor, burada ne olduğundan haberi yok, sonra diyor
ki: “Ya, 58…” Ya, bir gün boyunca konuşuldu, yanındaki arkadaşına bir sor, ayıp
olur sonra. Tutanağı bırak, yanında Doğan’a sor, Mahir Bey’e sor “Arkadaşlar,
58 görüşüldü mü?” diye. 
İDRİS ŞAHİN (Çankırı) – Kanunun görüşmelerine
geçmeden önce konuşuldu 58’e göre.
MEHMET GÜNAL (Devamla) – Ya, hepiniz
buradaydınız, pardon, çoğunuz yoktunuz ama burada kendi grup başkan vekiliniz,
kendinizin söylediği, sayın… 
MUHARREM VARLI (Adana) – Bakan olamadı
ya gözü açık gidecek!
MEHMET GÜNAL (Devamla) – Bakın, değerli
arkadaşlar, Sadık Yakut Bey burada. Bunların hepsi konuşuldu. 
Ben Sayın Elitaş’ı anlıyorum, Adil
Bey’in dediği gibi, şimdi bir jübile yapmak istiyor ama jübile maçında böyle
kırmızı kart görerek, millete tekme tokat girilmez. Başlama vuruşunu
yapacaksın, son maç olduğunu bileceksin, yavaş yavaş… Sen ne yapıyorsun,
girdin, başlarken bir hakeme tekme, dönüyorsun bir futbolcuya tekme… Böyle
jübile maçı olur mu ya? 
MUHARREM VARLI (Adana) – En çok da
bakan olamamak dokundu ona!
MEHMET GÜNAL (Devamla) – Yani, şimdi,
anlıyoruz, tamam ama bu kadar da olmaz. Yarın ne olacak, üç dönemin bitiyor.
Tamam, biten bir sürü arkadaşımız var. Hiçbiri senin kadar agresif değil
vallahi.
BÜLENT TURAN (İstanbul) – Halk size
bundan oy vermiyor. Üsluba bakar mısınız ya!
MEHMET GÜNAL (Devamla) – Ya, burada
hakikaten bir şey yok mu? Ben ekonomi yönetimiyle ilgili, demin söyledim
arkadaşlar, bir kafa karışıklığı var diye ama grup başkan vekilinin biri
geliyor başka bir şey diyor, öbürü çıkıyor başka bir şey diyor. Şimdi,
söylerken en azından bir tutarlılık olması lazım. Siz şimdi o hukuksuzluğu
yapınca biz itiraz ediyoruz, bu sefer “parazit” diyorsun. Dön, bak bakalım, o
zaman, şimdi, hepsine -konuşuyorlar- ne diyeceğiz? Biz konuşurken de onlar
araya giriyor. Yani, tamam, kızıyorsunuz, biliyorum ama bu şekliyle olmaz.
Yani, bu saatten sonra gelip gerilim yaratarak bir şeyleri yapabileceğinizi
zannediyorsanız onun olmayacağını gördük.
HAMZA DAĞ (İzmir) – Onu yapan sizsiniz,
gerilen sizsiniz. Gerilmeyin.
MEHMET GÜNAL (Devamla) – Burada
geleceksiniz, İç Tüzük’e hepimiz uyacağız. Sayın grup başkan vekilleri de
burada… İç Tüzük’e uygun şekilde 58’e göre de söz istenir, 69’a göre de söz
istenir, 63’e göre usul tartışması da açılır, hepsi yapılır. Yani, eğer kanunun
görüşmesi tekemmül etmemişse, bu şekliyle tamamlanmadan başlamışsa bununla
ilgili tartışmamızdan da daha doğal bir şey olamaz.
Onun için, gelin, her seferinde
kendimize göre hukuk uydurmaktan vazgeçelim. İllaki kalkıp karşıdaki Meclis
Başkan Vekilini taciz ederek… Daha önce sizin Sayın Bahçekapılı’yla yaptığınız
tartışmaları da hatırlıyoruz.
OSMAN AŞKIN BAK (İstanbul) – Siz
yaptınız, siz!
MEHMET GÜNAL (Devamla) – Ben tutanaktan
çıkarayım; siz ona ne dediniz, o size ne dedi, bir gösterelim bakalım.
MUSTAFA ELİTAŞ (Kayseri) – Orada
duruyor, orada bayan milletvekili duruyor, bak!
MEHMET GÜNAL (Devamla) – Yani, sadece
hanımefendiye değil…
MUSTAFA ELİTAŞ (Kayseri) – Oraya dön,
bir bak, oradaki milletvekiline bak, oraya.
MEHMET GÜNAL (Devamla) – Ha, ne olmuş?
MUSTAFA ELİTAŞ (Kayseri) – Onun o
elindeki mikrofonu kim kırdı?
MEHMET GÜNAL (Devamla) – Getirmeyen,
göstermeyen namerttir! Kim atmış, görsün bakalım. Ben kırmadım.
BAŞKAN – Lütfen karşılıklı
konuşmayınız.
OSMAN AŞKIN BAK (İstanbul) – Hadi
bakalım!
MUSTAFA ELİTAŞ (Kayseri) – Sor bakalım.
MEHMET GÜNAL (Devamla) – Yalan söyleyen
ne olsun?
MUSTAFA ELİTAŞ (Kayseri) – Namert
olsun. (AK PARTİ sıralarından gürültüler)
YUSUF BAŞER (Yozgat) – Geç yerine!
MEHMET GÜNAL (Devamla) – Tamam,
getirin. Yalan söyleyen namerttir, kim kırdıysa onu. Sor bakalım, kim kırmış?
Nerede Hasip Bey?
(Mikrofon otomatik cihaz tarafından
kapatıldı)
YUSUF HALAÇOĞLU (Kayseri) – Elitaş
kırdı, Elitaş kırdı.
ADİL ZOZANİ (Hakkâri) – Bayram Bey
kırdı, Bayram Bey kırdı.
BAŞKAN – Teşekkür ederiz Sayın Günal.
MUSTAFA ELİTAŞ (Kayseri) – Konuşma,
namert olursun. 
MEHMET GÜNAL (Devamla) – Ne alaka?
Sabahın köründe kırıldı. Ben yoktum bile o oturumda. Böylece ne kadar doğru
olmayan şeyleri söylediğin belli olmuş oldu Sayın Elitaş. O söylediğinde o
arkadaşımız…
MUSTAFA ELİTAŞ (Kayseri) – Sayın
Başkan…
BAŞKAN – Sayın Günal, teşekkür
ediyoruz.
MEHMET GÜNAL (Antalya) – Sayın
Başkanım, hâlâ gerçek dışı konuşuyor. O oturumda kendisi de yoktu ben de
yoktum.
BAŞKAN – Bakacağız efendim.
MEHMET GÜNAL (Antalya) – Ben geldiğimde
kırılmıştı o zaten.
BÜLENT TURAN (İstanbul) – Üsluba bak!
MUSTAFA ELİTAŞ (Kayseri) – Sayın
Başkan…
BAŞKAN – Sayın Elitaş, buyurun.
MUSTAFA ELİTAŞ (Kayseri) – Sayın
Başkan, 2 konuşmacı da benim ismimi anarak “Üç dönemi olmasından dolayı farklı
farklı şeyler yapıyor, kendi kalesine gol atıyor, jübile yapacak.” vesaire
diye…
BAŞKAN – Evet, buyurunuz Sayın Elitaş.
(AK PARTİ sıralarından alkışlar)

14.- Kayseri Milletvekili Mustafa Elitaş'ın, Hakkâri
Milletvekili Adil Zozani ile Antalya Milletvekili Mehmet Günal’ın sataşma
nedeniyle yaptıkları konuşmaları sırasında şahsına sataşmaları nedeniyle
konuşması
MUSTAFA ELİTAŞ (Kayseri) – Sayın
Başkan, değerli milletvekilleri; bakın, az önce ben burada Sayın Başkanla bir
konuyu istişare ederken bazı milletvekili arkadaşlarım beni susturabilmek adına
ses çıkardılar, gürültü yaptılar. Hani, radyonun…
YUSUF HALAÇOĞLU (Kayseri) - Yok, tehdit
ettiniz.
MUSTAFA ELİTAŞ (Devamla) – Siz benimle
konuşuyorsunuz, kanalınız benimle. Hani, radyonun kanalını değiştirirken, o ara
başkasına dönüyorsunuz.
ADİL ZOZANİ (Hakkâri) – Özür dile geç
ya, “Maksadımı aştım.” de git ya.
MUSTAFA ELİTAŞ (Devamla) – Döndüğünüz
anda, kanal değiştirirken oradaki frekanslar arasında geçiş olduğunda bir
cızırtı olur, buna “parazit” denir. 
Bakın, Türk Dil Kurumu da “parazit”i
şöyle tanımlıyor: “Herhangi bir olayda sorun çıkaran kimse.” 
ÖZCAN YENİÇERİ (Ankara) – “Asalak”
demektir.
MUSTAFA ELİTAŞ (Devamla) – Yani, ben
burada sizinle muhatabım, sizinle konuşuyorum; birileri benim sesimi kesmeye
uğraşıyor, sözümü durdurmaya uğraşıyor.
HAYDAR AKAR (Kocaeli) – O zaman parazit
sensin Elitaş, madem öyle.
KEMALETTİN YILMAZ (Afyonkarahisar) –
Parazit sensin Elitaş. 
MUSTAFA ELİTAŞ (Devamla) – Bakın,
değerli milletvekilleri, AK PARTİ’de on iki yıl görev yaptım, şerefimle yaptım
ama bizim tüzüğümüzün gereği biz üç dönemden sonra milletvekilliği
yapamayacağız. 7 Haziran tarihine kadar, alnımın son terine kadar, tutanaklar
Seçim Kuruluna verilinceye kadar bu partiye olan borcumu ödeyeceğim.
HAYDAR AKAR (Kocaeli) – Arkadaşlar,
kuvvetli bir alkış yollayalım. 
MUSTAFA ELİTAŞ (Devamla) – Bu benim
borcumdur. (AK PARTİ sıralarından “Bravo” sesleri, alkışlar) 
MEHMET GÜNAL (Antalya) – Millete
borcunu ne zaman ödeyeceksin, millete?
MUSTAFA ELİTAŞ (Devamla) – Ama birileri
gibi, kamuoyunda konuşulduğu gibi “Ya, ikinci dönem olur mu olmaz mı?” veya
“Bana ekstra bir izin kullanılır mı kullanılmaz mı?” diye bu kürsüyü gereksizce
işgal edip birilerine mesaj vermek olarak kullanmıyorum. 
RECEP ÖZEL (Isparta) – Zozani, Zozani.
MUSTAFA ELİTAŞ (Devamla) – Şu anda ben
AK PARTİ Grup Başkan Vekiliyim. Türkiye Büyük Millet Meclisi çalışıp benim
milletvekilliğim devam ettiği sürece AK PARTİ Grubunun hakkını, hukukunu
korumak benim görevimdir. “Benim dönemim bitti, benim görev sürem bitti.” diye
bazılarının yaptığı gibi köşeye çekilip durmam. 
MEHMET GÜNAL (Antalya) – Kim onlar,
kim? Bizde yok. Sizde kim onlar, bir söyle bakayım, kimlermiş onlar?
MUSTAFA ELİTAŞ (Devamla) – AK PARTİ’de
bulunan 70 milletvekili arkadaşımız 7 Haziran tarihine kadar, seçim kurullarına
tutanak gidene kadar…
MEHMET GÜNAL (Antalya) – Kim o bazıları?
MUSTAFA ELİTAŞ (Devamla) – Örneğini
göreceksiniz, örneğini göreceksiniz, bakacaksınız. 
ÖZCAN YENİÇERİ (Ankara) - Yönetim
kurulu üyeliğini hak ettin! Kaçak sarayda sana özel bir görev…
MUSTAFA ELİTAŞ (Devamla) – AK PARTİ
erdemliler hareketidir; AK PARTİ “Milletvekilliği varsa ben bu partideyim,
milletvekilliğim bittiği anda bu partiyle ilişiğim bitmiş.” demek değildir, AK
PARTİ’de olan insanlar bu erdem içerisinde hareket ederler. Ama şunu
söylüyorum: O kadar hakaret ediyorsunuz. Meclis Başkan Vekili Sayın Ayşe Nur
Bahçekapılı’ya burada gerçekten bir mobbing uyguladınız ama ona rağmen hiçbir
zaman kürsüyü işgal etmedik. Şu anda Sayın Başkan İç Tüzük’e ve Türkiye Büyük Millet
Meclisi Başkanının kendisine verdiği göreve aykırı hareket etmesine rağmen
sadece usul tartışması açıyoruz, Başkandan biz söz hakkımızı istiyoruz. Gelip
burada oturma eylemi yapmadık, konuşma sırasında, AK PARTİ Grup Başkan Vekili
olarak ben, burada, Meclis Başkanının çağrısı üzerine konuşmam sırasında başka
milletvekilleri tarafından omzuyla itilip kürsüden uzaklaştırılmadım, grup
başkan vekili tarafından yumruk sallanmadım ve hiç kimseye de yumruk
sallamadık. (AK PARTİ sıralarından alkışlar) 
MEHMET GÜNAL (Antalya) – Sallamadın mı?
“Sallamadık.” deme yahu! 
MUSTAFA ELİTAŞ (Devamla) – AK PARTİ,
erdemliler hareketidir; AK PARTİ, edepliler hareketidir. 
Hepinizi saygıyla selamlıyorum. (AK
PARTİ sıralarından “Bravo” sesleri, alkışlar) 
BAŞKAN – Teşekkür ederiz Sayın Elitaş. 
MEHMET GÜNAL (Antalya) – Sayın Başkan… 
BAŞKAN – Buyurunuz Sayın Günal. 
MEHMET GÜNAL (Antalya) – Sayın Elitaş
düzeltme yapacağım derken yeniden bizi farklı sorun çıkaran… (AK PARTİ
sıralarından gürültüler) Tanımlarda biz sorun çıkarmıyoruz Sayın Başkan. Böyle
bir sataşma yok, lütfen… Bize sorun çıkartan gözüyle bakıyor ve tanımı yaparken
yine bize sataşıyor. 
BAŞKAN – Buyurunuz Sayın Günal. 
YUSUF BAŞER (Yozgat) – Ne dedi buna ya?

MEHMET GÜNAL (Antalya) – “Sorun
çıkartıyorlar.” dedi, “parazit”i tanımladı. (AK PARTİ sıralarından gürültüler) 
MUSTAFA ELİTAŞ (Kayseri) – Sayın
Başkan, çok güzel anlaşmışsınız, tebrik ediyorum, anlaşmaya çok uygun
davranıyorsunuz!

15.- Antalya Milletvekili Mehmet Günal'ın, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
MEHMET GÜNAL (Antalya) – Sayın Elitaş,
tanımları düzgün yapmıyorsunuz. Sorun çıkaran kim? (AK PARTİ sıralarından
gürültüler) Şimdi söyledik size, tutanakları alın, bakın. Yapılan usul
tartışması… Değerli arkadaşlar, soruyorum size, sataşmadan önce neyle ilgili
tartışıyorduk? 58’inci maddeye göre düzeltmeyle ilgili. 
OSMAN ÇAKIR (Düzce) – Kanun çıkmasın
diye tartışıyorsunuz, başka bir şey yok. 
MEHMET GÜNAL (Devamla) – Sayın
Elitaş’ın açtığı usul tartışması… Sonra kendisi ne dedi? “Bununla ilgili
uygulama var mı?” dedi. Ben de size soruyorum: Çoğunuz buradaydınız, sırayla
arkadaşlarımız geldiler, burada, bir önceki günkü oturumda yapılan şeyleri 58’e
göre düzelttiler. Şimdi, kim sorun çıkarıyor, burada sorunu çıkaran kim? Meclis
Başkan Vekilimiz İç Tüzük’e uygun olarak 58’inci madde hükmünü uygulamak
istiyor. Sayın Elitaş söz alıyor, ortalığı geriyor, provoke ediyor, sonra da
sorun çıkaran biz oluyoruz. Nasıl oluyor bu iş? Dönün bakın, dönün bakın,
burada tartışmalı, kavgalı geçen oturumların yüzde 80-90’ında Mustafa Elitaş’ın
imzası yoksa ben bütün söylediklerimden geri adım atıp özür dilerim. 
MEHMET METİNER (Adıyaman) – Yavuz
hırsız…
MEHMET GÜNAL (Antalya) – Bir daha söylüyorum,
bakın, Sayın Bahçekapılı’yla tartışmalarda da diğerlerinde de gelip, hele hele
belli bir saatten sonra önceki tartışmaları bilmeden gelip söylediğiniz zaman
asıl sorun çıkaran siz oluyorsunuz. Bu saatten sonra, Sayın Sadık Yakut orada
oturuyor, hiç bilmiyorsa dönüp hemşehrisine sorsun. Sadık Bey orada, 58’i
uygulayan oydu, kendisi nöbetçiydi, 58’i kaç defa uyguladı Sayın Başkan
Vekilimiz. Ya, yanında grup başkan vekilleri de duruyor, onlara da sormuyor. 
İDRİS BALUKEN (Bingöl) – Ya, İç Tüzük
yazıyor, İç Tüzük. Niye Sadık Yakut’a sorsun, İç Tüzük’te var.
MEHMET GÜNAL (Devamla) – Yani, buna
gerek yok, bunun için kalkıp tartışmaya da gerek yok. İç Tüzük’teki bir şey,
uyarız uymayız, başkan vekili o anda dinler, isterse Genel Kurulun oyuna sunar,
isterse kanaati değişmemişse uygulamaya devam eder. Bundan daha doğal bir şey
yoktur. 
Onun için, ben tekraren söylüyorum: Biz
burada sorun çıkaran değil, tam tersine İç Tüzük’ün herkese eşit bir şekilde
uygulanmasını savunan tarafız. İç Tüzük’ten kaynaklanan haklarımızı da, nasıl
ki Sayın Elitaş diyor ki “Bitinceye kadar…” İnşallah biz de bitinceye kadar,
sonrasında da devam edeceğiz ve sizin hakkınızı da, bir dahaki dönem geldiğimiz
zaman, tek başına iktidar olduğumuzda sizin muhalefet hakkınızı da biz yine savunacağız.
Elitaş olmayacak ama burada olacak arkadaşlarımız vardır. 
ÖMER FARUK ÖZ (Malatya) – 2011’de de
aynı şeyleri söylediniz ama olmadı.
MEHMET GÜNAL (Devamla) - Biz onlar için
de savunacağız. Allah’ın da bir hesabı var, bunların hepsinin hesabını görecek.
8 Hazirandan sonra da inşallah yeni dönemde, 25’inci Dönemde o hukukun size de
lazım olduğunu göreceksiniz ama biz öyle yapmayacağız, biz provoke etmeyeceğiz,
biz “parazit” demeyeceğiz, “Arkadaşlarımızdır, farklı görüşleri olabilir, bize
düşer.” diyeceğiz ve sizi anlayışla karşılayacağız.
Hepinize iyi akşamlar.
BAŞKAN – Teşekkür ederiz Sayın Günal.
ÖZCAN YENİÇERİ (Ankara) – Sayın Başkan…
BAŞKAN – Sayın Yeniçeri, sizin
talebiniz nedir?
ÖZCAN YENİÇERİ (Ankara) – Şimdi, bu
“parazit”i açıklarken radyo cızırtısına dayalı olarak açıkladı yani “parazit”
dediğini resmen söylemiş oldu. Şimdi, bir milletvekiline ister radyo cızırtısı
olarak “parazit” desin, isterse asalak olarak “parazit” desin bu söylenecek söz
değil. Dolayısıyla da buna cevap vermek istiyorum. Sataşma var hem de
uluslararası sataşma var.
BAŞKAN – Buyurunuz Sayın Yeniçeri.

16.- Ankara Milletvekili Özcan Yeniçeri'nin, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
ÖZCAN YENİÇERİ (Ankara) – Şimdi, çok
değerli milletvekilleri, Sayın Başkan…
OSMAN AŞKIN BAK (İstanbul) – Hocam,
hangi frekansta konuşuyorsun önce onu söyle, kısa dalga mı, uzun dalga mı?
ÖZCAN YENİÇERİ (Devamla) - Etik,
estetik, edep ve adaba sizi
davet ediyorum. Haddinizi bilin, sağdan ve soldan laf atmayın; çıkar, burada
konuşursunuz. (AK PARTİ sıralarından gürültüler)
Değerli arkadaşlarım, şimdi, çok açık
bir biçimde ifade edeyim ki bu kürsüde grup başkan vekillerinin özel imtiyazı
var, bu İç Tüzük öyle diyor. Dolayısıyla, yapılan saldırılara ve hakaretlere
onlar gelip buradan cevap veriyorlar. Fakat milletvekillerine yönelik toptan,
külliyen yapılan böyle genelleyici bir değerlendirmeye milletvekillerinin de
söz söyleme hakkı vardır. O bakımdan, şunu açıkça ifade etmek gerekir ki
maalesef burada İç Tüzük’ten kaynaklanan haklar da yeteri düzeyde
milletvekillerine kullandırılmıyor. Çünkü yasalar çarçabuk gitsin, ilerlesin,
bir an evvel maddelere geçilsin, sonuç alınsın diye var güçleriyle
milletvekillerinin görüş ifade etmeleri ve iradelerini ortaya koymaları bir
biçimde engelleniyor.
Şimdi, bu “parazit” dediğimiz şey,
çok açık söyleyeyim ki sosyal psikolojide ya da sosyolojide “simbiyotik
community” diye bir şey vardır. (AK PARTİ sıralarından “Neymiş o?” sesi) Öğreneceksiniz
işte, anlatıyoruz, patlamayın, söylediğim zaman anlayacaksınız. (AK PARTİ
sıralarından gürültüler) Bu “simbiyotik community” her şeyden önce “çift
taraflı faydalanma” anlamına gelmektedir. Orada parazitin birisi yani asalağın
birisi şeye girer, ama bir yönünü gerçekleştirir ana faydalanıcılarından,
diğeri de başka bir yönünü gerçekleştirir. Yani bu, Adalet ve Kalkınma Partisi
ile PKK arasındaki ilişki “simbiyotik community” ilişkisidir. Yani bu ilişkide
şöyle bir şey var: Siz, seçim süreci, çözüm sürecinden faydalanıyorsunuz, PKK
da devletleşme sürecini yerine getiriyor. İkinizin de değişik alanlarda ortak
bir faydalanması var. (AK PARTİ sıralarından gürültüler)
Bu yönü itibarıyla şunu net olarak
söylemek gerekiyor ki burada değerlendirme yaparken karşınızdakileri böcek gibi
görerek, “Sayınız azdır.” ya da “Siz muhalefettesiniz, siz bizim dediğimiz gibi
hareket ederseniz size biz her şeyi uygun görürüz.” derseniz yanılırsınız.
Gerçeğin, doğrunun ve hakikatin kimde olduğu tartışılır. Ben açık ve net olarak
ifade ediyorum. Gerçeğin tekeli, doğrunun tekeli, İç Tüzük’ün tekeli kendisinde
olanlara ben meydan okuyorum, çıksınlar, gelsinler, beraber oturup tartışalım.
O bakımdan, herkesin fikrinin burada sisteme dâhil edilmesi gerekmektedir. 
(Mikrofon otomatik
cihaz tarafından kapatıldı) 
ÖZCAN YENİÇERİ
(Devamla) – Bu bakımdan, eğer siz bunu yerine getirmezseniz, buna yönelik
olarak ortaya çıkan itirazları da ister istemez hak edersiniz. Bunu özellikle
ifade etmek istedim. (AK PARTİ sıralarından gürültüler) 
Oradan durmadan
laf atıyorsunuz, laf atacağınıza çıkın dışarıya da dışarıda konuşalım. (MHP ve
CHP sıralarından alkışlar) 
BAŞKAN –
Teşekkür ederiz Sayın Yeniçeri.
Sayın Işık’ın
58’e göre bir düzeltme talebi vardır, yerine getireceğim.
ADİL ZOZANİ (Hakkâri)
– Ben düzeltme yapmadım.
İDRİS BALUKEN
(Bingöl) – Adil Zozani 58’e göre yapmadı Sayın Başkan.
BAŞKAN –
Atladım. Sayın Işık’tan sonra size söz vereyim.
Buyurunuz Sayın
Işık.

XIII.- GEÇEN TUTANAK HAKKINDA KONUŞMALAR (Devam)
2.- Kütahya Milletvekili Alim Işık'ın, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması
ALİM IŞIK
(Kütahya) – Teşekkür ediyorum. 
Sayın Başkan,
değerli milletvekilleri; hepinize iyi geceler diliyorum.
Tabii, gece saat
on ikiden sonra konuşma yapan birçok milletvekilinin ertesi gün mecburen bazı
beyanlarını düzeltme zorunluluğu ortaya çıkıyor. (AK PARTİ sıralarından
gürültüler) Ben de yine böyle sizin gibi çok parazitlerin yüzünden(X)
yanlış yaptığım, yanlış anlaşılmaya yol açacağına inandığım bir beyanımı
düzeltmek için buradayım. 
Önceki günkü
birleşimde “Sayın Davutoğlu’nun destan yazan AKP milletvekilleri var.”(XX) diye ifade ettiğim cümlemi “Sayın
Davutoğlu’nun kendine göre destan yazan AKP’li milletvekilleri var.” diye
düzeltmek istiyorum. Çünkü grup toplantısında sizlere destan yazdığınızı
söylemişti. Eski Başbakan Recep Tayyip Erdoğan da Gezi olaylarından sonra
polislere destan yazan polisler olduğunu söylemişti ama o destan yazan
polislerin hepsi bu sizin çıkardığınız iç güvenlik yasasında gittiler, herhâlde
siz de yakında başka çıkacak bir yasayla da gitmiş olacaksınız.
Değerli milletvekilleri, sayın grup
başkan vekili bu 58’inci madde uygulamasının daha önce olup olmadığı konusunu
sordu. Ben bizzat Sayın Sadık Yakut Bey’in Başkan Vekilliği yaptığı birkaç
günde bu maddeden yararlandığımı ifade etmek istiyorum. 
Bu maddede polislerin tarih olduğunu
söyledim çünkü o madde birçok polisin mağdur olmasına yol açan bir maddeydi.
Ancak, AKP Grubundan gelen bilgiler doğrultusunda, Cumhuriyet Halk Partisi
Grubunun vermiş olduğu önergenin söz konusu maddeyi tasarıdan çıkarmaya yönelik
olduğu, bunun da kabul edileceğini söylemişlerdi ama AKP Grubu olarak ve
Hükûmet olarak bizi şaşırtmadınız, önce söz verdiniz, sonra “Hayır.” dediniz,
polisleri mağdur ettiniz.
MEHMET METİNER (Adıyaman) – Hangi
polisleri mağdur etmişiz?
ALİM IŞIK (Devamla) – Bugün bir
talihsiz konuşmaya bu yüce Meclis hep beraber tanık oldu. Kimin ettiğini sonra
görürsünüz. Bu ülkenin... 
MEHMET METİNER (Adıyaman) –
Paralelciler mağdur etti. 
ALİM IŞIK (Devamla) – “Paralelci”
dediğiniz o polisler düne kadar sizinle beraberdi.
MEHMET METİNER (Adıyaman) – Sizinle
değillerdi yani?
ALİM IŞIK (Devamla) – Sizinleydi,
sizinleydi. Özellikle seninleydi, özellikle seninle. 
Değerli milletvekilleri, bu ülkenin
İçişleri Bakanı Anayasa’yı tanımadığını söyledi. 
ADNAN YILMAZ (Erzurum) – Öyle
söylemedi.
ALİM IŞIK (Devamla) – Tutanaklar
burada, okuyorum: “...ama bu Anayasa’nın kötü bir Anayasa olduğunu söylememize
engel bir durum yok, olsa da tanımıyoruz.” Meydan okuyor size. (AK PARTİ
sıralarından gürültüler)
MEHMET METİNER (Adıyaman) – Bu faşist
Anayasa’yı tanımıyoruz.
ALİM IŞIK (Devamla) – Anayasa’yla Bakan
oldu, iki gün sonra gidecek. Babayasa olmadan Anayasa’yı yırtıp gidiyor. Bunu
kendisine iade ediyorum, kınadığımı söylüyorum. (AK PARTİ sıralarından
gürültüler) Türkiye Cumhuriyeti’nin Bakanlık koltuğunda oturan birinin
kendisini Bakan eden Anayasa’yı tanımama gibi bir hakkı yoktur. Sizin
anlayışınız budur. 
ŞUAY ALPAY (Elâzığ) – Kötü bir Anayasa
değil mi? İyi bir Anayasa olduğunu mu söylüyorsun?
ALİM IŞIK (Devamla) – Tutanaklar
burada. Beyefendi, bir oku, oku! Okumasını bir öğren, ne anladığını gel de
burada anlat!
(Mikrofon otomatik cihaz tarafından
kapatıldı) 
ALİM IŞIK (Devamla) – Buradan çıkan
budur. Derhâl bu ifadesini düzeltmeye ve geri almaya davet ediyorum. 
Bu Bakan bu ülkenin İçişleri Bakanı
olamaz. Yarından itibaren derhâl bunun istifasını alıp... (MHP sıralarından
alkışlar, AK PARTİ sıralarından gürültüler)
BAŞKAN – Teşekkür ederiz Sayın Işık.
Sayın Zozani, siz buyurunuz, demin
atlamıştım, tutanakları düzeltme konusunda.

3.- Hakkâri Milletvekili Adil Zozani'nin, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması
ADİL ZOZANİ (Hakkâri) – Teşekkür ederim
Sayın Başkan.
65’inci Birleşimde 33’üncü maddeyle
ilgili olarak grubumuz adına verdiğimiz önerge üzerine yaptığım konuşmada
“Molotofla ilgili düzenlemeye karşı çıkıyoruz.”(x)
şeklinde bir ifade var, bunun şu şekilde düzeltilmesini arzu ediyorum: Biz
esasında, yasada molotofla ilgili getirilen düzenlemenin sadece bir kılıf
düzenleme olduğunu ifade ediyoruz. Türkiye’de mevcut yasalarda molotofla ilgili
olarak bir düzenlemeye ihtiyaç yok. Çünkü mevcut yasalarda zaten molotof ateşli
silah olarak kabul ediliyor ve şu anda, Türkiye cezaevlerinde molotof atmak
suçundan cezaevinde yatmakta olan ve yirmi sekiz yıla kadar ceza almış insanlar
var. Dolayısıyla, buraya böyle bir düzenlemenin getirilme ihtiyacı yoktur
şeklinde bir beyanda bulunacaktım, bu nedenle, sadece sanki molotof atmaya
karşı çıkıyor şeklinde bir ifade var orada, ona karşı çıkıyorum. 
Şimdi, bakın…
RECEP ÖZEL (Isparta) – Kaçıncı
birleşimde?
ADİL ZOZANİ (Devamla) – Son birleşimde.
RECEP ÖZEL (Isparta) – “65” dedin.
ADİL ZOZANİ (Devamla) – 65’inci
Birleşimin son oturumundan söz ediyorum, son oturumdan bir önceki. 
YILMAZ TUNÇ (Bartın) – O zaman olmaz
Sayın Başkan, 65’le ilgili söz alamaz. 
RECEP ÖZEL (Isparta) – 65’le ilgili söz
alamazsın.
ADİL ZOZANİ (Devamla) – Bir saniye…
YILMAZ TUNÇ (Bartın) – 66’yla ilgili
alabilir. 
ADİL ZOZANİ (Devamla) – Bir şey daha
söyleyeyim: Şimdi, bu itirazda bulunabileceğinizi varsayarak önümde Tüzük
maddesini açarak geldim buraya çünkü bizi kâhin pozisyonuna getirdiniz çok
şükür. 
Şimdi, bakın, Sayın Elitaş demin 58’e
göre bir itirazda bulundu. Bir yerden tutsak hak vereceğiz, üzülmeden gitsin
diyeceğiz ama gerçekten yok. 58 ne diyor? “Bir önceki birleşimle ilgili olarak
milletvekilleri ilk birleşimde düzeltme hakkını kullanır.” diyor, başka bir
ifade yok. Ama öyle bir noktadan itiraz ediyor ki nereden tutarsan yanlış.
Bakın, 65’inci Birleşim tam on iki oturum sürmüş, on iki oturum; bakın,
tutanaklara bakın Sayın Elitaş. İnceledim, kabataslak baktım, 65’inci Birleşim…
MUSTAFA ELİTAŞ (Kayseri) – Şu anda
hangi birleşimdeyiz? Kaçıncı Birleşimdeyiz?
ADİL ZOZANİ (Devamla) – Şimdi, Sayın
Serindağ’ın 65’inci Birleşimin Dokuzuncu Oturumunda, Sayın Sadık Yakut’un
yönettiği birleşimin dokuzuncu oturumunda 58’e göre düzeltme hakkını
kullandığını göreceksiniz. Bakın, bir daha da bu şekilde ulu orta Meclisin
gündemini işgal etmeyin lütfen. (HDP sıralarından alkışlar)
BAŞKAN – Teşekkür ederiz Sayın Zozani.
MUSTAFA ELİTAŞ (Kayseri) – Sayın
Başkan…
BAŞKAN – Buyurunuz Sayın Elitaş.
MUSTAFA ELİTAŞ (Kayseri) – Sayın
Başkan, sayın milletvekili kürsüde konuşurken –sizdeki dilekçesi nedir
bilmiyorum ama- “65’inci Birleşimdeki yaptığım konuşma” diye söyledi.
BAŞKAN – Evet.
MUSTAFA ELİTAŞ (Kayseri) – Şu
yaptığınız Birleşim, 67’nci Birleşim. Biz eğer 58’inci maddeye göre yapıyorsak
son tutanak hakkında konuşması gerekir yani 66’ncı Birleşimde yapması gerekir.
Bir de Kanunlar Kararlardaki
arkadaşlara bakarsanız… 58’inci maddenin gerekçesini okuyorum: “Geçen tutanak
hakkında konuşma. Bu maddeyle geçen tutanak hakkında konuşma sadece bir
birleşim önceki tutanakta kendisine ait bir beyanın düzeltilmesiyle ilgili
olarak ve beş dakikayı geçmemek üzere birleşimin başında yapılacaktır.” 
Sayın Başkan, kanun maddeleri veya
tüzük maddeleri gerekçesiyle birliktedir. Gerekçede açık ve net yazıyor,
birleşimin başında ancak 58’inci maddeye göre yapılabilir. Bunu hangi Meclis
başkan vekili uyguladıysa yanlış uygulamıştır ama İç Tüzük’e aykırı bir
uygulamadır. O anlamda, diyorum ki: İç Tüzük’teki 58’inci maddenin gerekçesine
bakarsanız sadece birleşimin başlangıcında, hatta gündem dışına geçmeden
konuşulması gerekir.
Bu bilgiyi arz ediyorum.
BAŞKAN – Teşekkür ederiz
aydınlattığınız için Sayın Elitaş.
OKTAY VURAL (İzmir) – Meclisin
uygulaması bu yönde efendim.
BAŞKAN - Şunu düzeltmek isterim:
“65’inci Birleşimde” diyor…
İDRİS BALUKEN (Bingöl) – Sayı yanlış,
son oturumla ilgili.
ADİL ZOZANİ (Hakkâri) – Son oturumla
ilgili.
BAŞKAN – Hayır, şöyle söylemek
istiyorum, bir dakika dinlerseniz…
İDRİS BALUKEN (Bingöl) – Sayın Başkan,
sayı yanlış olmuş.
BAŞKAN – Bir dakika dinler misiniz,
lütfen.
66’ncı Birleşim olmamıştır, açılıp
kapanmıştır, onun için bir sonraki 65’inci Birleşimde görüşme yapıldığı için de
bu…
MUSTAFA ELİTAŞ (Kayseri) – Sayın Başkan
ama 65 diye konuştuk. Sayın Başkan, son oturum odur. 
BAŞKAN – Çok rica ederim, görüşülmemiş
bir oturumun tartışması olmaz, bir öncekini düzeltecektir herhâlde. 
ADİL ZOZANİ (Hakkâri) – Sayın Başkan,
66’da herhangi bir birleşim söz konusu olmamıştır.
BAŞKAN – Daha önce usul tartışması
yapmıştık efendim.
Şimdi, Sayın Yılmaz’ın bir düzeltme talebi
vardır.
Buyurunuz Sayın Yılmaz. (MHP
sıralarından alkışlar) 

4.- Adana Milletvekili Seyfettin Yılmaz'ın, 26/2/2015
tarihli 65’inci Birleşimdeki bazı ifadelerini düzelttiğine ilişkin konuşması
SEYFETTİN YILMAZ (Adana) – Sayın
Başkan, değerli milletvekilleri; ben de geçen birleşimdeki bir beyanımı
düzeltmek istiyorum. Orada “oylamaya ve kabul etmeye”(x) ifadesinin
çıkartılarak yerine de “müzakere sonucunda” diye düzeltilmesini talep ediyorum.

RECEP ÖZEL (Isparta) – Ne kadar büyük
bir hata ya!
SEYFETTİN YILMAZ (Devamla) – Evet,
değerli milletvekilleri, şimdi, sakin sakin konuşacağım; Recep Bey, onun için,
laf atmazsanız… 
Şunu ifade etmek istiyorum. Bakın, bir
şeyi iyi belirlemek lazım. Sadece çoğunluk iradesiyle “Biz her şeyi yaparız.”
dediğiniz zaman -Allah göstermesin- şartlar değiştiğinde hukukun herkese lazım
olduğunu bugün bir defa daha gördünüz. Bakın, gönül ister ki bu Meclisin
saygınlığını -çünkü burası millî iradenin temsil edildiği bir noktadır- korumak
hepimizin görevi. Şimdi, burada, Adalet ve Kalkınma Partili başkan vekillerinin
yönettiği ortamda İç Tüzük’ü biz hakkıyla uygulamış olsaydık, bugün sizin,
başkasının yönettiği, başka partili bir Meclis başkan vekilinin yönettiği
Meclise laf söyleme hakkınız olurdu. Ama burada, İç Tüzük’e aykırı, hiç
olmaması gereken, Meclisin saygınlığına gölge düşürecek birçok olay olmasına
rağmen -şimdi, bunu şu haklı bu haklı mevzusu için söylemiyoruz- burada dedik
ki: 7 kişi yaralandı, bunlarla ilgili bir disiplinin işlemesi gerekiyor; kim
haklıysa, kim haksızsa ama bunun bir incelemeye konulması gerekiyor. Burada
muhalefet partisi, biz, bu yasaya karşıyız, bu yasanın belli maddelerine
karşıyız ve bu İç Tüzük muhalefete birtakım haklar vermiş, bu hakları da sonuna
kadar kullanarak hukuk çerçevesi içerisinde bunun engellenmesi noktasında bir
gayret sarf ediyoruz. Bunu biz aleni söylüyoruz, başka bir şey söylemiyoruz.
A. EMİN ÖNEN
(Şanlıurfa) – Orada işgal etmek var mı? Kürsüyü işgal etmek var mı orada?
SEYFETTİN YILMAZ
(Devamla) – Ama siz bunu, “Efendim, İç Tüzük’ü biz size uygulattırmayız.”
Meclis başkan vekilleri -bakın, iyi düşünün, on dördüncü gündeyiz, on beşinci
gündeyiz- ilk iki gün yöneten Meclis başkan vekilleri burada İç Tüzük’e gayet
uyarak muhalefetin İç Tüzük’ten doğan bütün haklarını yerine getiriyordu ama
Cumhurbaşkanının Malatya’dan, Elâzığ’dan “Bu yasa ya çıkacak, ya çıkacak.”
dediği andan itibaren burada İç Tüzük’ün ayaklar altına alındığı ve
uygulanmadığı bir pozisyonla karşılaştık. Yani, bu Meclise Cumhurbaşkanı
talimat veremez, bu partinin eskiden Genel Başkanı olsa da talimat veremez. 
Hukuk herkese
lazım. İşte bugün gördünüz. Burada sizin işinize gelmediği zaman -başta Elitaş
olmak üzere- nasıl böyle neredeyse bir isyan (X) noktasına geldiğini
gördük. İşte, muhalefet bunu dört senedir yaşıyor.
(Mikrofon
otomatik cihaz tarafından kapatıldı) 
SEYFETTİN YILMAZ
(Devamla) – Yarın 8 Hazirandan sonra muhalefete düştüğünüzde bunu çok iyi
anlayacaksınız. İnşallah o zaman sizin uyguladığınız, uygulamaya çalıştığınız
bir hukukunuz olmaz. (MHP sıralarından alkışlar) 
BAŞKAN –
Teşekkür ederiz Sayın Yılmaz.
RECEP ÖZEL
(Isparta) – “Allah göstermesin, şartlar değişirse.” dedin. Sen bile
inanmıyorsun.
YILMAZ TUNÇ
(Bartın) – Sen “Allah göstermesin.” dedin, niye? (AK PARTİ ve MHP sıralarından
gürültüler)
BAŞKAN – Isparta
Milletvekili Ali Haydar Öner’in de aynı yönde bir talebi vardır. 
ALİ HAYDAR ÖNER
(Isparta) – Sayın Başkanım, Sayın Elitaş’ın ortamı germesi nedeniyle düzeltme
hakkımı kullanmıyorum. Bu ortamı geren tutumu protesto ediyorum. 
Teşekkür ederim.
(CHP sıralarından alkışlar) 
BAŞKAN –
Teşekkür ederiz Sayın Öner.
Balıkesir
Milletvekili Ahmet Duran Bulut’un 58’e göre bir düzeltme talebi vardır.
Buyurunuz Sayın
Bulut. (MHP sıralarından alkışlar)

5.- Balıkesir Milletvekili Ahmet Duran Bulut'un,
26/2/2015 tarihli 65’inci Birleşimdeki bazı ifadelerini düzelttiğine ilişkin
konuşması
AHMET DURAN BULUT (Balıkesir) - Sayın
Başkan, değerli milletvekilleri, yüce heyetinizi saygıyla selamlıyorum.
HAKAN ÇAVUŞOĞLU (Bursa) – Hiç mi doğru
söylediğiniz olmayacak sizin?
AHMET DURAN BULUT (Devamla) - Geçen
oturumda yapmış olduğum konuşmada, AKP iktidarları döneminde sıfır terörle
alınan ülkenin nasıl teröre batırıldığında “Siz günahkârsınız.”(x)
dedim, onu “Siz kanunlar karşısında suçlusunuz.” diye düzeltiyorum sayın
milletvekilleri. 
ÜNAL KACIR (İstanbul) – Millet sizi
toptan düzeltecek. 
AHMET DURAN BULUT (Devamla) -
Gerçekten, çok zor noktaya getirdiniz ülkeyi. Bugün İçişleri Bakanı hakkında
verilen gensoru önergesi… Hiç Ege Üniversitesinde okuyan çocuğu olan yok mu?
Marmara Üniversitesinde çocuğu olan yok mu? Dil ve Tarih-Coğrafya Fakültesinde
çocuğu olan yok mu içinizde? Görmüyor musunuz oraları? Hiç sizi arayan yok mu?
“Okula gidemiyoruz, sınavlara giremiyoruz, güvenlik tedbiri alın.” diyen yok mu
sizlere değerli milletvekilleri? 
YILMAZ TUNÇ (Bartın) – Sayenizde,
sayenizde. 
AHMET DURAN BULUT (Devamla) - Bu kadar
partizanca neden bakıyorsunuz? Bu ülke hepimizin. Ege Üniversitesine gidin,
sanki Kandil gibi, her tarafa PKK’nın amblemleri, resimleri yapışmış. Fırat
evladımız orada şehit oldu. 
YILMAZ TUNÇ (Bartın) – Onun için mi
yasaya karşısın?
AHMET DURAN BULUT (Devamla) - Marmara
Üniversitesi aynı şekilde, gidin, sınavlara giremiyorlar. Konuşacağınıza iş
yapın iş, milleti bağırttırmayın. (AK PARTİ sıralarından gürültüler)
RECEP ÖZEL (Isparta) – Yasaya niye
karşısınız? Yasaya niye karşı çıkıyorsunuz?
OKTAY VURAL (İzmir) – PKK’yı niye
savunuyorsunuz ya? 
AHMET DURAN BULUT (Devamla) - Burada
geliyor İçişleri Bakanı kendini savunamıyor. Bunların hesabını vereceksiniz
sayın milletvekilleri. 
İçişleri Bakanını onayladınız, burada
onun hesap vermesi gerekiyordu; görevini yapmadı. Bugün Türkiye’de PKK sokak
yapılanması içerisinde. 
OKTAY VURAL (İzmir) – PKK’yı
savunuyorlar ya. PKK’ya laf atıyor, bunlardan ses çıkıyor ya. 
AHMET DURAN BULUT (Devamla) - İçişleri
Bakanlığında istihbarat denen bir şey kalmadı. “Paralel” dediniz, herkesi
uzaklaştırdınız. Şimdi nerede, ne oluyor emniyet bilmiyor. Çok kötü bir
vaziyette, emniyetten bir komiserle, bir müdürle görüşün, “Nedir emniyetin hâli?”
diye bir sorun. Kara düzen gidiyor. Herkes birbirini şikâyet ediyor,
hoşlanmadığını birini “Bu paralelci.” diye ispiyon ediyor; bir ispiyon
bakanlığı hâline geldi. Sayın Bakan burada, parlamenter de değil, seçilerek de
gelmemiş, Parlamentoya ders veriyor, alkışlıyorsunuz. 
YILMAZ TUNÇ (Bartın) – Amerika’dan
bakan getirdin sen. Sen Kemal Derviş’i nereden getirdin? Bakan getirdin sen,
Amerika’dan bakan getirdin sen, milletvekili miydi?
AHMET DURAN BULUT (Devamla) - Seçil
gel, ondan sonra burada ders ver, bu Meclise ders veremez. İşte, bunu böyle
kabul ediyorsunuz, bunu üstleniyorsunuz; bu yanlıştır. Meclisin saygınlığına
zede vermeyin, Meclisin saygınlığını koruyun. Sizin döneminizde, şu dönemde
emin olun, bu saygınlık
dibe vurdu. 
YILMAZ TUNÇ (Bartın) – Derviş milletvekili miydi?
AHMET DURAN BULUT (Devamla) – Bakın, İç Tüzük’ü
uygulamıyorsunuz. Geçen birleşimde ana muhalefet partisinin grup başkan vekili
burada ne hâle geldi, hakkını alamıyor.
RECEP ÖZEL (Isparta) – Ne hâle geldi? Vay be! 
AHMET DURAN BULUT (Devamla) – Yani, kimi kime şikâyet
edecek? En ufak bir şeyi alkışlayan bir AKP Grubu, muhalefetin haklarını hiçe
sayan bir anlayış; böyle bir şey olmaz değerli milletvekilleri. Seneye siz
orada oturacaksınız, biz burada oturacağız.
RECEP ÖZEL (Isparta) – Allah Allah… 
AHMET DURAN BULUT (Devamla) – Göreceksiniz, işte o zaman
değerlendireceksiniz. 
Saygılar sunuyorum. (MHP sıralarından alkışlar) 
BAŞKAN – Teşekkür ederiz Sayın Bulut.
On beş dakika ara veriyorum. 
Kapanma Saati : 01.16
DOKUZUNCU OTURUM
Açılma Saati: 01.37
BAŞKAN: Başkan Vekili Şükran Güldal MUMCU
KÂTİP ÜYELER: Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Dokuzuncu Oturumunu açıyorum.

XI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Şükran Güldal
Mumcu'nun, yapılan usul görüşmesinden sonra 684 sıra sayılı Kanun Tasarısı’nın
görüşmelerine devam edilmemesi yönündeki tutumunda bir değişiklik olmadığına
ancak bir önceki oturumda Komisyon ve Hükûmetin yerinde olduğunu tespit etmiş
olduğu için tasarının görüşmelerine devam edileceğine ilişkin konuşması
BAŞKAN – İç Tüzük’ün 13’üncü maddesine
göre yapılan itirazlar üzerine yarın Başkanlık Divanı toplanacaktır. Bu nedenle
tasarının görüşmelerine bugün devam edilmemesi yönündeki tutumumda bir
değişiklik olmamıştır. Ancak bir önceki oturumda Komisyon ve Hükûmeti aramış ve
yerinde olduğunu tespit etmiş olduğum için şimdi tasarının görüşmelerine devam
edeceğiz. 

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
5.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana Milletvekili
Osman Faruk Loğoğlu'nun; Emniyet Teşkilatı Kanununda Değişiklik Yapılması
Hakkında Kanun Teklifi, Mersin Milletvekili Ertuğrul Kürkcü'nün; Polis Vazife
ve Salahiyet Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu Raporları
(1/995, 2/422, 2/514, 2/909, 2/1518, 2/1579, 2/1632, 2/2443, 2/2469) (S.
Sayısı: 684) (Devam)
BAŞKAN - Komisyon ve Hükûmet yerinde. 
34’üncü madde üzerinde üç önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 684 Sıra Sayılı Kanun
Tasarısıyla değiştirilen "25/4/2001 tarihli ve 4652 sayılı Polis Yüksek
Öğretim Kanununun 2 nci maddesinin birinci fıkrasının (s) bendinin aşağıdaki
şekilde değiştirilmesini arz ve teklif ederiz.
"s) Öğretim Elemanları: Akademi,
Polis Amirleri Eğitimi Merkezi Müdürlüğü, enstitü, polis meslek eğitim merkezi
müdürlükleri, polis meslek yüksek okulları ve dönüştürülen polis meslek yüksek
okullarında görevli öğretim üye ve yardımcıları ile öğretim görevlileri ve
okutmanları.
 Mehmet
Erdoğan Mehmet Şandır Hasan
Hüseyin Türkoğlu
 Muğla Mersin Osmaniye
 Kemalettin
Yılmaz Ruhsar Demirel Adnan
Şefik Çirkin
 Afyonkarahisar Eskişehir Hatay

BAŞKAN – Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 684 Sıra Sayılı Kanun
Tasarısının 34. maddesinin Tasarı metninden çıkarılmasını arz ve teklif ederiz.
 Ali
Serindağ Ahmet Toptaş Tanju
Özcan
 Gaziantep Afyonkarahisar Bolu
 Celal
Dinçer Mehmet Hilal Kaplan Ali
Sarıbaş
 İstanbul Kocaeli Çanakkale

BAŞKAN – Şimdi okutacağım önerge
Anayasa’ya aykırılık önergesidir. 
Türkiye Büyük
Millet Meclisi Başkanlığına
Görüşülmekte olan 684 Sıra Sayılı Polis
Vazife ve Salahiyet Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair –Torba- Kanun Tasarısının 1 inci maddesi; Anayasa
ve İçtüzük Hükümleri ile evrensel hukuk normlarına ve temel insan haklarına
aykırı olup tek parti –tek adam- diktatörlük rejimi ve polis devletinin
ötesinde, fiili “savaş hâli” uygulaması getirdiğinden kanun tasarısının 34 üncü
maddesinin Anayasa’ya aykırılık nedeniyle tasarı metninden çıkarılmasını arz ve
teklif ederiz.
 Pervin
Buldan Nazmi Gür Gülser
Yıldırım
 Iğdır Van Mardin
 Demir
Çelik Hüsamettin Zenderlioğlu İdris
Baluken
 Muş Bitlis Bingöl
 Erol
Dora Hasip Kaplan Levent
Tüzel
 Mardin Şırnak İstanbul
BAŞKAN – Komisyon önergeye katılıyor
mu?
İÇİŞLERİ KOMİSYONU SÖZCÜSÜ İDRİS ŞAHİN
(Çankırı) - Katılamıyoruz Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Buyurunuz Sayın Baluken.
İDRİS BALUKEN (Bingöl) – Sayın Başkan,
değerli milletvekilleri; hepinizi saygıyla selamlıyorum. 
Sayın Başkan, Türkiye’de hukuku ortadan
kaldıran bir yasa tasarısının görüşmeleri sırasında, iki hafta boyunca Meclis
Genel Kurulunda hukukun ortadan kaldırıldığı bir Meclis tablosunda bize tekrar
bu Genel Kurulda hukukun işletilebileceğini bugün hatırlattığınız için size
özellikle teşekkür etmek istiyorum. İki haftadır bizim talebimiz İç Tüzük’ün
gereklerinin yerine getirilmesi ve hukukun işletilmesiyle ilgiliydi. Maalesef,
iki haftadır, dediğim gibi, İç Tüzük ve hukuk burada rafa kaldırılmıştır. Siz demin
burada açılışı yaparken de hukukla ilgili, İç Tüzük’le ilgili ortaya koyduğunuz
tavrı devam ettirdiğinizi, ancak oturumun başında yaptığınız küçük bir
yanlışlıktan dolayı -dürüstçe burada ifade ederek- oturumu devam
ettiriyorsunuz. Biz buna saygı duyuyoruz. Hepimiz insanız. Ufak tefek yanlışlar
olabilir. Önemli olan hukuku, İç Tüzük’ü burada işletmektir düşüncesindeyiz. 
AK PARTİ Grubunu da sadece Meclis Genel
Kurulunda değil, Türkiye’deki bütün sokaklarda, alanlarda hukuku ortadan
kaldıracak bu düzenlemeyle ilgili tekrar bir düşünmeye davet ediyoruz. Siz
iktidara gelirken, bu halktan oy alırken, bu toplumun ezilen, dışlanan bir
kesimini temsil ederek buraya geldiğinizi söylemiştiniz, devlete karşı bireyi
ve toplumu koruyacağınızın sözünü vermiştiniz. Ama şimdi getirdiğiniz yasa
bireye ve topluma karşı devleti koruma yasasıdır. Bu yanlıştan bir an önce
dönmenizi temenni ediyoruz. Bunun için de bir an önce bu yasayı Komisyona
çekerek Meclisteki diğer muhalefet partilerinin uzlaşmasını aramanızı
önemsediğimizi, doğru yolun bu olduğunu hatırlatıyor, Genel Kurulu saygıyla
selamlıyorum. (HDP sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir. 
Beş dakika ara veriyorum. 
Kapanma Saati:
01.42
ONUNCU OTURUM
Açılma Saati:
01.46
BAŞKAN: Başkan
Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 67’nci Birleşiminin Onuncu Oturumunu açıyorum.
684 sıra sayılı Kanun Tasarısı’nın
görüşmelerine devam edeceğiz. 
Komisyon? Yok.
Ertelenmiştir. 
6’ncı sırada yer alan, Konya
Milletvekili Kerim Özkul ve Kırıkkale Milletvekili Ramazan Can ile 45
Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu’nun
görüşmelerine başlıyoruz. 

6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688)
BAŞKAN - Komisyon? Yok.
Ertelenmiştir. 
Bundan sonra da komisyon
bulunamayacağından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 3 Mart 2015 Salı günü
saat 15.00’te toplanmak üzere birleşimi kapatıyorum. 
Kapanma Saati:
01.47




(X) Bu
ifadeye ilişkin düzeltme 3/3/2015 tarihli 68’inci Birleşim Tutanağı’nın 327’nci
sayfasında “Geçen Tutanak Hakkındaki Konuşmalar” bölümünde yer almıştır.


(x) Bu
ifadeye ilişkin düzeltme 3/3/2015 tarihli 68’inci Birleşim Tutanağı’nın 299’uncu
sayfasında “Geçen Tutanak Hakkında Konuşmalar” bölümünde yer almıştır.


(X) Bu
ifadeye ilişkin düzeltme 3/3/2015 tarihli 68’inci Birleşim Tutanağı’nın
303’üncü sayfasında “Geçen Tutanak Hakkında Konuşmalar” bölümünde yer almıştır.


(X) Bu ifadeye ilişkin düzeltme 3/3/2015
tarihli 68’inci Birleşim Tutanağı’nın 31’inci sayfasında “Geçen Tutanak
Hakkında Konuşmalar” bölümünde yer almıştır.


(X) Bu ifadeye ilişkin düzeltme 3/3/2015
tarihli 68’inci Birleşim Tutanağı’nın 51’inci sayfasında “Geçen Tutanak Hakkında
Konuşmalar” bölümünde yer almıştır.


(x) 684 S. Sayılı Basmayazı 19/2/2015
tarihli 58’inci Birleşim Tutanağı’na eklidir.


(x) Bu düzeltmeye ilişkin ifade 26/2/2015
tarihli 65’inci Birleşim Tutanağı’nın 65’inci sayfasına eklidir. 


(X) Bu ifadeye ilişkin düzeltme 3/3/2015
tarihli 68’inci Birleşim Tutanağı’nın 34’üncü sayfasında “Geçen Tutanak
Hakkında Konuşmalar” bölümünde yer almıştır.


(XX)
Bu düzeltmeye ilişkin ifadeler 26/2/2015 tarihli 65’inci Birleşim Tutanağı’nın
350’nci sayfasında yer almaktadır.


(x) Bu düzeltmeye ilişkin ifadeler
26/2/2015 tarihli 65’inci Birleşim Tutanağı’nın 454’üncü sayfasında yer
almaktadır.


(x) Bu düzeltmeye ilişkin ifade 26/2/2015
tarihli 65’inci Birleşim Tutanağı’nın 144’üncü sayfasında yer almaktadır. 


(X) Bu ifadeye ilişkin düzeltme 3/3/2015
tarihli 68’inci Birleşim Tutanağı’nın 57’nci sayfasında “Geçen Tutanak Hakkında
Konuşmalar” bölümünde yer almıştır.


(x) Bu düzeltmeye ilişkin ifadeler 26/2/2015
tarihli 65’inci Birleşim Tutanağı’nın 322’nci sayfasında yer almıştır.





