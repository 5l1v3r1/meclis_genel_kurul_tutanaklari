



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 71’inci
Birleşim
 14
Mart 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Ahmet Selim Yurdakul’un, 14 Mart
Tıp Bayramı’na ilişkin gündem dışı konuşması 
2.- Mersin Milletvekili Aytuğ Atıcı’nın, 14 Mart Tıp
Bayramı’na ilişkin gündem dışı konuşması 
3.- Kütahya Milletvekili Vural Kavuncu’nun 14 Mart Tıp
Bayramı’na ilişkin gündem dışı konuşması

IV.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Özbekistan
Cumhuriyeti Parlamentosu milletvekilleri Raqim Khakimov ve Ilqom Abdullayev’a
“Hoş geldiniz.” denilmesi
2.- Başkanlıkça, Genel Kurulu ziyaret eden Kırklareli
Anadolu Lisesi öğrencilerine “Hoş geldiniz.” denilmesi

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak tüm sağlık çalışanlarının 14 Mart Tıp
Bayramı’nı kutladıklarına ilişkin konuşması 
2.- Oturum Başkanı TBMM Başkan Vekili Ayşe Nur Bahçekapılı,
Başkanlık Divanı olarak, 13 Mart 2016’da Güvenpark’taki terör eyleminde
hayatını kaybedenler ile Diyarbakır, Ağrı ve Afrin’de şehit düşen askerlere
Allah’tan rahmet dilediklerine ve hayatını kaybeden fizikçi Stephen Hawking’i
saygıyla andıklarına ilişkin konuşması 

VI.- AÇIKLAMALAR
1.- Bursa Milletvekili Erkan Aydın’ın, 14 Mart Tıp
Bayramı’nı kutladığına ilişkin açıklaması
2.- Hatay Milletvekili Hilmi Yarayıcı’nın, 14 Mart Tıp
Bayramı’nı kutladığına ve 12 Mart gecesi Samandağ’da Güven Oğurel Kahil’in
polis kurşunuyla hayatını kaybetmesine ilişkin açıklaması
3.- Niğde Milletvekili Ömer Fethi Gürer’in, taşeron
uygulamasındaki mağduriyetlerin giderilmesi gerektiğine ve 14 Mart Tıp
Bayramı’nı kutladığına ilişkin açıklaması
4.- Kocaeli Milletvekili Fatma Kaplan Hürriyet’in, 14 Mart
Tıp Bayramı’nı kutladığına ve Karayolları Genel Müdürlüğünde sayıları binlerle
ifade edilen işçilerin kadroya alınmadığına ilişkin açıklaması
5.- Bursa Milletvekili Nurhayat Altaca Kayışoğlu’nun, 14
Mart Tıp Bayramı’nı kutladığına ve sağlık alanında da tarikat ve cemaatlerin
örgütlenmesinin önünü açan, mesleğin itibarını zedeleyen iktidarı kınadığına
ilişkin açıklaması
6.- Balıkesir Milletvekili Ahmet Akın’ın, 14 Mart Tıp
Bayramı’nı kutladığına ilişkin açıklaması
7.- Adana Milletvekili Zülfikar İnönü Tümer’in, Türkiye ile
Cezayir arasında Yumurtalık Serbest Bölgesi’nde petrokimya yatırımı anlaşması
imzalandığına ve petrokimya tesisinin dünya pazarına ulaşabilmesi için ulaşım
sorununa acilen çözüm bulunması gerektiğine ilişkin açıklaması
8.- Mersin Milletvekili Aytuğ Atıcı’nın, sulama
birliklerinin seçilmiş başkan ve yöneticilerinin görevden alınarak yerlerine
kamu görevlilerinin atanmasına ilişkin açıklaması
9.- Mersin Milletvekili Baki Şimşek’in, 25 yaşında bir
gencin banka kurup hayalî olarak internet üzerinden satış yaparak 550 milyon TL
civarında bir para topladığına ve bu olayla ilgili sorumlular hakkında harekete
geçilmesini talep ettiğine ilişkin açıklaması
10.- Kayseri Milletvekili İsmail Tamer’in, 14 Mart Tıp
Bayramı’nı kutladığına ilişkin açıklaması
11.- Adana Milletvekili İbrahim Özdiş’in, ittifak yasasının
Türk siyasi tarihinin yüz karası olacağına ve Adana'da özel bir hastanede
çalışan Raziye Sevgili ve Gencay Deveci isimli 2 kadının hamile oldukları için
işten çıkartıldıklarına ilişkin açıklaması
12.- Mersin Milletvekili Hüseyin Çamak’ın, 14 Mart Tıp
Bayramı’nı kutladığına ilişkin açıklaması
13.- Kocaeli Milletvekili Tahsin Tarhan’ın, Gümüşhane ilinin
stadyum ihtiyacının bir an önce giderilmesi gerektiğine ilişkin açıklaması
14.- Hatay Milletvekili Birol Ertem’in, 14 Mart Tıp
Bayramı’nı kutladığına ilişkin açıklaması
15.- Kayseri Milletvekili Çetin Arık’ın, 14 Mart Tıp
Bayramı’nı kutladığına ilişkin açıklaması
16.- Adıyaman Milletvekili Behçet Yıldırım’ın, 14 Mart Tıp
Bayramı’nı kutladığına ilişkin açıklaması
17.- İstanbul Milletvekili Yakup Akkaya’nın, 14 Mart Tıp
Bayramı’nı kutladığına ilişkin açıklaması
18.- İstanbul Milletvekili Selina Doğan’ın, başta Aile ve
Sosyal Politikalar Bakanı olmak üzere ilgilileri ensest konusunda sorumluluk
almaya davet ettiğine ilişkin açıklaması
19.- Kayseri Milletvekili Sami
Dedeoğlu’nun, 14 Mart Tıp Bayramı’nı kutladığına ilişkin açıklaması
20.- İstanbul Milletvekili Mahmut Tanal’ın, Meclis
lokantasındaki televizyonda sadece siyasi iktidara yakın 18 kanal olmasına,
sabaha kadar süren çalışmada Meclis personeline yemek verilmemesine ve Meclis
koruma polislerine tanınan ayrıcalıklara ilişkin açıklaması
21.- Manisa Milletvekili Erkan Akçay’ın, 14 Mart Tıp
Bayramı’nı kutladığına ve sağlık çalışanlarının sorunlarına ilişkin açıklaması

22.- Adana Milletvekili Meral Danış Beştaş’ın, 14 Mart Tıp
Bayramı’nı kutladığına, sağlık çalışanlarının sorunlarına, 12 Mart gecesi
Samandağ’da Güven Oğurel Kahil’in polis kurşunuyla hayatını kaybetmesine,
Afrin’de yaşayan yüz binlerce insanın susuz bırakıldığına, Helin Palandöken
davasının takipçisi olduklarına ve Diyanet İşleri Başkanının bir televizyon
programında Alevilerle ilgili yaptığı açıklamaya ilişkin açıklaması
23.- Manisa Milletvekili Özgür Özel’in, 13 Mart Ankara
Güvenpark’ta otobüs durağına yapılan saldırının 2’nci yıl dönümüne, 14 Mart Tıp
Bayramı’nı kutladığına, sorunları için mücadele eden meslek örgütlerine karşı
iktidarın tutumuna ve Helin Palandöken ile İstanbul Milletvekili Enis
Berberoğlu davalarının takipçisi olduklarına ilişkin açıklaması
24.- Çanakkale Milletvekili Bülent Turan’ın, Diyarbakır ve
Afrin’de şehit olanlara Allah’tan rahmet dilediğine, 14 Mart Tıp Bayramı’nı
kutladığına, 14 Mart AK PARTİ’ye kapatma davası açılmasının 10’uncu yıl
dönümüne ve 18 Martta Çanakkale’de Cumhurbaşkanının da katılımıyla düzenlenecek
törenlere tüm vekilleri ve vatandaşları davet ettiğine ilişkin açıklaması
25.- Giresun Milletvekili Bülent Yener Bektaşoğlu’nun, bugün
şehit olan askerlere Tanrı’dan rahmet dilediğine ve 14 Mart Tıp Bayramı’nı
kutladığına ilişkin açıklaması
26.- Niğde Milletvekili Ömer Fethi Gürer’in, Hakkâri
Yüksekova’da yaralanan ve şehit olan Niğde’nin Kızılören Köyü’nden hemşehri
Piyade Çavuş Yusuf Yavuz’a ve tüm şehitlere Allah’tan rahmet dilediğine ilişkin
açıklaması
27.- İzmir Milletvekili Müslüm Doğan’ın, Diyanet İşleri
Başkanının bir televizyon programında Alevilerle ilgili yaptığı açıklamaya ilişkin
açıklaması
28.- Ankara Milletvekili Levent Gök’ün, vermiş oldukları
araştırma önergesinin önemi konusunda iktidar partisinin ve ülkeyi yönetenlerin
daha hassas olup buna sahip çıkacaklarını umut ettiğine ilişkin açıklaması 
29.- Manisa Milletvekili Özgür Özel’in, Plan Bütçe Komisyonu
üyelerinin ilgili oldukları bir kanun görüşülürken Komisyonun eş zamanlı
çalışmasının doğru bir yasama yöntemi olmadığına ilişkin açıklaması
30.- Kayseri Milletvekili Mustafa Elitaş’ın, görüşülen
konuyla alakası olmayan konuşmaya Başkanlık Divanının müsaade etmemesi
gerektiğine ilişkin açıklaması
31.- Manisa Milletvekili Özgür Özel’in, Siirt Milletvekili
Kadri Yıldırım’ın 533 sıra sayılı Kanun Tasarısı’nın 33’üncü maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
32.- Adana Milletvekili Meral Danış Beştaş’ın, İç Tüzük’ten
kaynaklı haklarını kullanmalarının saygıyla karşılanması gerektiğine ilişkin
açıklaması
33.- Manisa Milletvekili Erkan Akçay’ın, Bitlis Milletvekili
Mahmut Celadet Gaydalı’nın 533 sıra sayılı Kanun Tasarısı’nın 34’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
34.- Manisa Milletvekili Özgür Özel’in, Saidi Nursi’ye
kutsiyet atfeden yaklaşımlara ve FETÖ’nün de finansmanını Risale-i Nur
kitapları üzerinden sağladığına ilişkin açıklaması
35.- Adana Milletvekili Meral Danış Beştaş’ın, Manisa
Milletvekili Erkan Akçay’ın yaptığı açıklamasındaki bazı ifadelerine ilişkin
açıklaması

VII.- ÖNERİLER
A) Siyasi Parti Grubu Önerileri
1.- HDP Grubunun, Adıyaman Milletvekili Behçet Yıldırım ve
arkadaşları tarafından, sağlık emekçilerinin yaşadıkları sorunların tüm
boyutlarıyla araştırılması amacıyla 13/3/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 14 Mart 2018 Çarşamba günkü birleşiminde
yapılmasına ilişkin önerisi 
2.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Haymana kaplıcalarının sağlık turizmine kazandırılması için gerekli
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/570) esas numaralı Meclis Araştırması Önergesi’nin ön
görüşmelerinin, Genel Kurulun 14 Mart 2018 Çarşamba günkü birleşiminde
yapılmasına ilişkin önerisi

VIII.- SEÇİMLER
A) Komisyonlarda Açık Bulunan Üyeliklere Seçim
1.- Avrupa Birliği Uyum Komisyonunda boş bulunan üyeliğe
seçim

IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) 

X.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu'nun, Kamu İhale Kurumu Başkanlığı ihalelerine ilişkin Başbakandan
sorusu ve Maliye Bakanı Naci Ağbal’ın cevabı (7/23683)
2.- İstanbul Milletvekili Mustafa Sezgin
Tanrıkulu'nun, Sümer Holding A.Ş. ihalelerine ilişkin Başbakandan sorusu ve Maliye
Bakanı Naci Ağbal’ın cevabı (7/23736)

14 Mart 2018 Çarşamba
BİRİNCİ OTURUM
Açılma Saati: 14.01
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Fehmi KÜPÇÜ (Bolu) 
-----0-----
BAŞKAN – Türkiye
Büyük Millet Meclisinin 71’inci Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, 14 Mart Tıp Bayramı münasebetiyle söz isteyen Antalya
Milletvekili Ahmet Selim Yurdakul’a aittir.
Buyurun
Sayın Yurdakul. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Ahmet Selim Yurdakul’un, 14 Mart
Tıp Bayramı’na ilişkin gündem dışı konuşması 
AHMET
SELİM YURDAKUL (Antalya) – Sayın Başkan, saygıdeğer milletvekilleri; konuşmama
başlamadan önce tüm sağlık camiasının 14 Mart Tıp Bayramı’nı kutlar, her biri
birbirinden değerli meslektaşlarıma sevgi ve saygılarımı sunarım.
Yine,
bu vesileyle, Millî Mücadele ve Kurtuluş Savaşı’mızda gösterdikleri
kahramanlıklarıyla adlarını kalplerimize kazımış, ebediyete intikal eden tüm
tıbbiyeli büyüklerimizi, Afrin ve ülkemizin dört bir köşesinde terörle mücadele
sırasında şehadete eren kahraman Türk evlatlarını rahmetle anarak sözlerime
başlamak istiyorum.
Muhterem
vatandaşlar, Tıp Bayramı olarak kutlanan bugün birçok mecrada sağlık camiasının
sorunlarının ve önerilerinin gündeme getirildiği yegâne gün olarak kabul
edilmektedir. Biz de Milliyetçi Hareket Partisi olarak neredeyse hemen hemen
her gün sağlık camiasının sorunlarını ve çözüm önerilerimizi gündeme
getiriyoruz. Biz, her zaman doğru, başarılı sağlık politikaları için
takdirlerimizi sunuyoruz. Yanlış, eksik ve yetersiz sağlık politikaları için de
yapıcı eleştirilerimizi yapmaya ve bunları kamuoyuyla paylaşmaya devam
edeceğiz. 
Camiamızın
burada kısıtlı bir sürede anlatılamayacak kadar çok sorunu bulunmaktadır. Ancak
öncelik sırasına göre bazılarını sizinle paylaşmak istiyorum. 
Sağlık
çalışanlarının en önemli sorunu özlük hakları, hem çalışırken hem de
emeklilikte alınan maaşlar gerçekten çok az ve bu nedenle donanımlı personelin
kamudan kaçmasının önüne geçilemiyor. Sağlık personelimizin maaşlarını hak
ettikleri düzeye getirerek bu kötü gidişatın önüne geçilmelidir. 
Diğer bir konu
ise döner sermaye ödemeleri. Başlangıçta makul sayılabilecek düzeydeki döner
sermaye ödemeleri günden güne azaldı. Bununla birlikte döner sermaye gelirleri
emeklilik maaşlarına yansıtılmadığı için emekli olmayı hak eden sağlık
çalışanları emekli olamıyor ya da emekli olanlar başka yerlerde çalışmaya devam
ediyorlar çünkü emekli maaşları onca yıllık yoğun ve vefakâr çalışmalarının
karşılığında gerçekten kabul edilemeyecek kadar az. 
Diğer önemli bir
husus ise yıpranma payı. Yedi gün yirmi dört saat, gece gündüz birçok zorluğa,
imkânsızlığa rağmen vatandaşlarımıza sağlık hizmeti veren sağlık
çalışanlarımızın analarının ak sütü gibi helal olan yıpranma payının derhâl
verilmesi gerektiğine inandık. Seçim beyannamemizde de belirttiğimiz gibi, her
dört yıla bir yıl yıpranma payı sağlıkçılarımızın hakkıdır. 
Özlük haklarının
haricinde, bize tanınan beş dakikalık kısa bir süre içerisinde detaylı olarak
ifade etme imkânı olmayan sağlıkta şiddet, yardımcı sağlık personelinin atama
ve meslek tanımları hakkındaki sorunları, tıp eğitiminin kalitesi, sağlık
hizmetlerinden alınan katılım payları, millî ilaç ve aşı sanayisinin
geliştirilmesi, aile hekimlerimizin sorunları konularındaki önerimizi de
Meclise sunduk. Her fırsatta bu konuları kamuoyu nezdinde gündeme getirmeye
çalışıyoruz. Sağlık Bakanımızdan bu 14 Martta özellikle emekli maaşları olmak
üzere, çalışanlarınızın ücretlerinde artış, yıpranma payının verilmesi, döner
sermayelerin emekliye yansıtılması konularında müjde bekliyoruz. 
Muhterem
vatandaşlar, biz, Milliyetçi Hareket Partisi olarak hem sağlık çalışanlarını
hem de vatandaşlarımızı birlikte memnun eden, aile hekimlerimiz ile öncelikle
koruyucu ve önleyici sağlık hizmetlerine önem veren, eğitim ve AR-GE
çalışmalarına öncelik tanıyan, her alınacak kararda ilgili tüm tarafları
toplayarak onların görüş ve onayını alan ideal bir Türk sağlık sistemini
arzuluyoruz. Tüm politikalarımızı da bu yönde inşa ettik. Özellikle koruyucu ve
önleyici tıp yaklaşımını kesinlikle ülkemiz için öneriyoruz. Yani hastalıklar
ortaya çıkmadan önce tanı konulup bu hastalıklar için gerekli önlemler alındığı
takdirde hem vatandaşlarımız bu oluşacak hastalıklardan korunacaktır hem de
millî gelirimize büyük oranda katkı sağlanacaktır.
Genel
Kurulu saygı ve sevgilerimle selamlıyorum. (MHP ve AK PARTİ sıralarından
alkışlar) 
BAŞKAN
– Teşekkür ederim Sayın Yurdakul. 
Gündem
dışı ikinci söz, 14 Mart Tıp Bayramı münasebetiyle söz isteyen Mersin
Milletvekili Aytuğ Atıcı’ya aittir.
Buyurun
Sayın Atıcı. (CHP sıralarından alkışlar)
2.- Mersin Milletvekili Aytuğ Atıcı’nın, 14 Mart Tıp
Bayramı’na ilişkin gündem dışı konuşması 
AYTUĞ
ATICI (Mersin) – Teşekkür ederim Sayın Başkan.
Değerli
milletvekilleri, bugün 14 Mart Tıp Bayramı. Bayramlık bir hâli kalmadığı için
gündem dışı söz almış bulunuyorum. 
Halkın
sağlığını riske ederek para kazananlara göz yummayan, insan sağlığını alınır
satılır bir mal olarak görmeyen, sağlık alanı başta olmak üzere her türlü
şiddeti kınayan ve kendisi şiddet uygulamayan, Mecliste şiddetin öznesi olmayan
milletvekillerini saygıyla selamlıyorum. (CHP sıralarından alkışlar) 
Değerli
arkadaşlarım, size 14 Mart dolayısıyla bana bir hekimin göndermiş olduğu
mektubu okumak istiyorum: “Değerli Milletvekilim, yaşamını insanlığın hizmetine
adayan, mesleğini vicdanıyla ve insanlık onurunu gözeterek uygulayan, önceliği
her zaman hastasının sağlığı olan, tıp mesleğinin yüce geleneklerini ve
saygınlığını gücünün tüm olanaklarıyla koruyan, meslektaşlarını kardeşleri
sayan; yaş, hastalık ya da engellilik, inanç, etnik köken, cinsiyet, milliyet,
politik düşünce, ırk, cinsel seçim ya da toplumsal konuma göre
değerlendirmelerin hekimlik görevi ile hastası arasına girmesine izin vermeyen,
gözdağı veriliyor olsa bile insan yaşamına başlangıcından itibaren en yüksek
saygıyı gösteren ve tıbbi bilgi ve becerilerini sadece insanlığın yararına
kullanan bizler yani hekimler sağlıkta şiddet istemiyoruz. Herkesin ama
herkesin eşit, ulaşılabilir, kaliteli, ücretsiz sağlık hizmetleri almasını
istiyoruz. Sağlığın bir hak olduğunu, bedenen, ruhen ve sosyal yönden tam bir
iyilik hâli olduğunu söylüyoruz ve bunun sosyal devlet tarafından sağlanmasını
istiyoruz.” Ve mektubuna devam ediyor meslektaşım: “Hastalarımıza evrensel etik
değerler doğrultusunda güler yüzle, yeterli zaman ayırarak iyi ortamlarda
hizmet sunmak istiyoruz. Geleceğin hekimleri olacak tıp öğrencilerine nitelikli
bir eğitimin verilmesini istiyoruz. Asistan hekimlerin iyi yetiştirilmesini
istiyoruz. Koruyucu hekimliğin öncelenmesini istiyoruz.” Ve meslektaşım
mektubuna devam ediyor, diyor ki: “Biz hekimler emeğimizin maddi ve manevi
karşılığını istiyoruz. Performansa dayalı ek ödeme yerine emekliliğe yansıyan,
güvenceli, tek bir işte, hak ettiğimiz ücretle çalışmak istiyoruz. Yıpranma
payı hakkımızı istiyoruz. Emekliliğimizde çalışmak zorunda kalmayacağımız,
açlık sınırı ile yoksulluk sınırı arasında olmayan bir emekli maaşı istiyoruz.
Biz hekimler barışın olduğu, savaşların olmadığı bir dünya istiyoruz.
Bu dileklerle 14
Mart Tıp Bayramı’nızı kutlarım.” diyor meslektaşımız. (CHP sıralarından
alkışlar)
Değerli
milletvekilleri, bu mektuptan da anladığınız üzere, son on altı yılda 14 Mart
bayram olmaktan çıkmıştır. On altı yıllık AKP iktidarında sağlığın geldiği noktayı
üç kelimeyle özetleyebiliriz, sadece üç kelimeyle: “Paran kadar sağlık.” Bu
özet aslında bu mektubun da bir özeti olmuş oluyor. 
Peki, AKP’nin bu
sağlık sisteminden kim memnun olmuştur? Sadece yandaş tüccarlar. Çünkü AKP
onlara kiraladıkları hastanelere yüzde 70 doluluk garantisi vermiştir yani
hasta yatmasa da parasını ödeme sözü vermiştir. İşte bu yüzden yandaş tüccarlar
mutlu olmuştur. 
Sağlık
çalışanlarının mutsuz olduğunu mektuptan anlamış olduk. Peki, vatandaş ne
durumda? Vatandaş da mutsuz. Çünkü TÜİK verilerine göre halkın yaklaşık üçte
1’i yoksuldur yani sağlıkçı gözüyle yoksulluk nedeniyle ısınamayan ve yeterli
beslenemeyenler hasta olmaktadır. Hasta olan vatandaş Türkiye genelinde yılda 9
kere hastaneye gitmekte ancak yine de iyileşememektedir. Üstüne üstlük her yıl
cebinden yaklaşık 100 Amerikan doları da harcama yapmaktadır sağlık için. 
Vatandaş, katkı
payını ödeyemediği için acillere yığılmaktadır. Acil servislerde her 3 hastadan
2’si aslında acil değildir. Dünyada vatandaşı en çok doktora giden ülke,
maalesef, Türkiye’dir ve bu bir başarı değildir. “Hekime çabuk ulaşılıyor.”
diye kimse bize yutturamaz. Dünyanın hiçbir yerinde böyle bir rezillik
olmamıştır. 
(Mikrofon
otomatik cihaz tarafından kapatıldı) 
AYTUĞ ATICI
(Devamla) – Tamamlayabilir miyim Sayın Başkan? 
BAŞKAN – Lütfen.
Bir dakika ek süre veriyorum. 
Buyurun. 
AYTUĞ ATICI
(Devamla) – Tıbbiyeliler, Çanakkale Savaşı’nda tüm bir sınıfını şehit vererek
yurtseverliğini nasıl gösterdiyse, mücadele ruhunu Kurtuluş Savaşı’na nasıl
maya yaptıysa şimdi de sağlık sistemini halkçı bir anlayışla yeniden
kurgulayacak, vatandaşı müşteri olmaktan çıkaracak, kişiyi hastanelere düşmeden
sağlığını koruyacak ve geliştirecektir. 
14 Mart 1919’da
kurtuluşa giden yolu işgal kuvvetlerine karşı direnişleriyle ateşleyen
tıbbiyeli ruhu, 100’üncü yıla bir yıl kala aynı direniş ve dayanışma ruhuyla
içimizdeki işgalcilere karşı direnecek ve kazanacaktır. Tıbbiyeli ruhu galip
gelecektir.
Hepinizi
saygıyla selamlıyorum. (CHP sıralarından alkışlar)
BAŞKAN – Teşekkür
ederim Sayın Atıcı.
Gündem dışı
üçüncü söz, 14 Mart Tıp Bayramı münasebetiyle söz isteyen Kütahya Milletvekili
Vural Kavuncu’ya aittir.
Buyurun Sayın
Kavuncu. (AK PARTİ sıralarından alkışlar)
3.- Kütahya Milletvekili Vural Kavuncu’nun 14 Mart Tıp
Bayramı’na ilişkin gündem dışı konuşması
VURAL KAVUNCU
(Kütahya) – Sayın Başkan, değerli milletvekilleri; hepinize saygılar sunuyorum.
Bugün 14 Mart
Tıp Bayramı. Tarihe, 1918 yılına şöyle bir gidelim. Osmanlı başkenti İstanbul
itilaf devletleri tarafından bir işgal ve abluka altına alınmıştı. İngilizlerin
işgalinden ve baskılarından büyük rahatsızlık duyan tıbbiyeliler, bir kuruluş
yıl dönümünü de bahane ederek bir toplantı düzenlerler ve bu toplantı esnasında
da o Tıbbiye-i Şahanenin iki kulesi arasına Türk Bayrağı’nı asarlar. Toplantıda
söz alan doktor Memduh Necdet Bey “İtiraf ediyoruz ki vatan, bilhassa onun
kalbi, beyni olan İstanbul bu dakikalarda korkunç bir buhran geçiriyor ama
korkmuyoruz, buradayız, burada kalacağız. İstanbul bizimdir çünkü şehitler ve tarih
buradadır. İstanbul bizimdir çünkü istiklal buradadır.” diyerek konuşmasını
tamamlar. İngiliz bahriyeleri toplantıyı şiddet kullanarak dağıtır, birçok
öğrenciyi tutuklarlar. Bu eylem tüm ülkede büyük bir ses getirir ve Millî
Mücadele’nin fitilini ateşler. Bugün kutladığımız 14 Mart Tıp Bayramı’nın çıkış
noktası işte bu olaydır ve özü itibarıyla işgale karşı bir direniş hareketidir.

Tıbbiyeli ruhu
her daim vatan için mücadele bilincinin içinde kendine yer bulmuştur.
Sağlıkçılarımız geçmişte olduğu gibi bugün de aynı ruhla milletimize,
vatanımıza hizmetlerine devam etmektedir. Terör olaylarında, 15 Temmuz hain
darbe girişimi esnasında ve bugün de Zeytin Dalı Harekâtı’nda nerede olmaları
gerekiyorsa orada bulunuyor, canları pahasına görevlerini yapmaya devam
ediyorlar. Bu vesileyle sağlıkçılarımızı ve tüm şehitlerimizi rahmet ve
minnetle bir kez daha anıyorum, ruhları şad olsun.
AK
PARTİ iktidarı her alanda olduğu gibi sağlık alanında da önemli reformlara imza
atmış, Sağlıkta Dönüşüm Programı uygulamaya konmuştur. Genel sağlık sigortası
başlatılmış, 112 acil sağlık hizmetleri, mobil köy doktoru hizmetleri, evde
bakım gibi alanlarda reform niteliğinde çalışmalar yapılmıştır. Binlerce yeni
sağlık tesisi yapılmış, koğuş sisteminden tek ve çift kişilik hasta oda
sistemine geçilmiştir. Gurur duyduğumuz şehir hastaneleri ardı ardına hizmete
girmektedir. Yoğun bakımlarda, palyatif kliniklerinde yatan hasta yakınları
şunları söylüyor: “Devletimiz anamıza, babamıza, yavrumuza bizden daha iyi
bakıyor, belki kendi nefsimize ağır gelecek hasta bakımını sağlık personeli
uyguluyor. Allah devletimizden razı olsun, sebep olanlara, Cumhurbaşkanımıza
duacıyız.” Bütün bunlar için, evet, önemli bir bütçe ayırdık, sistemi
dönüştürdük, büyük sağlık projelerini hayata geçirdik. Ancak fedakâr sağlık
çalışanlarımız olmasaydı bütün bunlar hayata geçmeyecekti. Bu başarıda en büyük
pay, gece gündüz demeden kendi derdini unutarak hastasının derdiyle dertlenen,
kendini hastalarına adayan sağlık personelimize aittir. Konya’nın Hadim ilçesinde
yoğun kar ve buzlanma nedeniyle ambulans hastanın evine ulaşamayınca acil
ekibinde yer alan Samet Kuz tereddüt etmeden hastayı sırtlamıştı. Nijer’de
ameliyatına katıldığı kadının kimsesi olmadığı için emanet edemediği on aylık
bebeğini operasyon boyunca sırtında taşıyan Mülkiye hemşire unutulabilir mi?
Tatil yapmak yerine gönüllü olarak Filistin’e, Somali’ye, Sudan’a, Bangladeş’e,
Nijer’e giden doktorlarımız… Tedavi ettiği bebeğin yeniden hayata dönüş bakışı
karşısında gözyaşlarına boğulan doktor Mehmet Büyükçapar’ın insan sevgisini kim
ölçebilir? 
14
Mart, aynı zamanda sağlıkçılarımızın sorunlarını dile getirdikleri, çözüm
aradıkları bir gündür. Sağlık çalışanlarımızın özlük hakları konusunda
iyileştirme çalışmalarımız devam ediyor. Sağlık çalışanı sayımızı 2002’den bu
yana 250 bin kişiden 600 bin kişiye çıkardık, yeni kadrolarla da alımlara devam
ediyoruz. 
Doktorlarımız,
hemşirelerimiz, sağlık görevlilerimiz her zaman, her yerde hasta ve
yaralılarımız için hep şifa dağıtmaya çalışırken o şifa dağıtılacak ellere
yumruk sıkılırsa, bıçak çekilirse, silah sıkılırsa bunun affedilir yanı yoktur.
Bu hizmeti verenlere karşı kaba sözü, şiddeti, doğrudan şiddeti, hakareti asla
kabul etmiyor, en sert önlemleri alıyoruz. 
Sayın
Cumhurbaşkanımız, Başbakanımız, sağlık bakanlarımız sağlık çalışanlarına
takdirlerini her daim iletiyorlar. Ben de aynı zamanda bir doktor babası olarak
tüm meslektaşlarımın ve sağlık çalışanlarının 14 Mart Tıp Bayramı’nı kutluyor,
huzurlu ve mutlu gelecek temennisiyle saygılarımı sunuyorum. (AK PARTİ
sıralarından alkışlar)
BAŞKAN –
Teşekkür ederim Sayın Kavuncu.
IV.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Özbekistan
Cumhuriyeti Parlamentosu milletvekilleri Raqim Khakimov ve Ilqom Abdullayev’a
“Hoş geldiniz.” denilmesi
BAŞKAN – Sayın
milletvekilleri, Özbekistan Cumhuriyeti Parlamentosu milletvekilleri Sayın
Raqim Khakimov ile Ilqom Abdullayev Meclisimizi ziyaret etmektedirler.
Kendilerine Meclisimiz adına hoş geldiniz diyoruz. (AK PARTİ, CHP ve MHP
sıralarından alkışlar)
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak tüm sağlık çalışanlarının 14 Mart Tıp
Bayramı’nı kutladıklarına ilişkin konuşması 
BAŞKAN – Sayın
milletvekilleri, hayatımızın hangi döneminde olursa olsun hepimiz için en
önemli şey tartışmasız olarak sağlıklı olmaktır. Sağlık hizmetlerinin arzu
edilen üst seviyeye getirilmesi, sağlığımızın korunarak toplumsal mutluluğun ve
refahın sağlanması için hekimlerimiz ile diğer sağlık personelimizin
görevlerini yerine getirirken gösterdikleri gayret, fedakârlık ve özveri herkes
tarafından bilinmektedir. Biz de bu nedenle, Divan olarak tüm sağlık
çalışanlarımızın 14 Mart Tıp Bayramı’nı kutluyor, sabır, hoşgörü ve özveriyle
gösterdikleri tüm hizmetlerden dolayı kendilerine teşekkür ediyoruz, sağlıklı,
huzurlu ve esenlikli günler diliyoruz.
Sayın
milletvekilleri, tıp doktoru olan sayın milletvekillerinin yoğun talebi ve
ricası üzerine bugün 20 sayın milletvekiline yerlerinden bir dakika söz
vereceğim.
Söz vereceğim
sayın milletvekillerinin şu an isimlerini okuyorum: Sayın Aydın,
Sayın Özdemir’in yerine Sayın Yarayıcı, Sayın Özdiş yerine Sayın Gürer, Sayın
Hürriyet, Sayın Kayışoğlu, Sayın Akın, Sayın Tümer, Sayın Atıcı, Sayın Şimşek,
Sayın Tamer, Sayın Gürer yerine Sayın Özdiş, Sayın Çamak, Sayın Tarhan, Sayın
Ertem, Sayın Arık, Sayın Yıldırım, Sayın Akkaya, Sayın Doğan, Sayın Özdağ
yerine Sayın Dedeoğlu, Sayın Tanal.
Sayın Aydın,
buyurun.
VI.- AÇIKLAMALAR
1.- Bursa Milletvekili Erkan Aydın’ın, 14 Mart Tıp
Bayramı’nı kutladığına ilişkin açıklaması
ERKAN AYDIN
(Bursa) – Teşekkür ederim Sayın Başkan.
14 Mart Tıp
Bayramı dolayısıyla tüm hekimlerimizin ve sağlık çalışanlarının Tıp Bayramı’nı
kutluyorum. Onlar “Sağlıkta dönüşüm nereye gidiyor?” diye soruyor. Kişi başına
hekime başvuru oranı her geçen yıl artıyor. 2017 yılında 114 milyon kişi
acillere başvurdu. Nüfusundan fazla acile başvuran tek ülkeyiz. Günde en az 30
sağlık çalışanı şiddete uğruyor. Şehir hastanelerine 2018 bütçesinde 1,3 milyar
TL’si kira olmak üzere toplam 2,6 milyar TL ayrıldı. Soruyoruz: Bu para
kimlerin cebine gidiyor? 694 sayılı KHK’yle de Sağlık Bakanlığının tüm teşkilat
yapısı değişti. Çok sayıda sağlık çalışanı bir soruşturma yapılmadan meslekten men
edildi. 9.831 sağlık yöneticisi de yeniden atandı. Sorunlar dağ gibi büyüdü.
Şimdi Hükûmete soruyoruz: Bu ülkenin sağlığı nereye gidiyor?
Saygılarımla.
BAŞKAN –
Teşekkür ederim.
Sayın
Yarayıcı...
2.- Hatay Milletvekili Hilmi Yarayıcı’nın, 14 Mart Tıp Bayramı’nı
kutladığına ve 12 Mart gecesi Samandağ’da Güven Oğurel Kahil’in polis
kurşunuyla hayatını kaybetmesine ilişkin açıklaması
HİLMİ YARAYICI
(Hatay) – Sayın Başkan, teşekkür ederim.
Ölüm yerine
yaşamı savunan tüm doktorların ve sağlık emekçilerinin 14 Mart Tıp Bayramı’nı
kutluyorum.
12 Mart gecesi
Samandağ’da bir gencimizin polis kurşunuyla hayatını kaybetmesi hepimizi
derinden yaralamıştır. Her ne olursa olsun yaşam hakkı kutsal olmalıdır.
İddialara göre gencimiz Güven Oğurel polisin “dur” ihtarına uymamış ve açılan
ateşle hayatını kaybetmiştir. Ölüm olayı kadar vahim olan ise ne kamera
kayıtlarına ne de görgü tanıklarına başvurulmadan polisin alelacele serbest
bırakılmasıdır. Polisin serbest bırakılmasına tepki gösteren aile, oğulları
Güven Oğurel’in cenazesini toprağa vermemiş ve Samandağ esnafı da bu
adaletsizlik karşısında bugün kepenklerini kapatmıştır. Buradan tüm yetkilileri
ailenin sesine kulak vermeye ve adaleti tartışmaya yer bırakmayacak şekilde
tesis etmeye çağırıyorum.
Teşekkür ederim.
BAŞKAN –
Teşekkür ederim Sayın Yarayıcı.
Sayın Gürer...
3.- Niğde Milletvekili Ömer Fethi Gürer’in, taşeron
uygulamasındaki mağduriyetlerin giderilmesi gerektiğine ve 14 Mart Tıp
Bayramı’nı kutladığına ilişkin açıklaması
ÖMER FETHİ GÜRER
(Niğde) – Teşekkürler Sayın Başkan.
Taşeron
düzenlemesinde kamuda şoförler âdeta üvey evlat muamelesine tabi tutuldu,
kadroya alınmadı, binlerce şoför haksızlığa isyan ediyor; taşeron şoförler bir
an önce kadroya alınmalıdır. 
Karayollarında
çalışan 19.697 işçiden 4.923 işçi kadro alabildi, 14 bin işçi ise kadro dışı
kaldı. Binlerce Karayolları işçisinin gelecekleriyle oynandı. Bakanlıklarda
personel çalıştırılmasına dayalı hizmet alım sözleşmesi kapsamı dışında
kalanlar taşeron olarak bırakıldı. Emekliliği gelenler ve güvenlik soruşturmasını
geçemeyenler işsiz kaldı. KİT ve özel bütçeli kuruluşların taşeron işçileri
mağdur edildi. Belediye taşeronlarına kadro umudu verenler sözlerinde durmadı.
Taşeronların mağduriyeti Sağlık, Millî Eğitim Bakanlıklarında devam ediyor. 
Bugün 14 Mart
Tıp Bayramı, tüm doktorların Tıp Bayramı’nı kutluyorum. Ancak sağlık
çalışanlarından taşeron olanların da kadrosunun verilmesinin gerekliliğini bir
kez daha vurguluyorum. Taşeron uygulamasında mağduriyetler mutlaka
giderilmelidir. 
Teşekkür
ediyorum. 
BAŞKAN –
Teşekkür ederim ben de. 
Sayın Hürriyet…
4.- Kocaeli Milletvekili Fatma Kaplan Hürriyet’in, 14 Mart
Tıp Bayramı’nı kutladığına ve Karayolları Genel Müdürlüğünde sayıları binlerle
ifade edilen işçilerin kadroya alınmadığına ilişkin açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan. 
Öncelikle,
yaşatmak için yaşayan sağlık çalışanlarının Tıp Bayramı’nı kutluyorum. 
Karayolları
Genel Müdürlüğünde sayıları binlerle ifade edilen ve yol yapan, yol açan, yol
onaran yani Karayollarının asli ve sürekli işlerini ifa eden işçiler de
maalesef kadroya alınmıyorlar. Ağırlıkla anahtar teslim yapım işi ihalelerinde
çalıştırılan bu işçiler personel çalıştırılmasına dayalı ihale kapsamına
girmedikleri gibi yasal anlamda taşeron işçi de kabul edilmiyorlar. Oysa bu
işçiler kadroya alınan taşeron işçilerin dün yaptıkları işi bugün de yapmayı
sürdürüyor dolayısıyla kadroya alınmayı sonuna kadar hak ediyor. Aslında
Karayolları işçilerine o kadar da yabancı değilsiniz, bu insanlar Ankara’ya
gelip giderken otoyolda sıklıkla gördüğünüz insanlar; kar kış kıyamet demeden
çalışıyorlar ama kadroya layık görülmüyorlar. KHK’ye göre değil, hakka göre;
KHK’yi değil, herkesi kapsayan bir düzenleme yapılması gerekiyor ve binlerce
insan bu düzenlemeyi bekliyor. 
Teşekkür
ediyorum. 
BAŞKAN –
Teşekkür ederim ben de Sayın Hürriyet. 
Sayın Kayışoğlu…
5.- Bursa Milletvekili Nurhayat Altaca Kayışoğlu’nun, 14
Mart Tıp Bayramı’nı kutladığına ve sağlık alanında da tarikat ve cemaatlerin
örgütlenmesinin önünü açan, mesleğin itibarını zedeleyen iktidarı kınadığına
ilişkin açıklaması
NURHAYAT ALTACA
KAYIŞOĞLU (Bursa) – Teşekkür ediyorum Sayın Başkan. 
Öncelikle, işini
layıkıyla yapan, bilime inanan, kendimizi güvenerek emanet ettiğimiz tüm
hekimlerin Tıp Bayramı’nı kutluyorum. 
Her alanda
olduğu gibi sağlık alanında da tarikat ve cemaatlerin örgütlenmesinin önünü
açan, mesleğin itibarını zedeleyen iktidarı kınıyorum. 
Bursa’da Yüksek
İhtisas Hastanesi Nilüfer ek binasında görev yapan bir doktorun ülser hastası
olan hastasına “Senin işin dualık, bu kâğıtta yazılanları yap.” diyerek
duaların yazılı olduğu bir kâğıt verdiği, “Bu duaları da falanca merhum
şeyhlerin ruhuna oku.” dediği, kullandığı ilaç için “Bu ilaçta domuz jelatini
var başka ilaç kullan.” dediği ortaya çıktı. Görülüyor ki iktidar ders
çıkarmamış ve her alanda tarikatlaşmanın, cemaatleşmenin önünü açmış.
Sağlıkta
cemaatleşmeye son verin diyorum. 
BAŞKAN – Sayın
Akın…
6.- Balıkesir Milletvekili Ahmet Akın’ın, 14 Mart Tıp
Bayramı’nı kutladığına ilişkin açıklaması
AHMET AKIN
(Balıkesir) – Teşekkürler Sayın Başkan.
AKP’nin inşaata
dayalı politikalarından en çok etkilenen maalesef sağlık hizmetleri. Ülkemizde
sağlık sektöründe çok ciddi sıkıntılar yaşanıyor. Vatandaşa değil de inşaata
yatırım yapan Hükûmet, hastanelerimizi doktorsuz bıraktı, pek çok hastanemizde
de uzman doktor yok. Ülkemizde hasta başına düşen doktor sayısı maalesef Avrupa
ülkelerinin oldukça gerisinde. Bu duruma rağmen, güvenlik soruşturması
nedeniyle pek çok hekimimizin ataması yapılmıyor. Hekimlerimizin atamalarının
yapılmaması sağlık hizmetini kesintiye uğrattığı gibi kamu yararını da ihlal
ediyor. Hükûmet OHAL bahanesiyle yalnızca hekimlerimizin çalışma haklarını
ellerinden almıyor, hastalarımızın sağlık hakkına da müdahale ediyor. 
Hükûmeti sağlık
alanında yaşanan bu adaletsizliğe son vermeye davet ediyor, bu düşüncelerle 14
Mart Tıp Bayramı’nı kutluyorum. 
BAŞKAN – Teşekkür
ederim.
Sayın Tümer…
7.- Adana Milletvekili Zülfikar İnönü Tümer’in, Türkiye ile
Cezayir arasında Yumurtalık Serbest Bölgesi’nde petrokimya yatırımı anlaşması
imzalandığına ve petrokimya tesisinin dünya pazarına ulaşabilmesi için ulaşım
sorununa acilen çözüm bulunması gerektiğine ilişkin açıklaması
ZÜLFİKAR İNÖNÜ
TÜMER (Adana) – Teşekkür ederim Sayın Başkan.
Bilindiği üzere,
Türkiye ile Cezayir arasında Adana Yumurtalık Serbest Bölgesi’nde 1 milyar
dolarlık petrokimya yatırımı anlaşması imzalanmıştır. Gelişmelerin, ülkemiz ve
Adanalı hemşerilerimiz adına, üretim ve istihdam adına önemli kazanımlar
doğurmasını dilemekle birlikte sahil şeridinde yer alan Yumurtalık ilçemiz ile
Adana merkezini birbirine bağlayan kara yolunun yetersizliği göz önüne
alınmalıdır. Yılda 450 bin ton polipropilen üretecek tesisin hammaddesinin
Cezayir’den tedarik edileceği düşünüldüğünde kara yolunu genişletme
çalışmalarına bir an önce başlanmalı; bunun yanı sıra, il merkezine Yumurtalık
ilçesiyle demir yolu bağlantısı kurulmalı, Adana Şakirpaşa Havaalanı da
genişletilerek işlevi artırılmalıdır. Petrokimya tesisinin hem yurt içinde hem
de yurt dışında dünya pazarına ulaşabilmesi için ulaşım sorununa acilen çözüm
bulunmalıdır.
BAŞKAN – Sayın
Atıcı…
8.- Mersin Milletvekili Aytuğ Atıcı’nın, sulama
birliklerinin seçilmiş başkan ve yöneticilerinin görevden alınarak yerlerine
kamu görevlilerinin atanmasına ilişkin açıklaması
AYTUĞ ATICI
(Mersin) – Teşekkürler Sayın Başkan.
AKP seçilmişler
yerine atanmışların yönettiği bir düzene o kadar alıştı ki sıra sulama
birliklerine geldi. Bugüne kadar yapılan tüm seçimleri Yüksek Seçim Kurulu
gözetiminde gerçekleştiren ve 14.487 meclis üyesi bulunan 378 sulama birliğinin
seçilmiş başkanları ve yöneticileri AKP tarafından görevden alınmakta ve yerine
kamu görevlileri atanmaktadır. On altı yıllık AKP iktidarı boyunca yüksek
fiyatlı mazot, gübre, ilaç ve banka borçlarının altında ezilen çiftçinin şimdi
de elinden sulama birlikleri alınmaktadır. 
DSİ’nin
hazırladığı rapora göre, sulama birliklerinin faaliyetleri tam ve yerindedir
Çiftçi, yer altı sularını kesinlikle AKP’den daha iyi koruyacaktır. Bu
girişimin bir sonraki basamağı özelleştirmedir. Milletin suyu gasbedilemez. AKP
derhâl kendine gelmelidir. 
BAŞKAN - Sayın
Şimşek…
9.- Mersin Milletvekili Baki Şimşek’in, 25 yaşında bir
gencin banka kurup hayalî olarak internet üzerinden satış yaparak 550 milyon TL
civarında bir para topladığına ve bu olayla ilgili sorumlular hakkında harekete
geçilmesini talep ettiğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Sayın Başkan,
televizyondan ve sosyal medyadan izlediğimiz haberlere göre, 25 yaşında bir
genç banka kuruyor, hayalî olarak insanlara internet üzerinden tavuk, keçi,
koyun ve dana satıyor ve yaklaşık 77 bin insandan 550 milyon TL civarında bir
para topluyor. Bu hayalî sistemi tanıtırken de Kur'an okutup ayran, döner
dağıtıyor. 2018 yılında Türkiye Cumhuriyeti sınırları içerisinde böyle bir
olayın nasıl yaşandığını hayal bile etmek istemiyoruz. 550 milyon parayı nasıl
toplayabiliyor, böyle bir hayal zinciri günümüz Türkiyesinde nasıl
yaşanabiliyor? Bununla ilgili sorumlular her kimse bunların incelenip araştırılması
lazım ve ülkede bu kadar çok sayıda insanın mağdur edilmemesi lazım. 
Bununla ilgili
suçlu ve sorumlular hakkında herkesin harekete geçmesini talep ediyor, saygılar
sunuyorum.
BAŞKAN -
Teşekkür ederim.
Sayın Tamer… 
10.- Kayseri Milletvekili İsmail Tamer’in, 14 Mart Tıp
Bayramı’nı kutladığına ilişkin açıklaması
İSMAİL TAMER
(Kayseri) - Çok teşekkür ediyorum Değerli Başkanım.
Sağlık, insan
hayatındaki en önemli değerlerden biridir. Bir hekim olarak biliyorum ki sağlık
alanında hizmet vermek zor bir görevdir. Bu kutsal, saygın ve onurlu mesleği
tercih ederek ülkemizin her köşesinde fedakârca hizmet veren, insanların en
çaresiz, yardıma en çok ihtiyaç hissettiği anda onların yanında olan, elini
uzatan değerli sağlık çalışanlarının 14 Mart Tıp Bayramı’nı kutluyorum.
Yine doktor
Memduh Necdet ve aynı zamanda doktor Hikmet Boran 1919’daki Kurtuluş Savaşı’nın
fitilini ateşlemiştir. Aynı şekilde, 15 Temmuzda hain darbe girişiminde önce
meydanlarda, daha sonra da hastanelerde gece gündüz aralıksız çalışan sağlık
çalışanlarını saygıyla kutluyorum. Tüm sağlık çalışanlarının, doktor
arkadaşlarımın 14 Mart Tıp Bayramı’nı kutluyor, hepsine saygılar sunuyorum.
Teşekkür
ediyorum. (AK PARTİ sıralarından alkışlar)
BAŞKAN -
Teşekkür ederim ben de.
Sayın Özdiş,
buyurun.
11.- Adana Milletvekili İbrahim Özdiş’in, ittifak yasasının
Türk siyasi tarihinin yüz karası olacağına ve Adana'da özel bir hastanede
çalışan Raziye Sevgili ve Gencay Deveci isimli 2 kadının hamile oldukları için
işten çıkartıldıklarına ilişkin açıklaması
İBRAHİM ÖZDİŞ
(Adana) – Teşekkür ediyorum Sayın Başkan.
Öncelikle
söylemeliyim ki bir gecede apar topar geçirdiğiniz bu ittifak yasası Türk
siyasi tarihinin yüz karası olacaktır. Yıllar sonra siyasetten silindiğinizde
parlamenter demokrasiyi katletme utancıyla anılacaksınız. 
Şimdi sorumu
soruyorum, sorum Sayın Çalışma ve Sosyal Güvenlik Bakanına: Adana'da özel bir
hastanede çalışan Raziye Sevgili ve Gencay Deveci isimli 2 kadınımız hamile
olduklarını öğrendikleri gün hastane yönetimi tarafından işten çıkartıldı. Özel
sektörde hamile kadın demek çıkartılacak personel anlamına mı geliyor? Bir
kadın olarak bu durum hakkında kadınlarımızı koruyacak herhangi bir girişimde
bulunacak mısınız? Sizin Genel Başkanınız “3 çocuk” derken özel sektör
çalışanlarını kastetmiyordu herhâlde Sayın Bakan.
Teşekkür
ediyorum Sayın Başkan.
BAŞKAN –
Teşekkür ederim Sayın Özdiş.
Sayın Çamak…
12.- Mersin Milletvekili Hüseyin Çamak’ın, 14 Mart Tıp
Bayramı’nı kutladığına ilişkin açıklaması
HÜSEYİN ÇAMAK
(Mersin) - Sayın Başkan, tıp doktorları zor koşullarda ve büyük emeklerle
yetişir, buna rağmen Türkiye’de çok zor koşullarda çalışmak zorunda
bırakılmakta. Bu anlamda Türk Tabipleri Birliğinin 14 Martta “Dört talep”
başlıklarıyla duyurduğu şu en önemli mesleki taleplerinin bir an önce yerine
getirilmesini dilerim: Bir an önce sağlıkta şiddet yasası çıkarılmalıdır;
hekimler çalışırken ve emeklilikte insanca ücret almalıdır; fiilî hizmet süresi
zammı yasalaşıp hayata geçirilmelidir; güvenlik soruşturması kaldırılmalı ve
uzun süre bekletilen hekimlerin atamaları yapılmalıdır. Son üç yılda 431 sağlık
çalışanı intihar etti, son 5 yılda sağlıkçılara yönelik 47 bin küsur şiddet
olayı yaşandı; bunlar göz ardı edilmemeli. Tıp doktorluğuna yıllarını veren bir
hekim olarak özellikle tüm sağlık emekçisi meslektaşlarımın 14 Mart Tıp
Bayramı’nı kutlarım.
Teşekkür ederim 
BAŞKAN –
Teşekkür ederim ben de. 
Sayın Tarhan…
13.- Kocaeli Milletvekili Tahsin Tarhan’ın, Gümüşhane ilinin
stadyum ihtiyacının bir an önce giderilmesi gerektiğine ilişkin açıklaması
TAHSİN TARHAN
(Kocaeli) – Teşekkür ediyorum Sayın Başkan. 
Devlet hastanesi
bitmeyen, turizm sektöründen yeterli payı almayan, teşvik sisteminden yeterli
oranda istifade etmeyen, küçük sanayi için iş yerleri yetersiz olan Gümüşhane
ilimizin stadyum ihtiyacı vardır. Her fırsatta sporun desteklenmesi, altyapı
hizmetlerinin çağa göre yapılanması gerektiğini dile getiriyoruz. Gençlik ve
Spor Bakanlığının açıkladığı yeni yapılacak stadyumlar arasında Gümüşhane
bulunmamaktadır. Zor ve ilkel şartlarda hem maç izlemek hem de müsabakalara
çıkmak zorunda kalan Gümüşhaneli gençlerimizin stadyum talebi bir an önce
yerine getirilmelidir. 
Teşekkür
ediyorum. 
BAŞKAN –
Teşekkür ederim ben de. 
Sayın Ertem…
14.- Hatay Milletvekili Birol Ertem’in, 14 Mart Tıp
Bayramı’nı kutladığına ilişkin açıklaması
BİROL ERTEM
(Hatay) – Önderimiz Mustafa Kemal Atatürk'ün “Beni Türk hekimlerine emanet
edin.” ifadesinde bulunduğu gibi sağlığımızı emanet ettiğimiz, bu hizmet
sektöründe özveri ve inançla çalışan tüm Türk hekimlerimizin ve tüm sağlık
çalışanlarımızın kutsal mesleklerini icradaki gayretleri bizler için çok
değerlidir. Büyük bir özveriyle insanların sağlıklı yaşaması için ellerinden
gelen her türlü çabayı esirgemeyen tüm sağlık personelimize minnet borçluyuz.
İş güvencesinin ortadan kalktığı, hekim emeğinin ucuzlatıldığı ve
değersizleştirildiği bir sağlık sistemi içerisinde özveriyle yüce mesleklerinde
sevgi ve gönül bağıyla çalışan doktorlarımızın ve tüm sağlık emekçilerimizin 14
Mart Tıp Bayramı’nı kutlar, saygılar sunarım. 
BAŞKAN –
Teşekkür ederim. 
Sayın Arık… 
15.- Kayseri Milletvekili Çetin Arık’ın, 14 Mart Tıp
Bayramı’nı kutladığına ilişkin açıklaması
ÇETİN ARIK
(Kayseri) – Teşekkür ederim Sayın Başkan. 
AKP iktidarı bir
yol yaptı, bir de sağlıkta reform; hangi yolu kaldırsanız altından yolsuzluk
akıyor, sağlıkta yapılan reformları anlatmaya ise kelimeler kifayetsiz kalıyor.
Sosyal devletin yükümlülüğü olan sağlığı tamamen ticaretleştiren AKP, sağlıkta
reform diyerek hastaneleri ticarethane, hastayı müşteri, sağlık çalışanlarını
ise veznedar yaptı; sağlık çalışanlarının itibarını “Doktor efendi dönemi
bitti.” “Doktor efendi ‘…’(X)
peşinde.” diyerek sıfırlamaya çalıştı. Doktor efendi “…”(x) peşinde
değil, sizin döneminizde kaybettiği itibarının peşinde. Her şeye rağmen sağlık
camiamız daha sağlıklı bir toplum için gecesini gündüzüne katıp çalışmaya devam
ediyor. Burada mensubu olmaktan onur ve gurur duyduğum sağlık camiasının 14
Mart Tıp Bayramı’nı kutluyorum.
Teşekkür
ediyorum. 
BAŞKAN –
Teşekkür ederim ben de.
Sayın Yıldırım…
16.- Adıyaman Milletvekili Behçet Yıldırım’ın, 14 Mart Tıp
Bayramı’nı kutladığına ilişkin açıklaması
BEHÇET YILDIRIM
(Adıyaman) – Teşekkürler Başkanım.
Bugün 14 Mart
Tıp Bayramı. Yeminlerine sadık kalan, cansiparane çalışan başta doktor
meslektaşlarım olmak üzere tüm sağlık çalışanlarının bu anlamlı gününü
kutluyorum. 
Bu arada barış,
özgürlük ve demokrasi uğruna haksız, hukuksuz bir şekilde cezaevinde tutulan
Grup Başkan Vekilimiz Sayın İdris Baluken ve yaşamını barış, özgürlük,
demokrasi mücadelesine adamış olan halk sağlığı uzmanı Profesör Doktor Onur
Hamzaoğlu şahsında ihraç edilen, bedel ödeyen tüm meslektaşlarımın 14 Mart Tıp
Bayramı’nı kutluyor, sağlıklı ve özgür günlerde buluşmayı ümit ediyorum.
Ayrıca, 14 Mart
Tıp Bayramı’nı kutlamak, taleplerini dile getirmek amacıyla Numune Hastanesi
önünde açıklama yapmak isteyen meslektaşlarıma yapılan saldırıyı şiddetle
kınıyorum, gözaltına alınanların derhâl serbest bırakılmasını talep ediyorum.
İktidarı demokrasiden nasibini almaya davet ediyorum.
BAŞKAN – Teşekkür
ederim.
Sayın Akkaya…
17.- İstanbul Milletvekili Yakup Akkaya’nın, 14 Mart Tıp
Bayramı’nı kutladığına ilişkin açıklaması
YAKUP AKKAYA
(İstanbul) – 14 Mart esasen tıbbiyelilerin fedakârlıklarının, cesaretlerinin ve
direnişlerinin bayramıdır. Kötüleşen çalışma koşullarına rağmen fedakârca,
cesaretle çalışan sağlık çalışanlarımızın 14 Mart Tıp Bayramı’nı kutluyorum. 
Ayrıca,
“sağlıkta dönüşüm” adı altında vatandaşlarımız sömürülmeye devam ediyor.
Hastaneye gittiğin zaman 9 çeşit ödeme yapıyorsun. Ne ödüyorsun? İlaç katılım
payı ödüyorsun, muayene katılım payı ödüyorsun, reçete 3 kutudan fazlaysa onun
için para ödüyorsun, eş değer fiyat farkı ödüyorsun, tetkik farkı ödüyorsun,
erken muayene fark ücreti ödüyorsun, öncelikli tetkik fark ücreti ödüyorsun,
istisnai sağlık hizmeti ücreti ödüyorsun, özel hastanelerde en az yüzde 200
fark ödüyorsun. Nasıl bir reform değil mi? 
Şimdi,
genelgeyle bu acile gitme de kaldırıldı çünkü vatandaşlarımızın ücret ödememek
için acile gitme durumları da ortadan kaldırılmış oluyor. Neden vatandaşlar
acile gidiyor? Bu fark ücretini ödememek için gidiyor. Bakın Amerika’nın nüfusu
324 milyon, acile giden hasta sayısı 130 milyon; Türkiye’nin nüfusu 78 milyon,
acile giden hasta sayısı 110 milyon.
BAŞKAN –
Teşekkür ederim.
Sayın Doğan…
18.- İstanbul Milletvekili Selina Doğan’ın, başta Aile ve
Sosyal Politikalar Bakanı olmak üzere ilgilileri ensest konusunda sorumluluk
almaya davet ettiğine ilişkin açıklaması
SELİNA
DOĞAN (İstanbul) – Sayın Başkan, Yazar Büşra Sanay görmek istemediğimiz ve
duyduğumuzda ürperdiğimiz bir gerçeğe parmak basarak Türkiye'deki ensest
gerçeği hakkında bir kitap yazdı. Sanay’ın “Kardeşini Doğurmak” adlı kitabının
imza günü etkinliğinin iki ayrı AVM tarafından yasaklanması bile konunun ne
kadar önemli olduğunu gösteriyor. Oysa söz konusu kitabı yasaklayarak,
görmezden gelerek Türkiye'deki ensest gerçeği yok olmuyor; aksine, bu tutum
aile içi cinsel istismarda bulunanlara destek sunmak anlamına geliyor. Uzmanlar
tarafından en sık görülen cinsel istismar vakaları olduğu belirtilen ensest
diğer cinsel istismarlardan daha büyük psikolojik yıkımlara ve travmalara neden
olmakta. Ortaya çıkması diğerlerine göre daha zor olan bu istismar vakalarıyla
yüzleşmek zorundayız. Yüzleşmek için de öncelikle farkındalık yaratmak gerek.
Bugünlerde çözüm getirileceği vadedilen ve Hükûmet bünyesinde komisyon kurulan
cinsel istismar vakalarıyla ilgili farkındalık yaratmak da bizzat idarenin
görevidir. Başta Aile ve Sosyal Politikalar Bakanı olmak üzere ilgilileri
ensest konusunda sorumluluk almaya davet ediyorum. 
BAŞKAN
– Sayın Dedeoğlu…
19.- Kayseri Milletvekili Sami Dedeoğlu’nun, 14 Mart Tıp
Bayramı’nı kutladığına ilişkin açıklaması
SAMİ
DEDEOĞLU (Kayseri) - Teşekkür ediyorum Sayın Başkanım.
Yaşamlarını
insanlığın hizmetine, sağlığına ve esenliğine, kendilerini, hem de yeminle
adamış hekimlerimizin bizim yanımızdaki yeri ve önemi çok büyüktür.
Hekimlerimiz doğrudan insan hayatına, insan canına dokunup şifaya aracılık
ederler. Bu kutsal meslek her zaman saygıyı sonuna kadar hak eder. Hekimlik
mesleğinin bizim medeniyetimizde ve kültürümüzde farklı bir konumu vardır.
Kanuni Sultan Süleyman’ın "Halk içinde muteber bir nesne yok devlet gibi,
olmaya devlet cihanda bir nefes sıhhat gibi.” sözü dünyadaki en değerli şeyin,
en güzel mutluluğun sağlık olduğunu ifade etmektedir. Hayat kurtaran, insanın
en değerli nimeti olan sağlığına kavuşmasına vesile olan fedakâr tüm sağlık
çalışanlarımızın daha rahat, daha yenilikçi, daha başarılı olmaları için biz de
Hükûmet olarak reform ve çalışmalarımızla onları destekliyoruz. Tüm sağlık
camiamızın 14 Mart Tıp Bayramı’nı kutluyor, ülkem ve milletim adına en kalbi
şükranlarımı sunuyorum.
Genel
Kurulu saygıyla selamlıyorum. 
BAŞKAN
- Teşekkür ederim.
Sayın
Tanal…
20.- İstanbul Milletvekili Mahmut Tanal’ın, Meclis
lokantasındaki televizyonda sadece siyasi iktidara yakın 18 kanal olmasına,
sabaha kadar süren çalışmada Meclis personeline yemek verilmemesine ve Meclis
koruma polislerine tanınan ayrıcalıklara ilişkin açıklaması
MAHMUT
TANAL (İstanbul) - Teşekkür ederim Sayın Başkanım. 
Değerli
Başkanım, Türkiye Büyük Millet Meclisinin ana binasındaki lokantada 18 tane
televizyon kanalı var, cezaevlerinde 24 tane kanal var. Bu 18 tane kanalda
siyasi iktidara yakın olan kanalları izleyebiliyorsunuz. Halk TV yok, Ulusal Kanal
yok, KRT yok, Tele1 yok, Cem TV yok, Artı 1 TV yok. Yani muhalif düşünen hiçbir
televizyon kanalını orada göstermiyorlar, yasaklamış durumdalar. Yani tek
zihniyetle Meclis nasıl olur bu Türkiye’nin gündeminde, hele 21’inci yüzyılda? 
İkinci bir
husus, bu pazartesi günü Meclis çalışıyordu, sabaha kadar çalıştık. Çalışan
memurlara, polislere, hiçbirine kahvaltı verilmedi. Ben burada sizden söz
aldım, teşekkür ederim, söz vermiştiniz ama yine o insanlara yemek verilmedi,
aç bırakıldı. Bu, insan onuruyla bağdaşan bir husus değil Değerli Başkanım.
(CHP sıralarından alkışlar) 
Üçüncü bir
husus, Meclisin koruma polislerine bin lira fazla, ek para veriliyor, diğer
polislere verilmiyor. Oradaki Meclis koruma polislerine ayrıca ücretsiz yemek
veriliyor, diğer çalışanlara verilmiyor. Bu eşitsizlik ne zaman giderilecek
Sayın Başkanım? (CHP sıralarından alkışlar) 
BAŞKAN –
İlgileneceğim Sayın Tanal. Teşekkür ederim.
MAHMUT TANAL
(İstanbul) – Peki, teşekkür ederim. 
BAŞKAN - Sayın
milletvekilleri, şimdi sisteme giren grup başkan vekillerine söz vereceğim. 
Sayın Akçay,
buyurun lütfen. 
21.- Manisa Milletvekili Erkan Akçay’ın, 14 Mart Tıp
Bayramı’nı kutladığına ve sağlık çalışanlarının sorunlarına ilişkin açıklaması
ERKAN AKÇAY
(Manisa) – Teşekkür ederim Sayın Başkan. 
Bugün 14 Mart
Tıp Bayramı. Tıbbiyeli şuuru, kendini insana, insanlığa, hatta bütün canlılara
adamışlığın bir sembolüdür ve şuurudur. Bugün tıbbiyeli ruhunun aynı zamanda
vatan ve millet ülküsüyle birlikte yükseldiği gündür.
14 Mart aynı
zamanda sağlık çalışanlarının sorunlarının da dile getirildiği gündür. Yıpranma
payı, sağlıkta şiddetin cinayetlere dönüşerek devam etmesi, aşırı iş yükü,
mobing ve başta döner sermayeler olmak üzere, ücretlerde yaşanan düşüşler
sağlık çalışanlarının başlıca sorunlarıdır.
Kısa bir süre
önce taşerona kadro verilmesi uygulamasında kamu dışı aile sağlığı çalışanları,
sağlık teknikerlerinin, tıbbi sekreterler ve vekil ebe hemşirelerimizin kapsam
dışında kalması sağlık sektöründeki çalışma huzur ve barışını zedelemektedir.
Öte yandan, OECD
ortalamasına ulaşmak için, ülkemizde yaklaşık 131 bin hekime ihtiyaç vardır.
100 bin kişiye düşen hekim sayısı ülkemizde 181, bu rakamın OECD ortalaması
345’tir.
Yine ikinci ve
üçüncü basamak sağlık kurumlarına müracaat sayısı son bir yılda 469 milyon 718
bindir. Buna göre, 1 doktor başına düşen hasta sayısı 5.635’e ulaşmıştır. 
Hekimlerimiz ve
sağlık çalışanlarımız yoğun bir iş yüküyle karşı karşıyadır. Sağlıklı bir
gelecek için çalışanlarımızın sorunlarına kulak verilmesi ve çözüm getirilmesi
elzemdir. 
Bu vesileyle,
tüm sağlık çalışanlarının 14 Mart Tıp Bayramı’nı kutluyor, huzur ve esenlikler
diliyorum. 
Teşekkür ederim.

BAŞKAN –
Teşekkür ederim ben de Sayın Akçay. 
Sayın Danış
Beştaş, buyurun. 
22.- Adana Milletvekili Meral Danış Beştaş’ın, 14 Mart Tıp
Bayramı’nı kutladığına, sağlık çalışanlarının sorunlarına, 12 Mart gecesi
Samandağ’da Güven Oğurel Kahil’in polis kurşunuyla hayatını kaybetmesine,
Afrin’de yaşayan yüz binlerce insanın susuz bırakıldığına, Helin Palandöken
davasının takipçisi olduklarına ve Diyanet İşleri Başkanının bir televizyon
programında Alevilerle ilgili yaptığı açıklamaya ilişkin açıklaması
MERAL DANIŞ
BEŞTAŞ (Adana) – Teşekkürler Sayın Başkan. 
Evet, bugün Tıp
Bayramı. Sağlık sektöründe çalışan tüm sağlık emekçileriyle birlikte
hekimlerimizin Tıp Bayramı’nı kutluyoruz. Bu kapsamda, HDK Eş Sözcüsü Onur
Hamzaoğlu ve -halk sağlığı uzmanı ve doktor- yine Sayın İdris Baluken’in de Tıp
Bayramı’nı kutlamak istiyoruz. 
Evet, bizler
kutluyoruz ama sağlık sektöründeki gerçeklikler bu kutlamanın çok gerisinde.
Bugün bile doktorların, sağlıkçıların yaptıkları etkinliğe, açıklamaya maalesef
müdahale oldu. 
Başbakanlık
verilerine göre, yalnızca son üç yılda iş yükü altında kalan 431 sağlık
çalışanı intihar etti. Performans sistemiyle her beş dakikada bir muayene
yapmak durumunda kalarak hastanelerin iş yükü altında ezilen sağlık çalışanları
14 Mart Tıp Bayramı’nı kutlayamıyor. Mecburi hizmeti ve izin kullanmadan
tuttuğu ayda 15 nöbetle kesintisiz otuz altı saat mesai yapmayı kaldıramayan doktorların
peş peşe gelen intiharları bu alanda ciddi bir sorun olduğunu ortaya koyuyor. 
Aynı zamanda,
sağlık emekçilerine yönelik ciddi ihraçlar, hukuk dışı ihraçlar söz konusu olup
çok sayıda doktorun açıkta olduğunu da ifade etmek isterim. Ayrıca, güvenlik
soruşturması gerekçesiyle şu anda 900 sağlık emekçisinin ataması yapılamıyor.
Defalarca dile getirmemize rağmen bu konuda bir gelişme katedilemedi. 
Sayın Başkan,
iki gün önce Samandağ ilçe merkezinde, akşam saatlerinde, 22 yaşındaki Güven
Oğurel Kahil isimli vatandaşımız “Dur.” ihtarına uymadığı gerekçesiyle polis
kurşunuyla katledildi. Edindiğimiz bilgilere göre, polis doğrudan Güven Oğurel
Kahil'i hedef alarak ateş açmış, saldırının ardından Güven Oğurel hastaneye
kaldırılırken polis ise gözaltına alınmış. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Danış Beştaş.
MERAL DANIŞ
BEŞTAŞ (Adana) – Teşekkürler Sayın Başkan.
Ancak dün saat
on dört sıralarında Güven Oğurel henüz hayatını kaybetmeden olayın faili polis,
adli kontrol şartıyla serbest bırakıldı ve şu anda Samandağ ilçesinde ciddi bir
huzursuzluk var, bir infial var. Çok sayıda telefon aldık. Gerçekten ciddi bir
orantısız şiddet var ve Güven Oğurel’i kaybetmiş durumdayız. Bu nedenle hemen
adil bir soruşturmayla tekrar delillerin değerlendirilmesi ilçe halkını da
rahatlatacaktır. 
Sayın Başkan,
bir diğer mesele: Ülkenin gündemini, canını, ekonomisini vuran savaşla
ilgilidir. Birleşmiş Milletler İnsani Durumlar Koordinasyon Ofisi, Afrin'e bir
haftadır su tedarik edilemediğini duyurdu. Açıklamada bu durumun bölgedeki
barajın kontrolünün el değiştirmesinden kaynaklandığı belirtildi. Başbakan bir
taraftan merhametten bahsederken diğer taraftan binleri bulduğu iddia edilen
insan ölümleri üzerinden propagandalar yapılıyor. Bir şehirde yaşayan yüz
binlerce insan susuz bırakılıyor. 
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Adana) – Toparlayacağım Sayın Başkanım.
BAŞKAN –
Tamamlayın lütfen, son bir dakika. 
MERAL DANIŞ
BEŞTAŞ (Adana) – Susuz bırakma politikasını, biz, daha önce Irak Kürdistan
federe bölgesinde yapılan referandumdan dolayı Kürt halkını “Yiyecek ekmek
bulamazlar.” diye tehdit edenlerden biliyoruz. Milliyetçiliği kışkırtmak
üzerinden toplumsal kutuplaşma dışında Afrin’deki trajedinin kimseye bir
faydası yoktur. Bir an önce, bu yanlış daha fazla büyümeden sonlandırılmalıdır.

Diğer mesele
Sayın Başkan: Helin Palandöken. Helin’i öldüren ve yanındaki iki arkadaşını da
yaralayan 21 yaşındaki Murat Yetkin'in davası bugün görülüyor. Bu davanın
takipçisi olduğumuzu belirtmek istiyorum.
Değerli
milletvekilleri, kadın cinayetlerinde esas olan, önleme yükümlülüğünü yerine
getirmek, kız çocuklarının, kadınların şiddete uğramaması için önlem almaktır.
Fakat böyle acı bir olayın ardından yapılması gereken, sanığın “erkeklik
indirimi” dediğimiz ceza indirimlerinden yararlanmadan gerekli cezaya
çaptırılması ve devletin, bir daha kız çocukları tehdit edilmesin, şiddete
uğramasın diye elinden geleni yapacağının güvenini vermesidir. 
Diyanet İşleri
Başkanı…
(Mikrofon
otomatik cihaz tarafından kapatıldı)
MERAL DANIŞ
BEŞTAŞ (Adana) - Son cümlelerim Sayın Başkan. 
BAŞKAN – Sayın
Danış Beştaş, yalnız beş dakika oldu yani.
MERAL DANIŞ
BEŞTAŞ (Adana) - Son cümlelerim…
BAŞKAN - Peki,
buyurun ama bundan sonra biraz daha özen gösterirseniz memnun olurum. 
MERAL DANIŞ
BEŞTAŞ (Adana) - Tabii ki. 
BAŞKAN -
Buyurun. 
MERAL DANIŞ
BEŞTAŞ (Adana) - Teşekkürler Sayın Başkan. 
Ben de sizin
hoşgörünüze çok memnun olurum, karşılıklı birbirimize daim olsun. 
BAŞKAN –
Hoşgörümüz daim olsun da bunun da bir sınırı olsun çalışma usulü içinde. 
Buyurun.
MERAL DANIŞ
BEŞTAŞ (Adana) – Diyanet İşleri Başkanı bir televizyon programında “Aleviler
camiye gitsin.” diye bir açıklama yaptı ve Alevi kurumlarından, Alevilerden bu
konuda ciddi bir tepki var. Gerçekten bu söylem, Diyanet İşleri Başkanının
kuracağı bir söylem olamaz, söyleyeceği bir cümle olamaz, buna yetkisi de
yoktur ayrıca. Diyanet İşleri Başkanı görevi gereği tüm inançlara eşit mesafede
ve uzaklıkta olmalıdır. 
Ayrıca, Alevilerin
inanç merkezi cemevidir ve ibadetleri de cem olmadır. Bu konuda Diyanet İşleri
Başkanının talihsiz açıklamasına bir yeni açıklama yapması gerektiği ve bu
konudaki tepkilere karşı bir düzeltme yapması gerektiği düşüncemizi de
paylaşmak istiyorum. 
Çok teşekkür
ediyorum. 
BAŞKAN –
Teşekkür ederim ben de. 
Sayın Özel,
buyurun. 
23.- Manisa Milletvekili Özgür Özel’in, 13 Mart Ankara
Güvenpark’ta otobüs durağına yapılan saldırının 2’nci yıl dönümüne, 14 Mart Tıp
Bayramı’nı kutladığına, sorunları için mücadele eden meslek örgütlerine karşı
iktidarın tutumuna ve Helin Palandöken ile İstanbul Milletvekili Enis
Berberoğlu davalarının takipçisi olduklarına ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan. 
Bundan iki yıl
önce 13 Mart günü Ankara Güvenpark’ta otobüs durağına yapılan saldırı sonucunda
38 yurttaşımız hayatını kaybetmişti. Buradan bir kez daha, kaybettiğimiz
yurttaşlarımıza Allah’tan rahmet diliyoruz. Terörü lanetliyoruz. Terörü kimden
gelirse gelsin, hangi gerekçeye, hangi amaca dayandırılırsa dayandırılsın bir
insanlık suçu olarak görüyor ve terör örgütlerinin yapmış oldukları bu insanlık
suçunu ve katliamı Cumhuriyet Halk Partisi olarak kınıyoruz. 
Bugün 14 Mart
Tıp Bayramı ama artık 14 Mart neredeyse bir matem günü çünkü hekimlerin
sorunları hekimlerin, hekim örgütlerinin boylarını aşmış durumda. Sorunlarını
dile getiren, sorunları için mücadele eden hekim örgütlerine karşı iktidarın
sistematik bir yıldırma, baskı politikası son bir aydaki gelişmelerle birlikte
tamamen ortadan kaldırma iradesine dönüşmüş durumda ve bir algı yönetimiyle
Afrin Operasyonu, savaş ve bunun üzerinden yapılan açıklamalar kastedilerek tüm
sağlık meslek örgütlerinin, Türkiye Barolar Birliğinin ve akademik meslek
odalarının üst örgütlerinin isminden “Türk-Türkiye” ibareleri çıkarılmaya
çalışılıyor. Oysaki Türkiye Barolar Birliği Afrin Operasyonu’na ilk günden beri
destek verdiğini açıklamıştı. Yani meselenin savaşa karşı bildiri yayınlamak,
orada yaşananları bir savaş veya bir başka şey olarak tanımlamaktan farklı
olduğu açıkça ortada. Cumhurbaşkanının kendisinin bizzat “savaş” olarak ifade
ettiği bir süreçte “savaş” kelimesini yasaklı olarak kabul edenlerin, bunun
üzerinden meslek örgütlerine giriştikleri linç kampanyası aslında Türkiye
Barolar Birliğinin bu konuda aldığı konum ve pozisyon değerlendirildiğinde
bunun sadece bir fırsat, bir bahane, esas meselenin meslek örgütlerinin üzerine
gidip onların örgütlü birlikteliğini ortadan kaldırmak olduğu çok açıkça
görülüyor. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Özel siz de.
ÖZGÜR ÖZEL
(Manisa) - Yıllardır söylüyoruz, söylemeye de devam edeceğiz. Sağlıkta dönüşüm,
sağlıkta yıkım, sağlıkta eşitsizlik, sağlık hizmetlerinin paralı hâle
getirilmesi sürecine dönüşmüş durumda. Şüphesiz bugün sadece hekimlerin değil
tüm sağlık emekçilerinin günüdür. Biz, sağlıkta ticarileşmeye, özelleşmeye,
piyasalaşmaya tamamen karşıyız çünkü sağlık hakkı vatandaş ve devlet arasındaki
bağın türünü, gücünü, samimiyetini ortaya koyan en temel alanlardan birisidir.
Cumhuriyet Halk Partisi olarak sağlıkta sosyalizasyonu savunan bir partiyiz.
Sağlıkta yüküm sürecinin derhâl terk edilmesi, tüm paydaşların bir araya
gelerek konuşması ve yaşanan akut sorunlara acil çözümler üretilmesi, ardından
da kalıcı bir süreç için uzlaşılması gerekmektedir. İş güvencesinin ortadan
kalktığı, hekimin emeğinin ucuzlaştığı ve değersizleştiği bir sağlık sistemi
içinde geleceklerinin bugünden iyi olmaları dileğiyle tüm sağlık emekçilerinin
ve tüm hekimlerin bugününü bir kez daha kutlamak isteriz.
Son olarak,
bugün iki dava var. Çok sayıda milletvekilimiz İstanbul’da bu davaları takip
ediyor.
(Mikrofon
otomatik cihaz tarafından kapatıldı) 
BAŞKAN –
Tamamlayın siz de Sayın Özel.
ÖZGÜR ÖZEL
(Manisa) – Bunlardan bir tanesi, okulunun önünde katledilen Helin Palandöken
davasıdır. Geçen duruşmaya yanlış sanık getirilme rezaleti damgasını vurmuştu.
Helin Palandöken davası, bireysel silahlanmaya karşı tedbir alınması ve bu
şiddetin önüne geçilmesiyle ilgili Meclis sorumluluğunu hatırlamamız açısından
önemli bir davadır.
Son olarak da
Sayın Enis Berberoğlu milletvekilimiz, tutsak olduğu Maltepe Cezaevinden bugün
bir kez daha yargılandığı bir davayla karşı karşıyadır. Tutsak olan, tutuklu
olan, millî iradedir. Bir milletvekilinin tutuklu yargılanması, bir
milletvekilinin kendi ayaklarıyla gittiği duruşma salonundan kelepçelenerek
hapishaneye konulması o milletvekilinin değil, bu Meclisin, hepimizin ayıbıdır.
Bunun bir kez daha altını çiziyor, bugün adaletin tecelli etmesiyle ilgili ümidimizi,
beklentimizi bir kez daha ifade ediyorum.
Teşekkür ederim.
BAŞKAN –
Teşekkür ederim Sayın Özel.
Sayın Turan…
24.- Çanakkale Milletvekili Bülent Turan’ın, Diyarbakır ve
Afrin’de şehit olanlara Allah’tan rahmet dilediğine, 14 Mart Tıp Bayramı’nı
kutladığına, 14 Mart AK PARTİ’ye kapatma davası açılmasının 10’uncu yıl
dönümüne ve 18 Martta Çanakkale’de Cumhurbaşkanının da katılımıyla düzenlenecek
törenlere tüm vekilleri ve vatandaşları davet ettiğine ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; bugün hem Diyarbakır’dan
hem de Afrin’den acı haberler aldık; şehitlerimiz var, gazilerimiz var.
Şehitlerimize Allah’tan rahmet diliyorum; yaralılarımıza, gazilerimize şifalar
diliyorum. Bu vesileyle Afrin’de teröre karşı mücadele eden Mehmetçiklerimize
hem başarı hem selam dileklerimizi iletmek istiyorum.
Sayın Başkan,
değerli arkadaşlar; bugün 14 Mart Tıp Bayramı. Doktorlarımızın kutsal bir
mesleği ifa ettiğini hepimiz ifade ettik. Hekimlerimizin insan canına dokunan,
şifaya aracılık eden insanlar olduğunu biliyoruz. Sorunlarını yakından takip
ettiğimiz hekimlerimizin bayramını ben de canıgönülden kutluyorum. 
Sayın Başkan,
değerli arkadaşlar; ayrıca, bugün ibretlik bir tarih ve gün, AK PARTİ’ye
kapatma davası açılmasının 10’uncu yıl dönümü. Şu an, bu davayı açanların her
biri ibretle ve nefretle tarihte yerlerini aldılar ama AK PARTİ milletin
desteğiyle demokrasiden yana, milletten yana yoluna devam etti, dimdik duruşuna
devam ediyor. Başlı başına bu durum bile AK PARTİ’nin sağladığı demokratik
gelişimi gösteren bir fotoğraf. Demokrasiye kasteden girişimler milleti
karşısında buldu, yarın da bu tarz girişimlere kalkışanlar yine bu milleti
karşılarında bulacaklar.
Sayın Başkan,
değerli milletvekilleri; bu hafta sonu 18 Mart törenlerini, vekili olmaktan
gurur duyduğum Çanakkale’mizde kutlayacağız, anacağız. Çanakkale tüm Türkiye
için millî şuurun doğduğu ve Anadolu’ya yayıldığı yer. 18 Mart 1915, düşmanlara
karşı, emperyalizme karşı bozguna uğratmanın ötesinde, birkaç yıl sonra Millî
Mücadele’nin başlamasına öncülük yapan, ateşi fitilleyen bir önemli gurur
vesilesi oldu bizim için. 15 Temmuzda sokağa çıkan insanların ruhu, Afrin’deki
Mehmetçik’imizin ruhu Çanakkale ruhuyla beslendi, o ruhla aynı atmosferi
paylaştı. 
(Mikrofon otomatik
cihaz tarafından kapatıldı) 
BAŞKAN –
Tamamlayın Sayın Turan siz de.
BÜLENT TURAN
(Çanakkale) – “Çanakkale geçilmez.” sözü bir yerel unsur değil bir milletin
ifadesi, emperyalizme karşı bir bayrak açmanın adı ve şanı oldu. Ben bu
vesileyle, 18 Martta Cumhurbaşkanımızın da katılımıyla düzenlenecek törenlere
tüm vekillerimizi, tüm vatandaşlarımızı davet etmek istiyorum.
Teşekkür
ediyorum.
BAŞKAN –
Teşekkür ederim ben de.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur Bahçekapılı,
Başkanlık Divanı olarak, 13 Mart 2016’da Güvenpark’taki terör eyleminde
hayatını kaybedenler ile Diyarbakır, Ağrı ve Afrin’de şehit düşen askerlere
Allah’tan rahmet dilediklerine ve hayatını kaybeden fizikçi Stephen Hawking’i
saygıyla andıklarına ilişkin konuşması 
BAŞKAN – Sayın
milletvekilleri, biz de Divan olarak hem iki yıl önce Güvenpark’taki terör
eyleminde hayatını kaybedenlere hem de Diyarbakır, Ağrı, Afrin’de şehit düşen
asker kardeşlerimize, Mehmetçiklerimize Allah’tan rahmet diliyoruz; değerli
ailelerine, yakınlarına başsağlığı ve sabır diliyoruz. Yine, yaralı olan
askerlerimize de acil şifalar temenni ediyoruz.
Bu arada, bilime
önemli katkılarda bulunan ünlü evren bilimci, fizikçi Stephen Hawking’in de
vefat ettiğini öğrenmiş bulunuyoruz. Kendisini saygıyla andığımızı da buradan
bildirmek isterim.
Gündeme
geçiyoruz sayın milletvekilleri.
Başkanlığın
Genel Kurula sunuşları vardır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi bulunmaktadır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Adıyaman Milletvekili Behçet Yıldırım ve
arkadaşları tarafından, sağlık emekçilerinin yaşadıkları sorunların tüm
boyutlarıyla araştırılması amacıyla 13/3/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 14 Mart 2018 Çarşamba günkü birleşiminde
yapılmasına ilişkin önerisi 
Türkiye Büyük Millet Meclisi Başkanlığına
Danışma Kurulu
14/3/2018 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Meral
Danış Beştaş
 Adana
 Grup
Başkan Vekili 
Öneri:
13 Mart 2018
tarihinde Adıyaman Milletvekili Sayın Behçet Yıldırım ve arkadaşları
tarafından, sağlık emekçilerinin yaşadıkları sorunların tüm boyutlarıyla
araştırılması amacıyla Türkiye Büyük Millet Meclisine verilmiş olan 7104 sıra
numaralı Meclis Araştırması Önergesi’nin diğer önergelerin önüne alınarak
görüşmelerinin 14/3/2018 Çarşamba günkü birleşimde yapılması önerilmiştir.
BAŞKAN –
Önerinin gerekçesini açıklamak üzere, öneri sahibi Halkların Demokratik Partisi
Grubu adına Adıyaman Milletvekili Sayın Behçet Yıldırım konuşacaklar. 
Buyurun Sayın
Yıldırım. (HDP sıralarından alkışlar)
HDP GRUBU ADINA
BEHÇET YILDIRIM (Adıyaman) – Teşekkürler Başkanım. 
Bugün 14 Mart
Tıp Bayramı. Ben de yine buradan tekrar, başta yeminlerine sadık kalan
arkadaşlarımı kutluyorum.
Medeni
toplumlarda, demokrasiyle yönetildiğini iddia eden ülkelerde meslek örgütleri
toplumun vazgeçilmez kurumlarıdır. Şimdi, bu STK’lerden en önemlisi, bağlı
olduğum TTB, akıl tutulması yaşayan bu AKP iktidarının Afrin Operasyonu için
çok masumane bir bildiri yayınlamıştı. Bu bildiride şöyle deniyordu: "Biz
hekimler uyarıyoruz: Savaş, doğada ve insanda tahribat yapan, toplumsal yaşamı
tehdit eden, insan eliyle yaratılan bir halk sağlığı sorunudur. Her çatışma,
her savaş fiziksel, ruhsal, sosyal ve çevresel, sağlık açısından onarılmaz
sorunlara yol açarak büyük bir insani dramı da beraberinde getirir. Yaşatmaya
ant içmiş bir mesleğin mensupları olarak, yaşamı savunmanın, barış iklimine
sahip çıkmanın birincil görevimiz olduğunu aklımızdan çıkarmıyoruz. Savaşla baş
etmenin yolu adil, demokratik, eşitlikçi, özgür ve barışçıl bir yaşam kurmak ve
bunu sürekli kılmaktır.“ Bu bildiriye bir hekim olarak aynen imza atıyorum.
Medeni bir dünyada, demokrasiyi azıcık benimsemiş ülkelerde bu bildirinin alkışlarla
karşılanması gerekir.
TTB, her şeyden
önce bir meslek grubudur. İnsan yaşamını hedefleyen odamız, unutmayın ki sizden
önceki hükûmetler zamanında da hep hedef hâline getirilmişti. TTB size biat
etmediği gibi önceki hükûmetlerdeki Osman Durmuş'un da, bu Hükûmetin önceki
Sağlık Bakanı Recep Akdağ'ın da hedefindeydi. Bu bakanların devletin tüm
imkânlarını kullanarak hekimlere mevki, makam vaatlerine rağmen, hekimlik
mesleğine, onurlarına sahip çıkan TTB'yi iktidarın emrine sokamamışlardır, biat
ettirememişlerdir. 
Buradan tekrar,
TTB’yi, dik ve onurlu duruşlarından dolayı kutluyorum.
Biz hekimler
mesleğimiz ve yeminimiz gereği ırk, dil, din ayrımı yapmayız. Bu bağlamda, TTB
de elbette barışa sahip çıkacaktır, elbette savaşa karşı duracaktır.
Şimdi, hekimlerimiz
bugün gündemde olan şeker fabrikalarına da karşıdır. Şimdi siz diyecekseniz ki:
“Şeker fabrikalarından TTB’ye ne?” Bu toplumsal bir olaydır arkadaşlar,
toplumsal olaylarda TTB elbette fikrini söyleyecektir. Bu, şeker fabrikalarının
özelleştirilmesi, nihayetinde kapatılmasına gidecek olan politikanıza bugün çok
güzel bir duruş sergiliyor ve şöyle diyor: “Şeker fabrikalarına yönelik biz
hekimlerin görüşü şöyle: Son yıllarda yapılan bilimsel çalışmaların, nişasta
bazlı şeker kullanımının sağlık sorunlarına yol açtığını ortaya koymasına
karşın, Türkiye'de uygulanan politikaların nişasta bazlı şeker kullanımını
teşvik ettiğini şu şekilde açıklıyoruz: Hastalıkların daha sık görülmesine yol
açan, halkın sağlığını bozan kâr amaçlı politikalar terk edilmeli, şeker
fabrikalarının satışından vazgeçilerek pancardan şeker üretimi desteklenmelidir
görüşündeyiz.”
Şimdi siz
diyeceksiniz ki şeker fabrikalarından TTB’ye ne? Elbette bu bir toplumsal
olaydır, elbette fikrini söyleyecektir. Bu fikri de TTB’nin Halk Sağlığı Kolu
en güzel şekilde dile getirmiştir.
TTB en çok AKP
iktidarı tarafından itibarsızlaştırılmaya çalışılmış, özlük sorunları artmış;
her şeyden önemlisi, şiddete maruz kalmıştır. Sözlü ve fiilî saldırılara hemen
her gün maruz kalmışlardır. Bu iktidar döneminde hekim ve sağlık çalışanları
intiharları giderek artmıştır. 
Kendi üyelerine
yönelik yapılan haksızlıklara, saldırılara, özlük haklarına, demokratik
zeminlerde elbette mücadele verecektir. Bunu en iyi şekilde yaptığına
inandığım, otuz iki yıldır onurla, gururla üyesi olduğum TTB en iyi şekilde
yapmaktadır. 
Yıllardır her 14
Martta sağlık çalışanlarına bir sürü vaatlerde bulunuldu. Sağlıkçıların dünya
kadar talebi var, bunu bütün hükûmetler, özellikle AKP hükûmetleri hep dile
getirdi ama sonuçta hiçbir şey yapılmadı. Şimdi biz bu 14 Martta, tabipler,
hekimler camiası artık bu vaatlerden bıkmış şekilde diyorlar ki: “Taleplerimiz
acil olarak dile getirilsin. Bu talepler çok fazla ama en önemlisi,
yıpranıyoruz, hakkımızı istiyoruz.” Yıpranma payının derhâl fiiliyata geçmesini
istiyorlar, “Sağlık çalışanlarının ücretleri ve emeklilik maaşları artırılsın.”
diyorlar. Evet, sağlık çalışanlarının ve özellikle hekimlerin maaşları, emekli
maaşları yerlerde sürünüyor arkadaşlar. Bu konuda da mutlaka bir şeyler yapılmalı
görüşündeyim. 
Sağlıkta şiddet
yasa tasarısı vardı. Her zaman “Sağlıkta şiddet yasasını biz geçirdik, şöyle
yaptık, böyle yaptık…” Ama maalesef her gün günden güne sağlıkta şiddet
artıyor, acillerde hekimlerimize sözlü ve fiilî…
(Mikrofon
otomatik cihaz tarafından kapatıldı)
BEHÇET YILDIRIM
(Devamla) – Bitireceğim Başkanım.
BAŞKAN –
Tamamlayın, bir dakika ek süre vereyim size Sayın Yıldırım.
BEHÇET YILDIRIM
(Devamla) – Sağlıkta şiddet yasa tasarısı hemen yasalaşsın çünkü bu şiddet
günden güne artmaktadır.
Bir de en
önemlisi, sizlere de iktidar vekillerine de muhalefet vekillerine de onlarca
mesaj geliyor. Sağlık ve sosyal hizmet alanında güvenlik soruşturmaları
kaldırılmalı, güvenlik soruşturması nedeniyle atanamayan sağlık çalışanları
görevlerine başlamalıdır. Sağlık çalışanlarının güvenlik soruşturmasının
olumsuz gelmesiyle kamu hizmetlerinin etkin biçimde sunumu aksamakta, maaş
alamıyorlar, sosyal güvenlik ve sağlık güvencelerinden yoksun kalmaları
giderilmesi olanaksız mağduriyetlere neden olmaktadır. Ayrıca güvenlik
soruşturmasının olumsuz gelmesi ve bu nedenle mecburi hizmet yapamamış
olmalarıyla özel sağlık kuruluşlarında da bu arkadaşlar iş bulamamaktadır. Kamu
görevlerinden ihraçların ardından güvenlik soruşturmaları olumsuz olduğu
gerekçesiyle atamaların yapılmamasıyla sağlık alanında giderek büyüyen bir
işsizler ordusu yaratılmaktadır. Kamuda çalışmanın engellenmesi sonucunda
ortaya çıkan iş bulma sorunu sağlık çalışanlarını ucuz iş gücü olarak özel
sektörde cari ücretlerin altında çalışmak zorunda bırakmakta, böylece bu alanda
ciddi bir emek sömürüsünün koşulları yaratılmaktadır.
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Yıldırım.
BEHÇET YILDIRIM
(Devamla) – Sayın Başkan, 4 talebi özetle söylüyorum, fazla uzatmadan
söyleyeceğim.
Bu güvenlik
soruşturmaları Hükûmetin de gündeminde, bakanlara da defalarca biz bildirdik.
Bu güvenlik soruşturmasıyla ilgili ivedilikle yerine getirilmesi gereken sağlık
çalışanlarının talepleri şunlardır: Güvenlik soruşturması devam eden sağlık
çalışanlarının bu işlemleri sonlandırılarak atamaları ivedilikle
gerçekleştirilmelidir. Güvenlik soruşturması olumsuz olduğu gerekçesiyle
ataması yapılmayan sağlık çalışanları, işlemleri geri alınarak bir an önce
görevlerine başlatılmalıdır. Tıpta uzmanlık sınavını kazanan, ancak güvenlik
soruşturması süren ya da olumsuz gelen hekimler, uzmanlık eğitimlerine
başlatılmalıdır diyorum.
Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkür ederim.
Sayın Gürer…
Sayın Bektaşoğlu
sizi dinleyelim, o arada Sayın Gürer sisteme girer.
Buyurun, söz
talebiniz var.
VI.- AÇIKLAMALAR (Devam)
25.- Giresun Milletvekili Bülent Yener Bektaşoğlu’nun, bugün
şehit olan askerlere Tanrı’dan rahmet dilediğine ve 14 Mart Tıp Bayramı’nı
kutladığına ilişkin açıklaması
BÜLENT YENER
BEKTAŞOĞLU (Giresun) – Çok teşekkür ederim Sayın Başkan.
Ben de bugün
kaybettiğimiz şehitlere Tanrı’dan rahmet diliyorum, size de ayrıca teşekkür
ediyorum.
Bugün 14 Mart
Tıp Bayramı. Ancak bayramın sadece adı var. Ne doktorlar ne sağlık çalışanları
ne de hastalar bayram yapamayacak kadar zor durumdalar. Sağlığın bütün
paydaşları mutsuz, çünkü Türkiye’nin pek çok hastanesinde bütçe sıkıntısı
nedeniyle ihaleler yapılamıyor, bazı hizmetler durma noktasında. Tıp
fakültelerinde öğretim kalitesi dibe vuruyor. Araştırma ve uygulama
hastanelerinde eğitim, teşhis, ameliyat ve tedavi süreçlerindeki sorunlar
katmerleşerek büyüyor. En önemlisi de anayasal ve insani bir hak olan sağlık
hakkı satın alınan bir şey hâline geldi, sağlık hizmetleri eşit ve adil
dağıtılmıyor. Katkı payı adı altında ve diğer ücretlerle birlikte hastanelerden
âdeta soyularak çıkılıyor. Bütün bu sorunları devralan Sağlık Bakanımıza
kolaylıklar diliyorum. Onun ve bütün hekimlerin bu anlamlı gününü kutluyorum. 
Başta Çanakkale’nin
tıbbiyeli şehitleri olmak üzere ebediyete intikal etmiş hekimlerimizi ve
ülkemizde modern tıbbın gelişmesine katkıda bulunan ve hekimlerimize verdiği
önemi “Beni Türk hekimlerine emanet edin.” diye mesajlaştıran Gazi Mustafa
Kemal Atatürk’ü saygı ve rahmetle, minnetle anıyorum. Cerrahpaşa Tıp ve Çapa
Tıp SOS veriyor, ilgililere duyurulur.
Teşekkür ederim.
BAŞKAN – Sayın
Gürer, sizi de dinleyelim.
26.- Niğde Milletvekili Ömer Fethi Gürer’in, Hakkâri
Yüksekova’da yaralanan ve şehit olan Niğde’nin Kızılören Köyü’nden hemşehri
Piyade Çavuş Yusuf Yavuz’a ve tüm şehitlere Allah’tan rahmet dilediğine ilişkin
açıklaması
ÖMER FETHİ GÜRER
(Niğde) – Teşekkürler Sayın Başkan.
Hakkâri
Yüksekova’da yaralanan ve şehit olan, Niğde ili Kızılören köyünden hemşehrim
Piyade Çavuş Yusuf Yavuz’a Allah’tan rahmet diliyorum. Tüm şehitlerimizin
acısını paylaşıyorum. Ailelerine, halkımıza başsağlığı diliyorum. Terörü bir
kez daha şiddetle lanetliyorum; gazilerimize de sağlık diliyorum.
Teşekkür
ediyorum Sayın Başkan.
BAŞKAN –
Teşekkür ederim ben de.
Sayın Doğan,
sizin de söz talebiniz olmuştu, size de verelim, sonra gündemimize devam
edelim. 
Buyurun Sayın
Doğan.
27.- İzmir Milletvekili Müslüm Doğan’ın, Diyanet İşleri
Başkanının bir televizyon programında Alevilerle ilgili yaptığı açıklamaya
ilişkin açıklaması
MÜSLÜM DOĞAN
(İzmir) – Teşekkürler Sayın Başkan. 
Sayın Başkanım,
Diyanet İşleri Başkanı Sayın Ali Erbaş bir televizyon programında “Alevi
kardeşlerim cemevlerinde muhabbetlerini yapabilirler, namazlarını da kılmak istiyorlarsa
kılsınlar. Müslümanların ibadet yeri camidir. Camiler, hem Sünni hem de Alevi
ibadet yeridir.” diyor. Sayın Başkana ifade etmek isterim ki: Biz Alevilerin
fetvadan beslenmediğimizi, pirlerimizin, rehberlerimizin ve mürşitlerimizin
olduğunu Sayın Başkanın bilmesi gerekirdi. Bizim ibadethanemiz cemevidir.
İbadethanemizde cem olma durumu vardır. Bunu kamuoyuyla paylaşmak isterim. 
Arz ederim
efendim. 
BAŞKAN –
Teşekkür ederim. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Adıyaman Milletvekili Behçet Yıldırım ve
arkadaşları tarafından, sağlık emekçilerinin yaşadıkları sorunların tüm
boyutlarıyla araştırılması amacıyla 13/3/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 14 Mart 2018 Çarşamba günkü birleşiminde
yapılmasına ilişkin önerisi (Devam)
BAŞKAN –
Cumhuriyet Halk Partisi Grubu adına Manisa Milletvekili Tur Yıldız Biçer
konuşacak. 
Buyurun Sayın
Biçer. (CHP sıralarından alkışlar) 
CHP GRUBU ADINA
TUR YILDIZ BİÇER (Manisa) – Sayın Başkan, saygıdeğer milletvekilleri; hepinizi
saygıyla selamlıyorum. 
Evet, tarihte
ilk hekim kimdir biliyor musunuz? İlk hekim “Ah!” diyene ilk koşandır
saygıdeğer milletvekilleri. Dolayısıyla bugün, işte o “Ah!” diyenlere hep ilk
koşanların yani hekimlerin günü. Evet, 14 Mart Tıp Bayramı kutlu olsun. Bütün
meslektaşlarımın, hekimlerin ve sağlık çalışanlarının Tıp Bayramı’nı
kutluyorum. 
Söz almış
bulunduğum bu önergeyle ilgili de öncelikle, MHP Grubunun söyleyecek herhangi
bir sözünün olmadığının bildirilmesini açıkçası çok şaşkınlıkla ve üzüntüyle
karşıladığımı söyleyerek başlamak istiyorum. 
ERKAN AKÇAY
(Manisa) – Şu utanmazlığa bak!
TUR YILDIZ BİÇER
(Devamla) – Özellikle grup içindeki hekim arkadaşlarıma en basit sözcükle
teessüflerimi bildirmek istiyorum. 
ERKAN AKÇAY
(Manisa) – Tuh senin yüzüne! Şu çiğliğe bak! 
TUR YILDIZ BİÇER
(Devamla) – Şimdi, sevgili milletvekilleri, 14 Mart, Türkiye’de modern tıp
eğitiminin başladığı tarih olarak, aslında geçmişte bayram olarak kutladığımız
bir gün ama bugünün Türkiyesinde ne yazık ki artık Tıp Bayramı’nı çok buruk
olarak kutluyoruz. Bugün, her ne kadar isminde “bayram” sözcüğü geçse de bizim
için buruk bir gün. Evet, biraz önce, Ankara Numune Hastanesinin bahçesinde
yapılacak olan basın açıklamasından geliyorum ve üzerimde hâlâ orada polis
tarafından sıkılmış biber gazının kokusu var. 
Ankara
Tabip Odası yetkilileri, Türk Tabipleri Birliği yetkilileri ve sağlık emekçisi
sendikaları yetkililerinin bütün hekimlerle, hasta yakınlarıyla, vatandaşla
birlikte yapmayı planladıkları basın açıklamasına polis çok orantısız bir güçle
müdahale etti, biber gazıyla, köpeklerle ve plastik mermilerle saldırdı ve
hekimlerin üzerinde önlükleriyle dahi iki cümle söylemelerine, Türkiye’deki
sağlık politikalarıyla ilgili, kendi gelecekleriyle ilgili taleplerini
iletmelerine izin vermedi. Bu şiddeti, bu müdahaleyi öncelikle kınadığımı
söylemek istiyorum. 
Oranın
ardından, Numune Hastanesinin ardından, göreve başlamalarına izin verilmediği
için Sağlık Bakanlığının önünde limon satmak zorunda kalan 2 genç meslektaşıma
destek için Sağlık Bakanlığı önünde limon sattım. Bu 2 genç meslektaşımdan
birisi ihtisas yaparken görevinden alıkonulmuş, diğeri de güvenlik
soruşturmasından geçemediği için, görevine başlamasına izin verilmediği için ve
kendi geçimlerini sağlayamadıkları için limon satmak zorunda kalmış.
Buradan
onların sorunlarını bir kere daha dile getirmek için şunu sormak istiyorum:
İçişleri Bakanı Sayın Süleyman Soylu “Biz güvenlik soruşturmalarını bitirdik,
Sağlık Bakanlığına ilettik.” dedi. Sağlık Bakanı bunun üzerine bunu yalanladı
“Hayır, bize ulaşan herhangi bir güvenlik soruşturması yok.” dedi ve yine aynı
Sağlık Bakanı 19 Ekimde burada yaptığı açıklamada şunu söyledi, dedi ki: “Ekim
ayı sonuna kadar bütün güvenlik soruşturmaları bitirilecek, söz veriyorum.” 
Sayın
Bakan, ekim ayı geçti, ikinci bir ekim ayı geliyor, 2018 Ekim ayı geliyor.
(Mikrofon
otomatik cihaz tarafından kapatıldı)
TUR
YILDIZ BİÇER (Devamla) – Başkanım, izin verir misiniz bitireyim?
BAŞKAN
– Bir dakika izin vereyim, tamamlayın lütfen. 
TUR
YILDIZ BİÇER (Devamla) – Teşekkür ediyorum. 
Evet,
bu güvenlik soruşturmalarının derhâl bitirilmesini, meslektaşlarımızın daha
fazla mağdur edilmemesi yönünde gerekenlerin yapılmasını bekliyoruz. 
Şimdi,
tüm meslektaşlarımla birlikte her platformda, gerek sokakta gerek hastane
bahçesinde gerek Mecliste her platformda hem hekimlik değerlerimize hem de etik
ilkeler ışığında sağlık alanında ve sağlığın her alanında, sağlığın ticarileşmesine
karşı durma yönünde; hekimlerin, sağlık çalışanlarının her anlamda uğradığı bu
şiddete karşı durma yönünde daha fazla mücadele ederek hem halkımızın sağlığına
hem de meslek onurumuza sonuna kadar sahip çıkacağımızı bir kere daha ifade
ederek hepinize saygılarımı sunuyorum. Çok teşekkür ederim. (CHP sıralarından
alkışlar)
BAŞKAN –
Teşekkür ederim Sayın Biçer. 
Halkların
Demokratik Partisi Grup önerisi üzerine şimdi de Adalet ve Kalkınma Partisi
Grubu adına Aksaray Milletvekili Sayın Mustafa Serdengeçti konuşacaklar. 
Buyurun Sayın
Serdengeçti. (AK PARTİ sıralarından alkışlar)
AK PARTİ GRUBU
ADINA MUSTAFA SERDENGEÇTİ (Aksaray) – Sayın Başkan, değerli milletvekilleri;
HDP grup önerisi üzerine grubum adına söz almış bulunmaktayım. Yüce heyetinizi
bu vesileyle saygıyla selamlıyorum. 
Bugün 14 Mart
Tıp Bayramı. Doğrudan insana hizmet eden, insana hizmet etmeyi talep eden hekim
arkadaşlarımı ve sağlık çalışanlarını öncelikle tebrik ediyorum ve tıp
bayramlarını kutluyorum. 
Kâinat
içerisinde en şerefli mahluk olan insana hizmet etmek elbette en şerefli bir
görev olsa gerek. AK PARTİ hükûmetleri “İnsanı yaşat ki devlet yaşasın.”
ilkesiyle çalıştığı için elbette insanları yaşatmak için hem de insanların en
hastalıklı, en musibetzede hâllerinde yardım eden sağlık çalışanlarının her
zaman yanındadır. 
Ben
öğrenciliğimle birlikte otuz yıldır bu camianın içerisinde bir hekim olarak
hekimlerin sorunlarının ve çalışma şartlarının nereden nereye geldiğini çok iyi
gözlemleyen birisiyim. 30 kere tıp bayramı yaşamış bir insan olarak bugünkü tıp
bayramlarımızın daha önceki tıp bayramlarından daha güzel olduğu kanaatindeyim.

On altı yıllık
AK PARTİ iktidarı zamanında sağlık çalışanlarının çalışma şartları daha güzel
hâle gelmiştir. Sağlık çalışanları, hastane sayımız, yatak sayımız daha önceki
yılların yaklaşık 3 katı seviyesine gelmiştir; maaşlarımız ve özlük haklarımız
daha fazla artmıştır. On altı yıl önce yurt dışında çalışan hemşehrilerimizin
Türkiye’ye geldiklerinde övünerek anlattıkları Avrupa’daki sağlık hizmetlerinin
çok daha önüne geçmiş bulunmaktayız. Şimdi o gelişmiş Avrupa ülkelerinden daha
yüksek teknolojiyi, daha güzel tanı ve tedavileri hızlı ve kolay bir şekilde
elde eden bir ülkemiz var. O ülkenin insanlarının da tedavi amaçlı Türkiye’ye
geldiklerinin farkındayız ve bunlara da şahitlik ediyoruz. 
Bütün bunların
yanında, sağlık hizmetleri halkımız tarafından da AK PARTİ hükûmetlerinin en
çok takdir edilen hizmetleri arasındadır. Tabii, bu hizmetlerin kalitesi
giderek arttığı için beklentiler daha da yüksektir ve elbette daha yapılacak
işler olabilir. Sağlık çalışanlarımızın, hekimlerimizin ve sağlık sorunlarının
farkındayız. Bunların daha iyi olması için de elimizden geleni yapıyoruz
şimdiye kadar yaptıklarımız kadar, daha iyisini yapacağız. 
Sağlıkta atanamayan
hekimlerle ve sağlık çalışanlarıyla ilgili şöyle bir bilgi var: 19.270 kişinin
güvenlik soruşturması yapılmış, 1.500 kişinin araştırılması devam ediyor, 273
kişinin ise devlet memuru olma kabiliyeti olmadığı ortaya çıkmış. Takdir
edersiniz ki 15 Temmuz hain darbe girişiminde içinde bulunduğumuz bu yüce
Meclis devletin memurları tarafından ve devletin onlara verdiği silahlarla
bombalanmıştır. Bu durumda, devlet kendini koruma refleksini elbette
başlatacaktır. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen, size de bir dakika ek süre vereyim.
ÖZGÜR ÖZEL
(Manisa) – Kısaltılmasına oy vermiştiniz, hatırlatayım. Helalü hoş olsun. On
dakikaydı üç dakikaya siz indirdiniz. 
MUSTAFA
SERDENGEÇTİ (Devamla) – Üçe mi indirdik? Teşekkür ederim. 
ÖZGÜR ÖZEL
(Manisa) – Üçe indirdiniz ama helalü hoş olsun. Biz gelince yine on dakika
olur. 
BAŞKAN – Sayın
Özel, lütfen… 
Buyurun Sayın
Serdengeçti. 
MUSTAFA
SERDENGEÇTİ (Devamla) - Devletin kendini koruma refleksi vardır. Her mezun
olanın devlette iş bulması elbette mümkün değildir. Bu refleksten dolayı 273
kişinin de devlet memuru olmaması, olma kabiliyetini taşımaması gayet
normaldir. Daha önceki 657’de de zaten böyle şartlar vardır, her isteyen devlet
memuru olamaz ama bunun dışında 19 bin kişinin ataması yapılmış. Bunu da yüce
takdirlerinize sunuyorum. 
Bu vesileyle,
tekrar hekim arkadaşlarımın ve sağlık çalışanlarının Tıp Bayramı’nı kutluyor,
yüce heyetinizi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim. 
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Kabul edilmemiştir. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım: 
2.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Haymana kaplıcalarının sağlık turizmine kazandırılması için gerekli
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/570) esas numaralı Meclis Araştırması Önergesi’nin ön
görüşmelerinin, Genel Kurulun 14 Mart 2018 Çarşamba günkü birleşiminde
yapılmasına ilişkin önerisi
Türkiye Büyük
Millet Meclisi Başkanlığına
Danışma Kurulu,
14/3/2018 Çarşamba günü (Bugün) toplanamadığından, grubumuzun aşağıdaki
önerisinin İç Tüzük'ün 19'uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili 
Öneri:
Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan Haymana kaplıcalarının sağlık turizmine
kazandırılması için gerekli önlemlerin belirlenmesi amacıyla (10/570) esas
no.lu Meclis araştırma önergesinin görüşmesinin Genel Kurulun 14/3/2018
Çarşamba günlü (Bugün) birleşiminde yapılması önerilmiştir.
BAŞKAN –
Önerinin gerekçesini açıklamak üzere, öneri sahibi Cumhuriyet Halk Partisi
Grubu adına Ankara Milletvekili Sayın Levent Gök konuşacaklar.
Buyurun Sayın
Gök. (CHP sıralarından alkışlar)
CHP GRUBU ADINA
LEVENT GÖK (Ankara) – Sayın Başkan, değerli milletvekilleri; bugün, sıcacık bir
önergeyle karşınızdayım. Önergemizin konusunu oluşturan Haymana kaplıcaları
ülkemizin yeterince bilinmeyen ve henüz hak ettiği değeri kazanmamış çok önemli
bir termal su kaynağıdır. Haymana, Ankara’nın en eski ve köklü ilçelerinden
biri olmasına karşın ekonomik, sosyal, kültürel yönden çok gerilemektedir.
Türkiye'deki ilçelerin sosyoekonomik gelişmişlik sıralamasında Haymana 872 ilçe
arasında 585’inci sırada yer almaktadır. 2000 yılında 60 bin olan nüfus şu anda
27 bine düşmüştür. Tarım ve hayvancılık çökmüş olup gençler işsizdir. Haymana
ve Haymanalılar ilçede yaşayan Kürt’üyle, Türk’üyle, Tatar’ıyla, Boşnak’ıyla
ülkemizin özlem duyduğu bir kardeşliği ve beraberliği sorunsuz bir şekilde
yüzyıllardan beri sürdürmektedir.
Sayın Başkan,
değerli milletvekilleri; Haymana, son kaledir. Cumhuriyetimizin kurulmasında ve
Mustafa Kemal Atatürk önderliğinde verilen Kurtuluş Savaşı’nda Haymana ve
Haymanalıların gösterdiği kararlı direniş önemli bir dönüm noktası olmuştur.
Kurtuluş Savaşı’nın en önemli cephesi olan Sakarya Savaşı’nda Mustafa Kemal
Atatürk "Hattı müdafaa yoktur sathı müdafaa vardır, o satıh bütün
vatandır” sözünü Haymana’da söylemiştir. Haymanalılar ve kahraman askerlerimiz
cepheyi terk etmemiş ve Sakarya Savaşı kazanılarak bugünkü cumhuriyetimizin önü
açılmıştır. 
Bu araştırma
önergemizde dile getirilen Haymana kaplıcaları, Uluslararası Şifalı Su
Kaynakları Araştırma Merkezinin araştırmasında dünyada ilk sıralarda yer
almaktadır. Tarihî Kral Yolu üzerinde bulunan Haymana kaplıcaları, Etiler,
Galatlar ve Romalılar döneminde de kullanılmıştır. Geçmişi milattan önce 280
yılına kadar dayanmaktadır. 
Kaplıca suyu
sıcaklığı 44 derece olup, tam anlamıyla bir doğal su kaynağıdır. Bikarbonat,
kalsiyum, sodyum, magnezyum ve karbondioksit bileşenleriyle banyo ve içme
kürlerine elverişli olan Haymana kaplıcaları, başta romatizma, deri ve kalp
hastalıkları, nevralji, solunum yolu, kadın hastalıkları, sinirsel ve kas
yorgunluğu, safra kesesi hastalıkları, şişmanlık, şeker, gut, böbrek ve idrar
yolu, cilt, kas, iskelet, mide, bağırsak gibi tüm hastalıklara iyi gelmektedir.
Haymana’da
yeterince yatak kapasitesi olmadığı bir gerçektir ancak burada, yatak
kapasitesinin artırılması yanında, sağlık turizminin de Haymana’ya ve ülkemize
kazandırılması gerekmektedir, araştırma önergemiz de bunun için verilmiştir.
Değerli
milletvekilleri, Haymana’daki kaplıca suyuyla eş değer bir suya sahip olan Fransa’nın
Vichy kasabası 3.500 nüfuslu olup, her yıl 500 bin yabancı turisti ilçeye
çekmektedir. Haymana’nın konumu ve nüfusu göz önüne alındığında, her yıl 1
milyon kişiyi Haymana’ya getirecek tesisleri, yatırımı ve tanıtımı yapmak
durumundayız. Haymana’nın Ankara’ya uzaklığı 70 kilometredir. Tam bir buçuk
saatte yabancı turistler havaalanından alınıp Haymana’ya getirilebilir. 
Haymana
kaplıcalarının olağanüstü zenginliğiyle ilgili verdiğimiz bu önerge, aslında
pilot bir önergedir. Haymana baz alınarak ülkemizdeki yaklaşık 2 bine yakın
termal ve kaplıca suyunun da öne çıkarılacağı bir anlayışla, ülkemizdeki
kaplıcaların, termal suların sağlık turizmine kazandırılmasının yolları
açılmalıdır ve ülke ekonomisine müthiş bir potansiyel sağlanmalıdır. Haymana
bunu hak etmektedir. Haymana kaplıcasını ya da ülkemizdeki başka bir kaplıcayı
yurt dışından bilip de tanıyıp da gelen tek bir turist dahi bulunmamaktadır.
İşte, bu nedenle verdiğimiz önerge çok önemlidir ve siyaset üstüdür. Burada
siyasetin ötesinde küçük bir ilçenin sahip olduğu termal suyun dev bir yatırıma
dönüştürülmesinin mücadelesini veriyoruz. AK PARTİ’li Haymana Belediye
Başkanımızın da bu konuda yaptığı çalışmayı sonuna kadar destekliyoruz. 
Değerli
milletvekilleri, şimdi sıra Meclisimizdedir. Meclisimiz bu konuya el atmalıdır.
Haymana’yla birlikte Türkiye’de bulunan bütün kaplıcalarımızı ülke ekonomisine
ve turizmine nasıl kazandırırız, bunun arayışını hep birlikte sürdürmek
durumundayız. Son kale olarak düşmana geçit vermeyen Haymana ve Haymanalılar bunu
hak ediyor. Son kaleyi düşürmeyelim, son kaleyi koruyalım. 
Türkiye’nin
en zor döneminde kurmuş olduğu siper hatlarıyla düşmana geçit vermeyen Haymana
Türkiye Cumhuriyeti’nin kuruluşuna önderlik etmiş bir ilçedir. Bu ilçenin
ekonomik yönden kalkınmasına hep birlikte omuz verelim diyor, hepinizi
sevgiyle, saygıyla selamlıyorum.
Sağ
olun. (CHP sıralarından alkışlar) 
BAŞKAN
– Çok teşekkür ederim Sayın Gök. 
Halkların
Demokratik Partisi Grubu adına İzmir Milletvekili Sayın Müslüm Doğan
konuşacaklar.
Buyurun
Sayın Doğan. (HDP sıralarından alkışlar) 
HDP
GRUBU ADINA MÜSLÜM DOĞAN (İzmir) – Sayın Başkan, değerli milletvekilleri;
Cumhuriyet Halk Partisinin vermiş olduğu grup önerisi üzerine söz almış
bulunmaktayım. Sizleri saygıyla selamlıyorum. 
Haymana
Ankara’ya 75 kilometre mesafede bulunan Polatlı ve Balâ’dan sonra en büyük yüz
ölçümüne sahip 3’üncü ilçe konumundadır. 
2017
yılına göre Haymana’nın nüfusu 27.277’dir. Türkiye’nin başkentinin 3’üncü büyük
ilçesi ne yazık ki gerekli yatırımlar yapılmadığı için sürekli göç verir
konumdadır. 
Değerli
milletvekilleri, Haymana kaplıca suyu, Fransa’nın Vichy kaplıcalarından sonra
içindeki mineral zenginliği açısından dünyanın en değerli 2’nci suyu olmasına
rağmen ülkemizde dahi gereğince tanıtılamamaktadır ve bu tanıtım maalesef bir
tanıtım bilincine yeterince yükseltilememiştir. Yani elimizde mineral açıdan
çok zengin bir kaynak bulunmasına rağmen gerek yatırımların yapılmaması gerekse
de buna dair bir planlamanın olmamasından kaynaklı, Haymana, Kızılcahamam’ın
onda 1’i kadar bile gelişme olanağına sahip olamamıştır. Tabii, Kızılcahamam’ın
İstanbul yolu üzerinde olması, önemli bir aks üzerinde olması mutlaka daha
fazla gelişmesine olanak sağlamıştır. Ancak yine de Haymana’ya gereken önemin
verilmediğini düşünmekteyim. Gerek yerli gerekse yabancı turistin Haymana’ya
olan ilgisinin artmasını sağlamalıyız.
Haymana
kaplıcalarının romatizmal hastalıklarda, cilt hastalıklarında tedavi edici
amaçla sıklıkla tercih edildiğini hep birlikte bilmekteyiz. Ağrı giderici,
özellikle bel ve sırt ağrılarını gidermede; egzama, Alzheimer, kalp
hastalıkları ve diyabet gibi hastalıkların tedavisinde çok yarar sağladığına
ilişkin bilim adamlarının ve uzmanların bu konuda bilgileri söz konusudur.
Yani
burayı bir sağlık ve şifa merkezine dönüştürebiliriz. Dünyanın dört bir
yanından insanları Haymana’da ağırlayabiliriz. Oteller, spor tesisleri,
hastaneler, cilt bakım merkezleri, restoranlar ile yaşam ve nefes alanı ile
kendine yeten, hatta ülke ekonomisine katkı da sağlayan bir ilçeye dönme olanağı
varken Haymana’ya aslında Meclis olarak gerekli katkıda bulunmamız gerekir.
Bu
bağlamda, Cumhuriyet Halk Partisinin vermiş olduğu araştırma önergesini çok
değerli buluyorum. Haymana yılda kaç yerli ve yabancı turisti ağırlayabilir? Bu
sayıyı gelecek yıllarda nasıl artırabiliriz? Ne tür teşviklerle burası bir şifa
merkezine dönüştürülür? Buna dair kapsamlı bir araştırma yapılması gerektiğini
tekrar burada ifade etmek istiyorum.
Başkente
75 kilometre uzaklıkta bulunan, doğal kaynaklar bakımından eşsiz bir zenginliğe
sahip bir ilçe nasıl olur da her geçen yıl nüfus olarak biraz daha azalıyor,
bütün bunların araştırılıp tartışılması gerekmektedir.
Önergenin
lehinde oy vereceğimizi bildirerek sizleri tekrardan saygıyla selamlıyorum.
(HDP ve CHP sıralarından alkışlar)
BAŞKAN
– Teşekkür ederim Sayın Doğan.
Adalet
ve Kalkınma Partisi Grubu adına Ankara Milletvekili Sayın Ahmet Gündoğdu
konuşacak.
Buyurun
Sayın Gündoğdu. (AK PARTİ sıralarından alkışlar)
AK
PARTİ GRUBU ADINA AHMET GÜNDOĞDU (Ankara) – Değerli Başkan, değerli
arkadaşlarım; bugün Cumhuriyet Halk Partisi grup önerisi üzerine grubum adına
söz almış bulunuyorum. 
Sözlerime
başlarken bütün sağlık emekçilerinin Tıp Bayramı’nı kutluyorum. Bu millete
hizmet yolunda şehit olmuş, vefat etmiş tüm sağlıkçı kardeşlerime rahmet
diliyorum.
Bugün
ordumuz Afrin’de 80 milyon milletimizin güvenliğini sağlamak için Türkiye’nin
dışarıdan gelen tehditlerine karşı sınır ötesi bir harekât içerisindedir.
Onlara da Allah yardımcıları olsun diyorum ve bütün şehitlerimize rahmet
diliyorum. 
Değerli
arkadaşlar, Ankara’nın -Haymana, Ayaş, Kızılcahamam ilçelerimiz başta olmak
üzere- kaplıcalar diyarı olduğunu çok iyi biliyoruz. Bugün, Haymana
kaplıcalarının doğal sıcaklığının, su derecesinin 40-45 derece arasında
olduğunu, romatizma hastalıkları ve cilt hastalıkları başta olmak üzere birçok
hastalığın tedavisine iyi geldiğini, içme kürlerinde de diş ve kemik sağlığına
iyi geldiğini uzmanlar ifade ediyor. 
Haymana, 2006
yılında termal turizm merkezi ilan edilmiştir. İlçede 10 adet termal turistik
tesis, 3 adet devre mülk, 3 adet kaplıca tesisi bulunmaktadır. 10 adet tesiste
675 oda, 1.514 yatak bulunmaktadır. Devre mülklerle birlikte ilçenin toplam
yatak kapasitesi 1.850’dir. 
Kaplıca
suyumuzun 2017 yılında İstanbul Tıp Fakültesi tarafından uluslararası tescili
yapılmıştır. Kaplıca suyunun tanıtımı Başbakanlık Tanıtma Fonu tarafından
hayata geçirilmiş, 1 milyon 600 bin TL destek sağlanmıştır. Almanya’da Avrupa
Başarı Ödülü almıştır. EMITT fuarına katılmıştır. Şu anda da Rusya Moskova’da
tanıtımı yapılmaktadır. 
Değerli
arkadaşlar, bu CHP grup önerisini Haymana’mızı, termal sularımızı tanıttığı
için önemsiyorum ancak milyonlarca vatandaşımızın beklediği, kararı alınmış
çalışmalar dolayısıyla aleyhinde olacağımızı ifade ediyorum. Levent Başkana ve
ekibine Haymana’nın tanıtımına katkı sunduğu için teşekkür ediyorum ama
önergelerini okuduğumuzda “Şunlar yapılmalıdır.” diye ifade ettikleri şeylerin
büyük çoğunluğunun hayata tarafımızdan geçirilmiş olması dolayısıyla da
partimle ve çalışma arkadaşlarımla gurur duyduğumu ifade ediyorum. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Gündoğdu. 
ÖZGÜR ÖZEL
(Manisa) – Karar yeter sayısı talep ediyoruz. 
BAŞKAN –
Cumhuriyet Halk Partisi grup önerisini… 
LEVENT GÖK
(Ankara) – Sayın Başkan… 
BAŞKAN – Buyurun
Sayın Gök. 
LEVENT GÖK
(Ankara) – Sayın Başkanım, gündeme getirdiğim konu önemli bir konu ve siyasetüstü
olduğunu başından beri ifade ettim. Ben bu konuda Haymana’da görev yapan AK
PARTİ’li Belediye Başkanının yaptığı tüm çalışmaları da sahipleniyorum ve
hiçbir siyasi mülahazaya da tartışmaya da geçit vermeksizin her türlü
çalışmalarına katkı sağlıyorum. Ancak Haymana’da geçtiğimiz sezonda bütün
pansiyonlar kapalı kaldı Sevgili Başkanım. Yapılanlar belki yapılıyor ama
yapılan çalışmalar yetersiz. Bakın, Fransa’da çok küçük bir ilçe kasabası,
Vichy kasabası 500 bin yabancı turisti getirtebiliyor. Benim derdim,
Haymana’nın da bunu aşacak bir potansiyeli olduğunu bilmemden kaynaklanıyor. Ta
milattan önce 280 yılından beri kullanılan, Etilerin, Galatların, Romalıların
kullandığı bu kaplıca suyu o kadar değerli ki, dünyadaki kaplıca suları
arasında yapılan araştırmada ilk sırada çıkıyor. Biz bu sayede hem Haymana
turizmine hem de Türkiye turizmine katkı sağlayacak çok önemli bir potansiyeli
gündeme taşıyabiliriz. Kaldı ki bu yapacağımız araştırmayla Türkiye’de 2 binin
üzerindeki kaplıcanın da önünü açmış oluruz. 
Şimdi, böylesine
stratejik bir önergede bütün milletvekillerimizi, başta sizi olmak üzere
herkesi Haymana’ya davet ediyoruz. Bir kere bu suyun özelliklerini görmemiz
gerekiyor. Ancak yapılmak istenen tablo şu: Kaplıca suyu sadece günlük gelip
banyo ihtiyacı için kullanılmamalı. Amacımız, sağlık turizmine dönük olarak
yedi günlük, üç haftalık ya da bir aylık kürlerle kullanılması ve bu konuda…
BAŞKAN – Sayın
Gök, çok teşekkür ederim, çok hassasiyetle duruyorsunuz bu konunun üstünde ama…
LEVENT GÖK (Ankara)
– Bir cümlede bitireyim. 
Yani yabancı
turistleri biz ülkelerinden alıp buraya getirebiliriz ya da başka ülkelerdeki
vatandaşları. Bunu araştırmak Haymana’nın mütevazı çabalarıyla olmuyor Sayın
Başkanım. 
BAŞKAN –
Teşekkür ederim. 
Gruplarla
konuşup bundan sonra gündeme getirebilirsiniz ama Sayın Gök. Müsaade ederseniz,
gündeme devam etmek istiyorum. 
LEVENT GÖK
(Ankara) – Peki.
Son söz: Sakarya
Savaşı’nda son kale olan Haymana bu desteklenmeyi, sahiplenmeyi hak ediyor. 
Ben diliyor ve
umuyorum ki iktidar partisi de buna destek verecektir ve bu önergemiz kabul
edilecektir. 
BAŞKAN –
Teşekkür ederim. 
ÖZGÜR ÖZEL
(Manisa) – Karar yeter sayısı istiyoruz. 
BAŞKAN –
Cumhuriyet Halk Partisi grup önerisini oylarınıza sunacağım ve karar yeter
sayısı arayacağım.
Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati:
15.33
İKİNCİ OTURUM
Açılma Saati: 15.51
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Fehmi KÜPÇÜ (Bolu) 
-----0-----
BAŞKAN – Türkiye
Büyük Millet Meclisinin 71’inci Birleşiminin İkinci Oturumunu açıyorum. 
Cumhuriyet Halk
Partisi grup önerisinin oylamasında karar yeter sayısı bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım: Öneriyi kabul
edenler… Kabul etmeyenler…
Kâtip üyeler
arasında anlaşmazlık olduğundan elektronik cihazla oylamaya yapacağız.
Oylama için iki
dakika süre veriyorum ve süreyi başlatıyorum.
(Elektronik
cihazla oylama yapıldı) 
BAŞKAN – Karar
yeter sayısı yoktur.
Birleşime on beş
dakika ara veriyorum.
Kapanma Saati:15.54
ÜÇÜNCÜ OTURUM
Açılma Saati: 16.11
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur). 
-----0-----
BAŞKAN – Türkiye
Büyük Millet Meclisinin 71’inci Birleşiminin Üçüncü Oturumunu açıyorum. 
Cumhuriyet Halk
Partisi grup önerisinin ikinci oylamasında da karar yeter sayısı bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım. 
Oylamayı
elektronik cihazla yapacağız. 
Oylama için üç
dakika süre veriyorum ve süreyi başlatıyorum.
(Elektronik
cihazla oylamaya başlandı) 
MUSTAFA ELİTAŞ
(Kayseri) – Kabul eden var mı Sayın Başkan bu önergeyi? Önergeyi kabul eden yok
herhâlde hiç. Kabul eden var mı Sayın Başkan? Kimse kabul etmiyor, önerge
sahipleri de kabul etmiyor, neyi oya sunuyorsunuz, önerge sahibinin kabul
etmediği şeyi niye oyluyorsunuz? 
BAŞKAN – Kâtip
üye “yok” deyince…
ÖZGÜR ÖZEL
(Manisa) – Kabul mü, ret mi diye iradesini elektronik beyan ediyor herkes şu
anda.
MUSTAFA ELİTAŞ
(Kayseri) – Sayın Başkan, önergesini kabul etmeyen kişinin önergesini sayın
milletvekillerine niye “Kabul ediyor musunuz?” diye soruyorsunuz? Önerge sahibi
zaten kabul etmiyor. 
ÖZGÜR ÖZEL
(Manisa) – Ne biliyorsun etmediğini. 
MUSTAFA ELİTAŞ
(Kayseri) – Yok, orada yok.
ÖZGÜR ÖZEL
(Manisa) – Nerede yok?
MUSTAFA ELİTAŞ
(Kayseri) – Kayıtlarda yok. 
ÖZGÜR ÖZEL
(Manisa) – Nereden biliyorsun bitmemiş kaydı? Allah Allah…
MUSTAFA ELİTAŞ
(Kayseri) – Şimdi bakacak. 
LEVENT GÖK
(Ankara) – Elitaş, boşuna konuşma!
MUSTAFA ELİTAŞ
(Kayseri) – Önerge sahibi kabul etmiyor Sayın Başkan. 
LEVENT GÖK
(Ankara) – Elitaş, herkes neyin, ne olduğunu görüyor. Niye kabul etmiyorsunuz
bunu?
MUSTAFA ELİTAŞ
(Kayseri) – Görelim bakalım, var mısınız? Zaten 138’i etkilemeyecek sizin
varlığınız. Bizim varlığımız veya yokluğumuz önemli, sizin varlığınız,
yokluğunuz önemli değil. 
(Elektronik
cihazla oylamaya devam edildi)
BAŞKAN – Karar
yeter sayısı vardır, öneri kabul edilmemiştir.
MUSTAFA ELİTAŞ
(Kayseri) – Kabul kaç tane Sayın Başkan? Kabul var mı, kabul? 
BAŞKAN – Var
herhâlde; bizde katılanlar öyle gözüküyor.
MUSTAFA ELİTAŞ
(Kayseri) – Kaç tane Sayın Başkan?
BAŞKAN - Aslında
Sayın Elitaş’ın…
LEVENT GÖK
(Ankara) – Sayın Başkan…
BAŞKAN – Sayın
Gök, size söz vereceğim bir dakika öneri sahibi milletvekili olarak ama Sayın
Elitaş’ın söylediği itirazda çok haklılık payı var diye düşünüyorum. 
Tabii, sizlerin
kullandığı oyun ne olduğunu bilmiyorum, evet veya hayır şeklinde ne oy
kullandığınızı bilmiyorum öneri sahibi olan grup üyelerinin ama karar yeter
sayısının istenmesi biraz yerinde olmadı gibi geldi bana bu noktada. 
ÖZGÜR ÖZEL
(Manisa) – Karar yeter sayısı değil o istenen.
BAŞKAN –
Efendim?
ÖZGÜR ÖZEL
(Manisa) – Sayın Başkan, Sayın Elitaş’ın itirazı haklı değil çünkü önce işari
sordunuz; biz hepimiz el kaldırdık, gördünüz. Sonra karar yeter sayısı yok diye
elektronik oylamaya geçtiniz. 
BAŞKAN – Siz
karar yeter sayısı isteyince mecburen elektronik oylama yapıyoruz. 
ÖZGÜR ÖZEL
(Manisa) – Ama hani diyor ya, “Evet oyu…”
BAŞKAN – Neyse,
tamam; çözüldü. 
ÖZGÜR ÖZEL
(Manisa) – Hayır, hayır. Ama şunu doğru söyleyelim: “Evet oyu veren yok, niye
soruyorsun?” diyor. Oysa siz sorduğunuzda buradaki herkesin evet oyu verdiğini
gördünüz. O yüzden de baktınız karar yeter sayısı yok, ikinciyi de elektronik
yaptınız. Sayın Elitaş’ın söylediğinin neresi doğru?
BAŞKAN – Ama
şimdi, bakın, bunu tartışmak istemiyorum. 
ÖZGÜR ÖZEL
(Manisa) – Hayır, dediğinin neresi doğru? 
MUSTAFA ELİTAŞ
(Kayseri) – Tartışmaya gerek yok Sayın Başkan. 
BAŞKAN – Bunu
tartışmak istemiyorum çünkü karar yeter sayısı isteyince…
ÖZGÜR ÖZEL
(Manisa) – E, isteyeceğiz tabii. 
BAŞKAN – …mecburen
bu söylediğimiz usulü uygulamak, yerine getirmek zorundayız. 
ÖZGÜR ÖZEL
(Manisa) – Evet ama bizim ilk oylamada, işaride evet oyu verdiğimizi gördünüz.
Buradaydık ve “evet” verdik yani. 
LEVENT GÖK
(Ankara) – İlkinde de “evet” oyu verdik. 
BAŞKAN – Yani
orada ben “Karar yeter sayısı vardır.” deseydim itiraz etmeyecek miydiniz Sayın
Özel?
ÖZGÜR ÖZEL
(Manisa) – Hayır, elbette edecektim, karar yeter sayısını ben istedim. 
BAŞKAN – E, yani
karar yeter sayısı niye istediniz diyorum. 
ÖZGÜR ÖZEL
(Manisa) – Hayır, istemeyip de ne yapayım yani!
BAŞKAN – Tamam,
peki.
Sayın Gök, bir
dakika…
Buyurun. 
VI.- AÇIKLAMALAR (Devam)
28.- Ankara Milletvekili Levent Gök’ün, vermiş oldukları
araştırma önergesinin önemi konusunda iktidar partisinin ve ülkeyi yönetenlerin
daha hassas olup buna sahip çıkacaklarını umut ettiğine ilişkin açıklaması 
LEVENT GÖK
(Ankara) – Sayın Başkan, Haymanalılar kendilerini havası sert, suyu sıcak, mert
insanların yaşadığı bir ilçenin hemşehrileri olarak tanımlarlar. Ben bugün dile
getirdiğimiz bu araştırma önergesinin önemi konusunda iktidar partisinin ve
ülkeyi yönetenlerin daha fazla hassas olup buna sahip çıkacaklarını umut
ediyorum ve diliyorum çünkü Haymanalılar böyle bir sahiplenilmeyi gerçekten hak
ediyor ve bu araştırma önergemizle biz ülke ekonomisini, Haymana’yı, Ankara’yı,
Türkiye’yi nasıl ayağa kaldırırızın bir araştırmasını yapıyoruz. Ben bu
duygularla Haymana halkını bir kez daha selamlıyorum. Onlar her türlü övgüyü ve
sahiplenmeyi fazlasıyla hak ediyorlar.
Teşekkür ederim.
BAŞKAN –
Teşekkür ederim Sayın Gök.
Ben de size
söylemek isterim, paylaşmak isterim sizinle, ilk fırsatta Haymana’ya bir
ziyarette bulunmak isterim.
LEVENT GÖK
(Ankara) – Ben davet ediyorum efendim.
BAŞKAN – Haymana
turizminin veya kaplıcalarının gelişmesinde hepimizin sorumluluğu var.
Yetkililerimizin bunu titizlikle yerine getireceğine olan inancımı da paylaşmak
isterim sizinle. 
Gündemin “Seçim”
kısmına geçiyoruz sayın milletvekilleri.
VIII.- SEÇİMLER
A) Komisyonlarda Açık Bulunan Üyeliklere Seçim
1.- Avrupa Birliği Uyum Komisyonunda boş bulunan üyeliğe
seçim
BAŞKAN – Avrupa
Birliği Uyum Komisyonunda boş bulunan ve Halkların Demokratik Partisi Grubuna
düşen 1 üyelik için Diyarbakır Milletvekili Feleknas Uca aday olmuştur.
Oylarınıza
sunuyorum: Kabul edenler... Kabul etmeyenler... Kabul edilmiştir. 
Sayın
milletvekilleri, alınan karar gereğince sözlü soru önergelerini görüşmüyor ve gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada
yer alan, Vergi Kanunları ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Tasarısı ile Plan ve Bütçe Komisyonu
Raporu’nun görüşmelerine kaldığımız yerden devam ediyoruz.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (x)
BAŞKAN –
Komisyon? Yerinde.
Hükûmet?
Yerinde.
8/3/2018 tarihli
68’inci Birleşimde İç Tüzük’ün 91’inci maddesine göre temel kanun olarak
görüşülen 533 sıra sayılı Kanun Tasarısı’nın ikinci bölümünde yer alan 30’uncu
maddesi kabul edilmişti.
Şimdi 31’inci
maddenin üzerindeki önergeleri görüşeceğiz. Bu önergeleri görüşmeden önce Sayın
Özel’e bir dakika yerinden söz veriyorum.
VI.- AÇIKLAMALAR (Devam)
29.- Manisa Milletvekili Özgür Özel’in, Plan Bütçe Komisyonu
üyelerinin ilgili oldukları bir kanun görüşülürken Komisyonun eş zamanlı
çalışmasının doğru bir yasama yöntemi olmadığına ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan.
Sayın Başkan, bu
kanun bir torba kanun ve Plan ve Bütçe Komisyonuna gitti, Plan ve Bütçe
Komisyonunda görüşüldü, buraya geldi. Maalesef Plan ve Bütçe Komisyonu da artık
bir alt meclis gibi çalışıyor. Geldi buraya, şimdi burada görüşmelerine devam
edeceğiz ama bu sırada Plan ve Bütçe Komisyonunun bu uzmanlık gerektiren
konulara tüm partilerden en hâkim üyeleri Plan ve Bütçe Komisyonunda başka bir
görüşme yapıyorlar. Böyle olunca, hani yasama kalitesi diyoruz -gerçi artık
yerlerde sürünüyor maalesef yaptığımız işlerin yasama kalitesi, bir noktası,
virgülü değiştirilmeden geçen kanunlarla övünür hâle geldi Meclis ama- bari
Plan ve Bütçe Komisyonu üyelerinin ilgili oldukları bir kanun görüşülürken
Komisyon eş zamanlı çalışmasın. Bu, büyük bir sıkıntı. Bu, doğru bir yasama
yöntemi değil. Buna dikkat çekmek istedim. 
Teşekkür
ediyorum. 
BAŞKAN
– Teşekkür ederim.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (Devam)
BAŞKAN
– 31’inci maddede iki adet önerge vardır, aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 533 sıra sayılı Kanun Tasarısı’nın 31’inci maddesinin tasarı metninden
çıkarılmasını arz ve teklif ederiz.
 Meral
Danış Beştaş Behçet Yıldırım Mahmut
Toğrul
 Adana Adıyaman Gaziantep
 Mehmet
Ali Aslan Müslüm Doğan Hüda
Kaya
 Batman İzmir İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN
– Önerge üzerinde İstanbul Milletvekili Sayın Hüda Kaya konuşacaklar.
Buyurun
Sayın Kaya. (HDP sıralarından alkışlar) 
HÜDA
KAYA (İstanbul) – Sayın Başkan, sayın milletvekilleri; hepinizi saygıyla
selamlıyorum. 
Bugün
dünyamızın değerli bilim adamlarından Stephen Hawking 76 yaşında vefat etti.
Engelli bir yaşam sürerek dünyanın en verimli bilimsel çalışmalarını ortaya
koyan bir insan. Kendisine Allah’tan rahmet diliyorum ve onun şu sözünü
paylaşmak istiyorum: “Hepimiz farklıyız. Hayat ne kadar kötü görünse de her
zaman yapabileceğin, başarılı olabileceğin bir şey vardır. Nefes aldıkça umut
vardır.” 
Bugün
genelde konuşmacılarımız 14 Mart Tıp Bayramı vesilesiyle tıp ve sağlık alanıyla
ilgili meselelerden bahsettiler. Ben de kısaca hemen, vaktim yettiğince
toplumsal ve bireysel sağlıkla ilgili birkaç noktaya vurgu yapmak istiyorum.
Yüzlerce sağlıkçı ülkemizde ya mesleklerinden atılmış durumda ya da atandıkları
hâlde güvenlik soruşturmaları bahanesiyle mesleklerini yapamaz durumdalar ve bu
anlamda, ciddi mutsuz bir sağlıkçı kitlesinin olduğunu biliyoruz.
Doktorlara
bir insan değillermiş gibi “otomatik hasta bakım sayısı” dayatılmasından
vazgeçilmelidir. 
Ve
şöyle bir veri var elimizde, sağlık alanında çalışan ve intihar etmiş olanların
bir rakamı var: 2015’te 10’u hekim, 71’i hemşire, 99’u personelden oluşan 180
sağlık emekçisi; 2016’da 11’i hekim, 56’sı hemşire, 62’si diğer personelden 129
sağlık görevlisi; 2017’de ise 3’ü hekim, 53’ü hemşire, 66’sı diğer personelden
122 sağlıkçı intihar etmiştir. Yaşam koşulları, iş şartları ve toplumsal
mutsuzluk ve yaşama karşı dayanıksızlık noktasında intihar noktasına
gelmişlerdir.
Ve
geçen gün de söyledim, ülkemizde mutsuz ve hasta insan sayısında büyük bir
patlama yaşanmaktadır. Dokuz ayda, sadece dokuz ayda 33 milyon kutu
antidepresan tüketilmiş durumdadır Türkiye’de. Ve Türkiye’de ruh sağlığı bozuk
her 6 kişiden 1’i ancak yardım alabilmektedir. Ve Türkiye, psikiyatri alanında
yatak sayısı en az ülke olarak ikinci sıradadır. Yine, psikiyatri alanında
uzman olan yetkililerin ifadesiyle, her 3 kişiden 1’i toplumumuzda ruh sağlığı
problemi yaşamaktadır. 
Değerli
arkadaşlar, Dünya Sağlık Örgütü, eğer önlem alınmazsa 2020 yılında dünyanın çok
büyük bir sağlık sorunuyla karşı karşıya kalacağını ve bir depresyon problemi
ortaya çıkacağını belirtiyor. 
Sevgili
arkadaşlar, toplum bir bina ise bireyler de bu binanın tuğlalarıdır, yapı
taşlarıdır; değerler ise bu binanın çimentosudur. Bu değerler evrensel
değerlerdir, bütün insanlık için önemli ve vazgeçilemez olan değerlerdir.
Çimento olmadığında yani bu değerler yozlaştığında, çürümeye başladığında bina
yani toplum dağılmaya yüz tutmuş demektir. Bu ortak ve evrensel değerler hem
bireyin hem toplumun sağlıklı bir gelişim ve mutluluğu için olmazsa olmazdır. 
İnsanın
mutluluğa giden yolda iki temel, önemli noktası vardır. Birincisi, kişinin önce
kendini tanımasıdır, ikincisi ise insanlarla doğru iletişim kurabilmesidir. Ruh
hekimlerine başvuranların büyük çoğunluğu mutsuzluk ve yalnızlıktan
yakınmaktadırlar aslında. “Mutluluk ne demek?” deyince fark edip iyiye ve
doğruya doğru gitmektir. Fakat bugün, iktidar politikalarıyla, insanların
farkında olmasını, kendini, iyiyi keşfetmesini engelleyici baskı ve
dayatmalarla büyük bir kuşatma yaşamaktadır toplum. Ülkemizde ruh sağlığı
kalmamıştır. Güven, itimat, inanç, sadakat, vefa, dürüstlük değerlerimiz
sağlıklı değildir, çürümüştür ve yozlaşmaya devam etmektedir.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Kaya. 
HÜDA
KAYA (Devamla) – Ben de teşekkür ederim. (HDP sıralarından alkışlar)
BAŞKAN
- Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 533 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı’nın 31’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla 
 Zekeriya
Temizel Bihlun Tamaylıgil Musa
Çam
 İzmir İstanbul İzmir
 Lale
Karabıyık Bülent Kuşoğlu Kazım
Arslan
 Bursa Ankara Denizli
MADDE 31- 3065
sayılı Kanuna aşağıdaki geçici madde ilave edilmiştir.
"GEÇİCİ
MADDE 39- 17/4/1957 tarihli ve 6948 sayılı Sanayi Sicili Kanununa göre sanayi
sicil belgesini haiz katma değer vergisi mükelleflerine münhasıran imalat
sanayiinde kullanılmak üzere yapılan yeni makina ve teçhizat teslimleri ile
26/6/2001 tarihli ve 4691 sayılı Teknoloji Geliştirme Bölgeleri Kanunu
kapsamındaki teknoloji geliştirme bölgesi ile ihtisas teknoloji geliştirme
bölgesinde, 28/2/2008 tarihli ve 5746 sayılı Araştırma, Geliştirme ve Tasarım
Faaliyetlerinin Desteklenmesi Hakkında Kanun kapsamındaki Ar-Ge ve tasarım
merkezlerinde, 3/7/2014 tarihli ve 6550 sayılı Araştırma Altyapılarının
Desteklenmesine Dair Kanun kapsamındaki araştırma laboratuvarlarında Ar-Ge,
yenilik ve tasarım faaliyetlerinde bulunanlara, münhasıran bu faaliyetlerinde
kullanılmak üzere yapılan yeni makina ve teçhizat teslimleri 31/12/2019
tarihine kadar katma değer vergisinden müstesnadır.
Bu kapsamda
yapılan teslimler nedeniyle yüklenilen vergiler, vergiye tabi işlemler
üzerinden hesaplanan vergiden indirilir. İndirim yoluyla telafi edilemeyen
vergiler, bu Kanunun 32 nci maddesi hükmü uyarınca istisna kapsamında işlem
yapan mükellefin talebi üzerine iade edilir.
İstisna
kapsamında alınan makina ve teçhizatın, teslim tarihini takip eden takvim
yılının başından itibaren üç yıl içinde; imalat sanayii veya Ar-Ge, yenilik ve
tasarım faaliyetleri dışında kullanılması veya elden çıkarılması hallerinde,
zamanında alınmayan vergi alıcıdan, vergi ziyaı cezası uygulanarak gecikme
faizi ile birlikte tahsil edilir. Zamanında alınmayan vergiler ile vergi
cezalarında zamanaşımı, verginin tarhını veya cezanın kesilmesini gerektiren
durumun meydana geldiği tarihi takip eden takvim yılının başından itibaren
başlar.
İmalat
sanayiinde kullanılmak üzere istisna kapsamında teslim edilecek makina ve
teçhizatı belirlemeye Bakanlar Kurulu, bu maddenin uygulanmasına ilişkin usul
ve esasları belirlemeye Maliye Bakanlığı yetkilidir.” 
BAŞKAN –
Komisyon önergeye katılıyor mu?
PLAN VE BÜTÇE KOMİSYONU
SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARÜK ÖZLÜ (Düzce) – Katılmıyoruz efendim. 
Önerge üzerinde
Denizli Milletvekili Sayın Kazım Arslan konuşacaklar. 
Buyurun Sayın
Arslan. (CHP sıralarından alkışlar)
KAZIM ARSLAN
(Denizli) – Sayın Başkan, değerli milletvekilleri; 533 sıra sayılı Vergi
Kanunları ile Bazı Kanun ve Kanun Hükmünde Kararnamelerde Değişiklik Yapılması
Hakkında Kanun Tasarısı’nın 31’inci maddesinde vermiş olduğumuz değişiklik
önergesi üzerine Cumhuriyet Halk Partisi Grubu adına söz aldım. Hepinizi
sevgiyle, saygıyla selamlıyorum. 
Değerli
milletvekilleri, tasarıyla 3065 sayılı KDV Kanunu’na geçici 39’uncu madde
eklenmek suretiyle bazı istisnalar getirilmiştir. 6948 sayılı Sanayi Sicili
Kanunu’na göre sanayi sicil belgesini haiz olan katma değer mükellefleri ile yine,
imalat sanayisinde kullanılmak üzere imal edilen makine ve teçhizatın
teslimleriyle ilgili işlemlerde; yine, 4691 sayılı Teknoloji Geliştirme
Bölgeleri Kanunu kapsamında yapılan makine ve teçhizatla ilgili; yine, 5746
sayılı Araştırma, Geliştirme ve Tasarım Faaliyetlerinin Desteklenmesi Hakkında
Kanun kapsamında olan imalatlar, AR-GE ve tasarım merkezlerinde yine kullanılan
makine ve teçhizat; 6550 sayılı Araştırma Altyapılarının Desteklenmesine Dair
Kanun kapsamında getirilen AR-GE’yle ilgili yenilik ve tasarım faaliyetlerinde
kullanılmak üzere yapılan yeni makine ve teçhizatla ilgili ödenecek olan
KDV’lerin uygulamadan kaldırılması ve bir istisna getirilmesi amaçlanmıştır.
Bunun için
yapılan uygulamalarda, bu kanun gereğince, 32’nci madde uyarınca KDV istemi,
iadesi de yapılabilecektir. Yani bir istisnaya gerçekten tabi olmasına rağmen,
hakikaten KDV ödemelerinde bir fazlalık varsa bu istemin Maliye Bakanlığından
yapılması hâlinde böyle bir iade de söz konusu olacaktır. 
İstisna
kapsamındaki bu makine ve teçhizatlar için üç yıl içinde imalat sanayisi ve
AR-GE yenilik ve tasarım faaliyetleri dışında kullanılması veya elden
çıkarılması hâlinde Maliye Bakanının bu iade etmiş olduğu KDV'yi geriye iade
alması noktasında bir işlem yapabilecektir. Bununla ilgili olarak, gerçekten,
cezanın kesilmesi ve bu ödenen verginin geri alınması için de yine, ödenen yılı
takip eden bir yıl içinde bunun zaman aşımının başlayacağını ve bu yıllar
içinde iade alınmasının da zorunlu olduğunu belirtmektedir. 
Değerli
arkadaşlarım, istisna kapsamına alınacak makine ve teçhizatı belirlemeye
Bakanlar Kurulu yetkili kılınmıştır. Bunun usul ve esaslarıyla ilgili
uygulamaya da Maliye Bakanlığı yetkili kılınmıştır. Tabii, burada uygulanacak
istisna, gerçekten, makine ve teçhizat bölümünde imalat yapan, aynı zamanda
kullanan kesimlere bir fayda sağlayacaktır. Ama sadece bununla yeterli
kalınmamalıdır çünkü ithalatta inanılmaz bir şekilde ara malı ithal ettiğimiz
ve birçok imal ettiğimiz makineleri de başka ülkelere satmakta zorlandığımız bilinmektedir.
Bu nedenle birçok ara malı ithal ederek döviz kaybına neden olmaktayız. Bu
nedenle makine ve teçhizat imal eden firmalara, işletmelere de birçok istisna
getirmek, vergi indirimleri yapmak, elektrikte ve doğal gazda indirimler yapmak
suretiyle rakip ülkelerle rekabet edebilecek bir düzeye getirmemizin de faydası
olacağını belirtmek istiyorum. Çünkü bu alanda inanılmaz bir şekilde hem imkân
kaybına yol açıyoruz hem de ara mal ithal ederek ithalatımızın artması ve
2017’deki imalat sanayisindeki ithal ettiğimiz ürünlerin de azaltılması için
bu, bir çare olacaktır diye belirtmek istiyorum. 
2017 yılında
ithalatımız gerçekten rekor kırmıştır, 234 milyar dolara ulaşmıştır ve 77
milyar dolar da dış ticaretimiz açık vermiştir. Bu açıklardan kurtulmak ve aynı
zamanda ithalatımızı azaltmak için bu tür tedbirlere ihtiyaç vardır diyorum,
sözlerimi bitiriyorum.
Hepinize çok
teşekkür ediyorum, saygılar sunuyorum. (CHP sıralarından alkışlar)
BAŞKAN –
Teşekkür ederim.
ÖZGÜR ÖZEL
(Manisa) – Karar yeter sayısı talep ediyoruz.
BAŞKAN –
Önergeyi oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma saati: 16.36
DÖRDÜNCÜ OTURUM
Açılma Saati: 16.48
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin Dördüncü Oturumunu açıyorum. 
533 sıra sayılı
Kanun Tasarısı’nın 31’nci maddesi üzerinde İzmir Milletvekili Zekeriya Temizel
ve arkadaşlarının önergesinin oylamasında karar yeter sayısı bulunamamıştı.
Şimdi, önergeyi tekrar oylarınıza sunacağım ve karar yeter sayısı arayacağım. 
Oylamayı
elektronik cihazla yapıyorum ve oylama için iki dakika süre veriyorum.
(Elektronik
cihazla oylama yapıldı)
BAŞKAN – Karar
yeter sayısı yoktur.
Birleşime on beş
dakika ara veriyorum.
Kapanma Saati: 16.51
BEŞİNCİ OTURUM
Açılma Saati: 17.09
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin Beşinci Oturumunu açıyorum. 
533 sıra sayılı
Kanun Tasarısı’nın 31’inci maddesi üzerinde İzmir Milletvekili Zekeriya Temizel
ve arkadaşlarının önergesinin ikinci oylamasında da karar yeter sayısı
bulunamamıştı. 
Şimdi
önergeyi tekrar oylarınıza sunacağım ve karar yeter sayısı arayacağım. 
Önergeyi
kabul edenler… Kabul etmeyenler… Kâtip üyeler arasında bir anlaşmazlık var; iki
dakika oylama süresi veriyorum. 
Oylamayı
elektronik cihazla yapacağız. 
(Elektronik
cihazla oylama yapıldı) 
BAŞKAN – Önerge
kabul edilmemiştir, karar yeter sayısı vardır. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
32’nci madde
üzerinde iki adet önerge vardır, aykırılık sırasına göre işleme alacağım. 
Türkiye Büyük
Millet Meclisi Başkanlığına
Görüşülmekte
olan 533 sıra sayılı Kanun Tasarısı’nın 32’nci maddesinin tasarı metninden
çıkarılmasını arz ve teklif ederiz. 
 Meral
Danış Beştaş  Behçet Yıldırım  Mehmet
Ali Aslan 
 Adana Adıyaman Batman
 Mahmut
Toğrul Müslüm Doğan
 Gaziantep İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim. 
BAŞKAN – Önerge
üzerinde İzmir Milletvekili Sayın Müslüm Doğan konuşacaklar. 
Buyurun Sayın
Doğan. (HDP sıralarından alkışlar)
MÜSLÜM DOĞAN
(İzmir) – Sayın Başkan, değerli milletvekilleri; 533 sıra sayılı Yasa
Tasarısı’nın 32’nci maddesi hakkında partim adına söz almış bulunmaktayım. 
Değerli
milletvekilleri, iki gün önce Diyanet İşleri Başkanı Sayın Ali Erbaş bir
televizyon programında “Alevi kardeşlerimiz cemevlerinde muhabbetlerini
yapabilirler, namazlarını da kılmak istiyorlarsa kılsınlar. Müslümanların
ibadet yeri camidir. Camiler hem Sünni hem Alevi’nin ibadet yeridir.” diyor. 
Şimdi, değerli
milletvekilleri, öncelikle ifade etmek isterim ki inanç insanların tercihiyle
ilgili bir husustur. Farklı inanışlardan, farklı milliyetlerden oluşan bir
ülkede yaşıyoruz. İnancımız ve öğretimizin, Aleviliğin neye tekabül ettiğini de
siz çok iyi biliyorsunuz. Alevi inancı ve öğretisini insanıkâmile ulaşma çabası
olarak değerlendirdiğimizi o süreçte hemen hemen hepiniz de kabul edersiniz ama
şunu yapmaya kimsenin hakkı yok. Sonra, cemevi caminin de karşıtı değildir
arkadaşlar, ne cami cemevinin karşıtıdır ne de cemevi caminin karşıtıdır. Bu,
ülkemizin bir zenginliğidir ama siz Diyanet İşleri Başkanı olarak anayasal bir
suç işliyorsunuz. İnsanların inançlarıyla oynuyorsunuz, inançlarıyla ilgili
hususlarda ötekileştiriyorsunuz, böyle bir siyaset izliyorsunuz. Ne demek
“Camiye gelin.” demek? O tercihi insanlara bırakacaksınız.
Sonra,
bir şey söyleyeyim: Cumhuriyetin ilk yıllarında, 1924 yılında çıkartılan
kanunun özüne baktığımızda, niçin çıkartıldığına baktığımızda, yine 1965
yılındaki düzenlemede ve 1982 Anayasası’yla birlikte getirilen düzenlemedeki
metinde deniyor ki Diyanet İşleri Başkanlığı inançlara eşit uzaklıkta olacak,
tüm inançlara eşit olacak, bir koordinasyon görevi yapacak ama siz, bu
koordinasyon görevini aşıyorsunuz, bir inanca hizmet ediyorsunuz ve Alevileri
ötekileştiriyorsunuz.
Değerli
milletvekilleri, öncelikle, yine, ifade etmek istiyorum ki Alevilerin
fetvalarla ilişkisi olamaz. Alevilerin dedeleri vardır, pirleri vardır,
mürşitleri vardır. İmam Cafer buyruğunda belirtilen dört kapı, kırk makamdan
yürüyerek ideal insana ulaşma çabası ve kaygısını yüreğinde hisseden
insanlardır bunlar. Ehlibeyt sevgisi vardır. “Allah, Muhammed, Ya Ali!” diyen
bir inancın, bir öğretinin insanlarına bu yolu göstermek sizin haddinize
değildir. Memur olduğunuzu da unutmayacaksınız. Diyanet İşleri Başkanı
olabilirsiniz ama bu konudaki tavrınız, bu konuda ortaya koyduğunuz çağrı kabul
edilemez, bu çağrınızı geri almanız gerekmektedir. Bu çağrı, inançların
birbirinden uzaklaşmasına neden olacak bir çağrıdır. Alevi camiye de gidebilir,
Sünni de cemevine gelebilir, bu çağrıya niye ihtiyaç duyuyorsunuz bugünlerde?
Bunun bir nedeni var mı, niye ihtiyaç duyuyorsunuz? Buna karar verecek olan
insanlar, buna karar verecek olanlar inanç sahipleridir, öğreti sahipleridir
ama siz bu konuda bir zorlama yapamazsınız. Laik, demokratik cumhuriyetin en
temel kurumudur aslında laiklik anlamında Diyanet İşleri Başkanlığı ama
maalesef bir asimilasyon kurumuna dönüştü. Yarattığı din, din değil. Artık
inancın bir iktidar aracı olarak kullanıldığı bir ülkede, diyanet işleri
reisliği ya da başkanlığı bağımsız, objektif bir kurum olma niteliğini
yitirmiştir. Bu, Alevilere haksızlıktır. Sayın Diyanet İşleri Başkanının derhâl
bu sözlerini geri alması gerekmektedir; yol gösteremez, fetva veremez. 
Size bir
fetvadan daha örnek vermek isterim. Diyanet İşleri Başkanlığının sitesinde yer
alıyor. Bir soru şöyle sorulmuş: Alevi’yle evlenilir mi? Vatandaş sormuş, cahil
bir vatandaş, olabilir, eğitimsiz olabilir, kötü niyetli de olmayabilir.
Verilen cevap arkadaşlar: Müslüman Müslümanla evlenir. Böyle mi cevap verilir
arkadaşlar? Bu cevabı lütfen çözer misiniz? Ne demek Müslüman Müslümanla
evlenir? 
MUSTAFA ELİTAŞ
(Kayseri) – Alevi, Müslüman’dır canım.
MÜSLÜM DOĞAN
(Devamla) – Peki, sorulan soru ne? Bu ötekileştirme siyasetinden Diyanet İşleri
Başkanlığının kurtulması gerekiyor. O yüzden de Aleviler diyor ki: “Bu Diyanet
İşleri Başkanlığı kaldırılsın.” O kadar bütçeye sahip, 6 bakanlığın bütçesinden
daha büyük, sadece bir inanca hizmet eden bir kurum cumhuriyetin kurumu olamaz
diyorum. 
Hepinizi
saygıyla selamlıyorum. (HDP sıralarından alkışlar)
BAŞKAN – Teşekkür
ederim Sayın Doğan.
Önergeyi
oylarınıza sunacağım…
MERAL DANIŞ
BEŞTAŞ (Adana) – Karar yeter sayısı…
BAŞKAN – Karar
yeter sayısı arayacağım. 
Öneriyi kabul
edenler… Kabul etmeyenler… Karar yeter sayısı yoktur. 
Birleşime on beş
dakika ara veriyorum ve grup başkan vekillerini toplantıya davet ediyorum.
Kapanma Saati: 17.19
ALTINCI OTURUM
Açılma Saati: 17.38
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin Altıncı Oturumunu açıyorum. 
533
sıra sayılı Kanun Tasarısı’nın 32’nci maddesi üzerinde İzmir Milletvekili
Müslüm Doğan ve arkadaşlarının önergesinin oylamasında karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter sayısı
arayacağım.
Önergeyi
kabul edenler... Kabul etmeyenler... Karar yeter sayısı vardır, önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 533 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı’nın 32’nci
maddesinin aşağıdaki şekilde değiştirilmesini arz ve teklif ederiz. 
Saygılarımızla.
 Zekeriya Temizel Bihlun
Tamaylıgil Musa Çam
 İzmir İstanbul İzmir
 Lale
Karabıyık Bülent Kuşoğlu Mahmut
Tanal
 Bursa Ankara İstanbul
 Ahmet
Akın
 Balıkesir
MADDE 32-
4/6/1985 tarihli 3213 sayılı Maden Kanununun 30 uncu maddesine aşağıdaki fıkra
ilave edilmiştir.
“Bu madde
kapsamında bir sahanın ihalesinin iki defa yapılmasına rağmen sahaya müracaat
olmaması durumunda sahanın aramalara açık hale geleceği Genel Müdürlükçe ilan
edilir. İlan edilen sahaya otuz günlük sürede müracaat olması durumunda
belirlenen ihale taban bedeli üzerinden ruhsatlandırılır. Müracaatın birden
fazla olması durumunda müracaat edenler arasında yeniden ihale edilir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
üzerinde Balıkesir Milletvekili Sayın Ahmet Akın konuşacaklar.
Buyurun Sayın
Akın. (CHP sıralarından alkışlar)
AHMET AKIN
(Balıkesir) – Sayın Başkan, değerli milletvekili arkadaşlarım; öncelikle,
sağlıklı toplum olabilme yolunda vatandaşlarımızın sağlık hizmetlerinden
yararlanması için var gücüyle çalışan tüm hekimlerimizin 14 Mart Tıp Bayramı’nı
kutluyorum. Ayrıca vekil arkadaşlarımız içinde de hekimlerin hepsinin bayramını
tek tek kutluyorum.
Bu madde, Maden
Yasası’nda değişiklik öngörüyor ve her zamanki gibi, bu tasarıda, maalesef
madencilerimiz yine unutulmuş. Torba kanunu çorba kanuna çeviren iktidar,
kendine yarayan her şeyi koyuyor fakat madencilikle ilgili hiçbir şey,
madencilerle ilgili hiçbir maddeyi koymuyor. Çok değerli arkadaşlarım, AKP’nin
ulusal bir madencilik yasası yoktur ve ulusal bir madencilik politikası
anlayışıyla yapılmayan bir maden yasası da kesinlikle ve kesinlikle eksiktir.
Bugün sağlıktan
bahsettik. Evet, sağlıklı yaşama hakkı, Anayasa’mızda düzenlenen bir haktır ve
bu hakkı korumak da devletin asli görevlerindendir. Hükûmet de bu hak
doğrultusunda çalışmalar yapar, tasarruflar sağlar. Fakat gelin görün ki,
bırakın sağlıklı yaşama hakkını, madencilerimizin yaşama hakkı dahi ellerinden
alınıyor. Ülkemizde Madenciler Günü’nde bile maalesef 3 tane maden cinayeti
gerçekleşti. Maalesef, kara elmas, madencilerimize tabut oldu.
Çok acıdır ki
Zonguldaklı bir madencimiz aynen şöyle özetliyor: “Aşağıda ölüm var, yukarıda
açlık. Aşağıdaki ölüm, olasılık; yukarıdaki açlık, kesin.” İşte sizin “yerli ve
millî” dediğiniz politikanın açık ve net özeti budur. Bu dramatik tabloyu
Zonguldaklı madencimiz gayet net, gayet açık şekilde anlatmış.
Değerli
arkadaşlarım, madencilerimize ölümü gösterip sıtmaya razı eden, AKP Hükûmetinin
maalesef tam da kendisidir. Güvencesiz, sendikasız, yerin tam 7 kat dibinde
ekmek parası için ölümü göze alarak çalışan maden işçilerimizin Hükûmetin
gözünde zerre kadar yeri yoktur, değeri yoktur. Maalesef bunun ortadaki tespiti
de belgesi de ülkenin en tepesindekinin maden ölümlerini bir “fıtrat” olarak
söylemesidir.
Olması gereken,
elbette, sahip olduğumuz zenginlikleri ortaya çıkarıp bunları en iyi şekilde
kamusal bir anlayışla değerlendirmek ama gelin görün ki sizlerin döneminde,
iktidarlarınız döneminde redevans sistemiyle, taşeronlaşmayla madencilik
sahaları resmen özel sermayeye peşkeş çekildi. Peki, bunlar peşkeş çekilirken
madencilerimizin hayatları veya imkânları, ücretleri ne oldu? Hiçbir şey
olmadı, daha da kötüye gitti.
Değerli
arkadaşlar, bakın, bunlar Sayıştayın raporları. Sayıştayın Türkiye Taşkömürü
Kurumuna ilişkin denetim raporunda, kazaların hızla arttığı tespit edilmiş,
göçüklerin ve yangınların meydana gelmemesi için de önlem alınması gerektiği
belirtilmiş. Soma ve Ermenek gibi maden ocaklarında yüzlerce işçi ölümüyle
sonuçlanan maden cinayetlerinin benzerlerinin Zonguldak havzasında da
yaşanabileceği buradan vurgulanmış.
Bakın, bu
raporlarda yer alan bazı önemli maddeleri sizlerle paylaşacağım ve sizler bile
hayret içinde kalacaksınız. Bu raporlar devletin Sayıştay birimleri tarafından
uyarı olarak yazılmıştır. Burada yazılanlara göre: Karadon Müessese Müdürlüğü
bünyesinde bulunan yer altı işletmesinde bazı ekipmanların ATEX yani yanmazlık
sertifikaları bulunmuyor. Barajlanmış bölgeler için baraj arkasındaki değerleri
ölçmek amacıyla ocak gazları ile sıcaklık ve basınç ölçümleri yapılmıyor.
Ayrıca, bazı barajlar sızdırmaz nitelikte değil ve baraj arkasında oluşabilecek
gaz basıncı ve su basıncına karşı dayanımı hesaplanmamış. Ayrıca, acil eylem
planlarında kaçış süreleri, kuyu kafeslerine olan uzaklıklara göre hesaplanmış
olup elektrik kesintilerinde kafesler çalışmıyor. Çalışanlara verilen
maskelerin servis süresi otuz dakika olup acil bir durumda ocağı terk etmek
için kuyu dışındaki ulaşım yolları kullanıldığında maskelerin süreleri yeterli
değil. Bazı trafo dairelerinde yangın söndürücüleri yok.
Değerli
arkadaşlar, bakın, gerekli tedbirler alınmazsa, eğer bunlar dikkate alınmazsa
yeni Somaların, Ermeneklerin yaşanılması kaçınılmazdır. Buradan Hükûmeti
uyarıyorum: Sayıştayın raporlarında yer alan, tespit edilen tehlikelerle ilgili
bir an evvel gerekli tedbirleri alın ve bu ülkede daha fazla ölümlere sebebiyet
vermeyin.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Akın.
ÖZGÜR ÖZEL
(Manisa) – Karar yeter sayısı istiyoruz.
BAŞKAN –
Önergeyi oylarınıza sunacağım ve karar yeter sayısı arayacağım.
Önergeyi kabul
edenler… Kabul etmeyenler…
Elektronik
cihazla oylama yapalım.
Üç dakika süre
veriyorum ve süreyi başlatıyorum. 
(Elektronik
cihazla oylamaya başlandı) 
IV.- BAŞKANLIĞIN GENEL KURULA SUNUŞLARI (Devam)
A) Çeşitli İşler (Devam)
2.- Başkanlıkça, Genel Kurulu ziyaret eden Kırklareli
Anadolu Lisesi öğrencilerine “Hoş geldiniz.” denilmesi
BAŞKAN –
Kırklareli Anadolu Lisesi öğrencileri ziyaretimize gelmişler.
Hoş geldiniz.
(Alkışlar)
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (Devam)
(Elektronik
cihazla oylamaya devam edildi)
BAŞKAN – Karar
yeter sayısı yoktur.
Birleşime on
dakika ara veriyorum.
Kapanma Saati: 17.49
YEDİNCİ OTURUM
Açılma Saati: 18.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin Yedinci Oturumunu açıyorum. 
533 sıra sayılı
Kanun Tasarısı’nın 32’nci maddesi üzerinde Balıkesir Milletvekili Ahmet Akın ve
arkadaşlarının önergesinin oylamasında karar yeter sayısı bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım.
Önergeyi kabul
edenler... Kabul etmeyenler... 
Kâtip üyeler
arasında anlaşmazlık olduğundan oylamayı elektronik cihazla yapacağım.
İki dakika süre
veriyorum ve süreyi başlatıyorum. 
(Elektronik
cihazla oylama yapıldı) 
BAŞKAN – Karar
yeter sayısı yoktur. 
Birleşime beş
dakika ara veriyorum. 
Kapanma Saati: 18.03
SEKİZİNCİ OTURUM
Açılma Saati: 18.08
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin Sekizinci Oturumunu açıyorum. 
533
sıra sayılı Kanun Tasarısı’nın 32’nci maddesi üzerinde Balıkesir Milletvekili
Ahmet Akın ve arkadaşlarının önergesinin ikinci oylamasında da karar yeter
sayısı bulunamamıştı. 
Şimdi önergeyi
tekrar oylarınıza sunacağım ve karar yeter sayısı arayacağım.
Önergeyi kabul
edenler... Kabul etmeyenler... 
Kâtip üyeler
arasında anlaşmazlık olduğundan oylamayı elektronik cihazla yapacağız.
İki dakika süre
veriyorum ve süreyi başlatıyorum. 
(Elektronik
cihazla oylama yapıldı) 
BAŞKAN – Önerge
kabul edilmemiştir, karar yeter sayısı vardır.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
33’üncü maddede
iki adet önerge vardır, aykırılık sırasına göre okutacağım.
Türkiye Büyük Millet Meclisi Başkanlığına
Görüşülmekte
olan 533 sıra sayılı Kanun Tasarısı’nın 33’üncü maddesinin tasarı metninden
çıkarılmasını arz ve teklif ederiz.
 Meral
Danış Beştaş Behçet Yıldırım Mahmut
Toğrul 
 Adana Adıyaman Gaziantep
 Müslüm
Doğan Mehmet Ali Aslan Kadri
Yıldırım
 İzmir Batman Siirt
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet?
EKONOMİ BAKANI
NİHAT ZEYBEKCİ (Denizli) - Katılmıyoruz Sayın Başkanım.
BAŞKAN – Önerge
üzerinde Siirt Milletvekili Sayın Kadri Yıldırım konuşacaklar.
Buyurun Sayın
Yıldırım. (HDP sıralarından alkışlar)
KADRİ YILDIRIM
(Siirt) – Sayın Başkan, değerli milletvekilleri; hepinizi saygılarımla
selamlıyorum. 
Mart ayı, 3’ü de
aynı zamanda birer İslam âlimi olan Kürt büyüklerinden Molla Mustafa Barzani,
Kadı Muhammed ve Üstat Said Nursi hazretlerinin vefatlarına denk gelen bir
aydır. Molla Mustafa Barzani 1903 yılının 14 Martında doğmuş ve 1979 yılının 1
Martında da vefat etmiştir. Kadı Muhammed, yani Mahabad Kürt Cumhuriyeti’nin
kurucusu, 1946 yılının 31 Martında İran rejimi tarafından idam edilmiştir.
Üstat Said Nursi’nin 1960 yılının 23 Martında vefat edip Şanlıurfa’da
defnedildiği Balıklı Göl yanındaki mezarından cenazesi korsanvari bir şekilde
çıkarılarak kaçırılmıştır. Hem Molla Mustafa Barzani hem de Kadı Muhammed ve
Said Nursi, Kürt sorununu eşitlik ve kardeşlik çerçevesinde çözmek için, çözüme
katkıda bulunmak için ellerinden gelen çabayı sarf etmişlerdir. Fakat
bulundukları ülke ve bölge hükûmetleri ve devletleri bu bilge şahsiyetleri
dinlemek yerine onları cezalandırmayı tercih etmişler ve Kürt sorununu da
içinden çıkılmaz bir şekilde katmerleştirerek günümüze kadar getirmişlerdir.
Şimdi, yüz yıl sonra aşağı yukarı, günümüzde de, Kürt sorununu çözmek yerine
“Kürt sorunu, düşünmezsen yoktur.” şeklinde ucube bir tespit yoluna
gidilmiştir. İyi ama, birisinin “Kürt sorunu yoktur.” şeklinde düşünmesi için
onun her şeyden önce insan olmaması lazım. Zira, düşünmek insanın en büyük
alametifarikasıdır, yani ayırt edici özelliğidir ve var olmanın da bir göstergesidir.
Bundan dolayıdır ki Descartes “Düşünüyorum, öyleyse varım.” demiştir. Durum
böyle olunca Irak ve Suriye'de Kürt-Arap kardeşliği yara aldı, İran'da
Kürt-Fars kardeşliği yara aldı ve maalesef Türkiye'de de Kürt-Türk kardeşliği
yara aldı ve bu yara hâlâ da kanamaya devam etmektedir. 
Said
Nursi hazretleri, yani mart ayının rahmetlilerinden olan Said Nursi kendi
zamanında Kürt bölgelerinde Arapça, Türkçe ve Kürtçenin ana dil olarak eğitimde
kullanılmasını istedi ve Kahire'deki El-Ezher Üniversitesinin bir kız kardeşi
olarak telakki ettiği Zehra Üniversitesini veya Medresetüzzehrayı kurmak istedi
fakat bundan dolayı delilikle suçlandı ve tımarhaneye tıkıldı; bununla da
yetinilmedi, sürgünlere ve başka birtakım zorlamalara ve baskılara maruz kaldı.

Aynı
şekilde, Barzani, kendisini “gerici, hain, aşiretçi” gibi vasıflarla
vasıflandıran Abdülkerim Kasım'a şöyle demiştir: “Abdülkerim Kasım rahat olsun,
ben kendim için bir şey istemiyorum, liderlik peşinde de değilim, Kürt halkının
meşru haklarını savunuyorum. Eğer benim Irak’ta bulunmam onu rahatsız ediyorsa
Kürtlerin meşru haklarını versin, ben onun istediği yere gitmeye hazırım.” 
(Mikrofon
otomatik cihaz tarafından kapatıldı) 
KADRİ
YILDIRIM (Devamla) – Dolayısıyla, sevgili arkadaşlar, biz bu büyüklerimizi
dinlemediğimiz için, onların önerilerine kulak vermediğimiz için kardeşliğimiz,
dediğim gibi, onarılmaz bir yara almıştır ve maalesef bu yara kanamaya devam
etmektedir. 
Bu
münasebetle hepinize saygılarımı arz ediyorum. (HDP sıralarından alkışlar)
BAŞKAN
– Teşekkür ederim Sayın Yıldırım. 
Önergeyi
oylarınıza sunacağım...
MUSTAFA
ELİTAŞ (Kayseri) – Sayın Başkan… 
BAŞKAN
– Oylamayı yapayım Sayın Elitaş, sonra… 
Kabul
edenler… Kabul etmeyenler… Önerge kabul edilmemiştir. 
Sayın
Elitaş, mikrofonunuz açıyorum; milletvekilleri, herkes duysun.
Buyurun.

VI.- AÇIKLAMALAR (Devam)
30.- Kayseri Milletvekili Mustafa Elitaş’ın, görüşülen
konuyla alakası olmayan konuşmaya Başkanlık Divanının müsaade etmemesi
gerektiğine ilişkin açıklaması
MUSTAFA
ELİTAŞ (Kayseri) – Kâtip üye arkadaşımız önergeyi okurken dikkatle dinledim.
Görüştüğümüz madde 33’üncü madde. Halkların Demokratik Partisinin -veya
milletvekillerinin- önergesi: “30’uncu maddenin tasarı metninden çıkarılmasını
arz ve teklif ederiz.” İsimleri yazılı 5 arkadaşımızın isimleri okundu. Hatibi
dinledik. Kanuna baktım, tasarıya baktım “33’üncü madde nedir acaba?” diye,
3213 sayılı Maden Kanunu’nun 30’uncu maddesine bir fıkra eklenmesi ama burada
anlatılan ile önerge arasında hiçbir alaka yok. 
İç
Tüzük’ün 66’ncı maddesine baktığınız takdirde, Meclis Başkanının, hatibi konuya
davet etme yetkisi var. Yani, lütfen, bu yapılacak şeyler, gündem dışı
konuşmalarda olması gereken işler. Hiç alakası olmayan bir konuda, önergeyle
alakası olmayan bir konuda -çıkarma önergesi verilebilir, değişiklik önergesi
verilebilir ama hiç alakası olmayan bir konuda- yapılan konuşmaya Başkanlık
Divanının müsaade etmemesi gerekir.
(Mikrofon
otomatik cihaz tarafından kapatıldı) 
MUSTAFA
ELİTAŞ (Kayseri) - İç Tüzük’ün 66’ncı maddesini müsaade ederseniz okuyayım Sayın
Başkan.
MERAL
DANIŞ BEŞTAŞ (Adana) – Hepimiz biliyoruz o maddeyi.
BAŞKAN
– Sayın Elitaş, biliyorum İç Tüzük’ün ilgili maddesini, yalnız oylamalı bir iş
olduğu için, oylama konusuna da dikkat edersek, hassasiyetle davranırsak bu
işlemi yerine getiririm.
MUSTAFA
ELİTAŞ (Kayseri) – Nasıl efendim? Anlayamadım.
BAŞKAN
– 66’ncı maddeyi biliyorum Sayın Elitaş, yalnız oylamalı bir iş olduğunu da
biliyorum. Sürekli ara veriyoruz.
MUSTAFA
ELİTAŞ (Kayseri) – Hayır, oylamayla ilgili değil efendim.
BAŞKAN
– Evet, onunla ilgili.
MUSTAFA
ELİTAŞ (Kayseri) – Şöyle, Sayın Başkanım, müsaade eder misiniz.
BAŞKAN
– Buyurun.
MUSTAFA
ELİTAŞ (Kayseri) – “Kürsüdeki üyenin sözü ancak Başkan tarafından, kendisini İç
Tüzük’e uymaya ve konudan ayrılmamaya davet etmek için kesilebilir.” Birinci
fıkra.
BAŞKAN
– Evet.
MUSTAFA
ELİTAŞ (Kayseri) – İkinci fıkra da: “İki defa yapılan davete rağmen, konuya
gelmeyen milletvekilinin aynı birleşimde o konu hakkında konuşmaktan
menedilmesi, Başkan tarafından Genel Kurula teklif olunabilir.” 
Şimdi,
siz burada, İç Tüzük’ün 66’ncı maddesinin birinci fıkrasını kürsüdeki hatiplere
uyguladığınız takdirde, ikinci fıkraya geçme imkânı… Eğer hatip hâlâ sizin
ısrarınıza, uyarınıza rağmen direniyorsa, iddia ediyorsa o zaman Genel Kurula
başvurursunuz. Takdirlerinize bırakıyorum. Çünkü hakikaten kanun çok önemli
kanun. Arkadaşlarımız çıkarma, değişiklik önergeleri verebilir ama kanunla
ilgili konuyu, televizyonların da açık olduğu saatte vatandaşlarımızın 97
maddelik, hayatlarına çok önemli temasları olan vergi kanunlarını -belki de
muhalefet farklı söyleyebilir- böylesine bir kanunu anlamaları açısından,
zamanı boşa israf etme yerine kanunla ilgili görüşmelerin vatandaşlarımızın da
lehine olacağını arz ediyorum.
Teşekkür
ediyorum.
BAŞKAN –
Teşekkür ederim. 
Böyle bir yetkim
var İç Tüzük’ten kaynaklanan. Meclisi yöneten, Genel Kurulu yöneten Meclis
başkan vekilinin İç Tüzük’ten kaynaklı böyle bir hakkı var ama bunu şimdiye
kadar pek kullanma tarafına veya rutinine girmedik. Bundan sonra dikkate
alırım. Konuşacak olan, konuşması olan arkadaşların da hassasiyetle
davranmasını ve özen göstermesini diliyorum. Onun değerlendirmesini izin
verirseniz ben yaparım.
MUSTAFA ELİTAŞ
(Kayseri) – Sayın Başkanım, belki biz İç Tüzük’ü bozabiliriz ama İç Tüzük’ü
uygulamakla mükellef olan siz olduğunuz için ben ısrarla 66’ncı maddeyi
uygulamanızı talep ediyorum.
BAŞKAN –
Öncelikli olan kural hep birlikte İç Tüzük’e uymaktır, İç Tüzük’e uygun
davranmaktır.
MUSTAFA ELİTAŞ
(Kayseri) – Aynen efendim.
BAŞKAN – Ben
Meclisi yönetirken yaptırımı olan İç Tüzük maddelerini mümkün olduğu kadar
uygulamamaya dikkat ediyorum çünkü bütün milletvekillerimizin İç Tüzük’ün
kurallarını bildiğini kabul ediyorum ve ona göre davranış bekliyorum ama bu bir
suistimale giderse elbette benim de yapacağım işler vardır.
Teşekkür ederim
hatırlattığınız için.
ÖZGÜR ÖZEL
(Manisa) – Sayın Başkanım, söz talebim var.
BAŞKAN – Buyurun
Sayın Özel.
MERAL DANIŞ
BEŞTAŞ (Adana) – Sonra ben istiyorum.
31.- Manisa Milletvekili Özgür Özel’in, Siirt Milletvekili
Kadri Yıldırım’ın 533 sıra sayılı Kanun Tasarısı’nın 33’üncü maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
ÖZGÜR ÖZEL
(Manisa) – Öncelikle, biraz önce konuşan sayın hatip konuşması sırasında
Türkiye Cumhuriyeti devletini bir korsan devlet, korsanlıkla suçladı. Bu,
tabii…
KADRİ YILDIRIM
(Siirt) – A, onu nereden çıkarıyorsunuz Özgür Bey?
MERAL DANIŞ
BEŞTAŞ (Adana) – Onu nereden çıkarıyorsunuz?
ÖZGÜR ÖZEL
(Manisa) – Ben dinledim konuşmanızı Hocam, tutanaklara bakarız.
KADRİ YILDIRIM
(Siirt) – O cenazeyi kaçıran devlet değil ki.
ÖZGÜR ÖZEL
(Manisa) – Ayrıca, bahsettiği…
BAŞKAN – Sayın
Özel, bu konuyla ilgili konuşacaksanız -benim de böyle bir duyumum yok-
tutanakları getirteyim, okuyalım, ona göre siz de konuşun. 
ÖZGÜR
ÖZEL (Manisa) – Sayın Başkan, tamam, ben söz hakkımı… 
MUSTAFA
ELİTAŞ (Kayseri) – Ama Sayın Özel önemli bir şey söylüyor Sayın Başkan, öyle
bir şey varsa…
BAŞKAN-
Tamam, önemli bir şey söylüyor ama ben duymadım.
KADRİ
YILDIRIM (Siirt) – Ben “Devlet tarafından kaçırıldı.” diye bir cümle
kullanmadım. 
BAŞKAN
- Tutanaklar gelsin, size söz hakkınızı veririm; gerekeni de ben yaparım. 
ÖZGÜR
ÖZEL (Manisa) – Ayrıca bunun dışında… Dediğim, bu kısmı; bu bir. 
KADRİ
YILDIRIM (Siirt) – Sadece “Korsan olarak kaçırıldı.” dedim. “Bunu devlet
kaçırdı.” demedim. 
ÖZGÜR
ÖZEL (Manisa) – İki: Önem atfettiği, kutsiyet atfettiği bazı şahıslar var;
Türkiye Cumhuriyeti devletine karşı giriştikleri eylemler ortada. O şahıslara
kutsiyet atfeden bazıları da 15 Temmuzda bu Meclisi bombalamışlardı. Bu
konuşmanın içeriğinde, biz hocamızın belagatini, hocamızın tarih bilgisini
zaman zaman yararlanarak da dinliyoruz ama bugün yaptığı konuşma içinde Türkiye
Cumhuriyeti devletinin geçmişine, geçmişteki yöneticilerine hakaret içermekten
de öte, ayrıca, kutsiyet atfettiği, minnetle andığı tarihî şahıslara kutsiyet
atfeden bazı meczup grupların bu devletin başına ne bela olduğunun da altını
çizmek isterim. 
Teşekkür
ederim.
BAŞKAN
– Teşekkür ederim.
Ben
tutanakları istettim, bir değerlendirme yapacağım.
Bu
arada, Sayın Danış Beştaş, size de söz vereyim bir dakika.
Buyurun.

32.- Adana Milletvekili Meral Danış Beştaş’ın, İç Tüzük’ten
kaynaklı haklarını kullanmalarının saygıyla karşılanması gerektiğine ilişkin
açıklaması
MERAL
DANIŞ BEŞTAŞ (Adana) – Teşekkürler Sayın Başkan.
Sayın
Elitaş doğrusu bir talepte bulundu ve en azından 24 ve 25’inci Dönemde tanık
olduğum kadarıyla bu maddenin uygulamada bir teamül hâlinde çok da dikkate
alınmadığını biliyoruz hepimiz. Yani bunun ben açıklamasını sadece biz yoklama
istediğimiz için karşı bir tutum olarak algıladım. Ancak burada İç Tüzük
kurallarına tabii ki herkes uymak zorunda ama hepimiz biliyoruz ki zaman zaman
kürsüden kendi gündemlerimizde, kendileri de biz de bütün gruplar da bu yönlü
konuşmalar yapıyoruz. Yani Mecliste linç girişimine sessiz kalan, mikrofon
kesilmesine ses çıkarmayan, hakaretlere sessiz kalan bir anlayışın burada başka
bir konuşmaya bu şekilde tutum almasını kabul edilemez buluyoruz. Eğer herkese
bu Meclis aynı tutumu gösterirse başka bir tartışma başlar. 
(Mikrofon
otomatik cihaz tarafından kapatıldı)
MERAL
DANIŞ BEŞTAŞ (Adana) - Herkes eşittir burada, hepimiz milletvekiliyiz ve burada
eğer biz bulunuyorsak, kendileri bize hiç danışmadan, hiç paylaşmadan bir
meseleyi Meclise dayatıyorlarsa bizim de İç Tüzük’ten kaynaklı haklarımızı
kullanmamızı normal ve saygıyla karşılamaları gerekir. 
BAŞKAN
– Sayın Danış Beştaş, sizin milletvekili olmadığınız dönemlerde şahsen benim
çok uyguladığım bir maddeydi bu. Belli bir dönemde belli bir süre rutine bindi
uygulanmaması ama şunu da özellikle belirtmek isterim sayın milletvekilleri:
Burada milletvekillerinin, muhalefet partisinin, iktidar partisinin veya Meclis
başkan vekilinin Tüzük’ten doğan bazı hakları var. Bu hakların kullanımını
birbirimize karşı silah olarak kullanmamamız gerekiyor, lütfen buna özen
gösterelim. Eğer bu İç Tüzük kuralları yazıldığı gibi kullanılacaksa o zaman
müsaade ederseniz ben de Genel Kurulu yöneten Meclis Başkan Vekili olarak en
doğal hakkım olan Tüzük’ten doğan haklarımı kullanmak durumunda kalırım. Bunun
altında hiçbir şekilde bir intikam duygusu yok, sadece Tüzük haklarını,
Tüzük’ten doğan hakları kullanma niyeti var. Onu da belirtmek isterim.
ÖZGÜR
ÖZEL (Manisa) – Biraz önceki söz hakkımı sayın hatiple ilgili kullandım ama
Sayın Elitaş’ın değerlendirmelerine…
BAŞKAN
- Talebiniz nedir? Açıklama mı yapacaksınız?
ÖZGÜR
ÖZEL (Manisa) – Evet.
BAŞKAN
- Bir dakika yerinizden söz veriyorum.
ÖZGÜR
ÖZEL (Manisa) – Teşekkür ederim.
Sayın
Başkan, bir dakika olduğu için, demin önce hatibin konuşmasının içeriğiyle
ilgili konuya değindim. 
Sayın
Elitaş'ın ne dediğini hepimiz anlıyoruz, siz de anladınız; sizin ne dediğinizi
de Sayın Elitaş anladı. Başkanlıkla ilgili o size telkinde bulununca siz de
grup başkan vekillerinin grubu salonda tutmasıyla ilgili telkinde bulundunuz.
Anlamayanlara da biz ifade edelim. Herkes işini yaparsa yürür.
BAŞKAN
– Niyetlerimizi okumayın Sayın Özel.
ÖZGÜR
ÖZEL (Manisa) – Yok, ben söyleyeyim de, ben söyleyeyim de… 
Ama
şöyle bir şey var…
BAŞKAN
– Niyetlerimizi gerçekmiş gibi sunmayın, lütfen!
ÖZGÜR
ÖZEL (Manisa) – Değilse “Öyle demedim.” dersiniz.
BAŞKAN
– Dünden beri bir niyet okuma içindesiniz, lütfen! 
ÖZGÜR
ÖZEL (Manisa) – Peki Sayın Başkan, ben niyet okumadan şunu söyleyeyim: Burası
konuşulan yer, milletvekilleri söz haklarını madde üzerinde kullandıkları gibi,
zaman zaman kendi seçim bölgeleri, gündemle ilgili sapmaları tüm
milletvekilleri yapıyor. Bunu hiçbir zaman hatırlamayıp bu süreçte
hatırlayanların pazartesi günü diğer muhalefet partileriyle kurmadıkları
sakatlı ve ayıplı yönetim şekline bunu mal etmelerini tavsiye ederim.
BAŞKAN
- Teşekkür ederim.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 533 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı’nın 33’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Zekeriya
Temizel Bihlun Tamaylıgil Musa
Çam
 İzmir İstanbul İzmir
 Lale
Karabıyık Bülent Kuşoğlu Mahmut
Tanal
 Bursa Ankara İstanbul
MADDE 33- 3213
sayılı Kanuna aşağıdaki ek madde ilave edilmiştir.
"EK MADDE
15- Bu Kanun kapsamında işletme izni veya Bakanlıkça şerh edilmiş rödovans
sözleşmesi olmaksızın mücavirdeki sahalara taşmalar hariç olmak üzere, maden
ocağı açılması, maden üretilmesi veya faaliyetleri durdurulmuş maden
sahalarında üretim faaliyetlerinin durdurulmasına sebep olan durumların
düzeltilmesi ve/veya işletme güvenliğine yönelik faaliyetlerin dışında üretim
faaliyetinde bulunulması fiilini işleyenlere üç yıldan beş yıla kadar hapis ve
yirmi bin güne kadar adli para cezası verilir. Bu suçtan hüküm giyenler,
infazın tamamlanmasından itibaren on yıl boyunca madencilik faaliyeti
yapamazlar.”
BAŞKAN – Komisyon
önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN –
Hükûmet?
EKONOMİ BAKANI NİHAT
ZEYBEKCİ (Denizli) – Katılmıyoruz efendim.
KADRİ YILDIRIM
(Siirt) – Başkanım, bu arada tutanakları isteyelim lütfen çünkü öyle bir şey
dediğimi ne hatırlıyorum ne de böyle bir şey demem mümkündür. 
BAŞKAN – İstedim
Sayın Yıldırım, tamam, istedim.
Önerge üzerinde
İstanbul Milletvekili Sayın Mahmut Tanal konuşacak.
Buyurun Sayın
Tanal. (CHP sıralarından alkışlar) 
MAHMUT TANAL
(İstanbul) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum. 
Şimdi, değerli
arkadaşlar, biraz önce, tabii, Düzce Milletvekilimiz Sayın Faruk Özlü Bey
burada Hükûmet adına oturuyordu, keşke şimdi de kendisi oturuyor olsaydı daha
iyi olurdu veya şu anda salonda ben Düzce milletvekili arkadaşlara bakıyorum
ama inşallah o arkadaşlarımız da burada bulunur. Düzce ilimizin 3 milletvekili
var. 
Düzce ilimizin
bir sorunu var, o sorun da şu: Çöp deposu. Yani Düzce’nin çöp depolama merkezi
Hecinler köyüne kuruluyor. Hecinler köyü bu konuyla ilgili idare mahkemesine
başvurdu, idare mahkemesi “Hecinler’de çöp deposu, vahşi depolama sistemi
kurulamaz.” dedi. Çünkü o vahşi depolama, çöp depolama sisteminde biriken pis
sular Melen Çayı’na katılıyor, karışıyor, Melen Çayı’ndan hem Düzce Ovası
sulanıyor hem de Melen Çayı’nın suyu İstanbul’a veriliyor. Yani sağlık
açısından hem İstanbul’da içme suyu gerçekten zehirlenmiş oluyor, mikroplar
karışmış oluyor, halkın sağlık ve sıhhati etkilenmiş oluyor; aynı zamanda,
Düzce’de ekim yapan, Düzce Ovası’ndaki vatandaşımıza da zarar veriliyor.
Bu açıdan, 16
Nisan 2017 tarihinde yapılan Anayasa referandumunda, Sayın Faruk Özlü Bey köye
gidip “Artık bu köyde çöp depolama sistemi kurulmayacaktır. Çöpün ‘ç’ harfini
bu köylü artık ağzına almayacaktır. Ben size söz veriyorum. Biz bu sorunu
hallettik, yeter ki siz Anayasa referandumunda bize oy verin.” demişti. Ancak
gerçekten, 16 Nisandaki referandumda Hecinler köyü, Sayın Bakanın bu lafına
güvenerek, itimat ederek desteklerini vermişlerdi. Ancak referandumdan sonra
Çevre Bakan Yardımcısı tekrar köye giderek “Efendim, buraya 15 milyon artı
KDV’yle birlikte bir yatırım yapılmıştır. Biz burayı mecburen çöp depolama
merkezi hâline tekrar getireceğiz.” diye söyleyerek, köylüleri huzursuz
etmişlerdir. 
Şimdi, o köyde
yapılan yatırım 15 milyon artı KDV değil. Aslında, KDV’nin miktarını da
aşmayacak kadar bir tane kantar konuldu, bir de bir çukur açıldı, o çukur da
betondan yapılmadı, membran bezlerle etrafı kapatılarak pis sular oraya akıyor.
Bu açıdan, benim
Sayın Bakanlıktan istirhamım şu: Faruk Özlü Bey köylüye vermiş olduğu sözü…
Hatta ben burada bir tartışmada dedim ki: “Sayın Faruk Bey yani orada belediye
başkanının sözü mü geçerli, sizin sözünüz mü geçerli?” Dedi ki: “Benim sözüm
geçerli. Ben burada Bakanım. Ben ne diyorsam o olacak.” İnşallah, mahcup olurum
demiştim. Ancak on beş gün öncesinden itibaren, yine köylü rahatsız edildi, çöp
deposunun yine Hecinler’e konulacağı söylendi. İşte, biraz önce onun için,
inşallah Faruk Bey gelir de veya burada oturur da kimin sözü geçerli, bu sözü
hatırlatmak istedim. Ama görebildiğim kadarıyla, herhâlde konuşmasını, sözünü
hatırlayınca Sayın Bakanımız buradan ayrıldı. Ben burada, olduğum her ortamda
bunu söyleyeceğim. Düzce’ye karşı ben mahcup olmak istiyorum veyahut da kendisi
mahcubiyeti için gelip burada Düzcelilerden özür dilemeli. Çünkü burada yapılan
ihanet Düzcelilere ihanet, Hecinlerlilere ihanet, İstanbullulara ihanet. O
açıdan, vatandaşımız çöp içerisinde yaşamak istemiyor. 
İkinci
bir konu, Sayın Bakanım, gerçi sizin alanınıza girmiyor ama bana gelen
bilgilere göre, duyumlara göre olay şu: Tüm bakanlıklarda bilgisayarları
kullanan vatandaşların bilgisayarının takibi tamam, bakanlığın telefon izlemesi
tamam ancak vatandaş kendi cep telefonuyla bakanlığa girdiği andan itibaren,
orada gelen mesajı, orada cep telefonuna gelen herhangi bir maili, Whatsapp’ına
gelen mesajı açtığı andan itibaren, TELEKOM ile MİT’in gönderdiği yazı uyarınca
bir sözleşmenin, protokolün yapıldığını ve bunun otomatik olarak oraya
kaydedildiğini… Bu doğruysa bu bir felaket olur çünkü vatandaşların
telefonlarının izlenmesi ancak cumhuriyet başsavcılığının izni ve mahkemenin
kararıyla olur. Yani bugün ben herhangi bir bakanlığa gittiğim veya dışarıda
herhangi bir vatandaşımız bakanlığa gittiğinde, gelen cep telefonu konuşmaları,
mesajları, Whatsapp kayıtlarını veya akıllı cep telefonlarına gelen mailleri
açtığınız andan itibaren hemen sistem altına girmiş oluyorsunuz. Farz edelim ki
suç örgütüyle ilgisi olan biri size Whatsapp’tan bir yazı gönderdiğinde,
açtığınız andan itibaren o memur arkadaşımız görevden alınmış olacak. Bu bir
memur avcılığıdır. Sizden istirham ediyorum, bu hukuka aykırı sistem eğer
doğruysa bunun da düzeltilmesini talep eder, hepinize teşekkür eder,
saygılarımı sunarım. (CHP sıralarından alkışlar)
ÖZGÜR
ÖZEL (Manisa) – Karar yeter sayısı… 
BAŞKAN
– Önergeyi oylarınıza sunacağım ve karar yeter sayısı arayacağım. 
Önergeyi
kabul edenler… Kabul etmeyenler…
Kâtip
üyeler arasında anlaşmazlık olduğundan elektronik cihazla oylama yapacağız. 
Oylama
için iki dakika süre veriyorum ve süreyi başlatıyorum. 
(Elektronik
cihazla oylama yapıldı)
BAŞKAN
– Karar yeter sayısı yoktur. 
Birleşime
beş dakika ara veriyorum. 
Kapanma Saati: 18.37
DOKUZUNCU OTURUM
Açılma Saati: 18.45
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:, Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin Dokuzuncu Oturumunu açıyorum. 
533 sıra sayılı
Kanun Tasarısı’nın 33’üncü maddesi üzerinde İstanbul Milletvekili Mahmut Tanal
ve arkadaşlarının önergesinin oylamasında karar yeter sayısı bulunamamıştı. 
Şimdi, önergeyi
tekrar oylarınıza sunacağım ve karar yeter sayısı arayacağım. 
Önergeyi kabul
edenler… Kabul etmeyenler… 
Kâtip üyeler
arasında anlaşmazlık olduğundan elektronik cihazla oylama yapacağız. 
Oylama için iki
dakika süre veriyorum ve süreyi başlatıyorum. 
(Elektronik
cihazla oylama yapıldı)
BAŞKAN – Karar
yeter sayısı yoktur. 
Birleşime beş
dakika ara veriyorum. 
Kapanma Saati: 18.48
ONUNCU OTURUM
Açılma Saati: 18.53
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin Onuncu Oturumunu açıyorum. 
533
sıra sayılı Kanun Tasarısı’nın 33’üncü maddesi üzerinde İstanbul Milletvekili
Mahmut Tanal ve arkadaşlarının önergesinin ikinci oylamasında da karar yeter
sayısı bulunamamıştı. Şimdi önergeyi tekrar oylarınıza sunacağım ve karar yeter
sayısı arayacağım.
Önergeyi kabul
edenler... Kabul etmeyenler... 
Kâtip üyeler
arasında anlaşmazlık vardır.
İki dakika süre
veriyorum ve oylama işlemini başlatıyorum. 
(Elektronik
cihazla oylama yapıldı) 
BAŞKAN
– Önerge kabul edilmemiştir, karar yeter sayısı vardır. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın
milletvekilleri, 34’üncü madde üzerinde iki adet önerge vardır. Aykırılık
sırasına göre okutacağım:
Türkiye Büyük Millet Meclisi Başkanlığına
Görüşülmekte
olan 533 sıra sayılı Kanun Tasarısı’nın 34’üncü maddesinin tasarı metninden
çıkarılmasını arz ve teklif ederiz. 
 Meral
Danış Beştaş  Behçet Yıldırım  Mahmut
Toğrul 
 Adana
 Adıyaman  Gaziantep

 Mehmet
Ali Aslan  Müslüm Doğan  Mahmut
Celadet Gaydalı
 Batman
 İzmir  Bitlis
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN –
Hükûmet?
EKONOMİ BAKANI
NİHAT ZEYBEKCİ (Denizli) – Katılmıyoruz Sayın Başkan. 
BAŞKAN – Önerge
üzerinde Bitlis Milletvekili Mahmut Celadet Gaydalı konuşacaktır. 
Buyurun Sayın
Gaydalı. (HDP sıralarından alkışlar) 
MAHMUT CELADET
GAYDALI (Bitlis) – Sayın Başkan, değerli milletvekilleri; partim ve grubum
adına 533 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı üzerine söz almış
bulunmaktayım. Sizleri ve kamuoyunu saygıyla selamlarım. 
Değerli
milletvekilleri, sözlerime başlamadan önce, başta haksız ve hukuksuz bir
biçimde ihraç edilmiş KHK mağdurları olmak üzere tüm sağlık emekçilerinin 14
Mart Tıp Bayramı’nı kutluyorum. 
Değerli
milletvekilleri, AKP’nin geleneği hâline gelen bir torba yasayla yine karşı
karşıyayız. Hükûmet tarafından Meclise vergi hususunda sayısız kanun tasarısı
getirildi fakat bu kanunların içinde hiçbir zaman halk ve toplum yararı
gözetilmedi. 34’üncü maddede de yine linyit ve taş kömürü çıkaran firmaların
maliyet artışlarından dolayı desteklenmesinden bahsediliyor. Ekonomik anlamda
hep üst sınıfı korumak ve kollamak iktidarın torbalardaki şiarı hâline geldi. 
On altı yıllık
AKP iktidarı döneminde neredeyse her şey özelleştirilmiştir. Kamuya ait 10
liman, 81 elektrik santrali, 40 tesis, 3.483 taşınmaz, 3 gemi, 36 maden sahası,
araç muayene hizmetleri, TÜRK TELEKOM, TEKEL, TÜPRAŞ, ERDEMİR, İSDEMİR, ESGAZ,
BURSAGAZ, Eti AŞ, Sümer Holding, SEKA, Divriği ve Hekimhan demir madenleri,
İskenderun İSDEMİR, Ereğli ERDEMİR limanları, Antalya Limanı, Çeşme, Kuşadası,
Trabzon, Dikili limanları, Amasya, Kütahya kamu lojmanları, turizm alanları,
Adapazarı Şeker Fabrikası ve en son, 21 Şubatta Resmî Gazete’de ilan edilen 14
şeker fabrikası olarak sıralayabiliriz. Özelleştirmelerle toplum ile kamu
arasındaki ilişkiler birer birer kayboluyor. Bu kayıp, toplumsal hayatın
barışı, kamu refahının devamlılığı açısından bir yıkım yaratmaktadır. Devleti
şirket gibi yönetmeyi amaçlayanların devleti şirketlere teslim ettiği de net
bir biçimde görülmektedir. Bu düşünce toplumu daha da fakirleştirmiş, tütün
üretiminden şeker pancarı üretimine kadar bütün tarımsal alanlarda çiftçi
yalnız bırakılmıştır ama şu net bir biçimde görülmektedir ki bugün sokağın
sesine kulak tıkayıp sarayın sesine kulak kesilenler ekonomik darboğazın asıl
sorumlularıdır. 
Kimse her şeyi
bilecek kadar muktedir değildir fakat Türkiye’de hayata geçirilen her politika,
her eylem bir kişinin dudakları arasında durmaktadır, devlet aklı tamamen
kaybolmuş hâldedir. Bakıldığı zaman, bütün yetkiler tek bir kişide toplanmış
durumda, bütün kararlar tek bir kişi tarafından alınmaktadır. Bu kişi o kadar
muktedir bir hâle getirildi ki, tek bir sözüyle rektörlük seçimleri kaldırıldı,
belediye başkanları görevden alındı, TEOG sınav sistemi değiştirildi, Meclis
İçtüzüğü değiştirildi, yardımcı doçentlik kaldırıldı. Bir stadyuma hangi ismin
verileceğinden, Parlamentonun hangi saatlerde çalışıp kapanacağına, hangi
yasaları görüşmesi gerektiğine kadar tüm kararlar bir kişi tarafından
alınmaktadır. İç politikada “Ne istersem yaparım.” mantığı dış politikada da
“Nereyi istersem orayı alırım.” mantığına dönüştü. Her zaman son çare olan
hatta seçenek dahi olmaması gereken yıkımlar ve savaşlar ilk seçenek hâline
getirildi. İşte Halkların Demokratik Partisi farkı da burada ortaya çıkıyor.
HDP’yle oturduğunuz masada barış, MHP’yle oturduğunuz masada savaş süreci var.
Değerli
milletvekilleri, bakın, Afrin’de savaş tüm yıkıcılığıyla devam ediyor, yüzlerce
insan yaşamını yitirdi. Sivil ölümün olmadığı sürekli vurgulanmasına rağmen
Türkiye dışında birçok kuruluş sivil ölülerin olduğunu açıklıyor. Bir yandan
savaş politikası uygulamaya devam edilirken diğer yandan siyasi krizler de
birbiri ardına geldi ve başta Türkiye-Amerika Birleşik Devletleri ilişkileri
olmak üzere birçok ülkeyle Afrin hususunda ilişkiler gerildi. Türkiye’nin dış
politikasında güvenilirliği ve etkisi her geçen gün biraz daha azalıyor.
Dışarıdan Türkiye giderek artan bir oranda garip bir görüntü arz ediyor.
Devletin bekasından bahsediliyor. Gerçek beka uluslararası görüşmelerin tutanak
altına alınarak arşivlenmesiyle olur. Kapalı kapılar ardında yapılan gizli
ikili, üçlü görüşmelerle olmaz çünkü söz uçar yazı kalır. Bu durum her şeyden
önce bu ülkenin yurttaşlarına haksızlıktır… 
(Mikrofon
otomatik cihaz tarafından kapatıldı)
MAHMUT
CELADET GAYDALI (Devamla) - Türkiye Orta Doğu’da…
BAŞKAN
– Teşekkür ederim Sayın Gaydalı. 
MAHMUT
CELADET GAYDALI (Devamla) - Teşekkür ederim. (HDP sıralarından alkışlar)
ERKAN
AKÇAY (Manisa) – Sayın Başkan…
MERAL
DANIŞ BEŞTAŞ (Adana) – Sayın Başkan, karar yeter sayısı istiyoruz. 
BAŞKAN
– Önergeyi oylarınıza sunacağım ve karar yeter sayısı arayacağım. 
Önergeyi
kabul edenler… Kabul etmeyenler… Karar yeter sayısı yoktur.
Birleşime
beş dakika ara veriyorum.
Kapanma Saati: 19.02
ON BİRİNCİ OTURUM
Açılma Saati: 19.10
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin On Birinci Oturumunu açıyorum. 
533 sıra sayılı
Kanun Tasarısı’nın 34’üncü maddesi üzerinde Bitlis Milletvekili Mahmut Celadet
Gaydalı ve arkadaşlarının önergesinin oylamasında karar yeter sayısı
bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım.
Önergeyi kabul
edenler... Kabul etmeyenler... 
Kâtip üyeler
arasında anlaşmazlık söz konusudur.
Elektronik
cihazla oylama yapacağız. 
Oylama için iki
dakika süre veriyorum ve süreyi başlatıyorum.
(Elektronik
cihazla oylamaya başlandı)
BAŞKAN – Bu
arada Sayın Yıldırım’ın konuşmasının tutanakları geldi. Ben İç Tüzük’e aykırı
herhangi bir husus görmedim, onu da açıklamak isterim.
ÖZGÜR ÖZEL
(Manisa) – Bana da yollar mısınız Sayın Başkan?
BAŞKAN – Tabii
ki.
MUSTAFA ELİTAŞ
(Kayseri) – İç Tüzük’e aykırı değil Sayın Başkan.
ÖZGÜR ÖZEL
(Manisa) – Tüzük’e değil canım.
MUSTAFA ELİTAŞ
(Kayseri) – Konuşma İç Tüzük’e aykırı ama içerik... 
BAŞKAN – Öyle
bir içerik yok, okudum. 
MUSTAFA ELİTAŞ
(Kayseri) – İçerik olarak...
BAŞKAN - İçerik
olarak da bir şey söz konusu değil.
MUSTAFA ELİTAŞ
(Kayseri) – İçerik olarak değil ama 66’ya aykırı...
BAŞKAN – Yani
içerik olarak İç Tüzük’e aykırı bir durum söz konusu değil.
(Elektronik
cihazla oylamaya devam edildi)
(CHP ve HDP
sıraları arasında karşılıklı laf atmalar)
BAŞKAN –
Karşılıklı konuşmayalım lütfen sayın milletvekilleri, Genel Kurul çalışıyor şu
anda.
(Elektronik
cihazla oylamaya devam edildi)
BAŞKAN – Karar
yeter sayısı yoktur.
Birleşime beş
dakika ara veriyorum.
Kapanma Saati: 19.13
ON İKİNCİ OTURUM
Açılma Saati: 19.18
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin On İkinci Oturumunu açıyorum. 
533 sıra sayılı
Kanun Tasarısı’nın 34’üncü maddesi üzerinde Bitlis Milletvekili Mahmut Celadet
Gaydalı ve arkadaşlarının önergesinin ikinci oylamasında da karar yeter sayısı
bulunamamıştı. 
Şimdi, önergeyi
tekrar oylarınıza sunacağım ve karar yeter sayısı arayacağım. 
Önergeyi kabul
edenler… Kabul etmeyenler… 
Kâtip üyeler
arasında anlaşmazlık olduğundan oylamayı elektronik cihazla yapacağım. 
Oylama için iki
dakika süre veriyorum ve süreyi başlatıyorum. 
(Elektronik
cihazla oylama yapıldı)
BAŞKAN – Önerge
kabul edilmemiştir, karar yeter sayısı vardır. 
ERKAN AKÇAY
(Manisa) – Sayın Başkan, bir söz talebim vardı. 
BAŞKAN – Özür
dilerim. 
Elektronik
cihazla oylama yapınca sistem siliyor otomatik olarak söz talebinde
bulunanları.
Buyurun Sayın
Akçay. 
Bir dakika
lütfen… 
VI.- AÇIKLAMALAR (Devam)
33.- Manisa Milletvekili Erkan Akçay’ın, Bitlis Milletvekili
Mahmut Celadet Gaydalı’nın 533 sıra sayılı Kanun Tasarısı’nın 34’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Kürsüde
konuşmasını yapan en son konuşmacı, hatip, konuşması esnasında “MHP’yle
oturduğunuz masada savaş var.” ifadesini kullandı. Öncelikle bu ifadeyi
şiddetle reddediyoruz. Herhâlde hatip Türkiye Cumhuriyeti'nin ve Türk
milletinin terörle, hain terör örgütü PKK’yla mücadelesinden rahatsızlık
duyuyor. Geçmişte Hoybun da mı MHP iktidarındaydı? Hoybun Cemiyetinin
ihanetleriyle... PKK terör örgütü, MHP iktidarında mı Türkiye'ye savaş açtı,
silahlarını doğrulttu?
Türkiye
Cumhuriyeti hiç kimseye savaş açmamıştır, terörle mücadele etmektedir ve bu
terörle mücadelenin yurt içinde boyutu olduğu gibi, yurt dışında ve
sınırlarımızda yürütülen…
(Mikrofon
otomatik cihaz tarafından kapatıldı) 
ERKAN AKÇAY
(Manisa) – Tamamlıyorum Sayın Başkan. 
BAŞKAN –
Tamamlayın lütfen. 
ERKAN AKÇAY
(Manisa) – …çok önemli güvenlik harekâtı yapmaktadır ve bu en son harekât da
Zeytin Dalı Harekâtı’dır ve tamamen Türkiye'nin güvenliğine, bölgenin huzur ve
istikrarına ve güvenliğine yönelik, terör örgütleriyle yaptığı bir mücadeledir.
Bunu biz Milliyetçi Hareket Partisi olarak da, Türkiye Cumhuriyeti de, Hükûmet
de bir savaş olarak tanımlamıyoruz. Bu, tamamen, hem uluslararası hukuk
boyutuyla hem de ülke olarak, devlet olarak, millet olarak tamamen haklı olduğu
bir mücadeledir; terörle mücadeledir. Bunu özellikle hatırlatmak isterim.
BAŞKAN –
Teşekkür ederim Sayın Akçay.
Sayın Özel…
MERAL DANIŞ
BEŞTAŞ (Adana) – Sayın Başkan…
BAŞKAN – Sayın
Özel’de sıra.
MERAL DANIŞ
BEŞTAŞ (Adana) – Ben sataşmadan söz isteyecektim, sırayla ilgili değil.
BAŞKAN - Ama
Sayın Özel sizden daha önce sisteme girdi. Lütfen.
Buyurun Sayın
Özel.
34.- Manisa Milletvekili Özgür Özel’in, Saidi Nursi’ye
kutsiyet atfeden yaklaşımlara ve FETÖ’nün de finansmanını Risale-i Nur
kitapları üzerinden sağladığına ilişkin açıklaması
ÖZGÜR ÖZEL
(Manisa) - Sayın Başkan, tutanakların geldiğini ve İç Tüzük’e aykırı bir şey… 
BAŞKAN – Sayın
milletvekilleri, yani müsaade edin…
Özür dilerim
Sayın Özel. 
Müsaade edin,
kime söz vereceğimi takdir edeyim. Lütfen.
Sayın Özel,
buyurun…
MERAL DANIŞ
BEŞTAŞ (Adana) – Başkan, sınıf başkanı değilsiniz, ben de sizin öğrenciniz
değilim; böyle azarlayamazsanız beni!
BAŞKAN –
Azarlamıyorum, kim payını alıyorsa onu söylüyorum.
MERAL DANIŞ
BEŞTAŞ (Adana) – Hayır, azarlıyorsunuz.
BAŞKAN - Kim
alırsa payını alsın. Ben kime söz verirsem o konuşma hakkına sahip.
MUSTAFA ELİTAŞ
(Kayseri) – İster söz verir ister vermez.
MERAL DANIŞ
BEŞTAŞ (Adana) – Siz onun avukatı mısınız? Öyle iş mi olur ya!
MUSTAFA ELİTAŞ
(Kayseri) – Söz vermek mecburiyetinde değil Sayın Başkan. 
BAŞKAN – Ayrıca
söz vermek zorunda da değilim. 
MUSTAFA ELİTAŞ
(Kayseri) – Hayır, söz vermek mecburiyetinde değil.
MERAL DANIŞ
BEŞTAŞ (Adana) – Siz mi karar veriyorsunuz?
BAŞKAN - Öyle
bir mecburiyetim de yok ayrıca.
Tamam, Sayın
Elitaş, Sayın Danış Beştaş, lütfen…
Buyurun Sayın
Özel, kusura bakmayın, sözünüzü kestim.
ÖZGÜR ÖZEL
(Manisa) – Estağfurullah.
Sayın Başkan,
biraz önce sizin aracılığınızla edindiğimiz tutanakta, siz tabii “İç Tüzük’e
aykırı bir şey görmedim.” dediniz ancak ben şunun gözden kaçtığını düşünüyorum:
Said Nursi’den bahsederken “Şanlıurfa’da defnedildiği Balıklıgöl yakınındaki
mezarından cenazesi korsanvari bir şekilde çıkarılarak kaçırılmıştır.”
dediğinde ben o “korsanvari” kelimesine itiraz etmiştim. Burada anılan
şahsiyete kutsiyet atfeden, onu öven bir sürü yaklaşım var. Tabii bu görüşler,
hangi görüş olursa olsun burada ifade edilecek. Ama bu görüşlere karşı da bizim
şunu söylememiz lazım: Bu FETÖ denen örgüt ve başındaki hem ideoloji açısından
-tabii kendi sapkın ideolojisini beslediği damar açısından- hem de kendilerinin
finansmanı açısından bu Risale-i Nur kitaplarının basılmasının tekellerine
alınması ve ancak darbeden sonra bu konuda bir adım atılması onlara verilmiş en
önemli imtiyazdı. O kitaplarda Fetullah Gülen’e beklenen kutsal adam muamelesi,
Fetullah Gülen’in kitaplarında Saidi Nursi’ye yorumla beklenen kutsal adamın
Fetullah Gülen olduğu, ayrıca yine pek çok yerde “Bir sır, inna atayna…” diye
başlayan ve kendi çok çeşitli ayet yorumlarında, çok çeşitli şeylerinde iki
Deccal bir Süfyan’da, Deccal’den bir tanesini…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
ÖZGÜR ÖZEL
(Manisa) – Atatürk’ü Deccal olarak söyleyen, Atatürk’ü Deccal olarak belleten
birisine burada tarihî ve kutsal bir kişilik olarak göndermeler yapıldı. Benim
de söylediğim, bu FETÖ denen belanın da aynı damardan beslendiği, finansmanını
da o kitaplar üzerinden sağladığı gerçeğini tutanaklara geçirmek istedim.
Teşekkür ederim.
BAŞKAN –
Teşekkür ederim.
Sayın Danış
Beştaş…
MERAL DANIŞ
BEŞTAŞ (Adana) – Sayın grup başkan vekili konuşmasında dedi ki: “PKK’ye laf
söylenmesinden rahatsız…” 
BAŞKAN – Sayın
Akçay’ı mı kastediyorsunuz?
MERAL DANIŞ
BEŞTAŞ (Adana) – Evet, Sayın Akçay. 
Bundan dolayı
sataşmadan söz istiyorum. Biz bundan rahatsız değiliz, sadece bir tespit yaptı.
Vekilimiz de burada olmadığı için ben grup adına söz istiyorum sataşmadan.
BAŞKAN – Buyurun
yerinizden. Bir sataşma yok burada. 
ERKAN AKÇAY
(Manisa) – Sayın Başkan, bir sataşma söz konusu değildir. Kürsü hatibinin
yaptığı bir konuşmaya… 
BAŞKAN –
Açıklama yaptınız.
ERKAN AKÇAY
(Manisa) – Sataşma saysam benim sataşmadan söz istemem gerekir, verdiğim de
cevap.
MERAL DANIŞ
BEŞTAŞ (Adana) – Ben o zaman yerimden söz…
BAŞKAN – Evet,
yerinizden bir dakika, lütfen…
Sürelere uyalım
bundan sonra sayın milletvekilleri, uzatma yapmayacağım.
35.- Adana Milletvekili Meral Danış Beştaş’ın, Manisa
Milletvekili Erkan Akçay’ın yaptığı açıklamasındaki bazı ifadelerine ilişkin
açıklaması
MERAL DANIŞ
BEŞTAŞ (Adana) – Teşekkür ederim Sayın Başkan.
Şimdi, öncelikle
ülkenin en özgür konuşma platformunun bu şekilde sansürlenmek istenmesi,
aslında iktidar partisinin her yere bakışını ortaya koyuyor, onu peşinen
söyleyeyim. Bizim hatibimiz “MHP’yle savaş masası, HDP’yle barış masası.” dedi.
Bu, yalan mı? Sayın Bahçeli 82’nci, 83’üncü, 84’üncü illeri saymadı mı? Şu anda
Afrin’de ne oluyor? Sayın Erdoğan her gün “savaş” demiyor mu, “Ben
Başkumandanım.” demiyor mu? Bizim dönemimizde çözüm süreci devam ederken evlere
ölüm gitmiyordu, savaş da konuşulmuyordu, barış konuşuluyordu. Yani şimdi
ortada sivillerin, 200’ü aşkın 300’e yakın sivilin öldüğü, Birleşmiş
Milletlerin ateşkes kararı aldığı bir ortamda, bir atmosferde bunu reddetmeyi
gerçekten anlamış değiliz. Ayrıca bizzat kendi genel başkanları üç il daha
sayarak hatta “Taş üstünde taş, baş üstünde baş bırakmayın.” diyecek kadar
savaş kışkırtıcılığı yapmıştır. Bundan daha doğal bir şey yoktur.
BAŞKAN –
Teşekkür ederim.
ERKAN AKÇAY
(Manisa) – Sayın Başkan…
BAŞKAN – Sayın
milletvekilleri, Türkiye Cumhuriyeti şu anda bir savaş içinde değildir. Türkiye
Cumhuriyeti şu anda terörle mücadele etmektedir ve terörist gruplara karşı bir
harekât yönetmektedir, yönlendirmektedir. (AK PARTİ ve MHP sıralarından
alkışlar) Bu ayrımı lütfen yapın. Sayın Cumhurbaşkanı asla “savaş” demiyor ve
okuduğumuz ve bildiğimiz kadarıyla da bu harekâtta, Zeytin Dalı Operasyonu’nda
da sivillere zarar verilmemesi için azami dikkat ve gayret gösteriliyor.
Lütfen, biraz ülkenizin yayınlarına… 
MERAL DANIŞ
BEŞTAŞ (Adana) – Şunlar Afrin’de sokağa çıkan, protesto eden vatandaşlar.
BAŞKAN – Bakın,
onları nereden aldığınızı bilemem. Ama size önemli bir ricada bulanacağım ve
bir uyarı olarak da bunu söylemek istiyorum, bir milletvekili olarak. 
MERAL DANIŞ
BEŞTAŞ (Adana) – Buyurun… Yüz binlerce insan bu saldırıyı kınıyor.
BAŞKAN – Bakın,
Sayın Danış Beştaş, bu bilgileri nereden aldığınızı bilmiyorum.
MERAL DANIŞ
BEŞTAŞ (Adana) – Size vereyim, kaynağını verelim.
BAŞKAN – Ama
ülkenize güvenin, ülkenizin medya organlarına güvenin, ülkenizin Hükûmetine
güvenin, ülkenizin yetkili organlarının verdiği bilgilere güvenin. 
MERAL DANIŞ
BEŞTAŞ (Adana) – Siz bana cevap veremezsiniz. Biz havuz medyasına güvenmiyoruz.
BAŞKAN – Bu
konuda uluslararası çapta, uluslararası alanda faaliyet gösteren Türkiye
aleyhtarı olan kurumlardan ve konumlardan da bilgi alıp gelip burayı
karıştırmayın. Lütfen… Lütfen… (AK PARTİ sıralarından alkışlar) 
MERAL DANIŞ
BEŞTAŞ (Adana) – Şu anda yüz binlerce insan, tamam mı, Türkiye'yi protesto
ediyor. 
TAHİR ÖZTÜRK
(Elâzığ) - Otur yerine, otur, otur.
BEHÇET YILDIRIM
(Adıyaman) – Biz havuz medyasına güvenmiyoruz.
MERAL DANIŞ
BEŞTAŞ (Adana) – Yüz binlerce insan bir saldırıyla karşı karşıya. 
BAŞKAN – Evet,
diğer önergeyi okutuyorum…
MERAL DANIŞ
BEŞTAŞ (Adana) – Orası gece gündüz bombalanıyor ve siz bu konuda orada…
TAHİR ÖZTÜRK
(Elâzığ) – Yalan söyleme, yalan söyleme.
BAŞKAN – Orada
hiçbir sivil bombalanmıyor. 
MERAL DANIŞ
BEŞTAŞ (Adana) – …bütün uluslararası kuruluşlar…
BAŞKAN – Bakın,
tartışmaya girmeyin benimle lütfen. Lütfen burada tartışmayalım. 
MERAL DANIŞ
BEŞTAŞ (Adana) – Siz bana cevap veremezsiniz.
BAŞKAN – Ben
burada taraf olarak değil, bu ülkenin bir vatandaşı olarak konuşmak zorundayım.
MERAL DANIŞ
BEŞTAŞ (Adana) – Taraf olarak konuşuyorsunuz.
MUSTAFA ELİTAŞ
(Kayseri) – Vatandaş olarak konuşuyor.
MERAL DANIŞ
BEŞTAŞ (Adana) – Ben medyaya güvenmiyorum.
BAŞKAN – Bir
vatandaş olarak konuşmak zorundayım. 
MERAL DANIŞ
BEŞTAŞ (Adana) – Bu medya sizin dışınızda bir şey söylemiyor.
BAŞKAN – Bu
ölümleri sorguluyorsanız eğer, bu ölümleri sorguluyorsanız… 
MERAL DANIŞ
BEŞTAŞ (Adana) – Şu anda Afrin’de siviller tehlike altında, çocuklar ölüyor,
çocuklar.
BAŞKAN – …dün
Diyarbakır’da mayınla öldürülen şehitlerin hesabını vereceksiniz önce. (AK
PARTİ sıralarından alkışlar)
MERAL DANIŞ
BEŞTAŞ (Adana) – Orada çocuklar ölüyor.
BAŞKAN – Önce
onları sorgulayacaksınız. 
MERAL DANIŞ
BEŞTAŞ (Adana) – Halk var, orada halk.
BAŞKAN – Önce
onları sorgulayın. 
MERAL DANIŞ
BEŞTAŞ (Adana) – Ya, halk var orada. Halk var orada.
BAŞKAN – Onlara
cevap verin önce. 
MERAL DANIŞ
BEŞTAŞ (Adana) – Siz cevap verin.
BAŞKAN – Ben bu
ülkenin vatandaşıyım, vatandaşıyım bu ülkenin ben. 
MERAL DANIŞ
BEŞTAŞ (Adana) – Bu bebeleri kim öldürdü?
BAŞKAN –
Birleşime otuz dakika ara veriyorum. 
Kapanma Saati:
19.29
ON ÜÇÜNCÜ OTURUM
Açılma Saati: 20.03
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin On Üçüncü Oturumunu açıyorum.
533 sıra sayılı
Kanun Tasarısı’nın görüşmelerine devam ediyoruz.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı (1/914) ile Plan ve
Bütçe Komisyonu Raporu (S. Sayısı: 533) (Devam)
BAŞKAN -
Komisyon yerinde
Hükûmet yerinde.
34’üncü madde
üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 533 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı’nın 34’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Zekeriya
Temizel Bihlun Tamaylıgil Musa
Çam
 İzmir İstanbul İzmir
 Özgür
Özel Lale Karabıyık Bülent
Kuşoğlu
 Manisa Bursa Ankara
MADDE 34- 3213
sayılı Kanunun geçici 29 uncu maddesinin ikinci fıkrasının birinci cümlesi
aşağıdaki şekilde değiştirilmiştir.
"Bu Kanunun
2 nci maddesinde sayılan IV. Grup madenlerden "Linyit” ve "Taşkömürü”
çıkaran ve özel hukuk tüzel kişilerinin ruhsat sahibi olarak işlettikleri
yeraltı maden işletmeleri ile kamu kurum ve kuruluşlarının iştiraklerinin
02.02.2018 tarihinden önce sözleşmeye bağlanarak işlettirdikleri yeraltı maden
işletmelerinde çalışan rödovansçılara, 22/5/2003 tarihli ve 4857 sayılı İş
Kanununun 41 inci, 53 üncü ve 63 üncü maddelerinde 10/9/2014 tarihli ve 6552
sayılı Kanunla yapılan değişiklikler ile bu Kanunun ek 9 uncu maddesiyle oluşan
maliyet artışlarının karşılanmasına ilişkin destek verilebilir."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz Sayın
Başkanım.
BAŞKAN
– Hükûmet?
GIDA,
TARIM VE HAYVANCILIK BAKANI AHMET EŞREF FAKIBABA (Şanlıurfa) – Katılmıyoruz
Sayın Başkanım.
BAŞKAN
– Önerge üzerinde Manisa Milletvekili Özgür Özel konuşacak.
Buyurun
Sayın Özel. (CHP sıralarından alkışlar) 
ÖZGÜR
ÖZEL (Manisa) – Sayın Başkan, görüşmekte olduğumuz 533 sıra sayılı Kanun
Tasarısı’nın 34’üncü maddesindeki önergemiz üzerine söz almış bulunuyorum. 
34’üncü
madde redevansla ilgili. Kamu kurum ve kuruluşlarının iştiraklerinin
işlettirdikleri yer altı maden işletmelerinde çalışan redevansçılara destekler
verilmesini, ek destekler verilmesini söylüyor. Özetle söyleyelim -bir tesadüf
tabii- 34’üncü madde diyor ki: “Devlet -maden şirketlerini- madenleri redevans
usulü işleten şirketlerden alması muhtemel alacağı olan 34 milyon TL'yi
almasın, bu para onların cebinde kalsın.” Niye kalsın? Şunun için kalsın diyor
gerekçelerinde: “Örneğin Soma maden faciasından sonra madenlerde en düşük ücret
2 asgari ücret oldu, çalışma süreleri kısaltıldı, haftalık izin süreleri
uzatıldı. Bu yüzden madenlerin maliyetleri arttı, ben onlara bir teşvik yapmak,
destek vermek istiyorum." Bu konuda geçmişte de düzenlemeler olmuştu,
benzer bir madde de buraya konmuş. Bir kez, şey sorunlu: 2 asgari ücretin
uygulandığı maden sayısı var, uygulanmadığı, arkasından dolanıldığı, verilen
paranın geri alındığı, verilen paraya gayriresmî taşeronlar tarafından el
konulduğu uygulamalar var. İki günlük izni “Sen hastaneye gittin. Bunu da
haftalık iznine sayarım.” diyerek haklı, meşru izinlerin kullandırılmadığı,
daha doğrusu onların haftalık izinden sayıldığı birtakım uygulamalar var.
Buradaki bakış açısı, maden redevanslarına bakıyor ama işçinin uğradığı
mağduriyetleri görmüyor.
Şimdi,
sayın milletvekilleri, burada Sayın Doğan Kubat da var. Maden faciası
yaşandıktan sonra bir söz verilmişti devletin en yetkili ağızlarınca, günün
Başbakanı tarafından, bakanları tarafından. Madenler güvenli olmadan kimse
madende çalışmaya zorlanmayacak. Ayrıca, madencilere çıkış verilmeyecek,
madenciler işlerinden edilmeyecekti. Bu söz, daha birkaç ay içinde tutulmadı ve
2.831 Soma AŞ’nin çalışanı işsiz bırakıldı. Tabii buna karşı tazminatlarını da
ödemediler. Burada çok gayret gösterdik, çok uğraştık, bir çare olmadı.
Hiç unutmuyorum
o günü, dün gibi hatırlıyorum, Sayın Doğan Kubat da çok katkı sağladı, 4 Nisan
2015 günü bir düzenleme yaptık bir torba yasada ve dedik ki: Bu şirketlerin
Tasarruf Mevduatı Sigorta Fonu tarafından el konulmuş mal varlıkları var,
redevans şirketlerinin, Soma AŞ’nin. TMSF bunu öncelikle satacak, satıştan
ciddi bir gelir elde edilecek. Bu gelirle öncelikle işçisine olan kıdem
tazminatını, ihbar tazminatını, yaralanmalardan kaynaklanan alacaklarını
ödeyecek, ondan sonra diğer alacaklar ödenecek. Bu, son derece olumlu bir
düzenlemeydi, hatta Doğan Bey’le şöyle konuştuk: “Bu madde işi çözdü.” dedik.
Tabii, biz burada şunu öngörememiştik: Sarı sendika işçi adına imza atma
yetkisini kullanarak, “Biz işçiler adına geldik.” diyor ve TMSF’ye başvuruyor,
diyor ki: “Biz şirketle anlaştık, tazminatları bu malları satıp ödeme, şirket
bize şu takvimde ödeyecek.” Biz defalarca Bilgi Edinme Yasası’ndan yararlanarak
TMSF’ye başvurduk ve elimizde 2 tane var ama 3 olduğunu da biliyoruz, protokol
yapmışlar. Kim yapmış? Yandaş sendika ile şirket protokol yapmış, TMSF’ye
gidiyorlar, “Biz aramızda anlaştık, sen bu malları satma.” diyorlar. İlk
protokol, 11 Haziran 2015; 23 taksitte anlaşmışlar, o 23 taksitten 1 tanesi
ödenmiş. Sonra ikinci protokol, 18 Nisan 2016; 13 taksit, ondan da 1 tane
ödenmiş. Uzun lafın kısası, o tarihten bu tarihe kadar, Meclisin yaptığı yasaya
rağmen, TMSF’ye şirket ve sendika gidip “Biz aramızda anlaştık.” demiş ve
şimdiye kadar 3 taksit ödenmiş. Biri, 7 Haziran seçimlerinde, Sayın Recep
Tayyip Erdoğan Manisa’ya gitmeden bir gün önce çünkü Manisa milletvekilleri
“Büyük tepki var efendim.” deyince talimat veriyor diyorlar; bir tanesi referandumdan
önce, bir tanesi de bir bayramdan önce. 24 taksitin 3’ü ödeniyor ve şu anda
facianın üzerinden beş yıl geçmiş olmasına rağmen, düzenlemenin üzerinden dört
yıl geçmiş olmasına rağmen işçilerin parası ödenmiyor. 
Sadece bu değil.
Uyar Madencilik diye bir şirket var, o faciadan önce kaçıp gitmişti, 795
işçisinin alacakları kalmıştı, işçilerin alacakları madende kalmıştı. Biz bu
Uyar Madenciliği nereden tanıyoruz? 
(Mikrofon
otomatik cihaz tarafından kapatıldı)
ÖZGÜR ÖZEL
(Devamla) – Süre ilave edebilirseniz Sayın Başkan…
BAŞKAN – Lütfen,
tamamlayın. 
Bir dakika ek
süre veriyorum. 
ÖZGÜR ÖZEL
(Devamla) – Biz bu Uyar Madenciliği, Soma’daki işçilerin tazminatlarını -795
işçinin- ödemeyen Uyar Madenciliği Ermenek’te 18 evladımızın öldüğü faciadan
tanıyoruz. Uyar Madencilikten gözleri görmeyen Ali Kandemir, ayakları kopan bir
başka arkadaşımız İdris Sarıkaya büyük bir mücadele verdiler, mahkemeler
haklılıklarını tescil etti, para alacaklar, şirket ortada ama yakınlarına
devretmişler, alamıyorlar. 
Size şunu
söylüyorum: Soma madeninde hani dev gibi bir madenci vardı sembol, kafasında
baretiyle arkadaşlarını sırtında çıkarıyordu, her çıktığında ağlıyordu; o
Hidayet Merdim’in bu şirketten alacağı var; dört senedir üç kız çocuğunu,
evladını okutmakta güçlük çekiyor, okula yollayamıyor ama TMSF’nin kanuna
rağmen uygulamadığı, şirket ile sendikanın yapmış olduğu bu kirli anlaşmaya bu
Meclisin müdahale etmesi lazım ve bir şekilde… Para var, karşılığında mal var,
çıkmış kanun var, ilgili başbakan yardımcısına da yıllardır söylüyorum, bir
türlü çözüm olmuyor. Bu konuyu dikkatlerinize arz ediyorum. 
Teşekkür ederim.

BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum…
ÖZGÜR ÖZEL
(Manisa) – Karar yeter sayısı…
BAŞKAN – Karar
yeter sayısı arayacağım. 
Kabul edenler…
Kabul etmeyenler… 
Karar yeter
sayısı yoktur. 
Birleşime on beş
dakika ara veriyorum.
Kapanma Saati: 20.12
ON DÖRDÜNCÜ OTURUM
Açılma Saati: 20.28
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin On Dördüncü Oturumunu açıyorum. 
533 sıra sayılı
Kanun Tasarısı’nın 34’üncü maddesinin oylamasında karar yeter sayısı
bulunamamıştı. 
Şimdi maddeyi
tekrar oylarınıza sunacağım ve karar yeter sayısı arayacağım.
Maddeyi kabul
edenler… Kabul etmeyenler… Karar yeter sayısı yoktur.
Birleşime beş
dakika ara veriyorum.
Kapanma Saati: 20.29
ON BEŞİNCİ OTURUM
Açılma Saati: 20.33
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Bülent ÖZ (Çanakkale), Bayram ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 71’inci Birleşiminin On Beşinci Oturumunu açıyorum.
533 sıra sayılı
Kanun Tasarısı’nın 34’üncü maddesinin ikinci oylamasında da karar yeter sayısı
bulunamamıştı.
Şimdi maddeyi
tekrar oylarınıza sunacağım ve karar yeter sayısı arayacağım.
Maddeyi kabul
edenler… Kabul etmeyenler…
Kâtip üyeler
arasında anlaşmazlık olduğundan elektronik cihazla oylama yapacağız.
Oylama için iki
dakika süre veriyorum ve süreyi başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, yapılan üçüncü oylamada da karar yeter sayısı
bulunamadığından, kanun tasarı ve teklifleri ile komisyonlardan gelen diğer
işleri sırasıyla görüşmek için 15 Mart 2018 Perşembe günü saat 14.00'te
toplanmak üzere birleşimi kapatıyorum.
Kapanma Saati: 20.36




(X) Bu bölümlerde Hatip tarafından Türkçe
olmayan kelimeler ifade edildi.


(x) 533 S. Sayılı Basmayazı 6/3/2018
tarihli 66’ncı Birleşim Tutanağı’na eklidir.




