



TBMM Tutanak Müdürlüðü




18 Haziran 2014 Çarşamba 
BİRİNCİ OTURUM
Açılma Saati: 14.00
BAŞKAN: Başkan Vekili Meral AKŞENER
KÂTİP ÜYELER: Dilek YÜKSEL (Tokat), Muharrem IŞIK
(Erzincan)
----- 0 -----
BAŞKAN
– Türkiye Büyük Millet Meclisinin 105’inci Birleşimini açıyorum.
 
 YOKLAMA


BAŞKAN
– Elektronik cihazla yoklama yapacağız.
Yoklama
için üç dakika süre vereceğim. Sayın milletvekillerinin oy düğmelerine basarak
salonda bulunduklarını bildirmelerini, bu süre içerisinde elektronik sisteme
giremeyen milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)

BAŞKAN – Toplantı yeter
sayısı vardır.
Görüşmelere başlıyoruz.
Gündeme geçmeden önce üç
sayın milletvekiline gündem dışı söz vereceğim. 
Sayın milletvekilleri,
değerli arkadaşlarım; Genel Kuruldaki uğultuyu hafifletirsek gündem dışı söz
vereceğim arkadaşlarımıza. 
Gündem dışı ilk söz,
Bartın’ın Amasra ilçesinde kurulması planlanan termik santral projesi hakkında
söz isteyen Bartın Milletvekili Sayın Muhammet Rıza Yalçınkaya’ya aittir. 
Buyurunuz Sayın
Yalçınkaya. (CHP sıralarından alkışlar)




MUHAMMET RIZA YALÇINKAYA
(Bartın) – Sayın Başkan, değerli milletvekilleri; bugün Bartın ilimizin çok
önemli bir sorunu olan, Amasra’ya kurulması düşünülen termik santralle ilgili,
bir kez daha bu konuyu gündeme getirmek için gündem dışı söz almış
bulunmaktayım. Hepinizi sevgi ve saygıyla selamlıyorum. 
Değerli arkadaşlar,
“Burası neresi?” diye sorarsanız, burası Bartın ilinin Amasra ilçesi. 1460
yılında Fatih Sultan Mehmet, Amasra’yı Cenevizlilerden almak için sefere
gittiğinde, Amasra’yı ilk gördüğünde “Lala, Lala, çeşm-i cihan bu mu ola?”
diyerek dünyanın gözü niteliğindeki bir güzelliğe hayran kaldığını
belirtmiştir. 3 bin yıllık tarihî geçmişi ve doğal güzellikleriyle Bartın’ın
göz bebeği, Karadeniz’in incisi Amasra’ya termik santral kurulmak isteniyor ve
gerçekten, ülkemizin çok önemli bir turizm cazibe merkezi olan Amasra,
kurulacak olan termik santralle ortadan yok edilmek isteniyor, Amasra’ya
kıyılmak isteniyor, Amasra’ya karşı bir cinayet işleniyor. Dolayısıyla -bugünkü
konuşmamdaki ana tema- Amasra’ya kurulacak bu termik santralin kurulmaması
konusunda sizlerin desteğini ve katkınızı istemek için karşınızda bulunuyorum.
Yapılan usulsüzlükler var, yapılan hatalar var, yapılan yanlışlıklar var, bu
yanlışlıklardan bir an önce dönülmesi gerektiği hususunda ilgililere buradan
seslenmek istiyorum.
Son
olarak geldiğimiz noktada, projeyi hazırlayan Hema Endüstri Anonim Şirketinin
ÇED başvuru dosyaları, Çevre ve Şehircilik Bakanlığı tarafından 2009, 2010,
2013 yıllarında 1/100.000 ölçekli Zonguldak-Bartın-Karabük
Bölgesel Çevre Düzeni Planı’na aykırı olduğu gerekçesiyle iade edilmesine
rağmen, 8 Mayıs 2014 tarihinde yapılan son inceleme ve değerlendirme komisyon
toplantısında ÇED süreci nihai hâle getirilmiştir. ÇED raporunun nihai olarak
kabul edilip inceleme ve değerlendirme sürecinin sona erdiğine ilişkin karar
ise, 10 Haziran 2014 tarihinde Çevre ve Şehircilik Bakanlığının İnternet
sitesinde yayınlanmış ve on günlük itiraz süreci başlatılmıştır. Bu sürecin bu
güne gelmesi, gerçekten, 1/100.000’lik çevre düzeni planına göre imkânsız
olması gerekirken maalesef Bakanlık kendi yaptırdığı plana saygı duymayarak,
daha önce almış olduğu kararları hiçe sayarak Amasra’ya termik santral kurulma
konusunda ısrarla bu aşamayı bitirme noktasına gelmiştir.
Çevre
ve Şehircilik Bakanlığı, Amasra için yaptırmış olduğu 1/100.000’lik çevre
düzeni planında, Amasra’nın mutlak korunması gereken bir alan olduğu, tarihî ve
arkeolojik değerleri açısından, turizm için önemli bir merkez hâline getirmek
için, sürekli kalkınma planlarıyla turizm anlamında hedefe doğru getirilmesi
gerektiğini dile getiren plan hükümlerini bu planı yaptırırken içerisine
koymuştur ama maalesef, maalesef Çevre ve Şehircilik Bakanlığı, Amasra için
yaptırmış olduğu bu planları geçersiz sayıp, Amasra’da termik santral
kurulmaması konusunda açık ve net hüküm olmasına rağmen, usulsüz ve hukuksuz
bir şekilde Amasra’ya termik santral kurma girişimlerine hızlı bir şekilde
devam etmektedir. 
Amasra ve Bartın halkı
termik santral konusunda büyük bir direniş, büyük bir mücadele göstermektedir.
Amasra ve Bartın halkı 1/100.000’lik çevre düzeni planına uyulması gerektiğini
dile getirmektedir ve bunun için 5 Haziran Dünya Çevre Günü’nde Amasra halkı el
ele bir zincir oluşturarak Amasra’ya termik santral kurulmaması konusunda
tepkilerini dile getirmiştir. Şimdi de 30 bin itiraz dilekçesiyle Çevre
Bakanlığına başvurmak üzeredir. 
(Mikrofon otomatik cihaz
tarafından kapatıldı) 
MUHAMMET RIZA YALÇINKAYA
(Devamla) – Dolayısıyla, değerli arkadaşlar, Amasra’ya termik santral kurulması
konusunda, lütfen, bir kez daha alınan kararların gözden geçirilmesini temenni
ediyorum ve sizleri Amasra’ya davet ediyorum. Amasra’nın balığını yemeye,
Amasra’nın salatasını yemeye, Amasra’nın ballı cevizli manda yoğurdunu yemeye
davet ediyorum. Amasra’nın güzelliklerini görmeye davet ediyorum. 
Hepinize saygılar
sunuyorum. (CHP sıralarından alkışlar)
BAŞKAN – Teşekkür ederim
Sayın Yalçınkaya.
Yalnız, bir şey
soracağım: Şimdi herkesi davet ettiniz. Toplanıp gelirsek siz ödeyecek misiniz?
MUHAMMET RIZA YALÇINKAYA
(Bartın) – Biz öderiz, bakarız. 
BAŞKAN – Tamam, peki.
YILMAZ TUNÇ (Bartın) –
Ben öderim Başkanım, ben öderim. 
MUHAMMET RIZA YALÇINKAYA
(Bartın) - Amasra halkı olarak bakarız. 
BAŞKAN – Ya, o zaman siz
de dâhilsiniz, peki, tamam. Sayın Yalçınkaya, Sayın Tunç’un davetlisisiniz. 
Gündem dışı ikinci söz,
tarım arazileri ile meyve ve sebze bahçelerine doğal afetlerin verdiği zararlar
hakkında söz isteyen Konya Milletvekili Sayın Mustafa Kalaycı’ya aittir.
Buyurun Sayın Kalaycı.
(MHP sıralarından alkışlar)


MUSTAFA KALAYCI (Konya)
– Sayın Başkan, değerli milletvekilleri; çiftçimizin tarım arazilerini, meyve
ve sebze bahçelerini vuran doğal afetlerle ilgili gündem dışı söz aldım. Bu
vesileyle hepinizi saygılarımla selamlıyorum.
Öncelikle, Irak'ta
yaşanan gelişmelerden kısaca bahsetmek istiyorum. Türkmeneli'nden gelen
haberler Türk milletinin yüreğini dağlamaktadır. Türkmenler göz göre göre
soykırıma maruz kalmaktadır. Maalesef dünya bunu seyretmektedir, en kötüsü de
AKP iktidarı bunu seyretmektedir. Yıllardır kurusıkı atan Başbakan nerededir?
Türkiye'nin toprakları işgal edilmiş, bayrağı indirilmiş, insanları rehin
alınmıştır. Tereyağından kıl çekmekle uğraşan Başbakan, IŞİD'e “terörist” bile
diyememiş, dememiştir. Türkmenler, vicdansızca, alçakça canından olurken,
Başbakan ve Hükûmet suya sabuna dokunmayan açıklamalarla oyalanmaktadır.
Türkmenler Türk milleti
için onur, şeref ve namus meselesidir. Kerkük'ün, Musul'un, Telafer'in,
Tusurmatu’nun güvenliği Türkiye'nin güvenliğidir, Türkmeneli güvensiz olursa
Türkiye güvensiz olur. AKP Hükûmeti Türkmeneli'nin imdat çağrısını karşılıksız
bırakmamalıdır, Türk askeri bugünler için vardır. Başbakan ve Hükûmeti kararlı
bir tutum izlemeli, korkak, aciz, sünepe ve pısırık politikaları derhâl terk
etmelidir. Türkiye'nin fiilî askeri gücüne de dayanan etkili bir caydırıcılık
stratejisini tümüyle hayata geçirmelidir
Değerli milletvekilleri,
ekim ayından mayıs ayına kadar yaşanan kuraklığın ardından, son aylarda arka
arkaya meydana gelen don, aşırı yağış, dolu ve sel afetlerinden üreticilerimiz
büyük zarar görmüştür. Çiftçimiz uzun yıllardır karşılaşmadığı boyutta doğal
afetlere maruz kalmıştır. Türkiye Ziraat Odaları Birliği tarafından hazırlanan
rapora göre, doğal afetlerin oluşturduğu zarar, illere göre farklılık
göstermekle birlikte, fındık, kayısı, elma, çay ve kivide yüzde 20 ile yüzde
100, buğdayda ise yüzde 50 düzeyindedir.
Türkiye’nin en büyük
buğday üreticisi konumunda bulunan ve geçen yıl 2 milyon 292 bin ton üretim
yapılan Konya'da, bu yıl üretimin yüzde 40 kayıpla 1 milyon 375 bin tona
gerilemesi öngörülmektedir. Tarım kesiminde çalışan milyonlarca vatandaşımızın
feryatları dalga dalga yükselmektedir. Çitçilerimiz çaresiz kalmış, devletinden
bir yardım eli uzatılmasını beklemektedir. Çiftçimizin kaderine terk
edilmemesi; tarıma dayalı, tarıma yönelik acilen bir destek paketi uygulamaya
konulması konusunda verdiğim soru önergesine Tarım Bakanınca daha geçen hafta
verilen 6 Haziran 2014 tarihli cevapta, tarım sektörünün iyi durumda olduğundan
bahsedilmekte ve 2014 yılı ilkbahar döneminde görülen yağışların tarımsal
üretimimize önemli katkı sağladığı söylenmektedir. Tarım Bakanı, bu cevapla
tarımdan bihaber olduğunu ve çiftçinin sorunlarına kayıtsız ve duyarsız
kaldığını açıkça ortaya koymuştur.
Ürettiği ürünü değerinde
satamayan ve başta mazot ve gübre olmak üzere tarımsal girdilere gelen yüksek
zamlarla beli bükülen, bankalara olan kredi borçları katlanarak artan
çiftçimiz, şimdi de kuraklık, don, dolu, sel ve taşkın felaketi nedeniyle perişan
durumdadır. Ancak AKP Hükûmeti, ne çiftçinin ne de Türk tarımının durumunu dert
edinmektedir. AKP Hükûmeti çiftçi ve köylüye destek vermek yerine köstek
olmaktadır. Nitekim, çiftçimiz elektrik borçlarına kolaylık getirilmesini
beklerken, AKP Hükûmeti tam tersine elektrik borcu nedeniyle tarımsal
desteklerin verilmemesini kararlaştırmıştır. Hükûmet bu süreçte, yine ithalata
sarılmış, Toprak Mahsulleri Ofisine sıfır gümrükle buğday, arpa, pirinç, mısır
ithal görevi vermiştir. Hükûmet, “Çiftçinin Ziraat Bankası ve tarım kredi
kooperatiflerine olan borçlarını bir yıl erteledik.” diyor. Hâlbuki ürünleri,
hayvan varlıkları, tesis veya seraları en az yüzde 30 oranında zarar gören
çiftçilerin borçları yüzde 3 faizle ertelenmektedir. Doğal afetten dolayı elde
avuçta bir şeyi kalmayan çiftçilerin borçlarına hâlâ faiz yükü bindirmek
insafsızlıktır.
Hükûmet, mağduriyet
yaşayan üreticilerimize muhakkak yardım eli uzatarak, şefkat ve iyi niyetini
göstermelidir, ancak Hükûmet tarafından Meclise sevk edilen ve “Cumhuriyet
tarihinin en kapsamlı af yasası” diye adlandırılan torba tasarıda çiftçimizin
sorunları niye görmezden gelinmiştir?
(Mikrofon otomatik cihaz
tarafından kapatıldı) 
MUSTAFA KALAYCI
(Devamla) – Teşekkür ederim.
BAŞKAN – Teşekkür ederim
Sayın Kalaycı.
Birleşime on dakika ara
veriyorum.
Kapanma
Saati: 14.18


İKİNCİ
OTURUM
Açılma
Saati: 14.34
BAŞKAN:
Başkan Vekili Meral AKŞENER
KÂTİP
ÜYELER: Dilek YÜKSEL (Tokat), Muharrem IŞIK (Erzincan)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin İkinci
Oturumunu açıyorum.
Günden dışı üçüncü söz
Muş’un sorunları hakkında söz isteyen Muş Milletvekili Sayın Faruk Işık’a
aittir.
Buyurunuz Sayın Işık.
(AK PARTİ sıralarından alkışlar)



FARUK IŞIK (Muş) – Sayın
Başkan, değerli milletvekilleri, yüce Meclisi saygıyla selamlıyorum.
20’inci yüzyılın tüm
dünyada estirdiği “ulus devlet” anlayışı birbirinden farklı birçok coğrafyada
olduğu gibi bize de çok büyük acılar yaşatmıştır. İnsan fıtratına ters,
ceberutluğa ulaşmış otoriter devlet anlayışı toplumun her kesiminde maalesef
derin izler bırakmıştır. Ülkemin her rengi, her bölgesi ve her ırkı, kavmi bunu
en acı şekilde yaşamıştır. Fakat, bu acılar Vekili bulunduğum coğrafyada farklı
aktörlerin devreye girmesiyle çok daha acı bir hâl almıştır. En yanık ağıtlar,
en ağır trajediler, en insafsız muameleler, faili meçhuller, hukuka hasret
mahkemeler, işkenceler, yasaklar, inkârlar, asimilasyonlar ve daha nicesi
bölgemize koca bir cehennem yaşatmıştır. Çok şükür ki AK PARTİ’nin kurulduğu 14
Ağustos 2001 tarihi, ülkem için, milletim için, fakirliğin, geri kalmışlığın,
güvensizliğin, cesaretsizliğin, kinin, nefretin, asimilasyonun ve
ötekileştirmenin son bulduğu tarih olmuştur. 
Şimdi, bu bahsettiğim
tarihin Muş’ta nasıl hissedildiğini anlatmak istiyorum. Devasa büyüklüğe sahip,
cennet gibi mümbit ovasıyla, kıvrım kıvrım akan Murat ve Karasu Irmaklarıyla,
ağustos ayında bile üzerinde kar bulunduran Kürtik Dağı’yla, hepsinden önemlisi
Türklerin ve Kürtlerin birlikte neler yapabileceklerini tüm dünyaya
haykırdıkları Malazgirt’in şirin ve güzel Muş’undan bahsetmek istiyorum. 
Muş ilimiz, son on yılda
hemen hemen her alanda fiziki altyapı eksikliklerini hızla tamamlayan, eğitim,
sağlık, ulaşım, çevre ve sosyal donanımlarıyla gerçek bir şehir hüviyetine her
geçen gün biraz daha bürünen bir süreci yaşıyor. Bu sürecin tamamlanmasıyla
birlikte öyle inanıyorum ki şimdiye kadar maruz kaldığı kayıplarını hem de
fazlasıyla telafi etme imkânı bulacaktır. Nitekim, AK PARTİ iktidarları
döneminde kaydedilen başarılarla cumhuriyet tarihi boyunca açık ara önde olduğu
net olarak görülmektedir. Bu süreçte, özellikle son üç yılda yaklaşık 800
milyon TL yatırımın Muş’a aktarıldığını rahatlıkla ifade etmek isterim.
Sayın Başkan, değerli
milletvekilleri; bütün bunların yanı sıra ülkem, bölgem ve şehrim için belki de
en önemli yatırım, en önemli proje çözüm ve barış projesidir. Şöyle ki, son
otuz yılda batısından doğusuna, kuzeyinden güneyine, Kürt’ünden, Türk’ünden,
Arap’ından, Laz’ından, Çerkez’ine on binlerce çocuğumuzu, gencecik bedenleri
toprağa verdik. Kısacası, binlerce yıllık müşterek tarihimize, bizi hem neseben
hem de dinen kardeş kılmış dinimize, ortak yaşam kültürümüze rağmen her
birimizi yekdiğerinin katili veya maktulü kılmış kahrolası bir zaman mağarasından
geçtik ama adını “çözüm veya barış süreci” koyduğumuz yeni bir dönemin
eşiğindeyiz. Öyle ise gelin, hiçbir siyasi kaygı ve çıkar, istismar ve
önyargıya izin vermeksizin bu tarihî fırsatı akıl, vicdan ve hakikat ışığında
değerlendirip gerek bölgesel gerek küresel çapta daha itibarlı bir gelecek inşa
edelim.
Değerli milletvekilleri,
Hükûmetimizin başladığı çözüm süreci üzerinden tam on dokuz ay geçti. Tam on
dokuz aydır bu meseleden dolayı hiçbir genç hayatını kaybetmedi, hiçbir anne
gözyaşı dökmedi, hiçbir çocuk yetim kalmadı. Bu sürecin en büyük kazanımı
budur. Dün yaşayan gençlerin bugün de yaşayabilmesi, bugün hayatta olan
gençlerimizin yarın da hayatta tutabilmektir. Bilge Kral Aliya İzzetbegoviç
barış müzakerelerinden sonra attığı imzada bir gazeteciye verdiği mülakatta
şunu söyler: “Bu imza, şüphesiz, Bosna için fevkalade bir anlaşma ima etmez ama
eğer bu imzayı o an atmamış olsaydım bugün hayatta olan birçok Boşnak şu an
toprak altında olurdu, birçoğu da açlıktan ölmüştü.
(Mikrofon otomatik cihaz
tarafından kapatıldı)
FARUK IŞIK (Devamla) –
En azından, şu an Boşnaklar yaşıyor ve Bosna davamız sürüyor. 
Çok değil, çözüm süreci
bir yıl önce başlamış olsaydı bugün toprağın altında olan binlerce gencimiz
hayatta olmuş olacaktı.
Değerli milletvekilleri…
BAŞKAN – Teşekkür ederim
Sayın Işık, bitti. 
FARUK IŞIK (Devamla) -
Bir saniye efendim.
BAŞKAN – Yok, bir
saniyemiz yok ki. Siz konuşursunuz ayrı, ona bir şey diyemem.
FARUK IŞIK (Devamla) -
Hepinizi saygıyla selamlıyorum. (AK PARTİ sıralarından alkışlar)
BAŞKAN – Ne çok da alkış
aldınız.
ADİL ZOZANİ (Hakkâri) –
Sen de en önemli şeyi en sona bırakmasaydın yani.
BAŞKAN – Hiç!
Evet, on arkadaşımıza
pek kısa söz vereceğim.
Sayın Yeniçeri…



ÖZCAN YENİÇERİ (Ankara)
– Teşekkür ederim Sayın Başkan.
PKK yirmi dört gündür
Diyarbakır-Bingöl yolunu kapatacak, eşkıya yollara hendek açacak, köprüler
tahrip edecek, kimlik kontrolü yapacak ve siz seyredeceksiniz. PKK yirmi dört
gün sonra insafa gelip yol kesmeye son verecek, yola 100 metre mesafede
çadırların içerisinde hazır bekleyecek ve siz Hükûmet olduğunuzu ve egemen
olduğunuzu iddia edeceksiniz. Ortada iktidar yok, yol açan, yol kapatan terör
örgütü var. Türkiye Cumhuriyeti devletinin ve Türk milletinin egemenlik hakkını
PKK’nın kullanmasına izin vermekten suçlusunuz. Türkiye’de fiilen iki otorite
yaratmış durumdasınız. Türk halkının can ve mal güvenliğini sağlamaktan aciz
bir iktidar olarak tarihteki yerinizi aldınız. Devleti ve milleti aciz ve
çaresiz bıraktınız. Gezi’de şahin, Kandil’de güvercin oldunuz. Devletin ülkesi
ve milletiyle bölünmez bütünlüğünü tehlikeye attınız. Hükûmetsiniz,
hükmedemiyorsunuz; iktidarsınız, muktedir değilsiniz. Halkla değil PKK’yla
birliktesiniz. 
(Mikrofon otomatik cihaz
tarafından kapatıldı) 
BAŞKAN – Sayın Havutça…


NAMIK HAVUTÇA (Balıkesir)
– Teşekkür ederim Sayın Başkan.
Balıkesir Susurluk’ta
2009 yılından 2012 yılına kadar Cumhuriyet Halk Partisi belediyeyi yönetti ve
çalışanlar barış içerisinde, kardeşçe, hiçbir ayrım gözetmeksizin büyük bir iş
barışıyla çalıştılar. 
30 Mart seçimlerinden
sonra CHP’den AKP’ye geçen Susurluk Belediyesinde yeni gelen belediye yönetimi
derhâl, sendikasız çalışmayı kabul etmeyen 80 işçimizi kapının önüne koydu.
Bugün, Susurluk’ta şu anda belediyenin önünde 80 işçi kardeşimiz hakları için
mücadele ediyorlar. 
Sayın Bakan, işçi kıyımı
sadece Soma’da olmuyor. Bakın, Soma’da katliamdan sonra 301 yurttaşımızla,
hayatını kaybeden yurttaşlarımızla ilgili bugün büyük bir mücadele yürütüyoruz
ama işçi kıyımı sadece madenlerde değil, AKP’nin iktidar olduğu her alanda işçi
kıyımları var. Bakın, bugün Susurluk’ta 80 işçi kardeşimiz işini, aşını,
ekmeğini, çocuklarının ekmek parasını kaybetti. Bu ızdırabı…
(Mikrofon otomatik cihaz
tarafından kapatıldı) 
BAŞKAN – Sayın Doğru…


REŞAT DOĞRU (Tokat) –
Teşekkür ederim Sayın Başkanım. 
Irak Türkmenlerine
yapılan terör saldırılarını şiddetle kınıyorum. Irak’taki hainlere, katillere
karşı topraklarını, namuslarını korumaya çalışan Irak Türklerini saygıyla
Türkiye Büyük Millet Meclisinden selamlıyorum, onların yanında olduğumuzu bir
kez daha ifade ediyorum. 
Ayrıca, Tokat ili son on
beş yıldan beri “Kırım Kongo kanamalı hastalığı” denilen, kene ısırmasından
bulaşan bir hastalıktan dolayı çok büyük bir tehlike altındadır. Yaklaşık 50
kişi bu hastalıktan vefat etmiş, 100’lerce insan da hastanede yatarak tedavi
görmüştür. Ancak, halk bu hastalıktan dolayı büyük tedirginlik yaşamaktadır. Bu
yıl da 9 kişi hastalıktan ölmüştür. Köylü, çiftçi, tarlasına, bahçesine
giderken büyük tedirginlik yaşamaktadır. Sağlık Bakanlığı acil olarak, başta
Tokat ili olmak üzere, bu hastalığın olduğu illeri karantinaya almalı, başta
aşı olmak üzere de koruyucu hekimlik noktasında…
(Mikrofon otomatik cihaz
tarafından kapatıldı) 
BAŞKAN – Sayın Demiröz…


İLHAN DEMİRÖZ (Bursa) –
Teşekkür ediyorum Sayın Başkanım. 
Sayın Başkan, sizin
aracılığınızla İçişleri Bakanına sormak istiyorum. Daha önce -ben il özel
idaresinden emekli olmuş bir mühendisim- il özel idaresi mülkiyetinde bulunan
taşınmazlarla ilgili soru sordum. Kurumun, zannediyorum, bununla ilgili hazırlıklarına
rağmen Sayın İçişleri Bakanı bize “Efendim, oluşturulan Devir, Tasfiye ve
Paylaştırma Komisyonu kararı doğrultusunda, ilgisine göre kurum ve kuruluşlara
paylaştırılarak devredilmiş.” diye çok kısa bir cevap yazıyor. Buradan İçişleri
Bakanını kınıyorum ve İçişleri Bakanı, milletvekillerine bu şekilde olabilmesi
için bürokrat olarak özellikle mi seçildi, onu da sormak istiyorum. 
Teşekkür ederim. 
BAŞKAN – Sayın Halaman…


ALİ HALAMAN (Adana)
Sayın Başkanım, teşekkür ederim. 
Sayın Başkanım, son zamanlarda,
özellikle Adana bölgesinde siyasi bir huzursuzluk var. Dolayısıyla, ticari
huzursuzluk da var. Portakal döneminin, narenciye döneminin piyasası oluşmadı,
iyi gitmedi, narenciye aşağıda kaldı. Buğday hasat oldu, iklim şartlarından
mütevellit o da iyi olmadı. 
Şimdi, gündeme ayçiçeği
geliyor, karpuz geldi. Şu siyaseti temsil eden, bu işle ilgili olan Sayın
Bakanımız hiç olmazsa şu ayçiçeğiyle ilgili bir şey söylesin yani bunların
tanzimi noktasında biraz alakadar olsunlar.
Ben teşekkür ederim,
bunu söylemek istedim.
BAŞKAN – Sayın Kaplan…


MEHMET HİLAL KAPLAN
(Kocaeli) – Teşekkür ediyorum Sayın Başkan.
Irak’ta konsolosluğumuza
yapılan hain saldırıdan yaklaşık bir hafta geçti, bugün sekizinci gün.
Konsolosluğumuzla beraber Irak’ta yaşanan hadiseler ortada. Yaklaşık 100’ün
üzerinde vatandaşımız tutsak ve rehin. Ancak, Hükûmetin hiçbir yetkilisinden,
özellikle Sayın Dışişleri Bakanından bir tek ses çıkmıyor. Ses çıkmadığı gibi
Türkiye’de “Biz bunu çözeceğiz.” deyip, medyayı susturup yasaklayan anlayış,
Türkiye Büyük Millet Meclisinde -ne yazıktır ki- milletvekillerine de hâlâ bir
bilgi vermiş değil. Vatandaşlarımızla ilgili ne önlem aldıklarını merak
ediyorum. Sayın Hükûmet yetkililerinden, şu anda Hükûmet saflarından bulunan
Sayın Bakanımdan açıklama bekliyorum.
Teşekkür ederim.
BAŞKAN – Sayın Öğüt…


KADİR GÖKMEN ÖĞÜT
(İstanbul) – Teşekkür ederim Sayın Başkanım.
İstanbul’da 2 bin
dönümlük 71 taşınmazın özelleştirilecek olmasıyla ilgili tebliğin 8 Mayısta
yürürlüğe girmesi büyük ve haklı tepkilere neden olmuştur. Özelleştirilecek
yerler arasında sit ve arkeolojik alanlar, dere yatakları, yollar, yeşil
alanlar, askerî bölgeler bulunmaktadır. Özellikle, Erenköy’deki Tarım İl
Müdürlüğü binası ve arazinin özelleştirilme kapsamına alınması büyük bir vurgundur.
Burası bölgenin en büyük yeşil alanıdır ve satışı hâlinde bu alan yapılaşmaya
açılacaktır. Daha önceleri de araziyi imara açmak adına birçok adım atılmış
ancak hukuken engellenmiştir. Kaldı ki Hükûmetin başı 2009 seçimleri öncesi
Kadıköy’de yeşil alanların kalmadığını söylemiş, söz konusu arazinin yeşil alan
yapacağını duyurmuştur.
Sata sata nefes alınacak
alan bırakılmayan İstanbul’da, Erenköy’deki araziye göz dikilmesinin sebebi
nedir? İlaveten, Çevre ve Şehircilik Bakanlığının Üsküdar’da devreye soktuğu
yeni imar planı da büyük bir talandır. Acıbadem’deki tek parkın yapılaşmaya
açılması Burhaniye-Altunizade arasındaki yeşil alanların… 
BAŞKAN – Sayın Yılmaz…



SEYFETTİN YILMAZ (Adana)
– Teşekkür ediyorum Sayın Başkan. 
Güneydeki iki komşu
devlet, Irak ve Suriye’nin bölünme tehlikesiyle karşı karşıya olduğu kanlı bir
süreç yaşanmaktadır. IŞİD, Musul’u ele geçirmesinin ardından ilerleyişini
sürdürmektedir. Sayıları 3 milyonu aşan Türkmenler başta olmak üzere, bölgedeki
milyonlarca masum Müslüman ahalinin mezheplere dayalı radikal örgütler ve
barbar IŞİD terör örgütünün insafına terk edilmesi karşısında, “Gücümüzü test
etmeyin.” demekten öteye gidemeyen Dışişleri Bakanını ve Hükûmeti istifaya
davet ediyorum. 
BAŞKAN – Sayın Akar…



HAYDAR AKAR (Kocaeli) –
Sayın Başkan; Işıtan Önder, İzmit Gazi Anadolu Lisesinden birincilikle mezun
olmuş ve mezuniyet kürsüsünde yaptığı konuşmanın son kısmında kendisi gibi
öğrenci olan, öğrenim hakları katiller tarafından ellerinden alınan, 15
yaşındaki Berkin Elvan ve Eşkişehir’de yaşam hakkı elinden alınan Ali İsmail
Korkmaz’ın Gezi eylemleri sırasında öldürülmelerine vurgu yaparak, anayasal
hakkı olan ifade özgürlüğünü kullanması nedeniyle mezuniyet töreninden sonra
okul yönetimi tarafından disiplin kuruluna sevk edilmiş ve okul birinciliği
elinden alınmıştır. Ortaöğretim Kurumları Ödül ve Disiplin Yönetmeliği’nin 163,
164, 165 ve 166’ncı maddelerinde olmamasına rağmen, bu öğrencimize bu cezayı
veren tüm korkakları kınıyorum.
Işıtan Önder’i ve böyle
özgürce düşüncelerini ifade eden bir evlat yetiştirdikleri için de ailesini
tebrik ediyorum. Belki…
BAŞKAN – Sayın Susam…



MEHMET ALİ SUSAM (İzmir)
Sayın Başkanım, aracılığınızla Tarım Bakanına bir soru sormak istiyorum. Tarım
arazileri doğal afetler nedeniyle çok ciddi zararlar gördü, köylümüzün ürünleri
ya daha oluşmadan ya oluşmuş aşamada dolu ve diğer felaketler nedeniyle zarar
gördü. Bu zararın telafi edilmesi konusunda Hükûmetin tavrı, TARSİM sigortası
olanların borcunun ertelenmesi dışında hiçbir alternatif gösterilmemiştir. Bu
anlamıyla da köylü çaresiz; ürününü elde edip parasını alamadığı gibi, ürününde
doğal zararı telafi etme noktasında da bir şey yapamamaktadır. Çok acilen
-burada bulunan Değerli Kalkınma Bakanına da söylemek istiyorum- köylünün,
çiftçinin bu doğal afetten gördüğü zararı giderme noktasında Bakanlar Kurulunun
önlem almasına, köylünün üretimden kaynaklanan zararlarının giderilmesi için
destek verilmesine, sadece…
(Mikrofon otomatik cihaz
tarafından kapatıldı) 
MEHMET ALİ SUSAM (İzmir)
– …borçlarının değil, üretim yapabilmesi için yeni desteklere ihtiyaçları
olduğunu sizlere hatırlatıyorum. Sizleri göreve davet ediyorum. 
BAŞKAN – Gündeme
geçiyoruz.
Başkanlığın Genel Kurula
sunuşları vardır. 
Meclis araştırması
açılmasına ilişkin üç önerge vardır. Önergeleri ayrı ayrı okutacağım. 
2’nci sırada okutacağım
Meclis araştırması önergesi 500 kelimeden fazla olduğu için önerge özeti
okunacaktır ancak önergenin tam metni Tutanak Dergisi’nde yer alacaktır.


21/6/2012
Türkiye
Büyük Millet Meclisi Başkanlığına
Türkiye Yayıncılar
Birliği (TYB) Yayınlama Özgürlüğü Raporu’na (Haziran 2011-Haziran 2012) göre
muhalif düşüncelere sahip oldukları ve bunları sözlü veya yazılı ifade
ettikleri için hapse düşen düşünür sayısında ciddi artış vardır. Rapora göre,
2011 yılında pek çok yazar, çevirmen ve çizer, eserlerinden ve çalışmalarından
dolayı yargılanmış, yayıncıların yayınlama haklarına yönelik engelleyici karar
ve uygulamalarla karşı karşıya kalmıştır. 
BİA Gözlem Raporu’na
göre ülkemizde mart sonu itibarıyla 100 gazeteci, 35 dağıtımcı tutukludur. Mart
2011 Ahmet Şık'ın “İmamın Ordusu” kitabının taslağına el konulmuş ve
toplatılmıştır. Aralık ayında ise Harun Gürek'in “Belediye İhale Dalavereleri”
kitabı toplatılmıştır. Ocak 2012'den itibaren Musa Anter'in Aram Yayınlarından
çıkan kitaplarına yasak gelmiştir. Zülfü Livaneli'nin “Engereğin Gözündeki
Kamaşma” kitabının çizgi roman versiyonunu hazırlayan Destek Yayınevinin
kitabının kapağı müstehcen bulunduğu için İstanbul metrosuna asılmasına izin
verilmemiştir. Sansürlenen kapak sonrasında afişler metroya asılmıştır.
TYB raporuna göre
Aydınlık dergisinden Deniz Yıldırım, Cumhuriyet gazetesinden İlhan Taşçı,
Hürriyet gazetesinden Ali Dağlar, Radikal gazetesinden İsmail Saymaz ve Hanefi
Avcı yazdıkları kitaplar yüzünden, Metis Yayınevi yayınladığı ajanda yüzünden,
Penguen dergisinden Bahadır Baruter çizdiği karikatür yüzünden, Do Yayınevi
yayınladığı kitaplar yüzünden davalık olmuşlardır.
Chuck Palahniuk'un Ölüm
Pornosu kitabını yayınlayan Ayrıntı Yayınlarına ve çevirmenine, William S.
Burroughs'un Yumuşak Makine kitabını yayınlayan İrfan Sancı ve çevirmenine
müstehcenlik yüzünden dava açılmıştır. Dünyaca ünlü iki yazar ve kitaplarının
edebi eser olup olmadığı ve çevirisinin doğru yapılıp yapılmadığı üzerine dava
devam etmektedir.
Yine rapora göre,
Ankara'da öğrencilerine Mina Urgan'ın Bir Dinazorun Anıları kitabını öneren
öğretmene soruşturma açılmıştır.
Rapor, birçok davada
kitapların suç delili olarak dava dosyalarına girdiğini de ortaya koymaktadır.
Ülkemizde yasak olmayan yüzlerce kitap iddianamelerde suç delili ve örgüt
üyeliğinin kanıtı olarak yer almıştır.
Cezaevlerinde ise durum
daha da vahimdir. Cezaevlerine, yasak olmayan, piyasada satılan birçok kitabın
girişi mevzuata aykırı olarak yasaktır. Tutuklu ve hükümlülerin okuma
özgürlükleri yoktur.
AKP, iktidara geldiği
günden beri, yazarlar, çizerler, yayıncılar, basın mensupları üzerinde yoğun
bir baskı kurmuştur. Düşünen ve bunu ifade eden bireyler davalarla
korkutulmaktadır. Bu durum düşünce ve ifade özgürlüğünün önündeki en büyük
engelin mevcut iktidar olduğunun kanıtıdır. AKP iktidarında kitaplar
yasaklanmış, toplatılmış; yayıncılar, gazeteciler, yazarlar, düşüncelerini
açıklayan aydınlar hapse atılmış; gazeteler, İnternet siteleri kapatılmıştır.
Yaşananlar AKP iktidarının muhalif hiçbir sese tahammülü olmadığının kanıtıdır.
Düşünce, ifade ve
yayınlama özgürlüğünün önündeki sorunların tespit edilmesi ve bu sorunların
çözümlenmesi amacı ile Anayasa’mızın 98’inci maddesi, İç Tüzük’ümüzün 104’üncü
ve 105’inci maddeleri gereğince bir araştırma komisyonu kurularak konunun tüm
boyutlarıyla araştırılmasını saygılarımızla arz ederiz.
1) Turgut Dibek  (Kırklareli)
2) Ahmet İhsan Kalkavan  (Samsun)
3) Mustafa Sezgin
Tanrıkulu  (İstanbul)
4) Sedef Küçük  (İstanbul)
5) Kamer Genç  (Tunceli)
6) Ali Sarıbaş  (Çanakkale)
7) Mehmet Hilal Kaplan  (Kocaeli)
8) Ramazan Kerim Özkan  (Burdur)
9) İhsan Özkes  (İstanbul)
10) Muhammet Rıza
Yalçınkaya  (Bartın)
11) Mehmet Şeker  (Gaziantep)
12) Candan Yüceer  (Tekirdağ)
13) Sakine Öz  (Manisa)
14) Mehmet Ali Susam  (İzmir)
15) Mehmet S. Kesimoğlu  (Kırklareli)
16) Hasan Ören  (Manisa)
17) İlhan Demiröz  (Bursa)
18) Ali Haydar Öner  (Isparta)
19) Ali Özgündüz  (İstanbul)
20) Durdu Özbolat  (Kahramanmaraş)
21) Ali Rıza Öztürk   (Mersin)
22) Aylin Nazlıaka  (Ankara)
23) Ferit Mevlüt
Aslanoğlu  (İstanbul)
24) Ali İhsan Köktürk  (Zonguldak)
25) Celal Dinçer  (İstanbul)
26) Malik Ecder Özdemir  (Sivas)
27) Vahap Seçer  (Mersin)
28) Hülya Güven  (İzmir)
29) Ayşe Nedret Akova   (Balıkesir)
30) Mahmut Tanal  (İstanbul)
31) Hurşit Güneş  (Kocaeli)
32) Haluk Ahmet Gümüş  (Balıkesir)
33) Bülent Tezcan  (Aydın)
34)
Ensar Öğüt  (Ardahan)


(x)
Türkiye
Büyük Millet Meclisi Başkanlığına
Türkiye’de yaklaşık 2
milyon, dünya genelinde ise 200 milyondan fazla çocuk işçi bulunduğu
bilinmektedir. Türkiye’de küçük ölçekli iş yerlerinde kayıt dışı çalışan
çocuklar göz önünde bulundurulduğunda ortaya büyük sayısal veriler çıkmaktadır.
Çocuk işçiliği emek sömürüsünün en kötü hâli olmakla beraber, milyonlarca
çocuk, ruhsal, psikolojik, duygusal, fiziksel olarak sömürülmektedir. Ekonomik
krizin, Türkiye’de çocuk işçiliğinin artışına neden olması yüksek bir
ihtimaldir. Hükûmetin uyguladığı 4+4+4 diye adlandırılan kanun değişikliği
sonucu oluşan yeni eğitim politikasıyla bu oranların daha da yükseleceği
aşikârdır. Bu nedenle oluşan bu sorunların tespiti ve çözüm yollarının
bulunması için Anayasa’nın 98’inci; TBMM İçtüzüğü’nün 104 ve 105’inci maddeleri
uyarınca Meclis araştırması açılmasını arz ve teklif ederiz.
1) Celal Dinçer  (İstanbul)
2) Ensar Öğüt  (Ardahan)
3) Ramazan Kerim Özkan  (Burdur)
4) Mehmet Hilal Kaplan  (Kocaeli)
5) Mustafa Sezgin
Tanrıkulu  (İstanbul)
6) İhsan Özkes  (İstanbul)
7) Mehmet S. Kesimoğlu  (Kırklareli)
8) Candan Yüceer  (Tekirdağ)
9) Ali Özgündüz  (İstanbul)
10) Mehmet Şeker  (Gaziantep)
11) Hasan Ören  (Manisa)
12) İlhan Demiröz  (Bursa)
13) Hülya Güven  (İzmir)
14) Sakine Öz  (Manisa)
15) Ali Haydar Öner  (Isparta)
16) Durdu Özbolat  (Kahramanmaraş)
17) Muhammet Rıza
Yalçınkaya  (Bartın)
18) Ali Rıza Öztürk  (Mersin)
19) Aylin Nazlıaka  (Ankara)
20) Ferit Mevlüt
Aslanoğlu  (İstanbul)
21) Ali İhsan Köktürk  (Zonguldak)
22) Malik Ecder Özdemir  (Sivas)
23) Vahap Seçer  (Mersin)
24) Ayşe Nedret Akova  (Balıkesir)
25) Mahmut Tanal  (İstanbul)
26) Hurşit Güneş  (Kocaeli)
27) Haluk Ahmet Gümüş  (Balıkesir)
28) Bülent Tezcan  (Aydın)
29) Hasan Akgöl  (Hatay)
30) Ahmet İhsan Kalkavan
 (Samsun)
Özet Gerekçe: 
BM'ye
bağlı Uluslararası Çalışma Örgütü'nün (ILO) "Çocuk İşçiliğinde Sona Doğru
Ulaşılabilir Bir Hedef” raporunda, 2000-2006 yılları arasındaki 6 yıllık
dönemde, 246 milyon olan çalışan çocuk sayısının 216 milyona düştüğüne dair
verilere yer verilmiştir.
Çocuk işçiliği, dünya
gündeminde en üst sırada yer alması gereken ve acil çözüm bekleyen en önemli sorundur. Dünyanın
çeşitli yerlerinde, milyonlarca çocuk, fiziksel, zihinsel, duygusal, sosyal,
eğitsel ve kültürel gelişimlerine zarar veren ve ulusal yasalarla uluslararası
standartlara uygun olmayan koşullarda çalışmaktadır.
Konuyu dünya çapında ele alan
Uluslararası Çalışma örgütü (ILO), 1992-1993 yıllarından itibaren "Çocuk
İşçiliğinin Sona Erdirilmesi Uluslararası Programı" (IPEC) adında, çalışan
çocukları korumayı, çocuk işçiliği sorunuyla mücadeleyi ve bu soruna son
vermeyi amaçlayan bir çalışma programı oluşturmuştur. IPEC'in uzun vadedeki
hedefi çocuk işçiliğine son verilmesini sağlamak iken, kısa ve orta vadede ise
çocukların korunması ve çalışma koşullarının iyileştirilmesini hedef almakta,
ayrıca belirli aralıklarla, dünyadaki çocuk işgücünün genel durumuna yönelik
araştırmalar yaparak veriler yayınlamaktadır. ILO katkısıyla Türkiye İstatistik
Kurumu tarafından gerçekleştirilen Ekim 1999 Çocuk İşgücü Anketi temel
göstergelerine bakıldığında Türkiye genelinde 6-17 yaş grubu arasında bulunan
16.088.000 çocuğun içerisinde ekonomik faaliyette bulunanların oranı yüzde 10,2
(1.635.000 kişi) olarak tahmin edilmiştir. Zaman içinde çocuk işçi sayısının
düşüş göstermesinde etkili olan en önemli faktörlerden biri de 8 yıllık zorunlu
eğitimin uygulamaya geçirilmiş olmasıdır. Bu faktör çocuk işçiliğine bir çözüm
sunmamakta, sadece ertelemeyi getirmekte, Hükümetin uygulamaya koyduğu 4+4+4
eğitim sisteminin ise çocuk işçi sayısını tekrar arttıracağı endişesini öne
çıkarmaktadır. Çocukların çalıştırılması sorununun ortadan kaldırılması gibi
çok yönlü bir konuda kalıcı çözümler elde edebilmek, ancak sorunun ulusal
politika haline getirilmesi ve ilgili tüm kurum ve kuruluşların katılımlarının
sağlanması ile mümkündür. Dünya çapında yürütülen çalışmaların yanı sıra,
ulusal bazda da çözüm önerilerinin geliştirilmesi gerekmektedir. İş
teftiş kurullarıyla birlikte ilgili bakanlıklar, yerel yönetim kuruluşları,
gönüllü kuruluşlar, işçi ve işveren örgütleri, araştırma kuruluşları ve
üniversiteler ile iş birliği içinde çalışılacakları mekanizmalar istenen sonuca
ulaşılmasında etkili olacaktır. Ülkemizde çocuk haklarını her yönüyle
kavrayacak, çocukları yaşanan bu sorunlardan hakları kapsamında koruyup, çekip
çıkaracak bir çocuk politikasının bulunmayışı, çocuklara dair tüm alanlarında
bir sorun ve büyük bir eksiklik olarak karşımıza çıkmaktadır.
Bu nedenle oluşan bu
sorunların tespiti ve çözüm yollarının bulunması için Anayasa’nın 98’inci, TBMM
İçtüzüğü’nün 104 ve 105’inci maddeleri uyarınca Meclis araştırmasının uygun
olacağı düşünülmüştür.




Türkiye
Büyük Millet Meclisi Başkanlığına
"Meslek
hastalıkları başta olmak üzere, iş kazaları ve bağlantılı hastalıkların tespit
edilebilmesi, yaralanmaların ve çalışanlara yönelik risklerin azaltılabilmesi
veya ortadan kaldırılabilmesi" için gerekli önlemlerin alınabilmesi
amacıyla, Anayasamızın 98’inci, Türkiye Büyük Millet Meclisi İç Tüzüğü'nün
104’üncü ve 105’inci maddeleri gereğince Meclis araştırması açılması için gereğini
saygılarımızla arz ederiz.
1) Ruhsar Demirel (Eskişehir)
2) S. Nevzat Korkmaz (Isparta)
3) Cemalettin Şimşek (Samsun)
4) Hasan Hüseyin
Türkoğlu (Osmaniye)
5) Yusuf Halaçoğlu (Kayseri)
6) Ahmet Kenan Tanrıkulu (İzmir)
7) Mustafa Kalaycı (Konya)
8) Mehmet Günal (Antalya)
9) Oktay Vural (İzmir)
10) Muharrem Varlı (Adana)
11) Mehmet Erdoğan (Muğla)
12) Ali Öz (Mersin)
13) Sinan Oğan (Iğdır)
14) Alim Işık (Kütahya)
15) Erkan Akçay (Manisa)
16) Mesut Dedeoğlu (Kahramanmaraş)
17) Ali Halaman (Adana)
18) Kemalettin Yılmaz (Afyonkarahisar)
19) Emin Çınar (Kastamonu)
20) Seyfettin Yılmaz (Adana)
21) Emin Haluk Ayhan (Denizli)
Gerekçe:
İş güvenliği
uygulamalarında sağlık, iş güvenliğinin ayrılmaz bir parçası olmakla birlikte;
iş güvenliğinin temel felsefesi çalışanların ve iş sağlığının korunması,
geliştirilmesi ve sürdürülebilirliğinin sağlanmasıdır. Ülkemizde, kayıtlı
çalışanlar üzerinden yapılan bir araştırmaya göre her 2 çalışandan 1’i iş
kazasına uğramakta ve kayıt dışı çalışanlarda bu oranın daha da yüksek olduğu
tahmin edilmektedir.
Çalışma şartlarının
çalışanlar üzerindeki sağlık ve güvenlikle ilgili olumsuz etkilerini en aza
indirecek şekilde; işyerinin tasarımı, iş ekipmanlarının seçimi, çalışma şekli
ve saatleriyle hizmet ve üretim yöntemlerinin gelişen teknolojiyle sürekli
uyumlu hâle getirilmesi, sosyal ilişkiler ve çalışma ortamı ile ilgili diğer
faktörlerin de etkilerini kapsayan genel bir önleme politikasının
geliştirilmesi gerekmektedir.
Çalışanın güvenliği;
ülkemizde ilk kez 1969 yılında İSGÜM'ün ILO'yla yaptığı sözleşmelerle
mevzuatımızda yer almaya başlamış, ancak hiçbir zaman kendine ait bir yasası
olmamıştır. İstanbul Deklarasyonu’nun altyapısını oluşturan ve 2008'de Seul'de
imzalanan deklarasyonda açıkça belirtildiği gibi, "...Çalışanların sağlık
ve güvenliğini korumak amacıyla güçlü ve etkin bir iş denetimi sistemini de
içerecek şekilde tam ve uygun sağlık ve güvenlik standartlarını yürürlüğe
koymak hükûmetlerin görevidir".
Tahminlere göre 1 milyon
çocuk çalışanın olduğu ve bu çocukların 600 binden fazlasının ağır işçi olarak
çalıştığı, tüm kayıtlı çalışanların yüzde 71'inin mutsuz olduğunu ifade ettiği
ülkemizde, yüklenen toplumsal ortak sorumluluk çerçevesinde sadece iş
kazalarının önlenmesi değil, çalışanların iyilik ve refahının artırılacağı,
ekonomik ve sosyokültürel altyapının oluşturulması gerekmektedir. Çalışanların
sağlık ve güvenlik endişesinin olmaması şüphesiz verimliliği artıran en büyük
etmenlerdendir.
Araştırmanın genel
amacı, "Çalışanların sağlık ve güvenliğiyle ilgili kamuoyu farkındalığının
artırılabilmesi, risk yönetimi, çalışma koşullarının düzenlenmesi ve denetim
yöntemlerinin belirlenmesi" amacıyla gerekli önlemlerin alınabilmesidir.
Araştırmanın alt
amaçları:
1) Kayıtlı ve kayıt dışı
çalışanlar ile çocuk işçilerin sayıları ve çalıştıkları işkollarını belirlemek,
2)  İş kazaları
sonucunda yaralanan, hastalanan ve hayatını kaybeden çalışan sayısını ve
olguların nedenlerini belirlemek,
3)  Oluşan meslek
hastalıklarının ve iş kazalarının iş kollarına göre dağılımlarını belirlemek,
4)  Meslek hastalıkları,
iş kazaları ve bağlantılı hastalıkları ve çalışanlara yönelik riskleri
belirlemek,
5) Çalışanların refah
seviyesi, moral ve motivasyonun artırılmasına yönelik oluşturulacak
sosyoekonomik altyapıyı belirlemek,
6) Meslek hastalıkları
ve iş kazalarının önlenmesine yönelik denetim yöntemleri ve sıklığını
belirlemek,
7) Ülkemizde, meslek
hastalıkları ve iş kazalarına yönelik imzalanan uluslararası sözleşmelere
uyumda yaşanan problemleri belirlemek.
BAŞKAN – Bilgilerinize
sunulmuştur. 
Önergeler gündemdeki
yerlerini alacak ve Meclis araştırması açılıp açılmaması konusundaki ön
görüşmeler sırası geldiğinde yapılacaktır. 
Halkların Demokratik
Partisi Grubunun İç Tüzük’ün 19’uncu maddesine göre verilmiş bir önerisi
vardır. Okutup işleme alacağım ve oylarınıza sunacağım: 




Türkiye
Büyük Millet Meclisi Başkanlığına
Danışma Kurulunun
18/06/2014 Çarşamba günü (Bugün) yaptığı toplantısında siyasi parti grupları
arasında oy birliği sağlanamadığından, grubumuzun aşağıdaki önerisini, İç
Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 İdris
Baluken
 Bingöl

 Grup
Başkan Vekili
Öneri: 
Türkiye Büyük Millet
Meclisi Gündeminin, “Genel Görüşme ve Meclis Araştırmasına Dair Ön Görüşmeler”
kısmında yer alan 10/87 "Arıcılık ve bal üreticilerinin içinde bulunduğu
olumsuz durumun tüm boyutlarıyla araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergelerin
görüşülmesini, Genel Kurulun 18/06/2014 Çarşamba günlü birleşiminde birlikte
yapılması önerilmiştir.
BAŞKAN – Halkların
Demokratik Partisi Grubu önerisinin lehinde ilk söz, Hakkâri Milletvekili Sayın
Adil Zozani’ye aittir. 
Buyurunuz Sayın Zozani.
(HDP sıralarından alkışlar) 
ADİL ZOZANİ (Hakkâri) –
Teşekkür ederim Sayın Başkan.
Esasında bu konuşmayı 1
Haziran seçimlerinde Ağrı Belediye Başkanı seçilen Milletvekilimiz Sayın Sırrı
Sakık yapacaktı. Ancak belediye başkanlığı mazbatasını almış olmasından dolayı
Meclis Başkan Vekilimizin de takdirleri nedeniyle Sayın Sakık bu konuşmayı
yapmaktan vaz geçti, iş bana düştü. O nedenle önerge üzerine ben konuşacağım. 
Sayın Sakık’a yeni
seçildiği görevinde başarılar diliyorum. Umut ediyorum ki grup olarak, ülke
olarak kendisiyle gurur duyacağımız hizmetlere Ağrı’da imza atacaktır.
Kendisine çalışmalarında şimdiden başarılar diliyoruz. 
Şimdi, Türkiye’de
esasında yoğun karmaşa içerisinde, yoğun gündemler arasında, Türkiye’de yaşayan
üreticilerin, esnafın, çiftçinin sıkıntıları hep ötelenir oldu, hep konuşulamaz
oldu maalesef. Biz de bu grup önerimizi, bir nebze Türkiye'nin asli gündemine,
Türkiye'nin asli sorunlarına Meclis kayıtsız kalmasın, Meclis bu sorunları
unutmasın diye gündeme getirdik.
Arıcılar sorunu bizim
açımızdan çok önemli çünkü Türkiye'nin dört bir yanında geleneksel yöntemlerle
arıcılık yapan pek çok sayıda insanımız var ve bu insanlarımızın, bu
üreticilerimizin ürettikleriyle, geleneksel yöntemlerle ürettikleriyle
Türkiye’yi dünya klasmanında 4’üncü sıraya yükseltiyor. Neredeyse 5 milyona yakın
arı kovanı ve yıllık 81 bin, 82 bin ton bal üretimi var Türkiye’de ama bu
konuda arıcılara, bu anlamdaki üreticilere yol gösterici mekanizmalar, bilimsel
mekanizmalar yok denecek kadar azdır. Bu mekanizmalardan bir tanesi Bitlis
ilimizdeydi, Arıcılık ve Araştırma Enstitüsü adı altında kurulmuştu, bir nebze
özellikle bölgede arıcılık yapan insanlara rehberlik eden bir mekanizmaydı,
bilimsel bir mekanizmaydı ancak bu da daha sonra kapatıldı ve bu enstitünün
kapatılmasından sonra bölgede, özellikle Bitlis yöresinde yoğun arı ölümlerine
tanıklık ediyoruz. Geleneksel yöntemlerle arıların korunamadığı, arı
üreticiliğinin, bal üreticiliğinin yapılamamış olmasından kaynaklı sıkıntılar
yaşanıyor. Hem arıcıların sıkıntılarına işaret etmek için hem de bu anlamda yapılması
gereken bilimsel çalışmalara, bu anlamda üretim yapan insanlara katkı sunacak,
destek sunacak, veri sunacak bilimsel çalışmalara işaret etmek, o ihtiyaca
işaret etmek için bunu bugün burada konuşuyoruz. Dolayısıyla hem Bitlis
açısından hem bir bütün olarak bölge açısından, Türkiye'nin geneli açısından
son derece önemli bir sorundan söz ediyoruz. Bu alana eğilindiği zaman, Tarım
ve Hayvancılık Bakanlığı bu konuda ön açıcı politikalar, projeler geliştirdiği
zaman esasında Türkiye’yi bu alanda ihraç ürünü elde eden bir ülke durumuna
getirebilir. Ama maalesef, bunlardan hiçbirini görmüyoruz. 
Söz Bitlis’ten
açılmışken bir garabeti de buradan sizinle paylaşmak istiyorum, garabet şu:
2009-2010 yıllarında, TEKEL özelleştirildiğinde, daha önce 950 hissedarın
müştereken “Bitlis’te fabrika kurulsun.” diye fabrika alanı olarak hibe ettiği
127 dönüm arazi, TEKEL özelleştirmesinden sonra belediyeye kamu yararına
kullanılmak üzere hibe edildi. Belediye, geride bıraktığımız beş yıl içerisinde
bu arazi üzerinde itfaiye binası, sosyal yardımlaşma binaları vesaire
yapılaşmasına gitti; beş yılda kullanıldı. Ancak 30 Mart seçimlerinde
belediyenin el değiştirmesi nedeniyle bir garabete tanıklık ettik. Seçimlerden
bir buçuk ay sonra, Başbakanın ve 4 icracı bakanın imzasıyla belediyeye hibe
edilen TEKEL arazileri 12 Mayısta geri alındı. 14 Mayısta Başbakanın ve 4
icracı bakanın altında imzası bulunan karar Resmi Gazete’de yayınlandı. 16
Haziranda geri alınan araziler, belediyeye hibe edilen araziler… 14 Mayıstan
hemen sonra, Diyarbakır Özelleştirme İdaresi Başkanlığı yetkilileri kararın
hemen arkasındaki gün, 15’inde Bitlis’e gidiyorlar, tapu müdürlüğüne
başvuruyorlar, tapuyu kendi üzerlerine alıyorlar; 16’sında da tapular tamamıyla
çevrilmiş oluyor. 

Şimdi,
Mardin Belediyesinde de benzer sıkıntılar var ama özellikle bu garabeti
dikkatinize sunmak istiyorum. Ne oldu da beş yıl belediye o arazileri
kullandı? Oradaki vatandaşların arazisi bu. 950 hissedarın bedelsiz olarak
hibe ettiği bu arazi beş yıl belediyede kaldıktan sonra belediye yönetimi el
değiştirince neden geri alma ihtiyacı duyuldu? Ne yapacaksınız bu araziyi, kime
peşkeş çekeceksiniz? Kime fabrika alanı yapacaksınız bu arazileri? En başta
iktidar partisinin Bitlis Milletvekilinin çıkıp buna isyan etmesi gerekirdi, “Böyle
bir garabet olamaz.” demeleri gerekirdi ama zannediyorum, bu karardan menfaat
umulmuş olmalı ki dut yemiş bülbül gibiler, bu konuya hiç eğilmezler. 
Mardin
Belediyesinde de benzer bir sıkıntı var. Dünyanın başka bir yerinde olsa bu
skandal hükûmetlerin el değiştirmesine bile sebebiyet verir. Mardin Büyükşehir
Belediyesi, şu anda çadır belediyesidir, binası olmayan belediyedir. Sebebi de
şu: Seçimlerden bir gün önce Mardin Büyükşehir Belediyesinin, daha önce Mardin
Belediyesinin kullandığı bina alt kademe belediyelerden bir tanesine, Artuklu
Belediyesine devredildi. Orası Artuklu Belediyesinin binası hâline getirildi.
Sebep şuydu: Niye Artuklu Belediyesi? Anketlerde “Belki biz kazanırız Artuklu
Belediyesini.” beklentisi vardı, kazanamayınca bu beklenti de boşa çıktı ama
bina bu defa Artuklu Belediyesinde kaldı. Mardin Büyükşehir Belediyesi el
değiştirdikten sonra baktılar ki içinde oturacakları bir bina yok, belediye eş
başkanlarının oturacakları bir odaları yok. Artuklu Belediyesinin şu anda
kullandığı hizmet binası büyükşehir belediyesiyle ortaklaşa kullanılıyor.
Mardin Büyükşehir Belediyesi Artuklu Belediyesinin hizmet binasında işgalci
pozisyonundadır. Bunu ben söylemiyorum. Artuklu Belediyesi bir dilekçeyle
valiliğe başvuruyor, “Benim binam büyükşehir belediyesi tarafından işgal
edilmiş.” Boşaltılmasını talep ediyor. 
Garabet bununla bitmiyor
yani tezgâhlanan oyun bununla bitmiyor. Mardin’de bütün ilçe belediyelerinin
borçları büyükşehir belediyesine yazıldı ama Büyükşehir Belediye Yasası’yla
büyükşehire geçmesi gereken varlıkların tamamı da valiliğin tasarrufuna
bırakıldı. Yani, borçları belediye ödeyecek ama varlıkları, kullandıkları
araçlar dâhil, il özel idaresinin araçları dâhil -normalde yasal olarak
bunların tamamının belediyelere geçmesi gerekiyordu- hepsi valiliğin
tasarrufuna bırakıldı. Bu garabeti, bu ucubeliği, bu keyfîliği birilerinin
çıkıp burada izah etmesi gerekiyor. 
Teşekkür ediyorum. (HDP
sıralarından alkışlar)
BAŞKAN – Teşekkür ederim
Sayın Zozani.
Halkların Demokratik
Partisi Grubu önerisinin aleyhinde Kars Milletvekili Sayın Yunus Kılıç. 
Buyurunuz Sayın Kılıç.
(AK PARTİ sıralarından alkışlar)
YUNUS KILIÇ (Kars) –
Sayın Başkan, saygıdeğer milletvekilleri; hepinizi saygılarımla selamlıyorum.
Halkların Demokratik
Partisi adına 21 milletvekili arkadaşımızın arıcıların ve bal üreticilerinin
sorunlarıyla alakalı bir Meclis araştırma komisyonu kurulması önerisinin
aleyhinde söz aldım. Yüce heyetinizi saygılarımla selamlıyorum.
Saygıdeğer
milletvekilleri, öncelikle arıcılık ne anlam ifade ediyor bizim açımızdan,
ülkemiz açısından, dünya açısından kısaca onun hakkında bazı bilgiler verdikten
sonra, araştırma Komisyonu kurulmasına yönelik soruları da cevaplayacağım
inşallah.
Türkiye, dünya arıcılık
üretiminde, özellikle arıcılık ürünlerinden birisi olan bal üretiminde ikinci
sırada. Sayın Zozani “Dördüncü sırada.” dedi ama son yıllardaki gelişmelere
dikkat etmemiş galiba. Şu anda bal üretimimiz 95 bin ton civarında, kovan
varlığımız dünyada Çin’den sonra ikinci sırada ve Türkiye, dünyada bal üretimi
noktasında ikinci sırada, Türkiye’nin nüfusu dünya nüfusunun yaklaşık 1,1’ine
tekabül ederken, bal üretimimiz dünyada yüzde olarak 5,5-6 civarındadır. Yani
aslında baktığınız zaman bal üretimi noktasında Türkiye oldukça iyi bir
durumdadır ancak Türkiye daha fazlasını üretebilir mi? İnsanlarının gelir
seviyesini, arıcılıkla uğraşanların gelir seviyesini daha fazla yükseltebilir
mi? Elbette bunun imkânı var, olanakları var.
Aşağı yukarı Türkiye’de
20 bin köyde arıcılık yapılıyor ve bu 20 bin köyde aşağı yukarı 80 bin aile
-ortalama 4’er kişiden sayarsanız bunu 320 bin kişi- bizzat arıcılık yapıyor,
bal üretiyor, diğer arı ürünlerini üretiyor ve aile yaşamına, geçimine katkıda
bulunuyor, yaşam standartlarını bununla belirliyor. Ve yine bir rakam: Türkiye’de
kişi başına tüketilen bal miktarı 1,26 kilogram. Bu, dünya ortalamasının çok
fazla üzerinde olan bir rakam arkadaşlar çünkü dünyada bal tüketimi kişi başına
0,2 kilogram sadece. Bu noktadan da baktığımızda aslında iyi bir yer olduğumuz
kesin. Ama genel çerçeveyi çizdiğiniz zaman özellikle tarımsal üretimde
çeşitliliğin arttırılması, topraksız alanlarda üretim yapılabilmesi, küçük
sermayelerle işletmeler kurulup aile bütçesine katkı sağlanmaları noktasında
düşündüğünüz zaman, Türkiye gibi tarım ülkesi olan ülkelerde, asla
vazgeçilmemesi gereken, çeşitlendirilmesi, arttırılması, desteklenmesi gereken
bir alan olarak karşımızda duruyor. 
Türkiye, bu genel
kabulden sonra neler yapmıştır geçmişte? Bugün arıcılıkla alakalı, bal
üreticilerinin sorunlarıyla alakalı neler yapmaktadır? Yapılan yeterli midir?
Daha fazlasına mı ihtiyaç vardır? Bir de o pencereden bakmak bence daha doğru
bir değerlendirme alanı oluşturacak diye düşünüyorum. 
Saygıdeğer
milletvekilleri, aslında, Türkiye’de -Anadolu-Trakya, bu bölge var olduğu
süreden beri- endemik bitki çeşitliliğinin, floranın oldukça zengin olması
sebebiyle arıcılık hep önemli bir üretim alanı olmuş, halk elinde bu
yetiştiricilik ve üreticilik hep yapılagelmiş. Ancak, son yıllarda daha modern
anlamda bir arıcılık yapılması faaliyetleriyle beraber, kovan varlığımız modern
kovanlara dönüştürülmüş, bal üretimimiz kısmen kovan başına artırılmış -tabii
beklenen seviyelerin hâlâ altında olduğunu itiraf etmek lazım- ve insanlarımız
-özellikle arıcılıkla uğraşanlar- bir kayıt sistemi altına alınmış -efendim,
arıcılık kayıt sistemine dâhil edilmiş- her ilde arıcıların oluşturduğu
birlikler kurulmuş, merkez birliğine dönüştürülmüş ve bugün hemen hemen
arıcılık faaliyeti yapan, bal üreten, diğer arıcılık ürünlerini üreten insanlarımızın
tamamı bu kayıt sistemi altına dâhil edilmiş. Bunlara, 2003 yılından başlamak
üzere, çeşitli kalemlerde destekler verilmiş ve bu destekler artırılarak devam
ediyor. 2000 öncesinde var mıydı, 2003 öncesinde var mıydı? Yoktu. O zaman, AK
PARTİ, aslında, arıcılığın bilinçli olarak desteklenmesini ve geliştirilmesini
başlatan parti. Aslında, burada, buna teşekkür etmek gerektiğini de
düşünüyorum. 
2003 yılından 2008
yılına kadar, arkadaşlar, ana arı üretimine ve süzme bal üretimine verilen
destekler ve teşvikler 2008’den itibaren kovan başına bir destek hâline
getirilmiş ve bugün, arıcılık kayıt sistemine dâhil olan bütün arıcılara arı
kovanı başına 10 lira, 10 TL destekleme yapılmaktadır. 10 TL az bir rakam
mıdır? Elbet artırılabilir, daha fazlası yapılabilir ama, arkadaşlar, bir arı
kovanının, arılı bir kovanın zaten Türkiye’deki fiyatı aşağı yukarı 200 TL
civarındadır, yani o noktadan baktığınızda yüzde 5’ine tekabül eder her yıl. Bu
da çok azımsanacak bir rakam değildir. Daha fazlası verilebilir mi? Elbette
ülke imkânlarıyla alakalı verilebilir. 
Daha önemlisi,
arkadaşlar, arıcılık sektörü dedik ki: “Sermaye birikimi az olan insanların
yaptığı bir uğraş.” Dolayısıyla, arıcılık işletmelerinin geliştirilmesi,
ürünlerinin çeşitlendirilmesi adına Ziraat Bankası, tarım kredi kooperatifleri,
Avrupa Birliği destekli IPARD Projesi, kırsal kalkınmanın yapmış olduğu
desteklerle yüzde 50’lere varan hibe oranlarında, ciddi miktarlarda, 1,5 milyon
euroya kadar, işletme kurdukları takdirde destekler alabilmekte ve Ziraat
Bankasında, tarım kredi kooperatiflerinde sübvansiyonlu krediler
alabilmektedirler. Özellikle, elli kovanın üzerinde işletmeleri olanlar buradan
çok rahatlıkla yararlanabilmekte, eğer “Ben işletmemi büyütmek istiyorum ve
elli kovanın üzerine çıkarmak istiyorum.” diyenler de yine bu sübvansiyonlu
kredilerden yararlanabilmektedir. 
Bu, arıcılığımızın son
yıllarda daha bilinçli yapılmasına, daha ayakları yere basar bir hâlde
yapılmasına, geleceğini biraz daha net olarak görebilmesine yönelik faaliyetler.
Arıcılar, arıcılar birliği aslında bunun farkında ama ülkemizde bununla
bitmiyor. Tabii, arıcılığın başka, çözülmesi gereken, başlanmış olan, daha
geliştirilmesi gereken, ilerletilmesi gereken problemlerinin olduğunu da
biliyoruz. Özellikle, bunlardan göçer arıcılık noktasındaki yapılan desteklerin
artırılması ve bu göçer arıcıların kışı geçirebilme alanlarının
oluşturulabilmesine katkı sunulması, özellikle tarımsal arazilerde, bitkisel
üretim yapılan alanlarda arıcılık yapılan noktaların Tarım Bakanlığıyla
istişare edilerek ilaçlama, özellikle pestisit kullanımının, belli zaman
aralıklarında kontrol altına alınması… Bu toplu arı ölümlerinde bahsedildi,
bunun önüne geçecek en önemli olay budur, pestisitlerin bilinçsiz, zamansız
kullanımlarıdır. Bu, dünyada da, özellikle Amerika Birleşik Devletleri’nde arı
kolonilerinin topluca ölümlerinin ana sebebi olarak gösterilmektedir. Bu
noktada, ülkemizde hâlâ yapılması gereken, atılması gereken adımlar vardır ama
şunu da bilmek lazım: AK PARTİ döneminde Türkiye’de kullanılan, bitkisel
üretimde kullanılan pestisit oranı yüzde 80 oranında azaltılmıştır arkadaşlar.
Yüzde 80 çok önemli bir rakamdır ve havadan ilaçlama yerine artık yerden
ilaçlama başlatılarak bunun kalıcı etkisi de önemli oranda artırılmıştır. 
Türkiye’de aynı zamanda
2002 yılından bu yana kovan sayısında arkadaşlar, yüzde 57’lik bir artış
olmuştur; bu modern kovana geçiş anlamında aynı zamanda. Bu, çok önemli bir
rakamdır. Aynı zamanda Türkiye’de bal üretimi, yine 2002 yılına göre baktığınız
zaman 75 bin tondan 95 bin tona çıkmıştır ki bu da yüzde 27’ye tekabül eden bir
artıştır. Önemli bir artıştır aslında ama şu noktadan baktığınızda Türkiye,
hâlâ bunun birkaç katı kadar bal üretebilir. Bal üretebilir ve Türkiye şu anda
bunun yollarını arıyor. Tarım Bakanlığı bu manada ciddi destekler veriyor,
özellikle işletmelerini büyütme noktasında ciddi destekler veriyor. Yaz
aylarında şeker kullanımının önüne geçebilmek için, aynı zamanda Tarım
Bakanlığı, arıcılık yapanlara bu manada talep ettikleri takdirde sübvansiyonlu
krediler veriyor. 
Şimdi, bir de
Bitlis’teki bal üretim istasyonunun, arıcılık üretim istasyonunun
kapatılmasıyla alakalı Sayın Zozani şikâyette bulundu. Aslında arkadaşlar,
orası kapatılmadı, orası daha rantabl bir üretim alanına dönüştürülmek için
Millî Emlak’a devredildi. Tarım Bakanlığına bağlı bir kuruluştu Millî Emlak’a
devredildi. Daha sonra Millî Emlak, burayı Bitlis İli Arı Yetiştiricileri
Birliğine devretti ve bununla da bırakmadı tarımsal, kırsal kalkınma
fonlarından buraya çok ciddi destekler verdi ve burayı bal paketleme tesisi ve
balmumu üretim tesisi hâline getirdi ve bölge arıcılığına da eğitim verebilecek
bir merkez hâline getirdi. Şu anda Türkiye’deki arıcılığa ve dünyadaki
arıcılığa katkı yapacak çok medeni, modern bir kuruluş hâline gelmesine de
ciddi bir destek verildi aslında Bitlis’te. Ben bekliyordum ki Sayın Zozani bu
manada Hükûmetimize teşekkür edecektir.
(Mikrofon otomatik cihaz
tarafından kapatıldı)
YUNUS KILIÇ (Devamla) -
Belki yeniden söz alırsa bu teşekkürü, bu gecikmiş teşekkürü yapar diye
düşünüyor, hepinize saygılar sunuyorum. (AK PARTİ sıralarından alkışlar) 
BAŞKAN – Teşekkür ederim
Sayın Kılıç. 
Halkların Demokratik
Partisi Grubu önerisinin lehinde Çanakkale Milletvekili Sayın Ali Sarıbaş. 
Buyurunuz. (CHP
sıralarından alkışlar) 
ALİ SARIBAŞ (Çanakkale)
– Teşekkür ederim Sayın Başkan.
Çok değerli
milletvekilleri, Türkiye'de tarım ve tarımcılığın dışında diyemeyeceğim ama
içinde en önemli konulardan bir tanesi de arıcılıktır. Arıcılık aslında
günümüzde Türkiye’nin en önemli konularını işgal eden ve Türkiye’nin her
yerinde bol yetiştiricisine sahip olan bir sektördür ancak son on iki yıl
içerisinde Türkiye'de, az önce konuşmacı arkadaşımın söylediği şekilde,
arıcılıkta bal üretimi dünyada ve Türkiye'de haklı yerini alamamıştır. Bunun
başlıca sebepleri sadece arıcılığın desteklenmesi ve Türkiye'deki koşullarının
iyi olması yönünden değil. Aslında baktığımızda, on iki yıldır arıların
yetiştirildiği doğa koşullarının Türkiye'de yok olmasından kaynaklandığını görüyoruz.
Onun için burada yapılan tüm düzenlemelere baktığımızda, meralar, çevre,
dağlar, madencilik ve kullandığımız diğer ilaçlarla birlikte, arıcılığın gün
geçtikçe şekil değiştirmesiyle birlikte -kendi öz yapısında- ve kendi öz
cinslerini değiştirmesiyle birlikte arılarımızın gün geçtikçe yok olduğunu
görüyoruz ve özellikle oğul yapmakta ve üretimini, kendileri yenilemekte
zorluklar çektiğini görüyoruz. 
Bu
yıl içerisinde, özellikle az önceki arkadaşım hiç konuşmasında değinmedi ama bu
sene üretimde çok büyük bir düşüş var. Öncelikle dolunun çok olması bahar
balının Türkiye genelinde üretiminin düştüğünü gösteriyor, yağmurun olmaması
bunun düştüğünün baş göstergesi. Özellikle bölgemizde bahar balı bu dönem
içerisinde hiç yoktur ve bu anlamda da üreticilerimiz bu dönem içerisinde
mağdur durumdadır. Türkiye’nin 50 bin kapasitesine sahip arıcılık kovanı
içerisinde olan ve ciddi bir nüfusun geçimini sağlayan arıcılık sektörü
maalesef ilgililer içerisinde “tarım” deyince, “Tarım ve Hayvancılık Bakanlığı
deyince çok gündeme gelmeyen bir konudur. Ancak benim bölgem de dâhil olmak
üzere Türkiye'de Türkiye’nin büyük bir kesiminin özellikle geçim kaynağı olan
arıcılıktır. Bu anlamda, tarımda, Türkiye'de “arı sektörü” deyince biliyorsunuz
ki en önemli 5 tane arının özel cinsi vardır -ki bu Türkiye'ye aittir- bunların
korunması da çok önemlidir bal yapımında. Dünyada koloni başına bal verimi
ortalama 24 kilogram/koloni iken ülkemizde… Az önce de dedi ki: “2’nciyiz.”
Hayır, bu değer ülkemizde 16 ve 17 kilogram/koloni civarındadır. Özellikle…
YUNUS KILIÇ (Kars) – Dünyadaki bal üretimi açısından…
ALİ SARIBAŞ (Devamla) – Efendim, sorularınız varsa daha
sonra özel söyleyebilirim. Dinleyin siz sadece.
Onun için, ben, arıcılık konusunda bu anlamda sorunları
dile getirmekte ve bunlarla ilgilenmekte gerçekten ciddi yarar görmekteyim. Bu
anlamda da bu 50 bin kişinin, arıcılıktan fiilen geçimini sağlayan
insanlarımızın sırasıyla sorunlarını sayacak olursak: 
1) Yeteri
kadar Türkçe kaynak bulamamaları sorundur. 
2) Türkiye'de
üretimde karşılaştıkları sorunların çözümüne yönelik olarak danışacakları
başlıca kurum ve kuruluşların yetersizliği söz konusudur. 
3) Belli
bir standardın oluşmaması ve üretimde yerleşmemesi sorunları vardır.
4) Ürettikleri
bal pazarlanırken karşılaştıkları sorunlar çok önemlidir.
5) Arıların
hastalıklarıyla mücadele konusunda karşılaştıkları problemleri sıralayabiliriz.
Onun için, bu ana problemlerin çözümü konusunda da Tarım
ve Hayvancılık Bakanlığının bu konuyla yeteri kadar ilgilenmediğini, özellikle
arı yetiştiricileri birlikleri ve bölgemizde kooperatifçilerin sıkıntı
içerisinde ve pazarlama konusunda sıkıntılar içerisinde olduklarını biliyorum.
Özellikle, bu bal üretiminin, bu sonbahar üretimiyle birlikte -çıkamamasının
konular içerisinde- bunların bu yıl içerisinde desteklenmesi gerektiğini de
ayrıca kendileri bize ifade etmişlerdir.
Bal bakımından, az önce de ifade ettiğim
gibi, koloniler arasında ortaya çıkan farklılığın yüzde 85’inin çevre
koşulları, yüzde 15’inin genotip farklılıklardan kaynaklandığı göz önüne
alınırsa, ülkemizin bal verimliliği en yüksek ülkelerden birisi olması
beklenirken arıcılığın genel yapısı ve sorunlarıyla -arı ürünlerinin üretimi ve
ticaretine ilişkin veriler ve son derece potansiyel kaynak olmasına rağmen-
yeterince ilgilenilmediği için Türkiye’de arıcılığın gelişmediğini görmekteyiz.

Çok değerli milletvekili
arkadaşlarım, pazarlama konusunda -bugünkü yasalar çerçevesinde, Tarım
Bakanlığının verileri çerçevesinde- bugünkü koşullar, paketleme ve ihracat
konusunda, arıcılarımızın kendi içerisinde sorunlarını çözmek için bir
kooperatifleşmeye yöneldiklerini görüyoruz. Ancak, kooperatifleşmeye
yönelmelerine rağmen kendi sorunları için finansman kaynaklarının yetmediğini
ve desteklenmeleri gerektiğini özellikle belirtiyorlar. Bu konuda da özel yasalar
çıkarılarak Tarım Bakanlığının bu yasalarla birlikte arıcılığımızı desteklemesi
gerektiğine inanıyoruz. 
Bu vesileyle, dünyada
ballı bitkilerin yüzde 70’i Anadolu’da üretilmekteyken bunun yüzde 40’ının da
endemik bitkilerden olduğunu söyleyerek Türkiye’deki endemik bitkilerle
yetiştirilen bu balın kalitesi açısından da Türkiye’nin dünyada yerini
almadığını gene defalarca kez söylemeye devam ediyorum.
Çok değerli milletvekili
arkadaşlarım, özellikle arıların doğaya yani günümüzdeki doğa koşullarına bağlı
kaldığını unutmamalıyız. Burada arıların taşınmasında mazot girdileri
Türkiye’de bal üreticilerinin birinci talepleridir, birinci faktördür. Onun
için: 
1) Mazot fiyatları
arıcılık yapanlar için mutlaka indirilmelidir. (CHP sıralarından alkışlar)
Mazot fiyatı indirilmediği sürece ana girdisini düşüremeyiz. 
2) Kovan alımlarında da
-bugünkü bilimsel anlamda yapılan kovanlar anlamında- kooperatiflerin
desteklenmesini ve pazarlama konusunda da özel bir indirimle bu kovanların
kooperatiflerimize ve birliklere sağlanmasının ön koşul olduğunu sizlere
hatırlatmak isterim arkadaşlar.
Yine, burada, arıcılığın
pazarlanması ve paketlenmesi konusunda, entegre tesis anlamında yasaların
verdiği zorlukları aşması için, uluslararası şirketlerle rekabet edememesi
nedeniyle küçük köylümüze, arıcılık yapan çiftçimize, özellikle bu konuda da
-entegre tesis yapma konusunda- KOBİ’ler ve krediler konusunda da daha ucuz ve
uzun vadeli kredilerin verilmesinin doğru olduğuna inanmaktayım ve bu konuda da
desteklenmeleri gerektiğine inanıyorum. Onun için de burada öncelikle çevre
koşullarının iyileştirilmesi mutlaka elzemdir. 
Son yapılan Mera Kanunu
da dâhil olmak üzere, Mera Kanunu’nda yapılan değişikliklerle meralarımızın
inşaat alanına dönüştürülmesi, özellikle çevreye olan duyarlılıkla birlikte,
buradaki, çevremizdeki ağaçların ve özellikle de çok ilaç kullanımıyla birlikte
bitkilerin doğada yok olması, endemik bitkilerin yok olması arıcılığın başlıca
önemli sorunlarından bir tanesidir.
Yine, ülkemizde
arıcılığın sorunları içerisinde gelen en önemli konulardan bir tanesi de
biliyorsunuz ki ilaç kullanımıdır. Maalesef, Türkiye'de çiftçimiz ucuz ilaç
kullanmak zorunda kalıyor ve zehirli ilaçları kullandığı için de doğaya zarar
vermektedir. Bu anlamda da bütün tarım üreticileri, çiftçiler, daha bilimsel,
doğaya zarar vermeyecek, üniversitelerimizin önderliğinde yetiştirilen tarım
ilaçlarına yönlendirilmeli, tarımdaki ilaçlar desteklenerek, bu arada zehirli
ilaç kullanımları önlenerek, bu anlamda da zirai ilaçlar ucuz verilerek
çevredeki arılarımızın ölmemesi sağlanmalıdır.
Dünyadaki ısıyla
birlikte gelişmesinden çok, arılarımız öldüğünde, arılarımız yok olduğunda tüm
canlıların ve tüm dünyadaki bitki dokusunun yok olacağını unutmamalıyız.
Arıların yaşamasının insanların yaşamıyla ve doğada olmasıyla eş değerli
olduğunu unutmamalıyız. Arı yaşamın bir parçasıdır, doğayı tamamlayan bir
parçadır, doğayı dönüştürebilen bir canlıdır. Bu anlamda da, Türkiye'de
özellikle çiftçiye verilen değer anlamında, AKP mutlaka arıcılığa da mazot
desteği ve ucuz kredi desteğini sağlamalı ve dünyadaki bal sektörü anlamında da
ikinci derecede dediği izni mutlaka almalıyız diye düşünüyorum. 
Teşekkür ediyorum. 
BAŞKAN – Teşekkür ederim
Sayın Sarıbaş. 
Halkların Demokratik
Partisi Grubu önerisinin aleyhinde Isparta Milletvekili Sayın Recep Özel. 
Buyurunuz. (AK PARTİ
sıralarından alkışlar) 
RECEP ÖZEL (Isparta) –
Sayın Başkan, çok değerli milletvekilleri; hepinizi saygıyla selamlıyorum.
Halkların Demokratik Partisinin vermiş olduğu grup önerisinin aleyhine söz aldım.

Grup önerisiyle
Türkiye’deki arıcılık ve bal sektörünün içinde bulunduğu sorunların
araştırılması…
SİNAN AYDIN AYGÜN
(Ankara) – Ya, insanların sorunları… Arıların sorunları mı kaldı sırada? Arıya
mı geldi sıra ya? 
RECEP ÖZEL (Devamla) –
…bununla ilgili bir komisyon kurulması ve çözüm önerilerinin getirilmesi… Tabii
ki her konuda talepte bulunulabilir, araştırma komisyonları kurulabilir. Eğer
muhalefet tarafından verilmiş olan bütün talepler yerine getirilmiş olsa
herhâlde bizim burada milletvekili sayımız yetmez, komisyonlar çalışmaktan
kendini alıkoyamaz, Genel Kurulu çalıştıramayız diye düşünüyorum. 
Tabii, arıcılıkla ilgili
de, çok eski yıllardan beri bir gelenek olarak yapılagelen arıcılık genellikle
ülkemizde sosyal, ekonomik bir faaliyettir. Türkiye FAO arıcılık 2011
verilerine göre, dünya bal üretiminin, Çin’den sonra 6 milyon koloni varlığı
ile 100 bin tona yaklaşan üretimiyle Türkiye 2’inci sırada bulunmaktadır. Hem
kovan varlığı hem de bal üretimi bakımından dünyanın en önemli ülkeleri arasında
Türkiye yani ülkemiz bulunmaktadır. 
MEHMET ERDOĞAN (Muğla) –
2’inci sıradayız, 2’inci sırada. 
SİNAN AYDIN AYGÜN
(Ankara) – Avukat arıdan anlar mı ya?
RECEP ÖZEL (Devamla) –
Hem dünya bal ticaretindeki payımız hem de koloni başına bal üretimimiz dikkate
alındığında, ülkemizin sahip olduğu mevcut arıcılık potansiyelinden yeteri
kadar faydalanamadığımız da ortaya çıkmaktadır. 
Diğer yandan, ülkemizde
bal dışında diğer arı ürünlerinin üretimi ve bal arılarının bitkisel üretimde
yeterli tozlaşmanın sağlanması amacıyla kullanılmaları da yaygın
bulunmamaktadır. 
SİNAN AYDIN AYGÜN
(Ankara) – Isparta’ya dolu yağdı. Isparta’daki doludan bahset. 
RECEP ÖZEL (Devamla) –
Kovan başına bal üretiminin artırılması, bal üretimi yanında diğer arı
ürünlerinin üretilmesi ve bal arılarının bitkisel üretimde daha yaygın
kullanılması durumunda mevcut potansiyelimizi daha iyi değerlendireceğimiz
açıktır. İlkel ve geçit kovanlardan modern kovanlara geçiş büyük ölçüde
tamamlanmış, koloni başına ortalama bal üretiminde artışlar sağlanmaktadır. 
ADİL ZOZANİ (Hakkâri) –
Nerede yapmışsınız ya? Bu modern kovanlar nerede, bize de gösterin? 
RECEP ÖZEL (Devamla) –
Ülkemizin ekolojik ve sosyoekonomik yapısı gereği her yerinde arıcılık
yapılabilirken, en çok Ege, Karadeniz ve Akdeniz bölgeleri üretim payı
bakımından, arıcılık için en önemli bölgelerimiz arasında yer almaktadır.
Arıcılık için çok uygun şartları haiz olan ülkemizde, arıcılığın geliştirilmesi
ve istenilen üretim ve ihracata ulaşmak için gerekli ıslah çalışmaları da
yapılmaktadır. Geçmiş yıllarda Avrupa Birliğinin ülkemizden bal ithalatını
durdurmayı düşünmesi gibi kararlarını da burada sizlere hatırlatmak
durumundayım. Bugün ise böyle bir durum söz konusu değildir. 
SİNAN
AYDIN AYGÜN (Ankara) – Arıyı nasıl ıslah edecek? Arı ıslah edilir mi ya? 
RECEP
ÖZEL (Devamla) – İktidara geldikten hemen sonra, 2003 yılından itibaren…
ALİ
SARIBAŞ (Çanakkale) – Okumadan söyle.
RECEP
ÖZEL (Devamla) - …200 arıcıyla başlanılan desteklerimiz, şu anda 40 bini aşmış
arı yetiştiricimiz ile 5 milyonun üzerindeki koçan ile 45 milyon TL civarında
ödeme, hibe -karşılıksız- şeklinde arı üreticilerimize verilmiş bulunmaktadır. 
Görüldüğü
üzere, tarım ve hayvancılık alanında çiftçilerimizi ve üreticilerimizi hiçbir
zaman mağdur etmedik…
ALİ
SARIBAŞ (Çanakkale) – Islahatları anlat, ıslahatları.
RECEP
ÖZEL (Devamla) - …ve etmeyeceğiz de.
Bir
başka uygulama da, Orman ve Su İşleri Bakanlığımız, ormanlar içerisinde bal
ormanları kurarak bu sektöre gerekli desteği, bu zamana kadar yapılmayan
desteği, Sayın Seyfettin Bey’in bir zamanlar bürokrat olduğu Bakanlıkta
kendisinin yapamadığı icraatı şu anda yapmakta, bal ormanları kurarak…
SEYFETTİN
YILMAZ (Adana) – Bir açıklasana nedir bal ormanları? Bal ormanı nereye
kurulmuş, nedir bal ormanı?
RECEP
ÖZEL (Devamla) - …bal çiftçilerimize, bal üreticilerimize gerekli desteği
vermektedir. 
Şimdi,
sizlere unutulmaya yüz tutmuş…
SİNAN
AYDIN AYGÜN (Ankara) – Kaç tane kraliçe arı vardır? Söyle bakalım. 
RECEP
ÖZEL (Devamla) - …bir atasözümüzü sizlerle paylaşarak sözlerime son vermek
istiyorum. O atasözü de şu: “Asil azmaz, bal kokmaz, kokarsa da yağ kokar, aslı
ayrandır.” diyorum. 
ALİ
SARIBAŞ (Çanakkale) – Kraliçe arıdan bahset, kraliçe arı ne demek…
RECEP
ÖZEL (Devamla) - HDP grup önerisi aleyhinde oy kullanacağımı bildiriyor, hepinize
saygılar sunuyorum efendim. (AK PARTİ sıralarından alkışlar) 
BAŞKAN
– Teşekkür ederim Sayın Özel . 
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.


 

 18/6/2014
Türkiye Büyük Millet Meclisi
Başkanlığına
Danışma Kurulunun 18
Haziran 2014 Çarşamba günü (bugün) yaptığı toplantısında, siyasi parti grupları
arasında oy birliği sağlanamadığından Grubumuzun aşağıdaki önerisinin İç
Tüzük'ün 19'uncu maddesi gereğince Genel Kurulun onayına sunulmasını arz
ederim.
Saygılarımla 
 Yusuf
Halaçoğlu 
 
Kayseri 
 
MHP Grup Başkan Vekili

10 Haziran 2014 tarih ve
6158 sayı ile TBMM Başkanlığına vermiş olduğumuz MHP Grup Başkan Vekili ve
İzmir Milletvekili Oktay Vural ile MHP Grup Başkan Vekili ve Kayseri
Milletvekili Yusuf Halaçoğlu’nun “1953 yılından bu yana siyasi literatürümüzde
‘millî dava’ olarak nitelenen ve kabul edilen Kıbrıs meselesiyle alakalı son
dönemlerde dikkat çekici gelişmeler yaşanmıştır. Avrupa İnsan Hakları Mahkemesi
(AİHM) 12 Mayıs 2014 tarihli kararında Türkiye Cumhuriyeti Devleti'ni Kıbrıs'ın
1974 Barış Harekâtı'nı takiben bölünmesi ile ilgili olarak 90 Milyon avro
tutarında manevi tazminat ödemeye mahkûm etmiştir. Evrensel hukuk
prensipleriyle doğrudan ve derinden çelişen bu karar, Kuzey Kıbrıs Türk
Cumhuriyeti’ni (KKTC) ve Güney Kıbrıs Rum Yönetimi (GKRY) arasında hâlihazırda
yürütülen müzakere sürecine tesir etmeye yöneliktir. Ayrıca, 21 Mayıs 2014
tarihinde Amerika Birleşik Devletleri Başkan Yardımcısı Joe Biden'ın GKRY'ne
yaptığı ziyaret esnasında Kıbrıs meselesine ilişkin sarf ettiği ifadeler de
müzakerelerin geleceği açısından Türk kamuoyunu kuşkuya sevk etmiştir. Tüm bu
hadiselerin etraflıca ve kapsamlı biçimde değerlendirilmesine ve Türkiye Büyük
Millet Meclisi çatısı altında faaliyet gösteren siyasi partilerin dünya
kamuoyuna ortak bir irade beyan etmesine fırsat sunmak amacıyla" genel
görüşme açılması önergemizin 18/6/2014 Çarşamba günü (bugün) Genel Kurulda
okunarak görüşmelerinin bugünkü Birleşiminde yapılması önerilmiştir.
BAŞKAN – Milliyetçi
Hareket Partisi Grubu önerisi lehinde, Ankara Milletvekili Sayın Yıldırım
Tuğrul Türkeş. 
Buyurunuz. (MHP
sıralarından alkışlar)
YILDIRIM TUĞRUL TÜRKEŞ
(Ankara) – Sayın Başkan, değerli milletvekilleri; konuşmama başlarken yüce
Meclisi saygıyla selamlıyorum. 
Hepinizin malumu olduğu
üzere, Kıbrıs millî davamızdır. Bu millî davanın bugün karşı karşıya olduğu
meselelerin bu Meclis çatısı altında detaylı bir şekilde görüşülmesi gerekir.
Bu nedenle, grup başkan vekillerimiz bu konunun Genel Kurula bir Danışma Kurulu
önerisi olarak gelmesini önerdiler ancak kabul edilmedi. Burada, muhalefetin
getirdiği genel görüşme teklifleri iktidar partisi tarafından hep gereksiz bir
konu ve gündemi saptırmak olarak algılanmaktadır ancak geçtiğimiz aylarda
Cumhuriyet Halk Partisi Manisa Milletvekili Sayın Özgür Özel’in Soma’yla ilgili
girişimlerinin ve geçtiğimiz günlerde Musul’daki gelişen olaylarda Iğdır
Milletvekilimiz Sayın Sinan Oğan’ın gündeme getirdiği konular açıkça ortaya
koymuştur ki muhalefetin gündeme taşımak arzusunda olduğu konular en az iktidar
partisinin kadar, hatta onun çok daha üzerinde önemi haiz meselelerdir. 
Değerli
milletvekilleri, hepinizin malumu olduğu üzere, Avrupa İnsan Hakları Mahkemesi,
18 Mart 2014 tarihinde, terörist başıyla alakalı Dante’nin İlahi Komedya
eserine atıf yapan bir karar vermiştir. Söz konusu kararın ayıbı tazeliğini
korurken, aynı merci bu defa da Yunan’ın iki yüz yıllık Megali İdea’sına
meşruiyet kazandırmaya yönelik bir adımda bulundu. Bilindiği gibi, Avrupa İnsan
Hakları Mahkemesi, 12 Mayıs 2014 tarihinde, Türkiye’yi 1974’te yaptığı Kıbrıs
Harekâtı nedeniyle Rum tarafına 90 milyon Euro tazminat ödemeye mahkûm etti.
Kararın, hâlihazırda yangından mal kaçırırmışçasına ve en hafif tabiriyle
şüpheli bulduğumuz bir hız ve baskıyla yürütülen müzakerelere denk gelmesi de
ayrıca düşündürücüdür. Burada yeni olan, sadece Sayın Başbakanın ümitsizce
hayalini kurduğu yeni Türkiye'nin, daha doğru bir tabirle
AKP Türkiye’sinin Kıbrıs’a olan bakışıdır. Cumhuriyet tarihimizde ilk defa bir
iktidar, aziz şehit kanlarıyla sulanmış topraklardan vazgeçmeye bu denli hazır
ve isteklidir. Öyle ki AKP iktidarı bu defa Batı’dan dahi erken davranmış ve bu
meselede ön almıştır. Bu vesileyle, “Babalar gibi satacağım.” mantığının bugün
Kıbrıs’la ete kemiğe büründürüldüğünü ve can bulduğunu ifade etmeliyim.
Değerli milletvekilleri,
Kıbrıs denilince ister istemez şöyle bir geçmişe bakıyoruz neler oldu, neler
yaşandı diye, bakınca da hatırlıyoruz. Mesela Başbakan Erdoğan’ın her fırsatta
istismar etmeye çalıştığı merhum Menderes’in Kıbrıs yaklaşımından zerre kadar
dahi olsa nasiplenmesini öylesine arzu ederdik ki. 
Kıbrıs, Türkiye
Cumhuriyeti devleti için 1953 tarihinden bu yana millî davadır. 1955 ve 1957’de
merhum Adnan Menderes tarafından kurulan 22’nci ve 23’üncü Hükûmetlerin
programlarında, Kıbrıs konusundan, konunun milletimize mal olduğunu gösteren
ifadelerle bahsedilmiştir. 
Her vesileyle rahmetle
andığımız merhum Menderes, 1955 yılının Ağustos ayında “Kıbrıs Anadolu’nun bir
devamından ibarettir ve onun emniyetinin esas noktalarından biridir.” şeklinde
beyanat vermiştir. Gerçekten de merhum Menderes 1955 yılında Kıbrıs’la alakalı
olarak iç bünyede öylesine güçlü bir millî hava estirmiştir ki merhum İnönü, 25
Ağustos 1955 tarihinde bir demeç vererek, “Dış politikamızın Kıbrıs’la meşgul
olacağı bugünlerde, iç politikamızın havasının da Kıbrıs’la dolu olduğunu
dünyaya göstermek vazifemizdir.” demiştir. 
Keza merhum Bölükbaşı,
aynı tarihlerde “Kıbrıs meselesi ve oradaki kardeşlerimizi tehdit eden yakın
tehlike hakkında, Hükûmetimizin bütün gazetelerde okuduğumuz ve çoktan beri
beklediğimiz enerjik beyanatını büyük bir memnuniyetle karşıladık.” ifadelerini
kullanmıştır.
Millî iradenin
tecelligâhı olan Türkiye Büyük Millet Meclisinin bu şerefli kürsüsünden vakti
zamanında milletin davasına sahip çıkan merhum Menderes’i, Merhum İnönü’yü,
merhum Bölükbaşı’nı bu vesileyle bir kez daha rahmetle ve minnetle anıyorum.
Türkiye’nin tarihinde
Kıbrıs bağlamında milleti ve milletin temsilcilerini bu derece bölen bir siyasi
zihniyet daha yoktur. Kıbrıs davamız ile ilgili bu kürsüden “Kesin
müzakereleri, durdurun. Amerika’nın hoşuna gitmezmiş, bana ne Amerika’dan!”
diyen ve burada coşkulu ve hararetli nutuklar atan, Kıbrıs konuşmalarından
sonra kan ter içinde kalan merhum Necmettin Erbakan’ı hatırlıyor ve rahmetle ve
hayırla yâd ediyorum. Elbette merhum Bülent Ecevit’i anıyor ve düşünüyorum.
“Kıbrıs’a savaş için değil, barış için gidiyoruz.” diyerek Türk milletinin ve
askerinin bir harekât esnasında dahi insanlığını unutmadığını ve unutmayacağını
ortaya koyan merhum Ecevit’in millî duruşunu hatırlıyorum. Allah hepsinden razı
olsun ve hepsine gani gani rahmet eylesin.
Bunları niçin
anlatıyorum? Demokratik hayatımızda, Menderes’ten Ecevit’e uzanan büyük devlet
geleneğimizde, her yönetici mevzu bahis Kıbrıs olduğunda içteki ihtilafları
rafa kaldırmayı bilmiş ve olabildiğince geniş bir millî mutabakat arayışına
girişmiştir. Bunda da büyük ölçüde hepsi başarı sağlamıştır. Menderes ile
İnönü’yü, Ecevit ile Erbakan’ı, Demirel ile Türkeş’i, bu büyük insanları bir
araya getiren neydi biliyor musunuz? Millî dava Kıbrıs’ın, Kıbrıs Türkü’nün ve
dahi Anadolu’nun kayıtsız şartsız müdafaasıydı. 
Değerli milletvekilleri,
AKP iktidara geldiği 2002’den bu yana millî değerlerimiz o kadar çok tahrip
edildi, Türkiye’ye içeriden o kadar çok zarar verildi ki artık ne Avrupa İnsan
Hakları Mahkemesinin kararlarına, ne bayrağımızın askerî birlikten
indirilmesine ne de başka bir şeye şaşıramıyoruz. AKP iktidarı, dış dünyada
Türkiye karşıtlarına yönelik öyle tavizkâr bir tutum sergilemekte ki bu durum
sonunda küresel güçler nezdinde Türkiye’ye istediğimizi dayatabilir, ondan her
şeyi alabiliriz.” intibası uyandırılmaktadır. Görünen odur ki aynı AKP iktidarı
son dönemlerde Arap dünyasında olan bitenle, ihvancı kardeşlerinin akıbetini
düşünmekle o kadar meşgul olmuştur ki Türk dünyasını ve Kıbrıs davasını
irdelemeye vakit bulamamıştır. Avrupa İnsan Hakları Mahkemesinin kararının
açıklanmasının ertesi gününde kabinenin 2 bakanından iki çelişkili açıklama
geldi. Bu manzara, Kıbrıs meselesinin ne son Bakanlar Kurulunda ne de son Millî
Güvenlik Kurulunda ele alınmadığı yönündeki iddiamızı teyit etmektedir.
Dışişleri Bakanı Sayın Davutoğlu kararı incitici bulurken, Sayın Atalay söz
konusu kararın müzakereleri etkilemeyeceğinden bahsetmiştir. Değerli
milletvekilleri, takdir edersiniz ki konuşmamın başında merhum devlet
adamlarımızın örneklerini kulağa hoş gelsin diye ya da zaman geçirmek için
vermedim. Tarih bize Türkiye Büyük Millet Meclisin yekvücut olduğunda ülkemizin
nelerin üstesinden gelebileceğini, milletimizin neleri başarabileceğini net
kesitlerle açıkça göstermektedir. Buradan AKP Hükûmetine çağrımızdır:
Cesaretinizi toplayın ve Kıbrıs’ta süren ve Kıbrıs Türkü’nün ve Türkiye’nin
hiçbir şekilde yararına olmayan bu müzakereleri derhâl durdurun, askıya alın.
Bu yüce çatı altında yer alan tüm partiler bir araya gelelim ve bir ortak
bildiriye imza atalım. Avrupa İnsan Hakları Mahkemesinin siyasi ve Helenist
kararını kınayalım ve uluslararası hukukun Türkiye aleyhtarlığı ile
şekillendirilmesinin yanlış olduğuna işaret edelim. Ayrıca bu vesileyle Avrupa
İnsan Hakları Mahkemesinin 21’inci yüzyılda evrensel hukukun objektif
kriterleriyle karar yetisinin olup olmadığının da tartışılmaya açılması
gerektiğine inanıyorum. Nihai karar noktası olan böyle bir kurumun tarafgir
kararlarının olması hâlinde bunların nasıl değerlendirilmesi gerektiği de
tartışılmalıdır.
Evet, hepinizi saygıyla
selamlıyorum. (MHP sıralarından alkışlar)
BAŞKAN – Teşekkür ederim
Sayın Türkeş.
Milliyetçi Hareket
Partisi Grubu önerisinin aleyhinde, İstanbul Milletvekili Sayın Bülent Turan.
Buyurunuz Sayın Turan.
(AK PARTİ sıralarından alkışlar)
BÜLENT TURAN (İstanbul)
– Sayın Başkan, değerli milletvekilleri; Milliyetçi Hareket Partisinin
Kıbrıs’la ilgili, Avrupa İnsan Hakları Mahkemesi kararı vesilesiyle vermiş
olduğu grup önerisi aleyhine AK PARTİ Grubu adına söz aldım, hepinizi saygıyla
selamlıyorum.
Sayın Başkan, değerli
arkadaşlar; öncelikle belirtmek isterim ki bizim için İstanbul ne kadar
kıymetliyse, Ankara, İzmir, Konya, Kayseri ne kadar kıymetliyse Magosa da,
Lefkoşa da, Lefke de, Karpaz da, Girne de o kadar kıymetlidir. Bizim için Eyüp
Sultan ne kadar anlamlıysa, ne kadar değerliyse, bizim için Hacı Bayram ne
kadar kıymetliyse, ne kadar anlamlıysa Hala Sultan da, Ümm-i Hiram Anne’miz de,
Kıbrıs’taki bütün değerlerimiz de aynı derecede kıymetlidir, anlamlıdır. 
Bizim Kıbrıs’la bağımız
bugün ya da 1974’te ya da 1573’te başlamış değil. Hazreti Peygamber’in
rüyasıyla, Hazreti Osman’ın emriyle, Hala Sultan’ın orada şehadetiyle
başlamıştır. 
1573, II. Selim, Lala
Mustafa Paşa tarihteki en önemli hamlelerimizden bir tanesidir. 1974 belki de
bu coğrafyada hep geriye çekilmemizin, hep kaybetmemizin kırılıp ilk defa
taarruza geçerek bir adım attığı, cumhuriyetimizin en önemli başarılarından bir
tanesidir. 
Değerli arkadaşlar,
Kıbrıs’ın jeopolitik konumu hakkında şimdiye kadar söylenmeyen kalmadı,
yazılmayan kalmadı, okumadığımız makale kalmadı. “Kıbrıs’a hâkim olan Doğu
Akdeniz’e hâkim olur.” dendi. Amerikalıların Deniz Hâkimiyet Teorisi
paylaşıldı, söylendi. “Yüzemeyen bir savaş gemisidir.” dendi, paylaşıldı.
Ancak, tüm bunların üzerinde son birkaç yılda ekstra birtakım jeopolitik
önemler ortaya çıkardılar. Örneğin, doğal gaz bu siyasi sorunu farklı bir yere
getirdi. Örneğin, Türkiye'nin büyük bir hamleyle, 105 kilometre, Anamur’dan
Kıbrıs’a tüm Kıbrıs’ın içme suyunu çözecek olan, Kuzey Kıbrıs’ımızın Mesarya
Ovası’nı -ki şu an kullanılamayan hâlde âdeta- ayağa kaldıracak olan hayat suyu
projesi oraya bambaşka bir anlam kattı. Yetmedi, yine Mersin’den Girne’ye döşenecek
olan, tüm çalışmaları yoluna girmiş olan elektrik temini projesi Kıbrıs’a ayrı
bir jeopolitik anlam atfetti. Üniversite sayısının her gün artması, 65 binden
fazla üniversite öğrencimizin olması, 100’e yakın ülkeden binlerce yabancı
öğrencinin Kuzey Kıbrıs’ta olması, bir anlamda, Kuzey Kıbrıs Türk
Cumhuriyeti’nin fiilen de olsa tanındığı anlamına gelmeye başladı. İmar,
ulaşım, benzeri yatırımlar, sanat faaliyetleri son yıllarda Kıbrıs’ta çok
farklı bir Türk tarafını, çok farklı bir Kuzey Kıbrıs Türk Cumhuriyeti’ni
tekrar gündeme getirmeye başladı. Ancak, Kıbrıs, sadece Kıbrıslılar için değil,
Kıbrıs Türkleri için değil, bizim için de çok önemli. Bazen, zaman zaman,
hepimizin dil sürçmesiyle “yavru vatan” diye ifade ettiği, hatta haddini aşarak
bazılarının “Bize Kıbrıs yük oluyor.” demesi kabul edilebilir değil. Kıbrıs,
yavru falan değil; Kıbrıs, vatandır, bayrağıyla, toprağıyla bir devlettir. Önce
bunu biz tanımak durumundayız. Eğer yavruysa şimdiye kadar büyütmeyenler de,
şimdiye kadar gerekli adımı atmayanlar da bunun sorumlusudur. Kıbrıs bizim
vatanımızdır, Kıbrıs vatandır, öyle bakmak gerekir diye düşünüyorum. 
Değerli arkadaşlar, grup
önerisine konu olan Avrupa İnsan Hakları Mahkemesinin kararı bugünlerin konusu
değil, AK PARTİ’den çok önce de bu siyasi sorunun çözümü için önemli adımlar
atıldı, bununla ilgili eski iktidarlar da çalışmalar yaptı. Ancak, hepimizin
bildiği bir şey var, bu karara gerekçe olan asıl başvuru, çok önceleri
yapılmakla beraber, 1994 yılındaki -3’üncü kez olmak üzere- başvurudan sonra
AİHM’ce gündeme alındı. O zamana kadar “Mağduriyetler tespit edilemiyor.”
deniyordu ya da “Mağduriyetler karşılıklı olduğu için gündem olamaz.”
deniyordu. Ancak, siyasi birtakım sebeplerle, biliyorsunuz, farklı bir hukuk
zemini oluşturuldu, âdeta Avrupa Birliğine haksız şekilde başkan yapılan, dönem
başkanı yapılan, üyeliğe kabul edilen Rum tarafı, tüm dünyaca ve özellikle
Türkiye tarafından tanınmak zorunda olsun diye bu gayrihukuki karar verilmiş
oldu. 

Değerli arkadaşlar,
gönül isterdi ki eksiğiyle fazlasıyla şimdiye kadar bu sorunu bitirseydik. Biz
ne zaman Türkiye olarak uluslararası arenada ciddi bir adım atsak önümüze iki
büyük sorun getirildi: Bir, “Kürt sorunu” dendi; iki, “Kıbrıs sorunu” dendi.
Hamdolsun, Hükûmetimizin güçlü iradesiyle “Kürt sorunu” diye ifade edilen
Türkiye'nin kadim problemi büyük ölçüde çözülmüş oldu. İnşallah, çözülecek.
İsteriz ki Kıbrıs sorununda da Türkiye'nin iradesiyle, Kıbrıslı Türklerin
iradesiyle çözüm sürecine erişilmiş olsun. 
Eksiğiyle fazlasıyla
Annan Planı bugün geçmiş olsaydı, bu önergeyi değil, başka konuları konuşuyor
olacaktık. Ancak, üzülerek gördük ki o zaman bizim muhalefetimiz de o zaman Rum
tarafı da olur olmaz bahanelerle bildiğiniz gibi o süreci âdeta sabote etti. O
gün o plan kabul edilse bugün bu sıkıntıları yaşıyor olmayacaktık. Ama, bugün
AİHM’in kararı önümüzde, “Güney Kıbrıs’ı tanıyın.” diyen baskısı önümüzde,
bambaşka bir sürece başladık. Fakat, değerli arkadaşlar, o kanunun, o AİHM
kararının hukuki sürecine baktığımızda şu birkaç konunun altını çizmek isterim.
Bir tanesi şu: Biliyorsunuz, 1994’te başvurulduğunda esasa ilişkin karar
vermekle beraber o zamanki AİHM “Mağduriyet var ama tazminatı sonra
görüşeceğim.” demişti, yıl 1994. Aynı işlem devam etti. Bunun üzerine Kuzey
Kıbrıs Türk Cumhuriyeti hatalı bir istem olmasın, hatalı bir karar verilmesin
diye tedbir alarak Kuzey Kıbrıs’ta Taşınmaz Mal Komisyonunu kurdu ve
mağduriyetlerinin burada çözülmesini talep etti. İlginçtir, AİHM de bu
Komisyonun iç hukuk anlamında bağlayıcı olduğunu ve AİHM’e başvuru için de
gerekli şart olduğunu kabul etti. Bu, çok olumlu bir adımdı. Ancak, 2010 yılına
gelindiğinde Rum tarafı anlaşılmaz bir şekilde bu Komisyonun yetkisini
gasbederek tekrar AİHM’e başvurdu. Fakat, daha da anlaşılmaz olanı -şimdiye
kadar Mısır’da, Avrupa Birliğinin dönem başkanlığını üstlendiren süreçteki
AB'nin tavırlarında- Rum tarafında yaptığı adımlarla, her türlü farklı
demokrasi sınavında iki yüzlülüğüne şahit olduğumuz Avrupa Birliği, bu konuda
hiç ses çıkarmadı ve AİHM’in önüne gelen bu karara 2014 yılının Mayıs ayında
Türkiye’yi AİHM mahkûm etti, anlaşılmaz bir kararla kendi içtihatlarıyla
çelişti, defaten vermiş olduğu kararları ayağının altına aldı, defaten
reddettiği, “İki tarafın mağduriyeti var.” dediği meseleyi kabul etmiş oldu. Fakat
daha da vahimi, AİHM’in her hukukçunun bileceği bir temel prensibi var.
Kişilerin başvurusu esas olmasına rağmen, devletler hukuku nezdinde farklı
değerlendirmeler olmasına rağmen bu kararında Rum tarafının başvurusunu kabul
etti ve daha da vahimi tanımadığını iddia ettiği Kuzey Kıbrıs Türk
Cumhuriyeti’ni tazminat ödemeye hükmetti. Bunun birçok hukuki gerekçesi var.
Vaktim olmadığı için ayrıntıya girmeyeceğim. Ancak bu karar siyasi bir
karardır; bunu verenler de biliyor, bunu bizler de biliyoruz. Bu siyasi kararın
bizim nezdimizde bir bağlayıcılığı yok, hukuk dünyasında karşılığı yok, o
yüzden çok büyük ses getirmedi zaten. 90 milyon avronun kime verileceği,
başvurucular adına yapılan işlemin geçerli olup olmadığı, kimlerin hayatta olup
olmadığı, Türk tarafındaki mağduriyetlerin ne olacağının bilinmediği bir
süreçte tek başına bu kararın hukuk dünyasında bir karşılığının olması mümkün
değil. Bir kere, bu tazminat kararının dokuz sene sürüp tekrar müzakerelerin
başladığı zamanda sonuca bağlanması aslında bize niyetleriyle ilgili önemli bir
ipucu veriyor. Dokuz sene bekleyeceksiniz, dokuz senenin sonunda gelip tekrar
görüşmelerin başladığı, tekrar iki tarafın da iyi niyetli yaklaşımlarının
ortaya konduğu bir süreçte bu kararı vereceksiniz. Bunun iyi niyetten, hukuktan
çok uzak bir adım olduğu çok nettir diye düşünüyorum. Kaldı ki şimdiye kadar
Güney Kıbrıs’ın istenen belgeleri, ölenlerin kim olduğunu, onların hayatta olup
olmadığını, birtakım dosyada teknik gereklilikler olarak istenen bilgileri,
belgeleri vermemiş olması da zaten bu tartışmanın devam ettirilme niyetinden
kaynaklandığını gösteren bir süreçtir. 
Ben,
muhalefetiyle iktidarıyla Kıbrıs gibi millî sorunlarımızda çok daha fazla bir
araya gelerek, birbirimizi daha iyi anlayarak, nasıl ki Türkiye ayağına bağ
olan birçok temel sorununu çözme iradesini göstermişse, Kıbrıs’ta da Kuzey
Kıbrıs Türk Cumhuriyeti’nin tüm dünya tarafından tanındığı, saygın bir devlet
olduğunu hepimizin çalışmasıyla, Kıbrıs’taki Türklerin gayretiyle ortaya
koyarız diye ümit ediyor, hepinizi saygıyla selamlıyorum. (AK PARTİ
sıralarından alkışlar) 

BAŞKAN – Teşekkür ederim
Sayın Turan.
Milliyetçi Hareket
Partisi Grubu önerisinin lehinde İstanbul Milletvekili Sayın Osman Taney
Korutürk, buyurunuz. (CHP sıralarından alkışlar)
OSMAN TANEY KORUTÜRK
(İstanbul) – Teşekkür ederim Sayın Başkan.
Sayın Başkan, benden
önce, Adalet ve Kalkınma Partisi adına konuşan değerli milletvekili arkadaşıma
söylediği konulardan dolayı teşekkür ediyorum. “Bir araya gelelim, bu konuları
mümkün olduğu kadar konuşalım, tartışalım aramızda ve belli bir çizgiye
gelelim.” dedi. Biz de bu fikirdeyiz, bizim de arzumuz bu ve anladığım
kadarıyla, Milliyetçi Hareket Partisinin de sunmuş olduğu genel görüşme
önergesinin amacı bu.
Hakikaten, biz bu gibi
önemli konuları, millî konuları Türkiye Büyük Millet Meclisi olarak
destekleyebilmeliyiz, destekleriz de. Yurt dışına gittiğimiz zaman,
partilerimiz arasında birçok siyasi konuda değişik görüşler varken millî
konularda birleşebiliyoruz. Bu da bu birleşeceğimiz ve birleşmemiz gereken
konulardan biri. Ama şimdi ben eminim, ben bu konuşmamı yaptıktan sonra, belki
başka bir arkadaşımız daha konuşacaktır, ondan sonra oylamaya konulacak ve
oylamada bu genel görüşme talebi reddedilecek. Niçin reddediliyor?
Reddedilmemiş olsa, Dışişleri Bakanı buraya gelse, Dışişleri Bakanlığının
personeliyle birlikte burada yapmış oldukları hazırlık çerçevesinde biraz önce
konuşan Adalet ve Kalkınma Partili sayın hatibin söylediği gibi, bunun, siyasi
bir karar olduğunu Avrupa İnsan Hakları Mahkemesi kararının, bunun şu açıdan bu
konuya zarar verdiğini, bu zararı telafi etmek için Hükûmetin ne öngördüğünü,
nereye gitmek istediğini, ne yapmak istediğini bizlere anlatsa, bizler de
sizlere destek olsak çok daha düzgün, çok daha millî, çok daha şuurlu bir
pozisyon takınmış olmaz mıyız? Bizim istediğimiz bu. Biz ama… Ben şimdiye kadar
çok çıktım bu kürsüye. Araştırma önergeleri, genel görüşme talepleri, bunların
hepsi muhalefetten geldiği için reddediliyor. Neyi saklamak istiyorsunuz, onu
anlamıyorum. Yani ne gidiyor? Gizli kapılar arkasında ne konuşuluyor, ne
görüşülüyor? Halktan hangisi saklanıyor? Şimdi saklanır, gizli yapılır,
yürütülür, arkasından da hayırlı bir netice gelir, biz de deriz ki: Evet, şunun
için yapmışlar ama bak, neticesini de almışlar. Maalesef bu gizli hareketlerin
arkasından hayırlı bir şey de gelmiyor arkadaşlar. Her gizli hareketin
arkasından olmadık bir şey çıkıyor. Her gizli hareketin arkasından
istemediğimiz pozisyonlara Türkiye olarak düşüyoruz. Hâlbuki, biz diyoruz ki:
İşte, bunları hep beraber şurada konuşalım, tartışalım. Biz de fikirlerimizi
katalım, siz de fikirlerinizi katın, millî bir pozisyon alarak çıkalım bunu her
tarafta savunalım. Bakın, şimdi göreceğiz işte, burada zaten az bir katılımla
bu toplantıyı yapıyoruz, “Kabul edenler… Etmeyenler… Önerge kabul
edilmemiştir.” denilecek, başka bir şeye geçilecek, biraz önceki sayın hatibin,
benim de katıldığım, çok iyi niyetli ve doğru temennisi tahakkuk etmemiş
olacak.
1963 yılında başlayan
Kıbrıs sorunu, aradan geçen elli yıla rağmen, adil, hakça, kalıcı bir çözüme
kavuşturulamamıştır. Burada Kıbrıs Türk tarafı hakikaten mağdurdur. Bakın,
Kıbrıs Türk tarafı ve Türkiye, onu destekleyen Türkiye, Kıbrıs sorununun
çözülmesi için şimdiye kadar elinden gelen her türlü gayreti her zaman
göstermiştir. En son 2004 yılında adanın kuzey ve güney kesimlerinde, Türk ve
Rum kesimlerinde yapılan referandumla Kıbrıs Türk tarafı iki kesimli bir
federasyon çözümünü, o zamanki ismiyle Annan Planı’nı kabul etmiş, Kıbrıs Rum
tarafı bunu reddetmiştir. Kıbrıs Rum tarafı bunu reddettiğinde sanki reddeden
tarafı mükâfatlandırır gibi, hemen aynı yıl, hemen bunun arkasından Güney
Kıbrıs Rum Yönetimi -ki adanın sadece bir bölümüne hâkimdir, diğer bölümünde ne
hukuki ne fiilî bir yetkisi bulunmamaktadır- “Kıbrıs” adı altında, adanın
bütününü temsil ediyormuş gibi Avrupa Birliğine dâhil edilmiştir. Avrupa
Birliğinin yapmış olduğu bu tek taraflı hareket Kıbrıs sorununu tamamen felç
etmiştir. Çünkü artık Kıbrıs Rumlarının elinde bu sorunu iki taraflı, iki bölgeli,
iki eşit kurucu halkın kurucu iradesinden kaynaklanan bir yeni ortaklık olarak
kurmaya yönelmek için hiçbir teşvik edici -eski tabirle müşevvik- unsur yoktur.
Şimdi bekledikleri, Kıbrıs Rum Kesimi’nin bugün her yönüyle yararlandığı Avrupa
Birliği nimetlerinin Kıbrıs Türk tarafınca da iştiyakla görülmesi ve Kıbrıs Rum
tarafının giderek o tarafa iltihak edip zamana yayarak bunu geçiştirmesi ve
neticede Kıbrıs Rum tarafının Avrupa Birliği üyeliğinin... Kıbrıs sorununun
Türk halkının, Kıbrıs Türk halkının menfaatleriyle tam bağdaşmayan bir şekilde
çözülmesi. Bekledikleri bu. 
2011 yılında Kıbrıs’ın
güneyinde deniz yataklarının içerisinde petrol, ciddi doğal gaz bulunduğu
ortaya çıktı. Bu ciddi doğal gaz varlığı Kıbrıs sorununun hem stratejik hem
ekonomik önemini bir anda katladı ve bugüne kadar Kıbrıs sorunu bir siyasi
sorun diye bakılırken -hatta bir parça da savunma sorunu- bölgede bunun işte
bir sabit uçak gemisi gibi kullanılabileceğinden bahsedilirken bu defa artık
Kıbrıs bu bölgede çok ciddi bir stratejik ve ekonomik alan hâline geldi, o
zaman buraya karşı da ilgi arttı ve Amerika Birleşik Devletleri çok uzun bir
zamandır ilk defa olarak bu konuya direkt müdahil oldu ve 11 Şubat 2014 tarihli
açıklamayla canlanan yeni müzakere süreci başlamış oldu. Bu müzakere süreciyle
demin benden önce konuşan iki hatibin de bahsetmiş oldukları Avrupa İnsan
Hakları kararı çelişiyor. Çünkü bir yandan müzakere yapıyorsunuz, sorunu
çözmeye kalkıyorsunuz; öteki taraftan da işgal diye bir varit olmayan gerekçeyi
öne sürerek çok yüksek bir tazminat hükmüyle işi hukuki yönden başka mecralara
getiriyorsunuz. 
Şimdi bizim istediğimiz
bu iki çelişen unsuru Hükûmet müzakere sürecini desteklemek açısından nasıl
bağdaştırıyor? Bize bu konuda bilgi vermesi lazım. Bu iki unsur aynı zamanda
masanın üzerinde olabilir mi? 
Onun dışında dünya çok
başka konularla ilgilenirken, Orta Doğu yangın hâline dönmüşken, orada
Türkmenler, Kürtler, Aleviler, Sünniler, Şiiler, Asuriler çok ciddi tehlikeler
altındayken kapalı kapılar arkasında gibi bir Kıbrıs müzakeresine de girmek ne
kadar doğru Hükûmet açısından, onu da bilmiyoruz. İstenmeyen tavizler, tek
taraflı tavizler gündeme gelir mi, gelmez mi, gelirse ne olur, bilmiyoruz.
Kıbrıs meselesi, Kıbrıs
Türk halkının olduğu kadar Türkiye’nin de sorunudur hem manevi açıdan hem maddi
açıdan. Bu konuda yapılan müzakere sürecinin içerisinde iki tarafı
ilgilendiren; paylaşılan egemenlik anlayışı, iki kesimlilik, siyasi eşitlik,
iki tarafın kurucu devlet anlayışı hangi ölçüde değerlendirilmektedir? Avrupa Birliğinin
birincil hukuk düzeyinde geçerliliğinden bahsediliyor ama mevcut vatandaşlık
statülerinin korunması, doğal gaz ve diğer tabii kaynakların adil paylaşımı
ilkeleri ne şekilde yer alıyor, bunları görmemiz lazım. Türkiye için de bu
sadece artık manevi bir şey değil -demin söylediğim gibi- maddi yönü de olan
bir şey. Hem enerji kaynakları, enerji güvenliği, savunma, bölgedeki siyasi
gelişmeler karşısında adanın önemi Türkiye için de son derece önemli. Bu
konuları bu Mecliste bir genel görüşme kapsamı içerisinde etraflı bir şekilde
tartışmamız lazım.
Kıbrıs -demin
arkadaşımızın da bahsettiği gibi- ayrı bir devlet tabii, Türkiye tarafından
tanınan bir devlet. Eğer bu Kıbrıs Rumlarıyla Kıbrıs Türkleri arasında bir
anlaşma olamayacak noktaya gelirse bunu sonuna kadar sürüncemede bırakmak da
çok doğru mudur, değil midir, onu tartışmak lazım. 
Eski İngiliz Dışişleri
Bakanı Jack Straw’un yazmış olduğu birkaç makalede öne sürdüğü bir fikir var,
diyor ki: “Çok daha küçük devletler de var, olmuyorsa iki ayrı devlet olur, iki
ayrı devlet sonra kendi aralarında, kendi menfaatlerine, çıkarlarına uygun
görürlerse birleşirler. Bu konuyu da Türkiye’nin artık biraz dillendirmesi
lazım.
Benim size biraz önce
söylediğim, Kıbrıs Rum tarafının Avrupa Birliğine girmesiyle ortadan kalkan
teşvik edici unsuru belki böyle bir olasılığın ortaya çıkması suretiyle yeniden
ikame etmemiz, yanına koymamız mümkün olur. Ama bütün bunları konuşmak,
görüşmek için bizim burada bir genel görüşmeye ihtiyacımız var.
Bu düşüncelerle,
Milliyetçi Hareket Partisi tarafından teklif edilen genel görüşme talebini
destekliyorum.
O genel görüşme
talebinin içerisinde gözden kaçmaması gereken önemli bir nokta da var. Orada
bir de Türkiye Büyük Millet Meclisinin bir ortak beyanda bulunmasından
bahsediyor. O da sizin demin bahsetmiş olduğunuz birliği ve beraberliği
sağlayabilecek çok önemli bir unsur olabilir diye düşünüyorum.
Hepinize saygılar
sunuyorum. (CHP ve MHP sıralarından alkışlar)
BAŞKAN – Teşekkür ederim
Sayın Korutürk.
Milliyetçi Hareket
Partisi Grubu önerisinin aleyhinde Kırıkkale Milletvekili Sayın ramazan Can,
buyurunuz. (AK PARTİ sıralarından alkışlar)
RAMAZAN CAN (Kırıkkale )
– Sayın Başkan, değerli milletvekilleri; Genel Kurulu saygıyla selamlıyorum.
Öncelikle, Dışişleri
Bakanımız Cidde’de devletimizi, Hükûmetimizi, milletimizi ilgilendiren önemli
bir toplantıda. O toplantıya iştirak ettiğini beyan ediyorum.
Diğer taraftan, Değerli
Milletvekilimiz Bülent turan tafsilatlı, güzel bir konuşma yaptı, gerçekten
Genel Kurulu bilgilendirdi. Huzurlarınızda Sayın Turan’a da teşekkür ediyorum.
Diğer taraftan,
Korutürk’ün beyanlarına da iştirak ediyorum. Gerçekten o da memleketimizi ve
milletimizi ilgilendiren ulusal bir konuda siyasetten uzak, daha doğrusu
memleketimizin menfaatine yönelik bir konuşma yaptı.
Sayın Başkan, değerli
milletvekilleri; benim korkum şudur ki verilen bu karar, Avrupa İnsan Hakları
Mahkemesinin vermiş olduğu bu karar tabii ki hukuki değildir, tabii ki
bağlayıcı değildir, siyasi bir karardır. Yalnız, kararı incelediğimiz kadarıyla
burada verilen tazminat manevi tazminat. Dolaysısıyla, Avrupa İnsan Hakları
Mahkemesi Rum kesiminin iddialarına yönelik 14 eylemde tespit etmiş olduğu
ihlalde işkence ve mülkiyet iddialarına ilişkin ihlali kabul etmiştir.
Dolayısıyla, yirmi yıl geçtikten sonra, 1994 yılında açılan davayla birlikte
2001 yılında verilen kararda tazminat ötelenmiş olmakla birlikte eylemler ile
ihlal edildiği sübuta ermiştir. Burada, 12 Mayıs 2014 yılında verilen kararın
manevi tazminata yönelik bir karar olduğunu değerlendiriyorum ben. Korkarım ki
Avrupa İnsan Hakları Mahkemesinin bu bakış açısını el birliğiyle gerek
mukayeseli hukuk açısından gerek uluslararası hukuk açısından gerekse
memleketimizde bütün siyasi gruplar birlikte hareket ederek hukuki ve lojistik
anlamda Avrupa İnsan Hakları Mahkemesini bu kararından sarfınazar etmek
noktasında gayret sarf etmeliyiz. Maazallah, burada, ileriye yönelik, mülkiyet
hak iddialarına yönelik maddi tazminat davaları açıldığında 90 milyon avronun
çok küçük, sembolik bir miktarda kaldığını, memleketimizi ileriye yönelik
sıkıntılara sokacak maddi tazminatlarla karşı karşıya kalabileceğimizden endişe
etmekte olduğumu belirtmek istiyorum. 
Bu kararın tahliline
gelecek olur isek 2001 yılında karara bağlanmış, maddi gerçekler sübuta ermiş,
tazminat açısından ise ileride muhtemel tazminatları değerlendirme noktasında
karar verelim diye mahkeme tazminata yönelik duruşmasını ötelemiştir. 
12 Mayıs 2014 tarihine
geldiğinde ise maalesef Karpaz bölgesinde yaşayan Rumlarla ilgili ve Kıbrıs’ta
harekâttan sonra kaybolan insanlarla ilgili, Rum kesimiyle ilgili verilen
tazminat da 60 milyon+30 milyon, 90 milyon avro. Avrupa İnsan Hakları
Mahkemesinin 17 üyeli yönetiminde 16 üye bu tazminatın kabulü yönünde, 1 üye
ise -Işıl Karakaş- aleyhine, ret oyu kullanmıştır ve muhalefet şerhi vermiştir.
Muhalefet şerhini inceleme zamanımız olmadı, inceleyip oradan da istifade
etmemiz gerektiğini düşünüyorum. 
Tabii ki küresel
güçlerin her zaman uluslararası hukukta, uluslararası stratejik durumlarda
kararları etkileyebilecek durumları var. Biliyorsunuz ki Avrupa İnsan Hakları
Mahkemesi bu kararı verirken hukuki olmaktan ziyade siyasi mülahazalarla
hareket etti. Her ne kadar kararın hukuki bağlayıcılığı olmasa da, kararın
icrai kabiliyeti, uygulanabilme kabiliyeti olmasa da çözüm sürecini, barışa,
çözüme yönelik süreci psikolojik anlamda bir sıkıntıya uğrattığı da aşikârdır
diye düşünüyorum ben.
Sayın Başkan, değerli
milletvekilleri; demin de belirttiğim üzere kesinlikle uluslararası hukuk
bağlamında Avrupa İnsan Hakları Mahkemesinin bu kararı bağlayıcı değildir.
Evrensel hukuk açısından sakıncalı, hatalı bir karar olduğu gibi, kararın
zamanlaması da manidardır. Kıbrıs’ta müzakerede kapsamlı barış çerçevesinde
ciddi gelişme yaşanırken, uzun uğraşlardan sonra Türkiye’nin öncülüğünde yeni
bir barış süreci gelişirken, uluslararası kamuoyu buna yönlenirken böyle bir
çözüm engelleyici karar alınması ve başmüzakerecinin garantör devletler olan
gerek Türkiye Cumhuriyeti gerekse Yunanistan’la ilgili görüşmelere devam
etmesi, bir neticeye varılacak ortamda verilen böyle bir karar maalesef süreci
de olumsuz etkilemiştir. 
Netice itibarıyla, bu
grup önerisinde dile getirilen hadiselerde, muhalefet partileri olarak da aynı
hassasiyeti paylaşmaktayız. Gerek dışişlerimiz gerekse Hükûmetimiz kararı
yakinen takip etmektedir. Bu karar siyasi bir karardır, hukuki bir karar
değildir. Hukuki bir karar değil değil, bu siyasi süreci de bırakmak doğru
değildir. 
Demin de belirttiğim
üzere, maddi tazminata yönelik davalar muhtemeldir, bunun önünü kesme noktasında
gerek iç hukuk gerekse mukayeseli hukuk anlamında üzerimize düşeni el
birliğiyle yapmamız gerektiğine inanıyor, grup önerisinin gündemin yoğunluğuna
müteallik ret oyu kullanacağımızı belirtiyor, tekrar Genel Kurulu saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederim
Sayın Can. 
Milliyetçi Hareket
Partisi Grubu önerisini oylarınıza sunuyorum: Kabul edenler… Kabul etmeyenler…
Kabul edilmemiştir. 
Gerçekten çok istifade
ettiğim konuşmalar yapıldı. Kişisel olarak teşekkür ederim. Bir de böyle itiş
kakış olmadan…
Cumhuriyet Halk Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım: 




Türkiye
Büyük Millet Meclisi Başkanlığına
Danışma Kurulunun 18/06/2014
Çarşamba günü (Bugün) yaptığı toplantısında siyasi parti grupları arasında oy
birliği sağlanamadığından grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Mehmet
Akif Hamzaçebi
 İstanbul
 Grup
Başkan Vekili
Öneri:
Manisa Milletvekili
Sakine Öz ve 31 milletvekili tarafından, Manisa'nın Soma ilçesindeki maden
kazasında yaşamını yitirenlerin aileleri ile bu kazadan sağ olarak
kurtulanların yaşadığı travmanın etkilerinin tüm boyutlarıyla araştırılarak
alınması gereken önlemlerin belirlenmesi amacıyla 23/05/2014 tarihinde Türkiye
Büyük Millet Meclisi Başkanlığına verilmiş olan Meclis Araştırma Önergesinin
(1379 sıra no.lu) Genel Kurulun bilgisine sunulmak üzere bekleyen diğer önergelerin
önüne alınarak 18/06/2014 Çarşamba günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN – Cumhuriyet
Halk Partisi Grubu önerisinin lehinde Manisa Milletvekili Sayın Sakine Öz
konuşacaklardır.
Buyurunuz. (CHP
sıralarından alkışlar) 
SAKİNE ÖZ (Manisa) –
Teşekkürler Sayın Başkanım.
Sayın Başkan, değerli
milletvekilleri; Soma maden faciasının yol açtığı ve etkileri her geçen gün
derinleşen bireysel ve toplumsal travmaların araştırılması, bölgeye Meclis
eliyle yeni ve acil bir elin uzanması konulu araştırma önergemizin üzerine söz
aldım. Yüce Meclisi saygıyla selamlıyorum.
Çalışma hayatımızın en
derin acısını yaşadığımız Soma’da, kâr hırsı ve özelleştirme yıllardır insanlık
dışı bir seyir izlemektedir. Biz, Manisa milletvekilleri olarak 13 Mayıs
tarihinden önce tam 13 defa Hükûmeti uyardık, madencilerin çalışma haklarından
ağır ve uzun mesailere, sosyal güvencelerden birikmiş tazminatlara ve denetim
sorunlarına, yanık tedavi merkezinden Soma’da maden nedeniyle ağır tehlike
altındaki evlere kadar her konuda dikkatinizi çektik. Her konuya “Ben bilirim
dinlemem, ne söylesen kabul etmem.” tepkisini gösteren Hükûmetin açıkça meydan
verdiği bu facia, üzerinden otuz altı gün geçmesine karşın kalıcı çözüme
ulaşmamıştır. Madencilerimizin maaşları, kömür paketleme tesisinde birikmiş
alacakları, esnafın ve nakliyecilerin durumu, ölüm aylıkları, eşini oğlunu
yitiren ailelerimizin yaşadığı derin travma, devletin ilgisizliği ve çareden
uzak duran tutumu nedeniyle daha da derinleşmiştir. 
Üzülerek söylüyorum
Sayın milletvekilleri, Aile ve Sosyal Politikalar Bakanlığının il
müdürlüklerinin açıkladıkları sayıların hepsi elimizde. Ancak bu sayılar, oğlu
faciada vefat eden bakıma muhtaç annelerin ve erken doğum yapan kadınların
sosyal güvencesinin kesilmesini, hastane kapısından eli böğründe bekleyerek
dışarı edilmesini, devlet ayıbını asla örtemiyor. Acısını çocuklarının buruk
karne gününe katan annelerimizin birçoğu geleceğe umutsuz gözlerle bakarken,
istihdam ve çocuklarının gelecek kaygısını taşırken kadınların yaşadığı
travmanın en yakın dert ortaklarından biri olarak şunu görüyorum: Devletin
sadece soğuk yüzü Soma’ya hâkim olmuş. Oyalayan ama net konuşmayan, travmayı ve
yas sürecini hatalı adımlarla uzatan kötü bir yönetim var karşımızda. Bakanlık
30 ailenin psikolojik desteğe muhtaç olduğunu açıklamakla birlikte, vardığımız
evlerin, paylaştığımız sorunların çok büyük bölümünde ekonomik sorunlarla iç
içe geçmiş, geçim ve gelecek derdiyle birleşmiş yüzlerce derin öykü var. 
Devleti yönetenler
kadınların ve çocukların Soma’da yaşadıkları büyük sorunları aşmak adına, acıyı
bir nebze dindirmek amacıyla hâlâ somut bir adım atamadı. Önümüze getirdikleri
kanun tasarısıyla Soma’yı açıkça büyük şirketlerin taşeron hevesine, alacakları
yeni işçiden kesilecek İşsizlik Sigortası Fonu’na terk etti. 61 maddeyle
önümüze gelen tasarı 106 maddeyi aştı. Soma bu koca tasarının içinde ufaldıkça
ufaldı. Madencilerin eş ve çocuklarının, ailelerinin bakımı için önerdiğimiz
olumlu, sorun çözmeye odaklanmış adımlar alt komisyonlarda çoğunlukla
reddedildi. 
Değerli milletvekilleri,
biz, sendikalarla ve sivil toplumlarla birlikte Soma için ayrı bir kanun
yapalım diyoruz. AKP sıraları Soma acısını da zenginler ve iktidara yakın
kadrolar için fırsata dönüştürmenin peşinde. Acıyı birlikte aşmayı reddedenler
bugün, yukarıda, komisyon masasına getirdikleri ek maddelerle Soma’ya çözüm
değil, bambaşka konularda yandaşlarına arpalık dağıtmanın, cemaatle 17 Aralık
hesaplaşmasına devam etmenin, taşeronu her alana yaymanın derdine düşmüştür.
Biz, Soma’daki alacakların, devlet ve şirket sorumlularının peşine düşmüşken
AKP sıraları, 45 ek maddeyle madencilerimize hak değil, zenginlere seçim öncesi
vergi affı hediye etmektedir. Hükûmet, Soma’daki acıyla hiç ilgisi yokken HES
projeleri, sağlık personeline ek nöbet, mahkeme kararlarına set çekmeye adanmış
özelleştirme hükümleri, Demiryolu ve PTT’ye para bulma derdi, mahkemeye düşen
RTÜK yayın ihalesini arka kapıdan kaçıran düzenlemeleri getirmektedir. Soma’nın
yasına hakaret edercesine torba yasada okul müdürlerinin, polis, hâkim ve
savcıların açacağı davalarda göreve iade kararı aldıkları takdirde bu kararları
iki yıl bekletme, kararı uygulamayan kişilerin ise kovuşturma ve soruşturmadan
muaf olma hükmü yazılmaktadır. Soma’daki travmayı hafife alan, emeği için
meydanı inleten madenciye kulak tıkayanlar, Ankara’da madenci temsilciliklerine
verdikleri sözü tek tek terk etmektedirler. 
Bugün, madenci
ailelerinin yüzüne bakamayan AKP sıraları, önce size soruyorum: Bir aydır neyin
hesabını yapıyorsunuz? Torba yasalarla işleyen Meclis’te Soma niye öncelikli
gündeminiz olmadı? Bilmenizi isterim, Somalılar attığınız her adımı gün gün
izliyor, sizi hiç ama hiç unutmuyor çünkü siz, madenci maaş bordrolarına
yazılan “sıfır çocuk” karşısında sustunuz, “Mitinglere baretli madenciler
parayla ve zorla taşınıyor.” diyen işçilerimize bağırdınız. 432 yetim
çocuğumuzun annesine bakacak yüzünüz kalmadı. Oğullarını toprağa veren böbrek
hastası babanın, sara hastası annenin, erken doğum yapan eşin sosyal
güvencesini kesme kararına seyirci kaldınız. Dün maaş günü geldi, “Başbakanım
neredesin?” pankartı açan madenciye yanıt verecek Somalı bir siyasetçimiz yoktu
ama Soma’nın artık sabit bir TOMA’sı oldu. 
Koca bir ekmek ocağı,
kadınların acılı yuvası, çocuklarımın uzağa bakan güzel gözleri, iki gün aynı
gömleği giyen Bakanın otuz altı gündür Soma’da atacağı adımı bekliyor.
“Soma’daki madenlerde esaslı denetimler olmadan madenlere inilmesin.”
dediğimizde sizler yine sustunuz. Dayıbaşının, şirketin işe çağırma yazıları
karşısında bir kenara çekildiniz. Madenden sağ çıkan ama 486 kişilik listeye
yazılmadığı için kaymakamlık yardımından yoksun kalan madenci aileleri
günlerdir sizden haber bekliyor. Yoksullukla acısını birleştiriyor ama kulak tıkıyorsunuz.
Biz “Bu sayı 486 değil, onlarca kişi eksik ve listeler elimizde.” dedikçe
“Hayır, şirketin listesini esas alırız.” dediniz. Prim gün sayısı dolmamış 67
madencimizin durumu hâlâ kanunun geçmesini bekliyor, acele etmiyorsunuz. Siz
sadece kendi sözünüzü yalanlamakta ustalaştınız sayın milletvekilleri. Önce
“Madende otuz altı saat mesai olacak.” dediniz, geçen hafta ise kanun
tasarısını değiştirdiniz. Madene inme ve çıkma süresini, molaları otuz altı
saatin dışına attınız. “Soma’da sekiz saat mesai istiyoruz.” diye işçilerden
yazılı dilekçe almaya çalıştınız, işçiden zorla imza alanların yanında saf
tuttunuz. 
Sayın milletvekilleri,
ölümün ve yoksulluğun, yanına asla uğramayacağından bu kadar emin, krizi
fırsata çevirmeyi siyasetin özü sayan bu yoz anlayış bugün Soma’ya çok daha
büyük bir acı yaşatmaktadır. Biz Soma’da kadınların ve çocukların geleceğine
çok daha dikkatle eğilmeliyiz. Bu travmayı aşma görevini bakanlıklarla sınırlı
tutmamalıyız. Kurulmuş olan Soma Komisyonunun öncelikli gündeminde ailelerin
yaşadığı travma yoktur. Bu yüzden, kadın ve çocuk sorunlarına ayrıca
hassasiyetle eğilmeliyiz. Madenci yakınlarımızın, özellikle kadın ve
çocuklarımızın kamu kaynaklarından karşılıksız yararlanması, yas sürecine yön
verecek kalıcı çözümler için harekete geçecek bir komisyon çok daha etkin,
tarafsız, kapsayıcı ve hızlı sonuçlara ulaşmayı sağlayabilecektir.
Çalışanların, tüm toplum bileşenlerinin ve uzmanların katkısıyla birlikte
şekilleneceği, gerçek talep, beklenti ve ihtiyaçların Soma’daki madenci
yakınlarımızın odağa alınarak çözüme kavuşacağı, yaralara merhem olma amaçlı
bir komisyon için olumlu oylarınızı bekliyoruz.
Teşekkür ediyorum.
Saygılar sunuyorum. (CHP sıralarından alkışlar)
BAŞKAN – Teşekkür ederim
Sayın Öz.
Cumhuriyet Halk Partisi
grubu önerisinin aleyhinde Şırnak Milletvekili Sayın Hasip Kaplan. (HDP
sıralarından alkışlar)
Buyurunuz.
HASİP KAPLAN (Şırnak) –
Teşekkür ederim Başkanım.
Tabii, bu İç Tüzük’ü
değiştiremedik, böyle lehinde, aleyhinde konuşma diye olay… Bunun üzerinde
konuşulur arkadaşlar. Soma deyince içimiz yanıyor. Burada defalarca araştırma
önergeleri verdik, konuşulması gerektiğini, maden ocaklarını, grizuyu… Maden
Araştırma Komisyonu olarak Soma’ya gittik, Soma’da incelemelerde bulunduk,
rapor verdik Meclise. Attılar bir kenara. 2010 Maden Araştırma Komisyon
Raporumuz bu Mecliste görüşülmedi arkadaşlar. Görüşülmüş olsaydı bu facia
yaşanmayacaktı Türkiye’de. Yaşandı. Peki, devlet ne yapıyor? Hükûmet ne
yapıyor? Yani 10 gündür bir torba yasayla boğuşuyoruz. “Bu torba yasada Soma’daki
yaşamını yitiren 301 maden işçisiyle ilgili düzenleme yapıyoruz.” diye kamuoyu
ha bire yanıltılıyor. Ne olacak? Çalışma saatleri indiriliyor, emeklilik süresi
50’ye indiriliyor, çalışma haftada 36 saate indiriliyor. Peki kardeşim madende,
yer altında, kömürde, kromda, bakırda her alanda yer altında çalışan 50 bin
işçimiz var ve bunların en zor koşullarda çalışanı kömür ocaklarında çalışıyor.
2010 raporunda grizu felaketinin derinlere indikçe artacağını rapor etmemize
rağmen niye önlem alınmadı? Alınmadı. Şimdi, torba kanunla ne yapılmak
isteniyor? Küçük bir, iki düzenleme, arkasından da bu acıları fırsata çevirmek,
torba kanuna partizanca kadroları yerleştirmek, istismar etmek ve bunu da
Meclise torba olarak getirmek, üstelik de, bunu, Soma’daki 301 yurttaşımızın
acıları üzerine yapmak, bu, ahlaki bir duruş değil arkadaşlar. 
Bakın, her gün iletişim
kuruyoruz Soma’yla. Aradan geçen süre otuz altı gün. Sadece 485 kişi kurtulan.
Kaymakamlık, 460 TL kişi başına para vermiş, 460 lira arkadaşlar. Ölenlerin
ailelerine aylık bağlanması ve hak ettikleri hakların teslimi konusunda bu
torba kanunu, bu torba kanunun içine bir şeyler koymayı hedefleyen bir Hükûmet
var. On gündür söylüyoruz “Bu torba kanunda Soma işçilerini, maden işçilerini
ayırın, ayırın getirin iki günde çıkaralım.” diyoruz, Hükûmeti ikna edemiyoruz.

Bakın, yukarıda -maden
komisyonu- Soma’yla ilgili torba kanunda çalışıyoruz -alt komisyonda çalıştım,
şimdi üst komisyondayız- önergemiz var. Buradan çağrıda bulunuyorum Hükûmete:
Eğer 301 işçimizin acısını yüreğinizde hissediyorsanız, Soma maden işçileriyle
ilgili düzenlemeyi ayırın, getirin, iki günde bu Mecliste yasalaştıralım, bu
kadara açık. 
Yevmiyesini almayan
işçiler var, arkadaşlar, biliyor musunuz. Çocuklarına mama alamayan işçiler
var, Allah'tan korkun, on bir gün, on beş gün çalışmış yevmiyesini alamamış.
Şimdi, bu işçilere, kaymakamın, Sosyal Yardımlaşma Fonu’ndan verdiği 460 lira
dışında, şu ana kadar… O insanlarımıza, Allah aşkına, bu devlet, şefkatle
eğilmeli, yurttaşının acısını sarmayı, dayanışmayı, sosyolojisini, psikolojini,
ailelerin durumunu, bütün bunları… Evet bir şeyler yapıyor Bakanlık, sivil
toplum kuruluşları, baroların da heyetleri gidiyor, platformlar da var ama
yetmiyor. Bu Meclisin bir görevi olması lazım, sadece kanunsa bu kanunu
çıkaralım diyoruz ama bu Meclisin İnsan Haklarını İnceleme Komisyonu,
soruyorum, gitti mi Soma’ya arkadaşlar? Çalışanların, grizuda paramparça
ölenlerin, kömür alevlerinde parçalanan bedenlerin, can verenlerin insan
hakları yok mu? İşçinin insan hakkı yok mu? Bu Meclisin İnsan Hakları
Komisyonunun ilk gün gitmesi gerekmez miydi oraya? TOMA hakkı mı var
arkadaşlar, hak arayınca gazlama hakkı mı var sadece devletin? Bu acımasızlık
insanı iflah ettirmez. 
Bakın, Kadın Erkek
Fırsat Eşitliği Komisyonunun konusuna giriyor; Sağlık, Aile, Çalışma ve Sosyal
İşler Komisyonunun kapsamına giriyor. Meclisin bu Komisyonunun, hepsinin
yönetimi sizin elinizde, başkanlık divanları AK PARTİ’nin elinde. Hiç mi
birinizin alanına girmiyor da buradan bir heyet oluşturup oraya gidelim
demiyorsunuz? Soma’ya gitmiyorsunuz. 
Ben size Şırnak’ta
olanları anlatayım mı? Türkiye Kömür İşletmeleri, havzalarının hepsini valiliğe
redevans karşılığı verdi. Valilik -bakın, dikkat edin- aldı redevans karşılığı
bu kömür havzalarını, önce özel şirketlere verdi, sonra termik santrallere
verdi. 2 ünite, 3 ünite, 4 ünite yetmedi 7 tane başvuru oldu. Şimdi 2 şirket
daha termik santral izni aldı Avgamasya’da. Peki, on gün içinde 5 tane işçi
Şırnak’ta kömür ocaklarında hayatlarını kaybetti. Enerji Bakanı oraya gitti mi?
Çalışma Bakanlığı oraya gitti mi, denetledi mi; kaçak mı ruhsatlı mı, baktı mı?
Peki, bir şey sorayım: Köyleri yakıldı o insanların. Göç ettirildiler. Şimdi de
yüz metre, iki yüz metre halatla, bidonla, çıkrıkla ölüme indiriliyorlar ve
cesetleri çıkrıkla bidonlardan yukarı çıkarılıyor. İlkel ocak olayı
1800’lerdeki budur.
Bu
devlet, TKİ başta olmak üzere, Türkiye Kömür İşletmeleri yani devletin
işletmelerini taşerona vermiştir. Redevans karşılığı vermiştir. Redevansta
kirli işler dönmüştür. Milyarlarca para alınmıştır. Vatandaşın milyarca
parasına el konulmuştur. O vatandaşın cenazesini çıkaracak bir kurtarma ekibi,
bir gaz maskesi olmamıştır. İşte öyle kömür çıkıyor. O kömür gidiyor termik
santrallere. Termik santraller şirketlerin, patronların cebine kâr akıtıyor. O
koşullarda kömür çıkarılıyor. O koşullarda enerji sağlıyorlar. O koşullarda
kirletiyorlar çevreyi. O koşullarda kâr ediyorlar. Devletin TKİ’si, Hükûmetin
emrinde, bu taşeron firmalara vererek bu termik santraller, enerji
santralleriyle kirli iş birliği içindedir, ortaklık içindedir arkadaşlar. Bu
vahşi bir kapitalizmdir. 
Taşeronlaşmayı
bu düzenlemeyle kaldırmak zorundayız. Eğer siz bunu kaldırmazsanız, bu sömürü
düzenini kaldırmazsanız Şırnak’ta, Zonguldak’ta taş kömüründe her yerde
insanlar ölmeye devam eder. 
Bakın,
sabah görüştüğüm Somalı işçiler diyor ki: “Evimize, çocuğumuza süt alamıyoruz,
süt.” Allah aşkına… En son Başbakanın eşinin, Hanımefendi’nin gittiği bir
miktar para yardımında bulunduğu duyumu aldık. Ne derece… Manisa
milletvekilleri daha iyi bilir. 
Peki,
devlet, sosyal devlet mi, asosyal devlet mi Allah aşkına? Bu devlet maden
ocaklarının derinliklerinde neden biter? Neden işçi ölümlerinde, emekçi
ölümlerinde bu devletin sosyal devlet özelliği biter? Neden bu kadar
vurdumduymazdır? Otuz altı günde atılacak adım bu kadar mıdır? 
Bakın, torba kanununu
görüşüyoruz. On gündür sorumlu bakanlardan bugün Çalışma Bakanı geldi -tabii,
sağlık sorunu vardı, mazereti- on gündür Enerji Bakanını bekledik; bu torbada
gelsin de, ona iki söz edelim. Göndermediler, bürokratlarını gönderdiler oraya.

Böyle şey olmaz
arkadaşlar. Biraz vicdan ve bu konuda hepimiz insanlık borcu olarak, Meclis
olarak vebal altındayız. Açıkça söylüyorum, hepinize çağrımızdır, bu konuda
adım atalım. (HDP sıralarından alkışlar)
BAŞKAN – Teşekkür ederim
Sayın Kaplan.
Cumhuriyet Halk Partisi
Grubu önerisinin lehinde Manisa Milletvekili Sayın Erkan Akçay, buyurunuz. (MHP
sıralarından alkışlar)
ERKAN AKÇAY (Manisa) –
Teşekkür ederim Sayın Başkan.
Sayın Başkan, değerli
milletvekilleri; Cumhuriyet Halk Partisinin vermiş olduğu Soma maden kazasında
yaşanan travmaların araştırılmasına ilişkin Meclis araştırma önergesi üzerinde
lehinde söz aldım. Hepinizi saygıyla selamlıyorum.
Değerli milletvekilleri,
13 Mayısta, Soma’da, hepimizin tanık olduğu ve bildiği üzere büyük bir facia
yaşandı. Bu facia, sadece Soma’yı ve Manisa’yı değil, bütün Türkiye’yi, bütün
insanlarımızı ve milletimizi derinden sarstı ve o sarsıntı hâlen devam
etmektedir. Bu, millet olarak hepimizin ortak acısıdır. 
Şunu da ifade etmek
isterim ki Manisa Milletvekili olarak: Şimdi, Soma üzerinde konuşuyoruz ama
bilinsin ki ve anlaşılsın ki aslında bütün Türkiye’de ve en son da Şırnak’ta
yaşanan maden kazası ve faciası üzerine de konuşuyorum. Ancak Soma’da yaşanan
ve 301 insanımızın hayatına mal olan bu facia bugüne kadar bütün Türkiye’de
yaşanan, başta maden kazaları olmak üzere, bütün iş kazaları ve faciaları
hakkında bir turnusol görevi görüyor ve bunun üzerinde konuşmalar ve çalışmalar
yapıyoruz. Ve bu yaşanan acılar başta aileleri olmak üzere, onların yakınları
ve o kazanın yaşandığı belde ve vilayetler olmak üzere, bütün Türkiye’de
yüreklerimizin bir köşesinde acı bir hüzün olarak ve bir hatıra olarak da
yaşayacaktır.
Değerli arkadaşlar, milletler
hafızası olan topluluklardır ve bu acılar da bizim millî hafızamızda çok derin
izler bırakacaktır. Şimdi, biz sağ kalanlar ve biz sorumlular, bütün aziz
millet fertleri, başta Türkiye Cumhuriyeti Hükûmeti olmak üzere, en başta
Türkiye Cumhuriyeti Hükûmeti olmak üzere, bütün devlet sorumluluğunu
omuzlarında taşıması gerekenler ve taşıyanlar, bütün kurumlarımız, bütün siyasi
partilerimiz, meslek odalarımız, sivil toplum kuruluşlarımız, medyamız, bütün
ekonomik aktörler, iş adamları ve iş dünyası, herkes ortak aklını çalıştırıp
millî refleksimizle senkronize bir şekilde bir taraftan bu yaraları sarmaya
çalışırken, diğer taraftan da bu faciaların bir daha hiç yaşanmaması için
gereken önlemleri ülke olarak almamız gerekir ve bu önlemleri alabilecek, yaraları
mümkün olduğunca sarabilecek bir ülke ve millet olduğumuza yürekten inanıyorum.
Madencilerimizin
eşleri, çocukları, anne babaları, yakın çevreleri ve Türkiye’deki bütün
madencilerimiz bu büyük facianın psikolojik, fiziksel, tıbbi ve sosyolojik
bakımdan ve ayrıca ekonomik yönden de en ağır şekilde travmasını
yaşamaktadırlar. Şu anda insanlarımız bu acıları aşma yolunda, maalesef, büyük
bir karamsarlık içindedirler çünkü kazanın yaşandığı 13 Mayıstan sonra yaşanan
olaylar bu karamsarlığı beslemektedir. Yapılan vaatler, verilen sözler ve
bugüne kadar gördüklerimiz maalesef bu karamsarlığı gidermekten uzaktır.
Dün haber aldık, çok basit bir örnek vermek istiyorum
değerli arkadaşlar. Manisa’da bir endüstri meslek lisesinde 40 öğrenci
devamsızlıktan sınıfta bırakılıyor. Bunların bir kısmı normal bir öğrenci
devamsızlığıdır mutlaka fakat önemli bir kısmı da bu maden faciasının yarattığı
etkiyle… Kimi yakınını kaybetmiş ve o ilçede de büyük bir acı var, bunun da
etkisinin olabileceği düşünülmeliydi. Yani her şey mutlaka bir emir komuta
içerisinde cereyan etmez. Oradaki bir okul müdürü veya idareciler, öğretmenler
bunun kolaylıkla tedbirlerini alabilirlerdi.
Dün maden işçilerimiz maaşlarını alamadılar ve bu da
haklı ve ciddi tepkilere neden oldu. Bu, bütün uyarılara rağmen oldu. Daha kaza
meydana geldikten hemen sonra bunu hepimiz sorduk, işçiler de sordu: “Ne olacak
bizim durumumuz? Maaşlarımızı alabilecek miyiz? Acaba güvenlik tedbirleri ne
durumda olacak?” Ama üzülerek gördük ki Hükûmet sadece seyirci kaldı. 4 Haziranda
bir torba tasarı şeklinde geldi, hâlâ görüşmeleri devam ediyor. Muhalefet
partileri olarak âdeta yalvarırcasına, defaatle, defalarca “Bu önemli, acilen
çıkması gereken maddeleri bir an evvel Genel Kuruldan çıkartalım.” ısrarımıza
rağmen hâlâ iktidar ayak sürümekte devam ediyor. Yani illa dünkü maaş
ödenmemesi gibi başka sıkıntıların da mı çıkması gerekiyor?
Yardımların nasıl yürütüldüğü… Maalesef
biz derli toplu somut bilgilere de şu an itibarıyla sahip değiliz. İnanın,
yurdun dört bir tarafından hatta yurt dışından pek çok vatandaşımız, yüzlerce,
binlerce vatandaşımız Soma’ya akın ederek bu yaraların sarılması,
vatandaşlarımıza maddi manevi destek olunması için büyük bir gayrete girişti.
Bazı devlet yöneticilerinin, Sayın Başbakanın, sayın bakanların eşleri de
Soma’yı ziyaret ettiler, onların da bazı yardımlarda bulunduklarını da
biliyoruz ama Hükûmet ne yapıyor? AFAD ne yapıyor? Şu an itibarıyla ne yaptı,
bugüne kadar ne yaptı? Bu işler hayır hasenatla yürümez. Devlet, devlet olarak
üzerine düşeni bir an evvel yapmak durumundadır. 
Kaza esnasında yaşanan
kurtarma faaliyetleri, kazada hayatını kaybedenlerle ilgili birtakım haberler,
yapılacak yardımlar, madencilere verilecek ücretler, maden ocaklarının tekrar
açılmasıyla ilgili çelişkili haberler, kazada hayatını kaybedenlerin aileleri
ile kazadan yaralı kurtulan madencilerimizin ve ailelerinin psikolojisini son
derece olumsuz etkilemiş durumda. O acının üstüne şimdi de bir karamsarlık
bulutu vardır. 
Kaza sonrası Sayın
Başbakanın söylemleri de aslında bu karamsarlığı tetiklemiştir. “Ölüm,
madenciliğin fıtratında var.” açıklamasının, ondan sonra Enerji Bakanı Sayın
Yıldız ile “Facebook”ta resimlerini gördüğümüz bazı özel kıyafetli cemaatçi
kişilerin, kazada hayatını kaybeden madencilerin aileleri üzerinden birtakım
mesajlar vermeye çalışmalarının bu aileler üzerinde de ciddi manada olumsuz
etkisi olmuştur. Çünkü, bu kişilerin telkinlerini vatandaşa, kazadan mağdur
olanlara değil devlet yetkililerine, maden sahiplerine ve yöneticilerine o
telkinlerde bulunmaları gerekirdi. Çünkü, kazada hayatını kaybeden hiçbir
madencimizin ailesi kadere isyan etmemektedir, etmemiştir. Bu ailelerin isyanı
yapılan ihmallere, vurdumduymazlıklara ve bu ihmallere göz yumanlaradır,
isyanlar bunadır.
Soma’daki maden
kazasında hayatını kaybeden bir madencimizin ailesinin Soma Kömür İşletmelerine
dava açması üzerine bu şirketin bütün mal varlığına el konulduğu için maaşları
ödenemiyor. Dünkü yaptığımız düzenleme de çok çok geçici bir düzenlemedir ve
daha pek çok yapılması gereken şeyler vardır. O nedenle, hem bu Soma’yla ilgili
hem de bütün şehirlerimizde meydana gelen bu maden kazalarıyla ilgili bir
Meclis araştırması önergesinin de ele alınıp, derli toplu organize bir şekilde
çalışmaların yapılmasında büyük fayda görüyor, hepinize saygılar sunuyorum.
(MHP sıralarından alkışlar)
BAŞKAN – Teşekkür ederim
Sayın Akçay.
Cumhuriyet Halk Partisi
Grubu önerisinin aleyhinde Manisa Milletvekili Sayın Muzaffer Yurttaş,
buyurunuz.
MUZAFFER YURTTAŞ
(Manisa) – Sayın Başkan, değerli milletvekilleri; öncelikle yüce Meclisi
saygıyla selamlıyorum.
Soma maden kazasında
vefat eden 301 vatandaşımıza Allah’tan rahmet, kalanlara başsağlığı diliyorum. 
Olayı haber alır almaz
Sayın Enerji Bakanımızla birlikte, bütün bölge milletvekilleriyle, bakan
yardımcılarımızla olay bölgesindeydik. Meclisimizde kurulan ve 17
milletvekilinden oluşturulan Araştırma Komisyonunda görev yapan bir Manisa
Milletvekili olarak, bugüne kadar bakanlıklarımızın, kurumlarımızın yapmış
olduğu çalışmalar hakkında da bilgiler vereceğim.
Maden Kazalarını
Araştırma Komisyonumuz Soma’yı ziyaret etti, madencilerimizi, şehitliğimizi
ziyaret etti, taziyelerde bulundu, kurtulan işçiler ve diğer işçi
temsilcileriyle görüştü ve onların da talep ve isteklerini aldı. Kazanın olduğu
andan itibaren devletimiz tüm imkânlarını orada seferber etti, sivil toplum
kuruluşları seferber oldu; ulusal medikal kurtarma ekibi, AFAD, Aile ve Sosyal
Politikalar Bakanlığımız, Sağlık Bakanlığımız, özel ve diğer kuruluşlardaki
kurtarma ekipleri de bu çalışmalar içerisinde yer aldılar. Toplam 2.743
personel bu çalışmalarda görev yaptı. 258 kara aracı ve 9 hava aracı da
kişilerin kurtarılmasıyla ilgili gayret gösterdi. 787 işçimizin 486’sı
kurtarıldı, 301’i de vefat etti. Kurtarma çalışmalarında bulunanlar, kurtulanlar
ve yaralı kurtulanlara psikososyal destekle ilgili çalışmalar da devam
etmektedir.
Aile
ve Sosyal Politikalar Bakanlığımızın il müdürlükleri tüm ailelere, 301 ailenin
yakınına ulaşarak onların kaç çocukları vardır, çocuklarının eğitim durumları,
borçları, ihtiyaçları, talepleri, ekonomik durumlarıyla ilgili bilgiler aldı ve
şimdi o bilgiler analiz ediliyor. Ve Aile ve Sosyal Politikalar Bakanlığımız
Sosyal Yardımlar Genel Müdürlüğü her aileye, yakını vefat eden ailenin her
birine 1000’er lira yardımda bulundu. Ayrıca, Çalışma ve Sosyal Güvenlik
Bakanlığımız da her aileye 465 lira yardımda bulundu. 
Bugüne
kadar, Çalışma ve Sosyal Güvenlik Bakanlığının yapmış olduğu çalışmalar
sayesinde 301 vatandaşımızın 234’ünün 580 hak sahibine ölüm aylığı, 254’ünün
632 hak sahibine de ölüm geliri bağlanmıştır. Kalan 67 ölen yakınına ise, aylık
bağlanmasıyla ilgili bir kanuni düzenleme gerektiğinden, o kanuni düzenleme de
önümüzdeki hafta torba yasayla Meclisimizde bulunacaktır. 
AFAD
tarafından yardımlar toplanmaktadır. Bu toplanan yardımlar ölenlerin
yakınlarına, yaralı kurtulanlara, mağdur olanlara maddi yardım şeklinde eşit ve
adil şekilde ulaştırılacaktır. 
Soma
Maden Kazalarını Araştırma Komisyonumuz hızla çalışmalarına başlamış, tüm
karanlıkta kaldığını düşündüğümüz noktalara ışık tutacak, kamu vicdanını tatmin
edecek sonuçlar ortaya çıkana kadar çalışmalarına devam edecektir.
Kurulmuş olan komisyonun
iki önemli görevi var: Bu kaza neden olmuştur, kazanın nedenleri, ihmaller var
mıdır, bunları ortaya koyacak.
İkinci olarak da bundan
sonra yapılacak olan çalışmalar, iş sağlığı ve güvenliğiyle ilgili çalışmalar,
bundan sonra madencilikte ne tür önlemler alınacak, gelişmiş ülkelerdeki
teknolojiler; bunları ortaya koyacaktır madencilik komisyonumuz.
Kamuoyunun komisyonumuzdan
büyük bir beklentisi bulunmaktadır. Basının, mağdurların ve yakınlarının,
halkımızın gözü komisyonumuzun üzerinde olacaktır. Çalışmalarımızı da kılı kırk
yararak yürüteceğimizden herkes emin olmalıdır.
Önemli bir problemle
karşı karşıyayız. Bu problemleri çözmeye odaklanmamız gerekiyor. Ön yargılardan
ve peşin hükümlerden sıyrılarak objektif ve şeffaf bir çalışma yürütmeliyiz.
Konuyu aceleye getirmeden ama fazla da geciktirmeden komisyonumuz tüm
detaylarıyla ortaya koyacaktır. 
Kısa ve orta vadede
yapılması gereken pek çok düzenlemeler vardır. Dün gece Meclisimizde, acil ve
kısa vadede yapılması gereken düzenlemelerden birisi geçirilmiştir. Türk Ceza
Kanunu’nda değişiklik öneren kanun teklifinin içerisinde bir madde, bütün
iktidar ve muhalefete ait milletvekilleri tarafından imzalanmış ve bu madde
sayesinde… O bölgede Soma Madenlerine ait Işıklar, Eynez ve Atabacası
madenlerinde şu anda iş sağlığı ve güvenliği tedbirleri eksik olduğundan ve
gerekli düzenlemeler eksik bulunduğundan bu madenlerin üretimleri durdurulmuştur.
Dolayısıyla, 5.800 civarındaki işçimizin aylıklarının ödenmesi konusunda
görevli olan maden şirketi ödemesini yapmadığından, şimdi, dün verdiğimiz
teklifle birlikte bu işçilerin ücretleri İşsizlik Fonu’ndan ödenecek ve ödenen
bu ödenekler patrondan, maden şirketinden faiziyle birlikte rücu
ettirilecektir. Bu konuda düzenlemeye katkıda bulunan herkese teşekkür
ediyorum. 
Orta vadede yapılması
gereken düzenlemeler önümüzdeki hafta “torba yasa” diye ifade ettiğimiz yasanın
içerisinde yer alacaktır. Neler var bunda? Emeklilik yaşının 50’ye indirilmesi,
hayatını kaybedenlerin yakınlarından 1 kişinin kamuda istihdam edilmesi. 67
vatandaşımıza aylık bağlanamadığından bahsettik. Bir gün dahi olsa bu
madenlerde çalışırken iş kazası neticesi vefat edenlerin emekli aylıklarının
alınabilmesiyle ilgili de düzenleme torba yasanın içerisinde bulunmaktadır.
Böylelikle maaş bağlayamadığımız 67 kişiye de maaşları bağlanabilecektir. 
SAKİNE ÖZ (Manisa) –
Vatandaşların psikolojisinden bahsedin.
MUZAFFER YURTTAŞ (Devamla)
- Ayrıca, yer üstünde geçen sürelerin yer altında çalışıyormuş gibi
gösterilmesiyle ilgili düzenlemeler de bu konunun içerisinde yer almaktadır. 
SAKİNE ÖZ (Manisa) – Ben
bu önergeyi onun için veriyorum.
BAŞKAN – Sayın Öz,
lütfen, lütfen, lütfen…
MUZAFFER YURTTAŞ
(Devamla) - Buradan hepimizin çıkaracağı dersler var. Madencilik sektörü
yeniden ele alınacak ve masaya yatırılacaktır. Belki sadece kömür madenleri,
çünkü özellik arz ediyor madenlerin içerisinde kömür madenleri ve yer altı
kömür madenciliği, onunla ilgili bir düzenlemenin yapılması yararlı olacaktır.
İş sağlığı ve güvenliğiyle ilgili hususları yerine getirmeyen müesseselerin
üretimi durdurulacaktır. Bugüne kadar 114 madenin kapatılması sağlanmıştır. Şu
anda faaliyette bulunan 160’a yakın madenin de iş sağlığı ve güvenliğiyle
ilgili denetlemeleri hızla devam etmektedir, bunların da eksiklikleri tespit
edildiğinde üretimleri durdurulacaktır. 
SAKİNE ÖZ (Manisa) –
Önergeyi kabul ediyor musun etmiyor musun, onu söyleyin. 
MUZAFFER YURTTAŞ (Devamla)
- Yaşam odaları ya da oksijen maskeleriyle ilgili de -inşallah- düzenlemeler
önümüzdeki dönem içerisinde kısa sürede yapılacaktır. 
Manisa Milletvekili
olarak burada bir konuyu daha özellikle gündeme getirmek istiyorum.
Manisa’mızda 8 tane organize sanayi bölgesi var, pek çok madenimiz var. Bu
bölgede çalışanların meslek hastalıklarına yakalanmaları ve onların tanı ve
tedavisiyle ilgili Türkiye’de şu anda 3 tane bulunan meslek hastalıkları
hastanesine bir ilave de Manisa’da kurulmasıyla ilgili çalışmalarımızı
bakanlığımıza ilettik, inşallah herkesten bu konuda destek istiyoruz. 
Değerli
milletvekilleri, geride kalanların üzüntü ve hüznüne karşı söylenecek her söz
sakil kalır. Ancak bilinmelidir ki, millet olarak onların emanetlerinin
yanındayız. Bugüne kadar yaptığımız çalışmalar madencilerimizin, madencilerin…
Madenin kapatılması çok kolay bir konu. Önemli olan, gittiğimizde orada
iktidar, muhalefet milletvekillerine herkes şunu ifade etti: “Biz çalışmak
istiyoruz. Madenleri güvenilir hâle getirin, biz buralarda çalışmak istiyoruz.”
Hepimizin üzerine düşen de bu madenleri iş sağlığı ve güvenliği konusunda
güvenli hâle getirmek ve Türkiye’nin madenciliğine, madencilik sektörüne bu
konuda katkıda bulunmak, önünü açmaktır. Yerin yüzlerce metre altında çalışan
işçilerimizin aldıkları ücret, son noktasına kadar alınlarının hakkıdır.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Yurttaş.
Cumhuriyet
Halk Partisi Grubu önerisini oylarınıza sunuyorum.
RAMAZAN
KERİM ÖZKAN (Burdur) – Karar yeter sayısı…
BAŞKAN – Söyledikten
sonra olmaz ki.
RAMAZAN
KERİM ÖZKAN (Burdur) – Sözünüz bitmedi ki.
BAŞKAN
– Zaten ara verecektim, fark etmez de yani…
RECEP
ÖZEL (Isparta) – Zaten var.
BAŞKAN
– Evet, karar yeter sayısı arayacağım.
Kabul
edenler… Kabul etmeyenler… 
2
arkadaşımız anlaşamadılar, elektronik cihazla oylama yapıyorum,.
İki
dakika süre veriyorum ve başlatıyorum. 
(Elektronik
cihazla oylama yapıldı)
BAŞKAN
– Karar yeter sayısı yoktur.
Birleşime
on dakika ara veriyorum.
Kapanma Saati: 17.07
ÜÇÜNCÜ
OTURUM
Açılma
Saati: 17.31
BAŞKAN:
Başkan Vekili Meral AKŞENER
KÂTİP
ÜYELER: Dilek YÜKSEL (Tokat), Muhammet Rıza Yalçınkaya (Bartın)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Üçüncü
Oturumunu açıyorum.
Cumhuriyet Halk Partisi
grup önerisinin oylamasında karar yeter sayısı bulunamamıştı. 
Şimdi, öneriyi tekrar
oylarınıza sunacağım ve karar yeter sayısı arayacağım. 
Öneriyi kabul edenler…
Kabul etmeyenler… Kabul edilmemiştir, karar yeter sayısı vardır. 
KAMER GENÇ (Tunceli) –
Sayın Başkan, efendim, 5 Mayısta Türkiye Büyük Millet Meclisi hırsızlık yapan
4 bakan hakkında soruşturma önergesini kabul etmişti. 
AHMET AYDIN (Adıyaman) –
Sayın Başkan, bakanlar hakkında böyle bir konuşma yapmaya hakkı var mı
“Hırsızlık yapan” diye?
KAMER GENÇ (Tunceli) –
Bir dakika ya! 
Ne demek yok! 
AHMET AYDIN (Adıyaman) –
Sayın Başkan, İç Tüzük’ü uygulamanızı isteyeceğim. 
Böyle şey olur mu ya!
Mahkeme misin? Hâkim misin? Savcı mısın? 
KAMER GENÇ (Tunceli) -
Sayın Başkan, 5 Mayıstan bugüne kadar, bugün 18 Haziran, soruşturma komisyonu
kurulmamış. Anayasa’nın 100’üncü maddesine göre soruşturma komisyonunun en
süratli şekilde kurulması, yani iki ay içinde kurulması, iki ay içinde görevi
yapamazsa -iki ay sonra da bunu şey etmezse- iki ay daha süre verilmesi lazım.
BAŞKAN - Anladım.
KAMER GENÇ (Tunceli) –
Türkiye Büyük Millet Meclisi Başkanı gruplara yazı yazıyor ve bu gruplar
soruşturma komisyonuna üye vermiyorlar.
BAŞKAN - Evet.
KAMER GENÇ (Tunceli) –
Şimdi ne olacak? 
İç Tüzük’ün 109’uncu
maddesinde soruşturma komisyonuna -hangi grup yani- grupların üye bildirme
süreleriyle ilgili bir hüküm yok ama diyor ki, bu kadar süre içinde şey eder.
Şimdi, Türkiye Büyük
Millet Meclisi Başkanı Cemil Bey diyor ki… Tabii, Cemil Bey bu hırsızlıkları ve
yolsuzları örtmek için çalışan bir insan… (AK PARTİ sıralarından gürültüler) 
AHMET AYDIN (Adıyaman) –
Sayın Başkan ne hırsızlığı? İç Tüzük’ü uygulayın, böyle konuşamaz
BAŞKAN – Şimdi, Sayın
Genç…
KAMER GENÇ (Tunceli) –
Bir dakika efendim, usul tartışması… 
BAŞKAN - Anladım da…
Sayın Genç, şimdi, benim
oturduğum yerden…
KAMER GENÇ (Tunceli) –
Hayır, hayır, görevinizi hatırlatacağım.
Türkiye Büyük Millet
Meclisi Başkanının her birleşim açılışında Türkiye Büyük Millet Meclisine şu
sunuşu yapması lazım: “Ey, Türkiye Büyük Millet Meclisi; ey, Türk halkı, bakın,
soruşturma komisyonu 5 Mayısta kurulmuş fakat AKP bu soruşturma komisyonuna üye
vermiyor.” Bu sunuşu yapmadığı için, 63’üncü maddeye göre gündemin
düzenlenmesiyle ilgili usul hakkında tartışma istiyorum.
AHMET AYDIN (Adıyaman) –
Usulle alakası yok Sayın Başkan.
RECEP ÖZEL (Isparta) –
Böyle bir şey var mı ya?
BAŞKAN - Peki, ben de o
zaman usul hakkında tartışmayı oylarınıza sunayım, açalım mı açmayalım mı diye.
KAMER GENÇ (Tunceli) -
Hayır, sunmayın efendim, oya sunamazsınız efendim.
BAŞKAN - Bir saniye…
KAMER GENÇ (Tunceli) –
Sayın Başkan…
BAŞKAN - Usul
tartışmasını oya da sunma hakkım yokmuş hukuken.
KAMER GENÇ (Tunceli) –
Evet. Ancak açmak zorundasın.
BAŞKAN - Dolayısıyla,
açma hakkı… Yok, benim tutumumla ilgili bir durum olmadığı için açma hakkım da
söz konusu değil.
KAMER GENÇ (Tunceli) –
Sayın Başkanım, 63’üncü maddede diyor ki “Meclis Başkanının gündeme riayetiyle
ilgili gündeme uygun usul tartışması açılabilir.
AHMET AYDIN (Adıyaman) –
Gündem belli, gündemi icra ediyor Meclis Başkanlığı. Şu anda gündemi icra
ediyor.
KAMER GENÇ (Tunceli) –
Yahu, Ahmet sen şimdi konuşma…
BAŞKAN – Gündemde böyle
bir konu yok Sayın Genç.
KAMER GENÇ (Tunceli) –
Hayır, hayır, bakın…
AHMET AYDIN (Adıyaman) –
Sayın Başkanım, neye görüşüyor Allah aşkına! Her seferinde…
BAŞKAN – Ne yapayım
şimdi ben Sayın Aydın?
AHMET AYDIN (Adıyaman) –
Ama her seferinde çıkıp yerinden…
BAŞKAN – Birleşime on
dakika ara veriyorum. Yeter artık ya!
 Kapanma
Saati: 17.36

DÖRDÜNCÜ
OTURUM
Açılma
Saati: 17.44
BAŞKAN:
Başkan Vekili Meral AKŞENER
KÂTİP
ÜYELER: Dilek YÜKSEL (Tokat), Muhammet Rıza YALÇINKAYA (Bartın)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Dördüncü
Oturumunu açıyorum.
Alınan karar gereğince
sözlü soru önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan,
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi…
KAMER GENÇ (Tunceli) –
Sayın Başkan… Sayın Başkan…
BAŞKAN – …ve Anayasa
Komisyonu Raporu’nun görüşmelerine kaldığımız yerden devam edeceğiz. 



1.-
Adalet ve Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (S. Sayısı: 156) (2/242, 2/80) 
BAŞKAN – Komisyon? Yok.
Ertelenmiştir.
KAMER GENÇ (Tunceli) –
Sayın Başkan, benim bir talebim oldu efendim.
MEHMET AKİF HAMZAÇEBİ
(İstanbul) – Sayın Başkan… 
BAŞKAN – Evet, buyurun.


MEHMET AKİF HAMZAÇEBİ
(İstanbul) – Sayın Başkan, biraz önce Sayın Kamer Genç’in, Meclis soruşturma
komisyonunun kurulması konusunda Adalet ve Kalkınma Partisinin bugüne kadar üye
bildirmemesi nedeniyle bir usul tartışması talebi oldu. Tabii, konu doğrudan
sizi ilgilendiren bir konu değil kişi olarak, Sayın Meral Akşener olarak veya
Başkan Vekili olarak sizi ilgilendirmiyor ama Meclis Başkanının bu konuda
inisiyatif almamış olması nedeniyle bu soruşturma komisyonu bugüne kadar
kurulamamıştır. Dolayısıyla, bu konuda Sayın Kamer Genç’in talep ettiği usul
tartışmasını bir açalım efendim, bu konuyu bir tartışalım çünkü bugüne kadar Adalet
ve Kalkınma Partisi Grubu bu üyeleri bildirmemek suretiyle komisyonun
kurulmasını engellemiştir. 
BAŞKAN – Şimdi, hukuken…
MEHMET AKİF HAMZAÇEBİ
(İstanbul) – Hesap, önümüzdeki hafta sonuna kadar da bunu bildirmeyerek
soruşturma komisyonunu kurmaksızın Meclisi tatile sokmak. 
BAŞKAN – Sayın
Hamzaçebi, şimdi, ben, bu Meclis çatısı altında hiçbir milletvekilini
kırmamaya, incitmemeye gayret eden bir insanım; söz kesmemeye gayret ederim,
konuşmalarına müdahale etmemeye gayret ederim, birincisi bu.
MEHMET AKİF HAMZAÇEBİ
(İstanbul) – Tabii, tabii.
BAŞKAN – Usul tartışması
açmayla ilgili de bugüne kadar bütün talepleri yerine getirdim fakat hukuken
benim ne usul tartışması açma ne de -hatta ben oylayalım dedim- ne de oylama
yetkimin olmadığı bana hukukçu arkadaşlar tarafından bildirildi. Dolayısıyla,
şimdi benim de yapabileceğim bir şey yok. Yani, niye vermiyor musunuz
arkadaşlar…
MEHMET AKİF HAMZAÇEBİ
(İstanbul) – Efendim, şimdi, Meclis Başkanlığı komisyon üyelerini bildirmiş
olsaydı bu, Meclis gündeminde yer alacaktı. Bu gündemi, o isimleri Meclis
Başkanı bildirmemek suretiyle oluşturmuştur. Yani, olması gereken, soruşturma
komisyonu üyelerinin Türkiye Büyük Millet Meclisi Genel Kuruluna okunması
şeklindeki bir gündem maddesidir. Bu gündem maddesinin gündemde yer alması
engellenmiştir. Usul tartışmasını bu nedenle açıyoruz efendim. 63’üncü madde
gayet açık efendim.
BAŞKAN – Anladım da bula
bula beni buldunuz! Peki. 
KAMER GENÇ (Tunceli) –
Efendim onlara sormayın, onlar bilmezler.
AHMET AYDIN (Adıyaman) –
Her şeyi Kamer Bey bilir!
KAMER GENÇ (Tunceli) –
Gündeme riayet etmiyor Meclis Başkanı. 
BAŞKAN – Şimdi, Sayın
Hamzaçebi, normalde usul tartışması açamıyorum fakat bu konu üzerinde usul
tartışması…
AHMET AYDIN (Adıyaman) –
Sayın Başkanım, özür diliyorum ama…
BAŞKAN – Buyurun.
AHMET AYDIN (Adıyaman) –
Şimdi, Sayın Başkanım, usul…
BAŞKAN – Nur topu gibi
bir problemimiz oldu.
Buyurun.
AHMET AYDIN (Adıyaman) –
Ama, problem olmaması gereken bir konu Sayın Başkanım.
BAŞKAN – Neyse.
Sinirlenmeden, sinirlenmeden, tamam.
LÜTFÜ TÜRKKAN (Kocaeli)
– Problem var, olur mu, problem var.
AHMET AYDIN (Adıyaman) –
Şimdi, Sayın Başkanım, her konuyla alakalı bir usul tartışması açılabilir mi,
böyle bir imkân var mı, İç Tüzük buna müsaade ediyor mu? Hayır.
KAMER GENÇ (Tunceli) –
Efendim, sunuşlarda söylüyor Sayın Başkan, sunuşlarda.
BAŞKAN – Şimdi, ben sizi
dikkatle dinledim, Sayın Hamzaçebi’yi de dinledim.
AHMET AYDIN (Adıyaman) –
İç Tüzük madde 63 çok açık. Gündem belli. Gündeme dair bir konuyla alakalı
olarak istenebilir. Kaldı ki biz gündem dışıları bitirdik ve gündeme geçtik.
Gündemimiz belli. Gündemle alakalı bir konu değil; bir. 
İkincisi: İddia edildiği
gibi bir konu söz konusu değil. Kaldı ki Cumhuriyet Halk Partisi de usulüne
uygun, Anayasa’ya uygun, İç Tüzük 109’a uygun zaten isim vermemiş ve hukuken
onlar da isim vermemiş sayılır. Çünkü, buna ilişkin itirazlarımız oldu, Meclis
Başkanlığı bu itirazları uygun buldu, gerekçeleriyle birlikte iletti.
Dolayısıyla, onların da vermiş olduğu isimler zaten hukuken geçerli isimler
değil. İsim vermemiş gibiler şu anda.
KAMER GENÇ (Tunceli) –
Sen nereden biliyorsun ya?
AHMET AYDIN (Adıyaman) –
Sayın Başkanım, bitiriyorum. 
Çünkü, İç Tüzük 109 çok
net: “Ceza Muhakemeleri Usulü Kanununa göre hâkimlerin davaya bakmasına veya
karara katılmasına engel oluşturacak durumlarda bulunan, Meclis soruşturması
önergesini veren veya daha önce Türkiye Büyük Millet Meclisinde ya da dışında
bu konudaki görüşünü açıklamış milletvekilleri, bu komisyona seçilemezler.”
KAMER GENÇ (Tunceli) – O
ayrı şey ama!
AHMET AYDIN (Adıyaman) –
Görüşlerin beyan eden milletvekillerini verdikleri için biz onlara itiraz
ettik, haklı itirazlarımız haklı görüldü ve dolayısıyla zaten Cumhuriyet Halk
Partisi de hukuken isim vermemiş durumda şu anda, isimlerini yenilemedikleri
için.
ALİM IŞIK (Kütahya) – O
ayrı bir konu.
BAŞKAN – Şimdi… Yani,
uzuyor ben açacağım da.
MEHMET AKİF HAMZAÇEBİ
(İstanbul) – Ondan önce bir şey söyleyeceğim. Usul tartışması talebimiz ayrı.
AHMET AYDIN (Adıyaman) –
Hayır, usul tartışması talebi yerine getirilemez Sayın Başkanım. Hukuka uygun
değildir.
MEHMET AKİF HAMZAÇEBİ
(İstanbul) – Sayın Ahmet Aydın grubumuza sataşmada bulunmuştur efendim. Yani,
soruşturma komisyonuna bizim bildirdiğimiz isimlerle ilgili bir değerlendirme
yaptı. Grubumuz sanki hiç isim bildirmemiş gibi gerçeğe aykırı bir şey
söylemiştir. Ben 69’uncu maddeye göre söz istiyorum efendim.
AHMET AYDIN (Adıyaman) –
Ben kürsüde konuşmadım, yerinde konuşuyor zaten efendim. 
BAŞKAN – Şimdi, bir
saniye…
MEHMET AKİF HAMZAÇEBİ
(İstanbul) – Sayın Başkan…
BAŞKAN – Anladım ben
sizi de lafımı… Yani, bir tutum açıklayacağım da. Şimdi ben tutumu mu
açıklayayım, bu sataşmayla ilgili meseleyle bu iş kapanıyor mu? 
MEHMET AKİF HAMZAÇEBİ
(İstanbul) – Efendim, usul tartışmasını ayrıca açalım ama bana sataşmada bulundu.
AHMET AYDIN (Adıyaman) –
Sayın Başkanım, Allah aşkına, doğru bir şey mi? Yani, her şeyi söyleyecekler.
Ben kürsüde konuşmadım üstelik. 
BAŞKAN – Tamam, size de
sataşılır şimdi, size de kürsüden verilir. Hayırlısıyla başladık. Hasbinallah
veni’mel vekil!
AHMET AYDIN (Adıyaman) –
Ama yani usul bu olmamalı.
BAŞKAN - Buyurun.



MEHMET AKİF HAMZAÇEBİ
(İstanbul) – Sayın Aydın, size sataşacağım, söz hakkı doğacak size. O nedenle,
siz de buraya çıkarsınız.
AHMET AYDIN (Adıyaman) –
Yo, yok, sataşmanıza gerek yok. Öyle konuşma meraklısı değilim.
MEHMET AKİF HAMZAÇEBİ
(Devamla) – Bir şeyi Sayın Aydın açıklıkla söyledi, ben kendisine teşekkür
ederim. Biz Meclis Başkanlığına soruşturma komisyonunda görev almak üzere 12
isim bildirdik. Aydın diyor ki: ”Biz o isimlere itiraz ettik.” Sayın Aydın, bu
isimler Meclis Başkanlığıyla bizim aramızda, siz nereden biliyorsunuz?
AHMET AYDIN (Adıyaman) –
Ne demek “Nereden biliyorsunuz?”
MEHMET AKİF HAMZAÇEBİ
(Devamla) – Meclis Başkanı gereği için size mi gönderiyor bu isimleri “Bir
bakın, bunlar ihsasıreyde bulunmuş mu, bulunmamış mı?” diye?
BÜLENT TURAN (İstanbul)
– Basından takip etmiyor musunuz?
AHMET AYDIN (Adıyaman) –
Basından takip etmiyor musunuz?
İSMAİL KAŞDEMİR
(Çanakkale) – Basında vardı, basında.
MEHMET AKİF HAMZAÇEBİ (Devamla)
– Suçüstü yakalandınız. 
AHMET AYDIN (Adıyaman) –
Bırak Allah aşkına!
FAHRETTİN POYRAZ
(Bilecik) – Gazeteler yazdı ya, çarşaf çarşaf yazdı gazeteler.
MEHMET AKİF HAMZAÇEBİ
(Devamla) – Şimdi, biz bu isimleri bildirdik, Meclis Başkanlığı dedi ki: “İhsasıreyde
bulunmuş olanlar var.” Demek ki sizin takibinizle, sizin kontrolünüzle bu
isimleri bize bildirdiği anlaşılıyor. “Hayır, Genel Kurul aslında buna
yetkilidir. İhsasırey varsa da bunu değerlendirecek olan Genel Kuruldur.”
dedik. Yine ısrar etti görüşünde. “Peki.” dedik sizin elinizden o silahı almak
için. O isimleri de Meclis Başkanlığına bildirdik. 12 ismimiz Meclis
Başkanlığında duruyor ama Adalet ve Kalkınma Partisi Grubu daha bir tane isim
bildirmiş değil. Kaçıyorsunuz, kaçmıyorsanız gelin, söyleyin buradan, deyin ki:
Biz de yarın bu isimlerin hepsini bildireceğiz. Var mısınız? Diyemezsiniz. 
Şimdi, bakın, bunu
diyemeyeceğinizi söyleyerek size bir söz hakkı yaratmış oluyorum. Bekliyorum
Sayın Aydın, eğer Meclis soruşturma komisyonunun kurulmasından korkmuyorsanız
“Biz bu isimleri yarın bildireceğiz.” cevabını sizden bekliyorum.
Teşekkür ederim.
BAŞKAN – Teşekkür
ederim.
RAMAZAN CAN (Kırıkkale)
– Önergeyi biz verdik, önergeyi sizden önce biz verdik. 
BAŞKAN – Buyurun.



AHMET AYDIN (Adıyaman) –
Teşekkür ediyorum Sayın Başkanım.
Bir defa, 17 Aralıktan,
işte, 5 Mayıs tarihine kadar birtakım iddialarda bulunacaksınız, yerli yersiz,
hukuklu hukuksuz bir sürü iddiada bulunacaksınız ve sayınız yetmesine rağmen
soruşturma komisyonu talep etmeyeceksiniz. 
KAMER GENÇ (Tunceli) –
Korkmuyorsanız, bu iddia ise niye ispatlamadınız?
AHMET AYDIN (Devamla) -
Bizim önerimiz üzerine, bizim talebimiz üzerine ve ilk defa AK PARTİ olağanüstü
toplantıya geldikten sonra, 19’unda “Soruşturma komisyonunu biz kuracağız.”
dedik ve soruşturma komisyonu kurulması yönündeki talebi ilettik.
MEHMET AKİF HAMZAÇEBİ
(İstanbul) – Korktunuz, gelemediniz…
AHMET AYDIN (Devamla) –
Ve, bu soruşturma komisyonunun kurulmasını talep eden, bu komisyonun
kurulmasına vesile olan AK PARTİ’dir, sizin ona yüreğiniz yetmedi. (CHP ve MHP
sıralarından gürültüler)
MEHMET AKİF HAMZAÇEBİ
(İstanbul) – Ama hâlâ isim vermiyorsunuz.
AHMET AYDIN (Devamla) -
Sadece dedikodularla, iftiralarla hareket ettiniz, hiç kusura bakmayın. Eğer
bizim korkumuz olsaydı… (MHP sıralarından “Ayıp, ayıp!” sesleri)
ALİ SARIBAŞ (Çanakkale)
- Kaçma Ahmet, kaçma!
AHMET AYDIN (Devamla) -
“Yanlışı olan varsa, kim yapıyorsa yapsın yanlışın yanında durmayız.” Dedik.
LÜTFÜ TÜRKKAN (Kocaeli)
– Hırsızları korumayın, hırsızlığı savunmayın.
AHMET AYDIN (Devamla) -
Bunu biz talep etmedik mi? Biz talep ettik.
ALİ SARIBAŞ (Çanakkale)
– 300 küsur tane milletvekiliniz var, milletvekilleri görevini yapsın.
AHMET AYDIN (Devamla) -
İkincisi: İç Tüzük çok açık, kimler soruşturma komisyonuna üye olabilir, kimler
olamaz. 
LÜTFÜ TÜRKKAN (Kocaeli)
– Bak, Cumhurbaşkanlığı seçimine giderken hırsızları koruyarak gidiyorsunuz.
AHMET AYDIN (Devamla) -
Siz bu İç Tüzük’ü çiğneyerek ihsası reyde bulunanları talep ettiniz ve bunları
basın çarşaf çarşaf yazdı. Bu gizli bir şey değil, bilinmeyecek bir şey değil.
Dolayısıyla, biz şunu dedik: Ya, doğru dürüst İç Tüzük’e uygun isim
vereceksiniz. 
ALİ SARIBAŞ (Çanakkale)
– Ahmet, isim bildirdin mi? İsimleri söyle, isimleri!
AHMET AYDIN (Devamla) -
313 tane milletvekilimiz var; tek tek, didik didik bütün milletvekillerimizi
araştırıyoruz, kim bu konuyla ilgili ihsası reyde bulunmuşsa onu dışarıda
tutuyoruz. Biz yaptık mı sağlam yaparız, işimizi düzgün yaparız. 
ALİM IŞIK (Kütahya) –
Hırsızlığı da güzel yapıyorsunuz.
AHMET AYDIN (Devamla) -
Bu konuyla ilgili ihsası reyde bulunmayanları çağırırız, koyarız; sizin gibi
sembolik olarak, sizin gibi usulsüz bir şekilde, bir iş yapıyormuş görüntüsü
altında iş yapmayız. (CHP ve MHP sıralarından gürültüler) Biz yaptık mı doğru
yaparız, bunu kamuoyu da takdir ediyor.
Teşekkür ediyorum, sağ
olun. (AK PARTİ sıralarından alkışlar)
LÜTFÜ TÜRKKAN (Kocaeli)
– Ahmet, hırsızları savunmak sana yakışmıyor Ahmet.
ALİM IŞIK (Kütahya) –
Yavuz hırsız ev sahibini kovarmış.
LÜTFÜ TÜRKKAN (Kocaeli)
– Sen vakıf üyesi misin Ahmet? Sen de bir vakıf üyesisin.
MİHRİMAH BELMA SATIR
(İstanbul) – Ne saygısız adamsınız ya!
LÜTFÜ TÜRKKAN (Kocaeli)
– Sen de mi vakıf üyesisin yoksa?
BAŞKAN – Şimdi, bu
arada, usul tartışmasını tamamlıyoruz.
Buyurun.


MEHMET AKİF HAMZAÇEBİ
(İstanbul) – Sayın Başkan, değerli milletvekilleri; Meclis soruşturma komisyonu
kurabilmesi amacıyla fezlekelerin okunması için 19 Mart 2014 tarihinde Türkiye
Büyük Millet Meclisini Cumhuriyet Halk Partisi Grubu olarak, Milliyetçi
Hareket Partisi, Halkların Demokratik Partisi ve bağımsız milletvekillerinin de
katılımıyla olağanüstü toplantıya çağırdık.
AHMET AYDIN (Adıyaman) –
Niçin çağırdınız? Toplantı talebiniz neydi? Soruşturma komisyonu değildi, biz
açtık.
MEHMET AKİF HAMZAÇEBİ
(Devamla) – Kaçtınız, giremediniz, toplantıya giremediniz. Çoğunluk sağlamayız
diye kapıda beklediniz, ne zaman çoğunluk sağlandı içeri girdiniz. 
AHMET AYDIN (Adıyaman) –
Hangi taleple topladınız Meclisi?
BAŞKAN – Sayın
milletvekilleri lütfen…
MEHMET AKİF HAMZAÇEBİ
(Devamla) – Aynı gün 4 bakanla ilgili Meclis soruşturma önergesini verdik. 
AHMET AYDIN (Adıyaman) –
Hangi taleple topladınız Meclisi açıklayın.
MEHMET AKİF HAMZAÇEBİ
(Devamla) – Aynı gün o önergeleri verdik. Siz de telaşla verdiniz. Sonra bu
önergeleri… Sizin önergeniz İç Tüzük’e de uygun değildi, yalan yanlış. Bu
söyledik burada, o tarihte söyledik, önergeniz yanlış, usulüne uygun değil, İç
Tüzük’e aykırı. Telaşla sonra onu değiştirdiniz, o önergeyi değiştirdiniz,
dediğimize geldiniz.
ÜNAL KACIR (İstanbul) –
Siz önerge vermemiştiniz o zaman. Siz toplantıya çağırdınız da önergeniz yoktu.
MEHMET AKİF HAMZAÇEBİ
(Devamla) – Soruşturma komisyonu kurulması bir toplantıda burada
kararlaştırıldı ama o tarihten beri Adalet ve Kalkınma Partisi Grubu olarak
soruşturma komisyonuna üye vermekten kaçıyorsunuz.
AHMET AYDIN (Adıyaman) –
Kaçmıyoruz. Hakiki, sağlam, gerçek üye vereceğiz.
MEHMET AKİF HAMZAÇEBİ
(Devamla) – Bakın, size Sayın Aydın biraz önce buradan çağrı yaptım, çıkın
mertçe burada söyleyin.
AHMET AYDIN (Adıyaman) –
Araştırıyoruz, vereceğiz.
MEHMET AKİF HAMZAÇEBİ
(Devamla) – Eğer kaçmıyorsanız, bu isimleri yarın bildiriyoruz deyin. Hadi
size yarın değil, pazartesine kadar süre veriyorum, hadi verin. Bizim bütün
isimlerimiz, 12 ismimiz orada duruyor. Meclis Başkanı dedi ki… Yanlış bir şeyle
ihsasıreyde bulunmuştur, katılmıyoruz aslında ama katılmıyoruz deyip bu
Meclisin kuracağı soruşturma komisyonun kurulmasında bir engel oluşturmak
istemiyoruz. Onun görüşüne katılmıyoruz ama dediğini yaptık, 12 ismi de
bildirdik, Meclis Başkanında duruyor. Daha bir isminiz yok, bildiremiyorsunuz,
burada da onu söylemiyorsunuz. 
Teşekkür ederim. (CHP
sıralarından alkışlar)
BAŞKAN – Sayın
milletvekilleri…
AHMET AYDIN (Adıyaman) –
Sayın Başkanım, şurada sadece tutanaklara geçsin diye söylüyorum. 
Birincisi: Az önce de
ifade ettim, 313 milletvekilimiz var, didik didik inceliyoruz, biz bu işten
kaçmayız. Sağlam, İç Tüzük’e uygun üye vereceğiz. 
İkincisi: Meclisi
olağanüstü toplantıya çağırma gerekçeleri bu değildi, olağanüstü toplantı esnasında
AK PARTİ olarak biz söyledik “Soruşturma komisyonunu siz kurmuyorsanız biz
kuracağız.” dedik. Onun üzerine onlar da sonradan talep etti. AK PARTİ
arkasında duracak, bu komisyon kurulacaktır efendim. Komisyon kurulacaktır, biz
de üye vereceğiz. 
KAMER GENÇ (Tunceli) –
Sayın Başkan, usul tartışması açtınız mı efendim? 
BAŞKAN – Açmadım daha.
KAMER GENÇ (Tunceli) –
Ama açın yani. 
BAŞKAN – Şimdi, bakın,
ben hiç kimseye emir kipi kullanmadım bugüne kadar. 
KAMER GENÇ (Tunceli) –
Estağfurullah. 
BAŞKAN – Ha bire
emrediyorsunuz ya!
KAMER GENÇ (Tunceli) –
Talep ediyorum. 
BAŞKAN – Talep
ediyorsunuz da, bakın, ben daha ağzımı açamadım ki!
KAMER GENÇ (Tunceli) –
Peki, açmayın peki.
Yani, ben size talep
ediyorum. 
BÜLENT TURAN (İstanbul)
– Sayın Başkan, bu nedir Allah aşkına!
BAŞKAN – Bilmem, ne
olduğu hakkında bir fikrim yok!
KAMER GENÇ (Tunceli) –
Yani, ben size talep ediyorum, teklifte bulunuyorum. 
MİHRİMAH BELMA SATIR
(İstanbul) – Sayın Başkan, Meclisi siz mi yönetiyorsunuz, vekil mi yönetiyor
canım? 
BAŞKAN – Şimdi, Sayın
Genç, benim ne dediğimi biliyor musunuz şu anda? 
MİHRİMAH BELMA SATIR
(İstanbul) – Yeter artık ama! Allah, Allah!
KAMER GENÇ (Tunceli) –
Peki efendim, ben bekleyeyim. 
BAŞKAN - Bilmiyorsunuz,
niye yorum yapıyorsunuz!
KAMER GENÇ (Tunceli) –
Peki, tamam.
BAŞKAN – Daha, ancak
birbirlerine sataşmaya cevap verdiler, daha gelemedik oraya. 
KAMER GENÇ (Tunceli) –
Peki, efendim. 
BAŞKAN – Muhterem!
ÜNAL KACIR (İstanbul) –
A, yazık etti, muhterem kelimesine! 
BAŞKAN – Sayın
milletvekilleri, Sayın Hamzaçebi’nin belirttiği husus, gündemimizde bulunan bir
işe ilişkin değildir. Gündeme bağlılık ilkesi gereğince, gündemde olmayan bir
hususa ilişkin usul tartışması açılamamaktadır. Soruşturma komisyonu üye
adaylarının belirlenmesi hususundaki işlemler başkanlıkça yürütülmektedir. Bu
konuda usul tartışması açılmasının mümkün olmadığı yönündeki tutumum üzerinde
usul tartışması açıyorum. 
KAMER GENÇ (Tunceli) –
Aleyhte. 
BAŞKAN – Tamam, tamam.
Aleyhimde olduğunuzu biliyorum canım, bu Mecliste de en eski ben tanıyorum
kendisini. En eski dostluğu olan iki kişiyiz ama…
ALİM IŞIK (Kütahya) –
Lehte. 
AHMET AYDIN (Adıyaman) –
Lehte.
MEHMET DOĞAN KUBAT
(İstanbul) – Lehte.
YUSUF HALAÇOĞLU
(Kayseri) – Lehte.
MEHMET AKİF HAMZAÇEBİ
(İstanbul) – Sayın Başkan, usul tartışması açma gerekçesi olağanüstü güzeldi,
sizi kutluyorum efendim. 
BAŞKAN – Yani, ben uzman
oldum hukuk bükmekte iki gündür. 
Şimdi, lehte Doğan
Kubat, Ahmet Aydın, Yusuf Halaçoğlu, Alim Işık…
Aleyhte söz isteminde
boşluk var. 
ALİM IŞIK – Ben
konuşabilirim Sayın Başkan.
BAŞKAN – Tamam, Alim
Işık aleyhte konuşacak.
Sayın
Kubat ve Sayın Aydın lehte; Sayın Genç, Sayın Işık aleyhte.
Buyurun. 
AHMET AYDIN (Adıyaman) –
Teşekkür ediyorum Sayın Başkanım.
Aslında tutumunuz doğru
bir tutumdu. Şöyle ki: Gündemde olmayan bir konuyla alakalı, görüşmediğimiz bir
konuyla alakalı, olmadık bir konuyu buraya, huzura getirip gündemi
savsaklatmaya çalışan birtakım taleplerle karşı karşıya kaldınız. Evet,
gündemde olmadığı için bunun usul tartışmasına konu olmaması lazımdı ama keşke
böyle usulü olmayan bir işlemin de burada gene usul tartışmasını açmamış
olsaydık diye düşünüyorum. Çünkü usulün usulünü tartışıyoruz şu anda, aslında
bizim tartıştığımız o, sadece usul tartışması değil, usulün usulünü
tartışıyoruz. Dolayısıyla bu, ileride bizi nereye kadar götürür meçhul ama ben
bunu son kez olsun diye söylüyorum. Bundan sonraki süreçte... Çünkü burada
teamüllere de gerek yok. İç Tüzük’üzümün 63’üncü maddesi çok açık, mevcut
gündemdeki konu ile alakalı “Görüşmeye yer olup olmaması, Başkanı gündeme veya
Türkiye Büyük Millet Meclisinin çalışma usullerine uymaya davet, bir konuyu öne
alma veya geriye bırakma gibi usule ait konular, diğer işlerden önce
konuşulur.” diyor. Burada ne gündeme ilişkin bir konu var ne Türkiye Büyük
Millet Meclisinin çalışma usullerine davet var ne de başka bir şey var.
Dolayısıyla
burada, Başkanlık Divanının, daha önce Danışma Kurulu kararıyla
gündemine aldığı, işte Çanakkale Gelibolu Yasa Tasarısı’nı görüşeceğiz. O
tasarıyla ilişkin görüşmelere aslında bizim çoktan geçmiş olmamız lazım. Kaldı
ki siz zaten bu konuyla ilişkin gündeme geçtiniz, gündeme geçmeden önce de
olmadı. Gündeme de geçtiniz, gündeme geçtiğinizi de ifade ettiniz ama maalesef,
işte bir arkadaşımız Kamer şeref Genç sağ olsun, böyle bir arkadaşımız, her
durumda, her dönemde bu şeref Genç olan arkadaşımız, Kamer
Genç arkadaşımız, her seferinde, olmadık bir konuda, olmadık bir durumda,
olmadık bir zamanda böyle, birtakım tartışmaları gündeme getiriyor, Meclisi
aksatmaya çalışıyor, hakaret dilini konuşuyor, bütün insanlara, buradaki tüm
milletvekillerine, halkımızın nezdinde tüm milletvekillerine de maalesef
yakışmayacak tarzda edep dışı laflar kullanıyor. Onun için, öncelikle, aslında
uyarılması gereken ilgili şahsın kendisi. Eğer uyarıyla da vazgeçmiyorsa, İç
Tüzük’ü işleteceksek ilgili cezai müeyyidelerin de uygulanması gerekiyor. Biz
burada Anayasa’ya, İç Tüzük’e ve Meclis teamüllerine göre bunu yürütmek
durumundayız, bunu yönetmek durumundayız. Eğer Anayasa’yı hiçe sayarsak, İç
Tüzük’ü rafa kaldırırsak, teamüller de olmazsa o zaman bu Meclisi idare etmek
gerçekten çok zor olacak. 
Değerli arkadaşlar,
iktidarıyla muhalefetiyle milletin Meclisi, övündüğümüz gazi Meclis, Türkiye’yi
yöneten Meclis, tüm sorunların çözüm yeri olan Mecliste hepimizin hâl ve
hareketlerimize dikkat etmemiz lazım diyor, saygılar sunuyorum. (AK PARTİ
sıralarından alkışlar)
BAŞKAN – Teşekkür ederim
Sayın Aydın.
KAMER GENÇ (Tunceli) –
Sayın Başkan…
BAŞKAN – Aleyhte olmak
üzere Sayın Genç…
KAMER GENÇ (Tunceli) –
Sayın Başkanım, ben aleyhte değil… Evvela, bana sataşma yaptı, “Edep dışı
konuştu.” dedi. İsterseniz aleyhte arkadaşımız konuşsun, ben sataşmadan söz
istiyorum ama sonra aleyhte konuşacağım. Bana çok ağır hakaretlerde bulundu
Sayın Başkan.
AHMET AYDIN (Adıyaman) –
Şimdi, Sayın Başkanım, “Hırsız!” diyecek, şunu diyecek, bunu diyecek. Bunların
hiçbir şeyi yok da…
BAŞKAN – Şimdi, bakın,
“edep dışı konuşmak”… 
Siz neler söylüyorsunuz?
KAMER GENÇ (Tunceli) –
Sayın Başkanım, sizden rica ediyorum, evvela sataşmadan sözü alayım, sonra
arkadaş aleyhte konuşsun, ben sonra konuşayım ama bana sataştı efendim. Ya,
kusura bakmayın Sayın Başkan…
MİHRİMAH BELMA SATIR
(İstanbul) – Sayın Başkan, 550 milletvekilini 1 milletvekiline mahkûm
ediyorsunuz ya!
BAŞKAN – Ben size bir
dakika ilave edeceğim, buyurun. 
KAMER GENÇ (Tunceli) –
Peki efendim. 
BAŞKAN – Aleyhte
konuşuyorsunuz, bir dakika ilave edeceğim.
MİHRİMAH BELMA SATIR
(İstanbul) – Bir milletvekiline mahkûm ediliyoruz, olur mu öyle bir şey!
BAŞKAN – Buyurun.


KAMER GENÇ (Tunceli) –
Sayın Başkan, değerli milletvekilleri; bakın…
Yine üç dakika verdiniz,
neyse…
BAŞKAN – Hayır, bir
dakika ilave edeceğim.
KAMER GENÇ (Devamla) –
Ben otuz küsur senedir bu Parlamentoda çalışıyorum.
AHMET AYDIN (Adıyaman) –
Yazık, yazık!
KAMER GENÇ (Devamla) –
Bak, Ahmet, şimdi, sen “Edep dışı” dedin.



KAMER GENÇ (Tunceli) –
Bakın, arkadaşlar, şimdi, Anayasa’nın 100’üncü maddesinde diyor ki…
MİHRİMAH BELMA SATIR
(İstanbul) – Meclisi bu kadar aşağıya çekmeyin ya!
KAMER GENÇ (Devamla) –
Ya, bir dinle be! Dinle, bir öğren be!
MİHRİMAH BELMA SATIR
(İstanbul) – Dinlemiyorum. Dinlemek zorunda mıyım? Yeter!
KAMER GENÇ (Devamla) –
Anayasa’nın 100’üncü maddesinde diyor ki: “Soruşturma komisyonu iki ay çalışır,
iki ayın sonunda da raporunu bitirir ve bitirmezse iki ay süre verir.”
diyor. Ayrıca, İç Tüzük’ün 107, 108 ve 109’uncu maddeleri soruşturma
komisyonunun kurulmasını şey ediyor ve nasıl çalışacağı, nasıl rapor vereceğini
belirtiyor. 
Peki, şimdi, soruşturma
komisyonuna grupların üye vermesine ilişkin bir süre yok. Ne yapacağız
arkadaşlar? 
HARUN KARACA (İstanbul)
– Tüzük’ü değiştireceğiz.
KAMER GENÇ (Devamla) –
Soruşturma komisyonuna gruplar eğer üye vermezlerse iki sene bekleyecek miyiz?
Soruşturma komisyonu çok önemli bir kurumdur. Bu kurumda ne oluyor? Bakanlar
hırsızlık yapmış, Başbakanlar hırsızlık yapmış; bunlarla ilgili ciddi iddialar
var, Türkiye Büyük Millet Meclisi “Bunlar hırsızdır.” diyor, “Yolsuzdur.”
diyor. “Ceza Kanunu’na göre bunlar hakkında bir karar verilmesi lazım.” diyor.
(AK PARTİ sıralarından gürültüler)
AHMET AYDIN (Adıyaman) –
Sayın Başkan, temiz bir dille konuşmaya davet eder misiniz.
ÜNAL KACIR (İstanbul) –
Meclis onu demiyor, “Araştırılsın.” diyor, “Soruşturulsun.” diyor.
KAMER GENÇ (Devamla) –
Burada, bu yolsuzluk ve hırsızlık meselesinin en kısa zamanda Türkiye Büyük
Millet Meclisinin kuracağı bir komisyon kanalıyla tespiti gerekir. Şimdi,
bakın, 5 Mayısta soruşturma komisyonu kurulmuş, bugün 18 Haziran, iki ay
geçmiş, AKP üye vermiyor. Meclis Başkanı diyor ki: “Benim topum tüfeğim mi
var?” Hayır, topun tüfeğin yok. Burada, Cemil Çiçek, sen AKP’nin militanı gibi
hareket ediyorsun. 
BÜLENT TURAN (İstanbul)
– Ya, böyle bir üslup olur mu ya!
AHMET AYDIN (Adıyaman) –
Sayın Başkanım, Meclis Başkanlık Divanına da hakaret ediyor.
KAMER GENÇ (Devamla) –
Eğer AKP’nin militanı gibi hareket etmiyorsan her gün burada, getirdiğin
gündemde Sunuşlar’da diyeceksin: “Ey milletvekilleri, ey Türk halkı; bu Türkiye
Büyük Millet Meclisi şu 4 bakan hakkında soruşturma önergesini kabul etmiş ama
AKP bu soruşturma komisyonuna üye vermiyor.” 
RAMAZAN CAN (Kırıkkale)
– AKP kadar, kafana taş düşsün!
KAMER GENÇ (Devamla) –
Buradan anons edeceksiniz, Sunuşlar’da bunu söyleyeceksiniz. Ey halk, bu AKP
soruşturma komisyonuna üye vermiyor. Bu halk duysun. 
AHMET AYDIN (Adıyaman) –
Sen söylüyorsun ya, sana itibar etmiyorlar herhâlde.
KAMER GENÇ (Devamla) –
Ama saklıyor Cemil Çiçek, gündeme koymuyor. Benim burada usul tartışması
açmamdaki maksat… Cemil Çiçek de diyor ki: “Benim elimde top tüfek yok.” Senin
elinde top tüfek yok ama sen AKP’nin hırsızlıklarını, yolsuzluklarını örten bir
militansın. (AK PARTİ sıralarından gürültüler)
BAŞKAN – Sayın Genç…
KAMER GENÇ (Devamla) –
Bir dakika efendim, bir dakika…
BAŞKAN – Sayın Genç,
bakın, “edep dışı” dendiği için söz aldınız ya, yapmayın…
KAMER GENÇ (Devamla) –
Ondan sonra, bunları söyleyeceksin ki, millet diyecek ki: “AKP bu soruşturma
komisyonuna üye vermiyor.” anlatsın. 
RECEP AKDAĞ (Erzurum) –
Edebini takın, edebini.
MİHRİMAH BELMA SATIR
(İstanbul) – Sayın Başkan, gereğini yapın.
KAMER GENÇ (Devamla) –
Dolayısıyla, AKP’nin buraya, soruşturma komisyonuna üye vermediğini milletin
bilmesi lazım. 
RECEP AKDAĞ (Erzurum) –
Her çıktığın zaman böyle konuşuyorsun.
KAMER GENÇ (Devamla) –
Çünkü bunların bir hedefi var: Cumhurbaşkanı seçimine kadar bu yapılan
yolsuzlukları, hırsızlıkları milletin gözünde örtbas etmek.
Peki, siz namuslu ve
şerefli bir grup olarak soruşturma önergesini verdiniz mi, kabul ettiniz mi?
RAMAZAN CAN (Kırıkkale)
– Yahu namusu, şerefi, öyle kelimeleri ağzına alma be adam ya! Hayret bir şey
ya!
KAMER GENÇ (Devamla) –
Niye komisyona üye vermiyorsunuz, niye iki ayı geçtiği hâlde bu komisyona
üyeler vermiyorsunuz?
AHMET AYDIN (Adıyaman) –
Sende namusu, şerefi ölçecek çap yok, yok. 
KAMER GENÇ (Devamla) –
Demek ki hırsızlıkları örtmeye çalışıyorsunuz, hırsızlıklara arka çıkmak
istiyorsunuz, milletin gerçekleri öğrenmesini istemiyorsunuz. Komisyona üyeleri
bildirin. İki ayda bildirilmez mi yahu? Neye çekiniyorsunuz?
AHMET AYDIN (Adıyaman) –
Sayın Başkanım, bu hakaretleri duymak zorunda değiliz.
KAMER GENÇ (Devamla) –
Çünkü hırsızlıklarınız tescil edilmiş, çünkü suçlusunuz, çünkü milletin
karşısına çıkacak bir yüzünüz yok.
MİHRİMAH BELMA SATIR
(İstanbul) – Allah Allah!
KAMER GENÇ (Devamla) –
Çünkü bu ahlak kurallarına aykırı. Dolayısıyla, burada komisyon üyelerini
bildirmemekle hırsızlıkları, yolsuzlukları örtmek için ayak diretiyorsunuz ve
Meclis Başkanı da size yardımcı oluyor, Cemil Çiçek de zaten bu iktidardan
büyük rant sağlıyor. 
(Mikrofon otomatik cihaz
tarafından kapatıldı) 
RECEP ÖZEL (Isparta) –
Ne konuşuyorsun ya!
RAMAZAN CAN (Kırıkkale)
– Yahu nasıl konuşuyorsun ya!
KAMER GENÇ (Devamla) –
Eğer istiyorsanız açıklayalım onu, şey edelim efendim. (CHP sıralarından
alkışlar) 
BAŞKAN – Evet, şimdi bir
saniye.
AHMET AYDIN (Adıyaman) –
Sayın Başkanım…
BAŞKAN – Ben size söz
vereceğim ama Sayın Işık da konuşsun. 
AHMET AYDIN (Adıyaman) –
Ben bunun üzerine bir şey ifade etmem lazım Sayın Başkanım, bu tamamlanmadan.
BAŞKAN – Peki, buyurun.
Yani, mümkünse cevap
verilmeyecek bir konuşma yapın, bir an evvel şu işi bitirelim.



AHMET AYDIN (Adıyaman) –
Sayın Başkanım, öncelikle tabii bütün kamuoyu izliyor, arkadaşın neler
söylediğini sizler de takip ediyorsunuz. 
Bakın, bir defa burada
Meclis Başkanlık divanını, Meclis Başkanlık makamını korumanız lazım. Bu
söylediği… İç Tüzük’ün 161’inci maddesinin üçüncü bendi çok açık ve ben bunu
sizden talep ediyorum. Görüşmeler sırasında Cumhurbaşkanına, Türkiye Büyük
Millet Meclisine, Türkiye Büyük Millet Meclisi Başkanına ve Türkiye Büyük
Millet Meclisi Başkanlık Divanına, Başkanlık görevini yerine getiren
Başkanvekiline hakarette bulunmak, sövmek veya onları tehdit etmek yahut
Türkiye Cumhuriyetine veya onun Anayasa düzenine sövmek geçici çıkarma cezasını
gerektirir.
BÜLENT TURAN (İstanbul)
– Lütfen Sayın Başkan.
AHMET AYDIN (Devamla) –
Meclis Başkanına “militan” diyor, Meclis Başkanına ismen birçok hakarette
bulunuyor, bütün gruba hakarette bulunuyor. Dava hakkımız saklı kalmak üzere AK
PARTİ Grup Başkan Vekili olarak İç Tüzük’ü işletmenizi ve en az üç gün geçici
çıkarma cezasıyla cezalandırmanızı talep ediyoruz.
Saygılar sunuyorum. (AK
PARTİ sıralarından alkışlar, CHP sıralarından gürültüler)
GÜRKUT ACAR (Antalya) –
Gerçekleri söyledi.
ALİ ÖZ (Mersin) – Sizden
başka kimse gelmesin. Verin komisyona üyelerinizi bitsin bu iş.
KAMER GENÇ (Tunceli) –
Sayın Başkan, ben de sataşmadan söz istiyorum.
MEHMET AKİF HAMZAÇEBİ
(İstanbul) – Sayın Başkan…
BAŞKAN – Buyurun Sayın
Hamzaçebi.
AHMET AYDIN (Adıyaman) –
Ayıp ya! Ağır eleştiri mi ya! Bırakın Allah aşkın ya!
KAMER GENÇ (Tunceli) –
Bak, Ahmet, senin şirketlerini açıklayacağım ha.
AHMET AYDIN (Adıyaman) –
Ne yapıyorsan yap ya!
BÜLENT TURAN (İstanbul)
– Sayın Başkan, izin vermeyin böyle bir üsluba.
MEHMET AKİF HAMZAÇEBİ
(İstanbul) – Sayın Başkan, sanıyorum siz bir değerlendirme yapacaksınız çünkü
öyle bir açıklama yapmıştınız ama Sayın Aydın öncelikle söz talep edince ona
söz verdiniz. Meclis Başkanlık makamıyla ilgili olarak gerekli açıklamayı,
değerlendirmeyi yapmak Sayın Meclis Vekiline düşer. Ayrıca Sayın Kamer Genç
Meclis Başkanına yönelik olarak sert bir eleştiride bulunmuştur. Bu eleştiri
sert eleştiriydi.
AHMET AYDIN (Adıyaman) –
Yazık ya, yazık ya!
MEHMET AKİF HAMZAÇEBİ
(İstanbul) – Hayır, hakaret kelimesi varsa, ben kaçırmış olabilirim.
AHMET AYDIN (Adıyaman) –
“Hırsız” diyeceksin, hakaret edeceksin, “militan” diyeceksin…
RECEP ÖZEL (Isparta) –
A’dan z’ye hakaret, hepsi hakaret.
MEHMET AKİF HAMZAÇEBİ
(İstanbul) – Bakın, hakaret kelimesini kesinlikle hoş görmem, kesinlikle hoş
görmem. Bakın, hakaret kelimesini eden bir kişi kendi parti mensubum da olsa
korumam ama ben konuşmalarındaki cümleleri sert eleştiri olarak aldım.
RAMAZAN CAN (Kırıkkale)
– Ya, Meclis Başkanına “militan” diyor, Meclis Başkanına.
MEHMET AKİF HAMZAÇEBİ
(İstanbul) – Eğer farklı bir görüş varsa, tabii ki siz değerlendirebilirsiniz.
AHMET AYDIN (Adıyaman) –
“AKP’nin yardımcısı, AK PARTİ’nin yardımcısı, militan” diyor.
MEHMET AKİF HAMZAÇEBİ
(İstanbul) – Meclis Başkanına yönelik olarak “militan” kelimesini kullanmıştır.
Militan sert bir eleştiri kelimesidir, bir hakaret ifade etmez.
ÜNAL KACIR (İstanbul) –
Nerede yazıyor sert olduğu?
AHMET AYDIN (Adıyaman) –
Bence “militan” hakarettir.
KAMER GENÇ (Tunceli) –
Ceza verin ya, ben istiyorum, ceza verin ya. 
ÜNAL KACIR (İstanbul) –
Sert bir hakaret.
ALİ UZUNIRMAK (Aydın) –
İç Tüzük’e göre hareket edilmesi isteniyorsa arkadaşlar İç Tüzük’e uysunlar,
soruşturma komisyonuna adam versinler. 
KAMER GENÇ (Tunceli) –
Sayın Başkan, benim sataşma hakkım, yani sataşmadan sonra…
AHMET AYDIN (Adıyaman) –
Otur yerine be!
BAŞKAN – Şimdi, bakın,
artık ben yani şu andan itibaren istiap haddim doldu. Şu işi bitireyim. Ondan
sonra da bir açıklama yapacağım. Sonrasında, lütfen… Yani iyi niyetimi herkes
istismar ediyor canım!
Sayın Işık, buyurun.








ALİM IŞIK (Kütahya) –
Sayın Başkan, değerli milletvekilleri; tutumunuzun usulen aleyhinde söz aldım
ancak lehinde konuşacağım gibi Meclis Başkanının tutumunun da aleyhine konuşmak
zorunda olduğumu ifade etmek istiyorum. 
Bilindiği gibi, 17-25
Aralık tarihlerinde kamuoyunun gündemine “yolsuzluk ve rüşvet operasyonları”
olarak gelen konu üzerine 4 eski bakanın adının karıştığı fezlekeler Türkiye
Büyük Millet Meclisi Başkanlığına gelmiş ve yerel seçimler nedeniyle Meclisin
tatil olduğu bir dönemde muhalefet partilerinin talebiyle fezlekelerin Mecliste
okunması amacıyla olağanüstü çağrıyla Meclisimiz 19 Mart tarihinde toplanmıştı.
O zaman AKP’li Meclis üyeleri dışarıda beklediler, gelmediler; muhalefet
çoğunluğu sağlayamasın, fezlekeler okunmasın, bu yerel seçimler öncesinde yapılan
usulsüzlükler ve yolsuzluklar…
ÜNAL KACIR (İstanbul) –
Biz buradaydık, ben buradaydım. 
ALİM IŞIK (Devamla) –
Dışarıdaydınız…
ÜNAL KACIR (İstanbul) –
Ben buradaydım. 
ALİM IŞIK (Devamla) –
…veya yeterli çoğunlukta burada değildiniz.
Dolayısıyla muhalefet
çoğunluğu sağladı, Meclis açıldı, bu konularla ilgili müzakereler maalesef
fezlekelerin okunmaması yönünde AKP’li Meclis üyelerinin gizli oylama sonucunda
reddedildi. Dolayısıyla tüm milletvekilleri olarak sizler ihsasıreyi o gün
zaten burada ortaya koydunuz, hiçbiriniz soruşturma komisyonu üyesi
olamazsınız. (MHP sıralarından alkışlar)
ŞİRİN ÜNAL (İstanbul) –
Siz soruşturun o zaman. 
ALİM IŞIK (Devamla) –
Dolayısıyla sizler suç işlediniz, siz suç işlediniz. 
İSMAİL KAŞDEMİR
(Çanakkale) – Ne suçu bu?
ALİM IŞIK (Devamla) –
Çünkü o oylamalarda, bu iddialarla ilgili, burada fezlekenin oylanmaması,
okunmaması yönünde oy kullandınız. Onun için şu ana kadar üye veremiyorsunuz. 
AHMET AYDIN (Adıyaman) –
Siz de kullandınız, siz de veremezsiniz. Böyle bir mantık olmaz. 
ALİM IŞIK (Devamla) –
Biz muhalefet partisi milletvekili olmamız nedeniyle buradaki olayların denetim
görevi gereği açıklama yapmak zorundayız, yapacağız, yapmaya da devam edeceğiz.
Hırsızlıkla, yolsuzlukla ilgili bu iddiaların Türkiye Büyük Millet Meclisinde
tartışılması konusundaki görüşlerimiz her zaman devam edecek. Türkiye Büyük
Millet Meclisi Başkanı kendi görevini kötüye kullanmıştır çünkü muhalefet
partilerinin vermiş olduğu isimlerle ilgili yaptıkları açıklamaların bu Meclis
soruşturma komisyonunda üye olamayacağı yönündeki bir kararı bu Genel Kurul
verir, Meclis Başkanı veremez. Çünkü bu irade, Anayasa’da ve İç Tüzük’te Genel
Kurula verilmiştir, Meclis Başkanının böyle bir görevi yoktur, olamaz. AKP’nin
talebi üzerine muhalefet partisi gruplarının üyelerini reddetme hakkı yoktur.
Bu konuyla ilgili yargıya başvurumuzu yapacağız. Milliyetçi Hareket Partisi
Grubu üyelerinden birisi olarak konuşuyorum. Dolayısıyla daha bizim fikrimizin
ne olduğu ortaya çıkmadan Meclis Başkanı, benim komisyon üyeliğimi reddedemez,
böyle bir görevi yoktur. Dolayısıyla Meclis Başkanı görevini kötüye
kullanmaktadır.
Teşekkür ediyorum. (MHP
sıralarından alkışlar) 
BAŞKAN – Teşekkür ederim
Sayın Işık.
Birleşime on dakika ara
veriyorum.
 Kapanma
Saati: 18.16

BEŞİNCİ
OTURUM
Açılma
Saati: 18.31
BAŞKAN:
Başkan Vekili Meral AKŞENER
KÂTİP
ÜYELER: Dilek YÜKSEL (Tokat), Muhammet Rıza Yalçınkaya (Bartın)
-----0-----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Beşinci
Oturumunu açıyorum. 
Sayın milletvekilleri,
yasama faaliyetlerimizi belirlenmiş gündemimize göre yürüttüğümüz malumunuzdur.
Gündem konularının değişikliğine ilişkin siyasi parti grup önerileri de
gündemin “Sunuşlar” kısmında işlem görmüştür. Gündemimizin dışında bir konuyu
görüşemeyeceğimize dair tutumumuzda bir değişiklik olması mümkün değildir.
Gündemimizde bulunan konular üzerindeki çalışmalarımıza sağlıklı bir şekilde
devam edebilmemiz için, İç Tüzük’ümüze uygun bir şekilde işlemleri
gerçekleştirmemiz, söz taleplerimizi buna göre yapmamız, konuşmalarımızda temiz
ve yapıcı bir dil ve üslup kullanmamız önem taşımaktadır. Bu Meclisin her bir
üyesinin şahsında Türkiye Büyük Millet Meclisinin saygınlığını gözetme ve
sağlama yükümlülüğü olduğunu hatırlatmak isterim. Bu andan itibaren
tartışmalarımızı geride bırakarak Çanakkale Savaşları gibi tarihimizin önemli
bir olayının yaşandığını yerlerle ilgili düzenlemenin görüşmelerine geçmemizin
uygun olacağını değerlendiriyorum. 
2’nci sırada yer alan,
Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz. 

2.- Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı:287)
BAŞKAN - Komisyon? Yok.
Ertelenmiştir. 
AHMET AYDIN (Adıyaman) –
Sayın Başkan…
BAŞKAN – Buyurunuz Sayın
Aydın. 



AHMET AYDIN (Adıyaman) –
Sayın Başkan, bu Meclisin saygınlığını, mehabetini korumak bütün
milletvekillerinin görevidir. Özellikle ilgili milletvekiliyle alakalı olarak
bir ceza talebimiz olmuştu. Temiz bir dil kullanması noktasında İç Tüzük’ün
amir hükümleri var ve bunun karşılığında cezai müeyyideler var. Tabii, biz
milletvekilinin ceza almasından hoşnut olmayız, lakin bir milletvekili ısrarlı
bir şekilde “Ben ceza almak istiyorum.” diyorsa ve ısrarlı bir şekilde bu
Parlamentodaki Başbakanımız, Meclis Başkanı dâhil olmak üzere, tüm
milletvekillerine âdeta hakaret eder bir dil kullanıyorsa ben bunu Meclis
Başkanlık Divanım ve aynı zamanda CHP Grup yönetiminin de takdirlerine
sunuyorum. Cezamızda da ısrarcı olduğumuzu ifade ediyorum.
Teşekkür ediyorum.
BAŞKAN – Teşekkür
ederim.
KAMER GENÇ (Tunceli) –
Sayın Başkan, bu benim dediğimi anlamamış. 
BAŞKAN – Artık yeter.
3’üncü sırada yer alan,
Çanakkale Savaşları Gelibolu Tarihî Alan Başkanlığı Kurulması Hakkında Kanun
Tasarısı ve Millî Eğitim, Kültür, Gençlik ve Spor Komisyonu Raporu’nun
görüşmelerine başlayacağız.





3.- Çanakkale
Savaşları Gelibolu Tarihi Alan Başkanlığı Kurulması Hakkında Kanun Tasarısı ve
Milli Eğitim, Kültür, Gençlik, ve Spor Komisyonu Raporu (1/927) (S. Sayısı:
601)(x)
BAŞKAN – Komisyon
burada.
Hükûmet burada.
Komisyon Raporu 601 sıra
sayısıyla bastırılıp dağıtılmıştır.
Sayın milletvekilleri,
alınan karar gereğince, bu tasarı İç Tüzük’ün 91’inci maddesi kapsamında temel
kanun olarak görüşülecektir. Bu nedenle, tasarı, tümü üzerindeki görüşmeler
tamamlanıp maddelerine geçilmesi kabul edildikten sonra bölümler hâlinde
görüşülecek ve bölümlerde yer alan maddeler ayrı ayrı oylanacaktır. 
Tasarının tümü üzerinde
söz isteyen Halkların Demokratik Partisi Grubu adına Kars Milletvekili Sayın
Mülkiye Birtane.
Buyurunuz Sayın Birtane.
(HDP sıralarından alkışlar)
Süreniz yirmi dakika.
HDP GRUBU ADINA MÜLKİYE
BİRTANE (Kars) – Teşekkürler Sayın Başkan.
Sayın Başkan, değerli
milletvekilleri; Çanakkale Savaşları Gelibolu Tarihî Alan Başkanlığı Kurulması
Hakkında Kanun Tasarısı üzerine söz aldım. Hepinizi saygıyla selamlıyorum.
Yasayla ilgili konuşmama
başlamadan önce her gün, hatta her saat değişen Irak’taki durumla ilgili birkaç
şey söylemek istiyorum. Musul’a yapılan IŞİD çetelerinin saldırıları esnasında
Hewler’deydim. Irak’taki durumun vahameti, halkın söylem ve tavırlarından
açıkça görülmekteydi. Çocuklar “Bu çeteler gelip başımızı kesecek.” diye
uyumuyor, kadınlar tedirgin, bir bütün olarak toplum “Yarın ne olacak?” diye
geleceğe karamsar bakıyor. Yıllardır Suriye’de ve Rojava’da Kürt halkı bu
çetelere karşı muazzam bir mücadele verip direnirken ve katliamdan geçirilirken
kimsenin sesi çıkmıyordu. Kürtler dört yıl önce bu çetelerin hiçbir insani
ölçüyü tanımadan insanları inanç ve etnik kimliklerinden dolayı katlettiklerini
ve tüm Orta Doğu halkları ve ülkeleri için tehdit unsuru olduğunu söylemiş
ancak hiçbir şekilde dikkate alınmamışlardır. En son bu çetelerin Musul’a
girişleri birçok kesime söz söyleme hakkı vermiş gibi her gün onlarca kişi bu
konuda yorum yapmaktadır. Hükûmet ise ne yazık ki konsolosluğunda bayrağın
indirilmesine ve onlarca çalışanı ve vatandaşı alıkonulmasına rağmen ses
çıkarmamış veya çıkaramamış aksine Sayın Başbakan basın-yayın kuruluşlarının
sessiz kalması gerektiğini vurgulamıştır. Acaba, dedikleri gibi asıl amaç
oradaki rehineleri korumak mı yoksa Suriye’ye tırlar dolusu silah gönderilirken
IŞİD’le olan ilişki ortaya çıktığı hâlde sessiz kalarak desteğini devam
ettirdiğini mi göstermeye çalışıyor merak ediyoruz. O silahların iddia edildiği
gibi Türkmenlere gitmediği de açıklığa kavuşmuştur. Varsayalım ki o silahlar
Türkmenlere gönderildi, bu, düpedüz Suriye’ye müdahaledir, hiçbir şekilde kabul
edilemez.
Sayın Başkan, değerli
milletvekilleri; son gelişmeler de göstermiştir ki Türkiye’nin, AKP iktidarının
yıllardır izlediği dış politikasında özellikle de Kürt politikasında acilen
değişiklik yapması gerekmektedir. Kürtleri karşısına alarak Türkiye’nin
demokratikleşmesi ve barış ortamına kavuşması hiçbir zaman mümkün olmayacaktır.

Değerli
milletvekilleri, kanun tasarısına ilişkin olarak görüşlerimizi de şöyle
paylaşmak isterim: Evet, her zaman dile getirdiğimiz üzere, Türkiye birçok
medeniyetin ana vatanı olduğu topraklar üzerinde kurulmuştur. Ancak, ulus
devletçi yapılanma kimlikleri, kültürleri, inançları, çoğulculuğu reddeden bir
anlayışın ürünüdür ve Türkiye’nin de bu süreci katliamlar, sürgünler, göçler,
asimilasyon, imha, yok sayma ve daha birçok baskı ve inkâr politikalarıyla
doludur. 
Çanakkale’de
yan yana savaşan halklara reva görülen Türk Sünni olarak var olma ya da yok
olmaydı. Türkiye’de ulus devlet yapılanması sürecinde dinler, diller, kültürler
yok sayılmıştır. Burada, medeniyetlerin, tarihin en kesin ispatı olan tarihî
yapılar, eserler, resimler, mezarlıklar, anıtlar, surlar, kaleler, kiliseler
yok edilmiştir. Türkiye, üzerinde kurulduğu medeniyetlere ait tarihî
kalıntıları, yapıları ya yok etmiş, yağmalamış ya da kendi milliyetçi
anlayışına göre yeniden dizayn etmiştir. 
Özünden,
gerçek kimliğinden, gerçekliğinden, tarihinden, yaşanmışlığından koparılan bu
topraklarda elbette inkâr ve imha önce halkların tarihlerine karşı
başlatılmıştır. Tarihi yok edilen halklar bu ülkede birer mülteci, sığınmacı
olarak yaşamıştır. Hayatta kalabilmek için dillerini, dinlerini gizleyerek
yaşamışlardır. Türkiye, medeniyetlere ait tarihi yok sayıp kendisine, tarihî
gerçeklikle ilgisi olmayan bir resmî tarih oluşturmuştur. Bu durumsa doğal
olarak bugüne kadar Türkiye’yi gerçek demokrasiye kavuşturmayan en önemli neden
olmuştur. Aslında Türkiye, başkalarına ait dilleri, tarihî, inancı yok sayıp
yeryüzünden silmeye çalıştıkça kendi tarihini de yok etmiştir. Bugüne kadar
gelmiş kuşaklar Türkiye’nin gerçek tarihini bilmeyerek yaşamıştır. Zoraki
yaratılan bir tarih elbette beraberinde başka halklara, dillere, inançlara
düşmanlığı yaratmıştır. Çok kültürlü, çok dilli, çok dinli topraklar tek din,
tek millet, tek dil dayatmasıyla kan gölüne dönüştürülmüştür. Bugün hâlâ bunun
ceremesini Türkiye halkları çekmektedir. 
Sayın Başkan, değerli
milletvekilleri; Türkiye’nin dört bir yanını sarmış tarihî yapılar şimdi yok
olmakla karşı karşıyadır. Türkiye, büyük bir enerjisini ya bu yapıları yok
etmek için harcamış ya da değiştirerek Türkleştirmiştir. Tarihî yapıları, başka
medeniyetlere ait bir tarihi bile Türkleştirmek, herkesi Türk saymak üzerine
kurulmuş bu anlayış bugün ise tarihî yapıları kendi kaderine terk etmekle
yetinmektedir. Türkiye, hiç olmazsa bundan sonra gerçek tarihiyle
yüzleşmelidir. Çünkü tarihî yapıların her biri bir inancı, bir kültürü, bir
dili yani bir halkı temsil ediyor ve kabul etmeliyiz ki onların da bu
topraklarda dillerini, dinlerini, kimliklerini yaşamak gibi bir hakları vardır.

Çanakkale savaşlarının
cereyan ettiği alanın bütünsel bir bakış açısıyla ele alınarak açık hava müzesi
olarak yeniden düzenlenmesine ve yönetilmesine ilişkin faaliyetleri yürütecek
Çanakkale Savaşları Gelibolu Tarihî Alan Başkanlığı kurulmasına yönelik
hazırlanan bu tasarının Türkiye’deki tüm tarihî yapıların tarihî gerçekliğine
uygun bir şekilde korunması için uyumlaştırılması gerektiğini düşünüyoruz. 
Çanakkale savaşlarının
yaşandığı Kumkale beldesindeki alan ve Gelibolu Yarımadası UNESCO Dünya Mirası
Geçici Liste’sine de alınmıştır. Bizler savaşların değil bu savaşların hangi
gerçeklik üzerinden yaşandığı, gerçek tarihinin ne olduğu, halkların bu
savaşlarda ne yaşadıklarının öne çıkarılması, gerçek tarihine uygun bir bakış
açısıyla faaliyetlerin yürütülmesinden yanayız. Başka halkların nasıl yok
edildiği, savaşı yücelten, özendiren bir anlayışla değil Türkiye’nin hiçbir
dönem yapmadığı, başaramadığı kabul etme, gerçekle yüzleşme, hakikati topluma
ulaştırma anlayışıyla toplumla, sivil toplum örgütleri ile aydınlar, tarihçilerle
ortaklaşarak doğayı tahrip etmeden, yapaylıktan oldukça uzak durarak bir
gerçekliği ortaya çıkarma fikrini hayata geçirmesi gerektiğini düşünüyoruz. 
Bu tasarı hazırlanırken
STÖ’lerin, tarihçilerin, çevrecilerin ve ilgili olan bilim insanlarının
görüşleri alınmamıştır. AKP iktidarının her zaman yaptığı gibi değişikliği de
oldubittiye getirdiğini düşünüyoruz. Ayrıca tasarıda geçen, bu alanda
çalıştırılacak işçilerin hangi koşullar altında iş yapacağı da başka bir
konudur ve Hükûmetin bu konuya da bir açıklık getirmesini bekliyoruz. Aynı
şekilde, yereldeki halkla, orada yaşayan vatandaşlarla nasıl bir ortaklaşma
yapıldığını bilmiyoruz. Bu alanın bu şekilde düzenlenmesinin orada halkı nasıl
etkileyeceği, buna rıza göstermeyecek halkın sorunlarının bilinmesi ve 4533
sayılı Yasa’yla yerel halka tanınan avantajların yer alıp almayacağı açıklığa
kavuşturulmalıdır. 
Kültür ve Turizm
Bakanlığının UNESCO’ya yaptığı başvuru neticesinde Dünya Miras Merkezi’nce
yapılan değerlendirme sonucu hayata geçecek bu proje aslında geçiştirilecek bir
proje olmayıp bir tarihin yaşandığı alanın doğasına uygun bir şekilde
korunmasını öngörüyor. Çanakkale deniz ve kara muharebelerinin yapıldığı yerler
de Gelibolu Yarımadası içinde yer alıyor. Batık gemiler, toplar, siperler, kaleler,
burçlar ve savaşla ilgili kalıntılar, savaşta hayatını kaybedenlerin mezarları,
Avustralya, Yeni Zelanda, İngiliz ve Fransız askerlerinin mezarları ve anıtları
da yer alıyor. Bu alanın bu şekilde düzenlenmesi savaş ruhuna değil barışı,
çoğulculuğu, hoşgörüyü, eşitliği, bütün halkların aynı değerde olduğunu, her
halkın dilinin, sembollerinin, kimliklerinin saygıyı hak ettiğini vurgulayan
bir anlayışı temsil etmelidir. Türklüğü, Türk’ü tek başına ve kazanımları
sadece Türk’e ve Türklüğe mal eden yaklaşımdan özenle kaçınılmalıdır. 
Demin de ifade ettiğim
gibi, Türkiye, tarihi ile olduğu gibi doğa ile de barışmalıdır çünkü doğa ve
tarih iç içedir. Çanakkale savaşlarına ait kalıntılar korunduğu gibi Kars Ani
Ören Yeri, Kars tarihî Rus evleri, Diyarbakır surları, tarihî Efes kenti, aynı
özenle korunmalıdır. Örneğin, kendi seçim bölgem olan Kars’ta yüzlerce tarihî
yapı vardır. Bu vesile ile de dile getirmek isterim ki Kars’ta bulunan bu
yapılar yok olmak üzeredir. Sosyoekonomik açıdan en geri kalmış iller arasında
bulanan kent, dünyaca ünlü Ani antik kenti ve Kars Kalesi gibi büyük tarihî
miraslara da sahiptir. Tarihin çok eski devirlerine uzanan antik kalıntıları
bulunan kent, Yontma Taş Çağı’ndan itibaren kesintisiz bir yerleşim yeridir.
Kentte birçok tarihî ev, konak, cami
ve Paleolitik Dönem eserleri bulunmaktadır. Ayrıca, Urartulardan,
Selçuklulardan, Roma ve Bizans dönemlerinden kalma sayısız taş ve madenî eser
mevcuttur. Ani Antik Kenti, yabancı turistlerin merak ve ilgiyle ziyaret ettiği
merkezlerdendir. Ayrıca, Modern Kars Müzesi, günümüzde arkeolojik, etnografik
ve taş eserlerin sergilendiği önemli müzeler arasında yer almaktadır. Bu zengin
tarihî miras, ilgisizlik ve bakımsızlık nedeniyle yok olmak üzeredir. Tarihî ve
kültürel varlıkların çoğu tahrip olmuş ve ilin turizme elverişli mekânları
hiçbir şekilde değerlendirilememiştir. Kars'ta tarihî mirası ve kültürel
değerleri yaşatmaya ve tanıtmaya yönelik çalışmalar yok denecek kadar azdır.
İlde kültür ve turizm alanında kayda değer herhangi bir yatırım
bulunmamaktadır. Tarihî eserlerin tanıtımı yapılmıyor, ile gelen turistlere
rehberlik edecek bir görevli bulamıyorlar. 
Ani Antik Kenti
korunmadığı için kale çevresinde ve içinde altın araması yapılmış, içeride koca
çukurlar açılmıştır. Aramalar Kilise duvarlarına da yapılmış, duvar taşları içi
oyularak yerinden çıkarılmış, duvarların hepsi tebeşir veya taşlarla
çizilmiştir. Ani Antik Kenti çok geniş bir alanı kaplamaktadır ve tam olarak
gezilmesi için bir günlük bir zaman ayrılması gerekir. Buna karşın, antik
kentin çevresinde herhangi bir şekilde dinlenme tesisinin bulunmaması ciddi
problemlere neden olmakta ve mekân cazibesini yitirmektedir. Kars merkezde yer
alan Kars Kalesi de aynı durumdadır. Bütün tarihî yapılar için restorasyon ve
koruma çağrısı yaparken Ani Antik Kenti, tabyalar ve Kars Kalesi için ise
ayrıca bir çağrı yapma ihtiyacı duyuyorum. 
Sayın Başkan, değerli
milletvekilleri; ayrıca belirtmek isterim ki Türkiye, ulusçu bir yaklaşımla
kendisine ait gördüğü tarihi yüceltirken Hasankeyf’i sular altına gömmekten,
Hakkâri’de “Kela Mîran” yani Mir Kalesi’nin askerler tarafından kullanılması
politikalarından ve Dersim, Zilan ve benzeri birçok bölgede yaşanan tarihin
izlerini silmekten el çekmelidir. Tarihî yapıları korumak için çaba sarf
edecekse doğa katliamı yapmaktan vazgeçmelidir. 21’inci yüzyılın çoğulcu,
demokratik, çevreci ve barışçı anlayışını esas alarak doğayla da yeniden
barışmalıdır. HES’lerle, barajlarla, betonlarla nehirleri, dereleri, ormanları
ve tarihî mekânları yok etmekten vazgeçmelidir. Kirlilikle yok olmak üzere olan
Bafa Gölü, Ankara Çayı, Kars Çayı, kuruyan gölleri de içinde yaşadığımız ve
geleceğe devredeceğimiz çevremize yaptığımız diğer haksızlıklar olarak
görüyoruz ve acil tedbirlerin alınması gerektiğini vurguluyoruz.
Tabii ki burada bu kanun
tasarısıyla ilgili olarak yapılması gerekenleri yukarıda sıraladık. Bunlarla
ilgili olarak, 4533 sayılı Yasa’nın aslında değiştirilmesiyle ilgili bir kanun
teklifi olduğunu da düşünerek düşüncelerimizi burada sonlandırıyor ve hepinize saygılar
sunuyoruz. (HDP sıralarından alkışlar) 
BAŞKAN – Teşekkür ederim
Sayın Birtane.
Milliyetçi Hareket
Partisi Grubu adına Kayseri Milletvekili Sayın Yusuf Halaçoğlu. (MHP
sıralarından alkışlar) 
Buyurunuz. 
MHP GRUBU ADINA YUSUF
HALAÇOĞLU (Kayseri) – Teşekkür ederim Sayın Başkanım.
Değerli milletvekilleri,
evet, Türkler Anadolu’ya 1056’dan itibaren ikinci kere geldiler. Karşılarında
sadece Bizans İmparatorluğu vardı yani Doğu Roma İmparatorluğu vardı ve hâliyle
karşılarında onu buldular, onlarla mücadele ettiler ve Anadolu’yu kendi
topraklarına kattılar, bir Türk yurdu hâline getirdiler. 
Türkler
hiçbir zaman bulundukları coğrafyada diğer milletlere karşı herhangi bir
asimilasyon işine girişmemişlerdir. Zaten girişmiş olsalardı bin senedir
Anadolu topraklarında başka herhangi bir ırkın yaşaması mümkün değildi.
Fransızlar bile Cezayir’de yüz otuz senede bütün Cezayir’i Fransız hâle
getirdiler, dillerini değiştirdiler. Balkanlarda beş yüz sene kalan Osmanlı
Devleti, Balkan ülkelerinin hiçbirinde ne dinlerini ne dillerini
değiştirmiştir. Aslında, Anadolu’da meydana gelen olaylar içerisinde ilk defa
Bizanslılar Ermenileri ortadan kaldırmıştır. Anadolu Medeniyetleri Müzesi’ne
gittiğiniz zaman Frigleri, Lidyalıları, Asurluları, Hititleri ve buna benzer
onlarca devleti ve medeniyeti görürsünüz. Bunlar, çoğu zaman Bizans tarafından
ortadan kaldırılmış devletledir, medeniyetlerdir. 
Osmanlı
Devleti kurulduktan sonra da Anadolu’da herkese saygı gösteren, bütün dinlere
saygı gösteren, onların vakıflarına saygı gösteren bir politika izlemiştir.
Nitekim Anadolu’nun en büyük istilasını Haçlılar gerçekleştirmiş ve Anadolu’da
Bizans döneminden kalan birçok eseri ortadan kaldırmıştır. Özellikle 1204
yılında İstanbul’u işgal eden Latinlerin İstanbul’u yağmaladıkları, bütün İstanbul’daki
Ortodoks kilisesine ait olan bütün eserleri tahrip ettikleri bir gerçektir.
Justinyanus’un heykeli bulunan Çemberlitaş’ı bile ortadan kaldıran yine
Latinlerdir. Genelde Bizans döneminden kalma gözleri oyulmuş heykellerin hemen
hepsi, tamamen Türkler öncesinde meydana gelmiş olaylardır. Çünkü
Hristiyanlıkla bağlantılı olarak meydana getirilmiştir, paganizmin sonrasında
kurulan Hristiyanlık bunları tahrip etmiştir. Eğer Türkler Anadolu’da
bulunmasalardı zannediyorum ki Anadolu medeniyetlerinden hiçbir izin
Türkiye’de, Anadolu’da kalmadığını görürdünüz. Bugün bile Anadolu’da hâlâ o
kadar fazla mimari yapı vardır ki bunun hesabını hiç kimse neredeyse bilemez.
Zaten Hıristiyan dünyasının ortaya çıkışında, Hıristiyanlıktan önce var olan
Paganizmin Hıristiyanlığı baskı altına aldığı için Hıristiyanların birtakım
mağaralarda ve gizli yerlerde ibadethaneler kurduklarını hepiniz bilirsiniz.
Hatta ve hatta, yer altı şehirleri bu dönemlerde kurulmuştur. Dolayısıyla,
herhangi bir tahribi Türklere mal etmek zannediyorum ki bilgisizliğin en
zirvesine çıkmış hâlidir.
Değerli milletvekilleri,
tabii ki Çanakkale’den söz ediyoruz. Çanakkale’nin bizim açımızdan, Türk tarihi
açısından önemi son derece büyüktür. Zira, burada meydana gelen savaş, aynı
zamanda emperyalizme verilen savaşın ta kendisidir. Binlerce kilometre öteden
gelen insanların Türkleri, Doğu Roma’yı yıktıkları için cezalandırmaları ve
tekrar İstanbul’u ele geçirmelerinin bir göstergesidir. Dolayısıyla, böyle bir
yasayla Gelibolu Yarımadası’nın bir bütün hâlinde tarihi dokusunun korunmasına
yönelik bir çalışmanın yapılması bizim tarafımızdan da son derece doğru olarak
bulunmaktadır, görülmektedir.
Muhterem
milletvekilleri, Mart ayının 18’i geldi mi içimizi farklı duygular
kaplamaktadır, kaplar. Biraz buruk, biraz iftihar dolu, biraz hüzünlü ama bir o
kadar da gururla dolu duygular hâkim olur. Zira, insanlığın kıyamete kadar
dönüp dönüp bakacağı, bakıp da ders alacağı, tarihe unutulmaz bir not
düşülmüştür. Çanakkale’de biz, tarihin şeref levhalarına ecdadının yapıp
ettikleriyle iftihar edecek, tarihi okuyup anlatırken yüzü kızarmayacak,
yeryüzünde nadide milletlerden biri olarak ibretle bakacak bir geçmişe sahibiz.

Bugün tarihin tozlu
raflarından çıkarılıp insanlığın önüne serilen birçok doküman Çanakkale’de akıl
almaz hadiselerden bahsediyor. Şimdilerde bunlar hakkında bir sürü kitap ve
makaleler yazılarak o günlere bir ışık tutmaya çalışılıyor. Bu hususta samimi
gayretleri olan herkesi samimiyetle alkışlıyor ve onlara çok müteşekkir
olduğumu arz etmek istiyorum.
Bizim, işin bundan
sonrası adına gerekli şeyi yapıp yapmadığımız hususunda ise çok iç açıcı şeyler
söylenemez zannediyorum. 
Çanakkale Savaşları
kendi kulvarında dünyanın en büyük olaylarından birisidir. Yokluk varlığı, iman
küfrü, tevazu ve mahviyet kuru gururu perişan etmiştir. Mevzuya böyle
yaklaşıldığında Çanakkale’den çıkabilecek pek çok ders vardır, bunlardan
bazıları şunlar olabilir: Her şeyden evvel Çanakkale’nin savaş yoluyla
geçilemeyeceği bütün dünya tarafından görülmüş ve kabul edilmiştir. O dönemin
süper güçleri İngiliz ve Fransız ordularının, onların isimlendirmesiyle
“Yenilmez Armada” olarak bilinen orduların dahi yenilebilir olduğu bütün
dünyaya ispat edilmiştir. Tarihin hemen her döneminde dünyanın dört bir
tarafında problem çıkaran, baş ağrıtan, âdeta çıbanbaşı durumundaki İngiltere,
tarihindeki en büyük hezimet ve asker kaybıyla büyük bir prestij kaybına
uğramıştır. Çanakkale geçilemeyince Birinci Dünya Harbi uzamıştır. Sıcak
denizlere inme, yıkılan Osmanlı pastasından pay alma ümidiyle ittifak
devletlerinin safında savaşa katılan Çarlık Rusyası, Çanakkale'den geçip
kendisine ulaşacak ittifak kuvvetlerinin yardımını elde edemediği için,
içindeki iç karışıklıkların üstesinden gelememiş ve Bolşevik İhtilali'ne sahne
olmuştur. Doğusundaki son karakolda kardeşlerinin ölüm kalım mücadelesine
seyirci kalan Âlemiİslam, Türk ordusunun muzafferiyetiyle bayram etmiştir.
Tarihin felsefesini yapanlar bundan daha çok netice ve ders çıkarabilirler.
Sayın milletvekilleri,
Çanakkale’yi geçilmez yapan, Çanakkale Savaşı'nda şehit olan insanların
torunları olan bizler, bu savaşın tarihî, siyasi, askerî ve diplomatik
yönlerini iyi bilmeli, günümüze ulaşan etkilerini iyi değerlendirmeliyiz.
Çanakkale cephesindeki savaşlar sonucu Anadolu'daki her 3 evin 1'inden şehit
çıkmıştır, 3 kadından 1'isi ise dul kalmıştır. Arıburnu ve Conkbayırı'nda şehit
olan üniversite öğrencilerinin büyük kısmı İstanbul Üniversitesi Tıp Fakültesi
-o zamanki ismiyle Darülfünun Mekteb-i Tıbbiye-i Şahane- öğrencisidir. Fakülte,
öğrenciler ordu hizmetine alındığı için 1915’te mezun verememiştir. 
Çanakkale cephesinin
deniz harekâtı kuşkusuz sıradan bir askerî harekât ya da muharebe olayı
değildir. Boğazlar, konumu ve tarihî önemi itibarıyla, İstanbul Karadeniz
kapısı, Çanakkale de Ege Denizi kapısı olarak geçmişte taşıdıkları ve çağımızda
taşımakta oldukları stratejik önem ve değer açısından daima birlikte mütalaa
edilmiş ve edilmektedir. Her iki boğaz klasik ve dar çerçevede sadece Akdeniz’i
Karadeniz’e, Avrupa’yı Asya’ya bağlayan su geçitleri ya da köprüler değil,
Akdeniz’in öteki önemli su geçitlerinden Cebelitarık ve Süveyş Kanalı ile de
bütünleşerek dünyanın büyük denizlerini ve büyük kıta kara parçalarını
birbirine bağlayan, daha geniş anlamda jeopolitik konumuyla dünya siyaset ve iktisadiyatı
üzerinde olan etkilerini bugün de korumaktadır. Bu nedenledir ki Türk Boğazları
uluslararası ilişkilere yön vermede daima odak noktası olmuşlardır. Gerçekten,
tarihin eski dönemlerinden beri ön planda, Avrupa-Asya ülkeleri arasında
başlamış olan ekonomik, ticari ve siyasi ilişkilerle askerî hareketler sürekli
olarak Boğazlar bölgesinde cereyan etmiştir. Başka bir deyişle Boğazlar,
dünyanın diğer parçalarında pek görülmemiş, ardı arkası kesilmeyen mücadelelere
sahne olmuştur. 
Boğazların tarihin akışı
içerisindeki stratejik durumu ve jeopolitik konumuyla ilgili yukarıdaki kısa
açıklamaların ışığı altında Çanakkale Muharebelerinin sonuçları üzerindeki
değerlendirmeler kuşkusuz daha bir önem ve anlam taşıyacaktır. Böylesine bir
değerlendirmenin daha gerçekçi ve sağlıklı olabilmesi için ise büyük
devletlerin Türk Boğazları üzerindeki ulusal emellerine de kısaca göz atmak
gerekir. 
Birinci Dünya Harbi
öncesinin başlıca büyük devletlerinden Almanya’nın “doğuya doğru” politikası,
Rusya’nın ılık denizlere ulaşma emelleri, İngiltere’nin “Denizlere egemen olan
dünyaya hakim olur.” teorisine dayanarak, özellikle 19’uncu yüzyıldan bu yana
güttüğü Rusya’nın Akdeniz’e çıkmasını engelleme siyaseti hep Türk boğazlarında
düğümlenmektedir. 
Boğazların bu tartışma
götürmez önemi konusunda Napolyon “İstanbul bir anahtardır, İstanbul’a egemen
olan dünyaya hükmedecektir. Eğer Rusya Çanakkale Boğazı’nı ele geçirecek olursa
Tulon, Napoli ve Korfu kapılarına dayanmış olacaktır.” demekle Fransa’nın
boğazlar üzerindeki duyarlılığını açık seçik ortaya koymuş olmaktadır.
Rusya’nın görüşüyse,
Genelkurmay Başkanı Kropatki’nin bir raporunda, 20’nci yüzyılda Rusya’nın en
önemli işinin İstanbul Boğazı’nı ele geçirmek olduğuna işaretle “Osmanlı
Devleti’ni boğazı Rusya’ya bırakmaya hazırlamalı ve Almanya ile anlaşma
yapmalıdır.” şeklinde ifadesini bulmaktadır.
Büyük devletlerin
boğazlar üzerindeki kısaca açıklanan bu emelleri onları kendi aralarında da
gizli birtakım mücadelelere yöneltmiştir. Nitekim, Rus Dışişleri Bakanı
Sazanof, Çar tarafından da onaylanan bir raporunda “Boğazların güçlü bir
devletin eline geçmesi tüm Güney Rusya’nın ekonomik hayatının o devletin
egemenliği altına girmesidir.” demekte ve bu durumun önlenmesi için İstanbul’un
alınmasını önermektedir.
Öte yandan, Kasım 1911’de
Rusya’nın Osmanlı Hükümeti’ne boğazlar üzerindeki istekleriyle ilgili bir
notasından haberdar edilen İngiltere ve Fransa, Rus isteklerini
reddetmişlerdir. Keza, Rusya’nın bu ve buna benzer çeşitli tarihlerdeki
yinelenen daha birçok istek ve baskılarının birbirini izlemesi Osmanlı
Devleti’nin Birinci Dünya Savaşı’nda merkez devletlerinin safına kaymasında
büyük bir etken olmuştur.
İşte, boğazlar
üzerindeki bu gizli çıkar çatışmalarıdır ki İngiliz ve Fransızları İstanbul’u
almaya ve Ruslardan önce Karadeniz Boğazı’na el atmaya yöneltmiş ve Çanakkale
Cephesi’nin açılmasında başlıca etken olmuştur. Ruslara silah ve malzeme
yardımı sorunuysa savaşın sadece görünüşteki nedenini oluşturmuştur.
Böylece büyük
devletlerin Türk boğazları üzerindeki tarihi emellerini ortaya koyarken, bu
devletlerden İngiltere’nin bu cephenin açılmasında birinci derecede aktif rol
aldığını belirtmek doğru olur. Nitekim İngiliz Donanma Bakanı Churchill
cephenin açılmasında büyük çaba göstermiş ve etkili olmuştur. Gerçekten o, bu cephenin
açılmasının baş mimari olmuş, Türklerin askeri gücünü ciddiye almamış, olayı
basit ve sadece sınırlı bir cezalandırma hareketi olarak görmüştü. En güçlü ve
modern silahlarla donatılmış zırhlılarının boğazda görünüvermesiyle Türklerin
direnmekten vazgeçeceğini sanmıştı. Kuşkusuz bu büyük yanılgıydı. İngilizler
Çanakkale'deki Türk savunmasını ve askerini sadece matematiksel ölçülere vurup
onun yüksek manevi gücünü görmezden gelerek büyük bir hesap hatasına düştüler
ve sonunda, önce denizde, sonra da karada hiç beklemedikleri amansız cevabı
aldılar. Böylece, onlar zaferi, boğazda Türk top ve mayınlarına, karada Türk
süngüsüne bırakarak çekilip gittiler.
Çanakkale Zaferinin
özellikle genç nesillere iyi anlatılması ecdadımıza ve şehitlerimize bir
borcumuz olduğu gibi, geleceğimizin de teminatıdır. Nitekim kazanılan zafer
hakkında devrin önemli liderleri şunları söylediler: Mesela Churchill “Türkler,
Çanakkale’yi zorlayan, çağının en ileri tekniğine sahip güçler karşısına adeta
bir kale gibi dikilmişlerdir." diyor. General Tawshend “Avrupa’da hiçbir
asker yoktur ki -bu ifadenin altını çiziyorum- Türklerle mukayese edilebilsin.
Almanların müdafaada gayet iyi oldukları kabul olunabilir fakat siperlerde
onlar dahi Türklerle kıyas edilemez. Misal olarak Gelibolu’yu zikretmek
isterim. Orada bizim gemi ateşlerimizle büyük zayiata uğrayan kıtalar Türk
olmasalardı yerlerinde kalamaz ve derhâl değiştirilirlerdi. Hâlbuki Türkler
bütün muharebe müddetince yerlerinde kaldılar.” diyor. Sör Kombet ise
“Çanakkale’de her şeyimiz kusursuzdur fakat başarılı olmadık. Zira Türkler
yuvalarına girilmiş aslanların hiddet, cesaret ve kahramanlığı ile
savaşıyorlardı. Böyle bir millet görmedim.” diyor.
Sayın milletvekilleri,
çocuklarımıza Çanakkale'yi anlatırken, Çanakkale'nin normal bir savaş
olmadığını anlatmalıyız. Gerçekten de Çanakkale, tabya yerine göğüslerin
düşmana siper edildiği, havada kurşunların birbiriyle çarpıştığı sıra dışı bir
savaştı. Çanakkale, aynı zamanda yaralı düşmanını savaş alanından alıp, düşman
siperlerine götürüp teslim edecek kadar insan olduğunu unutmayanların
savaşıydı. 
Dünyanın en büyük
deniz gücüne sahip İngiltere'nin görkemli filosunun, Boğaz Muharebesi’nde
düştüğü aczi, yarınların Çanakkale savunucuları hiçbir zaman hatırlarından
çıkarmamalıdır. Burada, Türk askerinin, dünyanın en güçlü zırhlıları ve en
modern harp silah, araç gereç ve bol cephanesiyle donatılmış deniz ve kara
ordularına karşı sergilediği, başka ulusların askerleriyle kıyas götürmez
direnç, azim ve ruhu, Türk İstiklal Savaşı’mızın Kuvayımilliye ruhuyla eş değer
bir anlam taşıması açısından ayrıca tarihsel bir değere sahip olduğunu
söyleyebiliriz. Öyle ki bu dev armadalar, ateş edebileceğinden bile kuşkuya
düşülen eski birtakım demode toplarla alay edercesine savaşıyor, karadaki Türk topçusu,
ona sadece 1.900 mermi atabilirken, onlar tek bir bataryamıza 4 bin mermi
kullanabiliyordu. Ne var ki, bu mermi yağmurundan karada hasar gören 4 Türk
topuna karşı, sadece batan düşman gemilerinin üstünde 44 topun birden Boğaz
sularına gömüldüğü görülüyordu. Aslında gerçek, modern silahların, iman ve
inançla savaşmasıydı. Hayalleri Kostantinopolis'i İstanbul yapanları buradan
atmak ve kendilerine göre düşmanı ezmek, Bizans'ı yeniden diriltmekti. Yoksa
topraklarımıza on binlerce kilometre öteden neden gelmişlerdi? Mehmet Akif
merhumun dediği gibi:
“Eski Dünya, Yeni Dünya
bütün akvam-ı beşer
Kaynıyor kum gibi,
mahşer mi, hakikat mahşer.
Yedi iklimi cihanın
duruyor karşında,
Avusturalya’yla beraber
bakıyorsun: Kanada!
Çehreler başka,
lisanlar, deriler rengârenk.
Sade bir hadise var
ortada: Vahşetler denk.
Kimi Hindu, kimi yamyam,
kimi bilmem ne bela...
Hani tauna da züldür bu
rezil istila…”
Sayın milletvekilleri,
bu yeni yasayla umut ederim ki iyi niyet, jest veya uluslararası dostluk ve
kardeşlik adına Çanakkale'de, Avustralyalılara, Yeni Zelandalılara, çıkarma
yaptıkları yerlerin idaresi verilmez. Millî park alanı kaldırılan yerlerde
olmaması gereken bazı tasarruflara gidilmez. Zira yıllardır Çanakkale'de taraf
devletler bu şekilde bir istekte bulunmaktadırlar. Bugüne kadar Çanakkale'nin
“barış parkı” olarak adlandırılması gibi istekler reddedilmiş ve Çanakkale'de
Çanakkale'yi geçilmez yapan şehitlerimizin aziz hatıraları korunmuştur. Böyle
bir isteği kabul edecek kimler olursa olsun, hiç şüpheniz olmasın ki tarihe
şehitlerin vebali ve lanetiyle geçeceklerdir. Çünkü onlar bir hilal uğruna, bu
topraklar için toprağa düştüler. Onlar, son ehli salibin savletini kırdılar,
Selahaddin Eyyubi'yi, Kılıç Arslan'ı kendilerine hayran bıraktılar. Onlar,
makbere ihtiyaç duymayanlardı. Zira onlar Hz. Peygamber’in bayrağı altında yer
buldular.
Mukaddes vatan
toprakları için, canlarını seve seve vererek bir ulusun kaderini değiştiren,
vatanımızı, istiklalimizi, sarsılmaz imanları, eşsiz cesaretlerine borçlu
olduğumuz aziz şehitlerimiz, dünyada eşi benzeri olmayan bir destan yazmıştır.
Bu destanı yazanları, ülkemizi işgal etmek isteyenleri ötekileştirmemek adına
kim idiğü belirsiz kişiler gibi tanımlayan bedhahlar, huzuru mahşerde bunun
hesabını şehitlerimize vermek zorunda kalacaklardır. Bu gibilerin, toplumumuz
tarafından iyi bilinmesi gerekmektedir. 
Bu vesileyle,
cumhuriyetimizin kurucusu Mustafa Kemal Atatürk'ü, Çanakkale şehitlerimizi ve
bugüne kadar vermiş olduğumuz tüm aziz şehitlerimizi, bir kez daha saygı ve
şükranla anıyor, yüce Allah'tan rahmet diliyor hepinizi saygıyla selamlıyorum.
Ve çıkarılacak yasanın
hayırlı ve uğurlu olmasını diliyorum. 
Teşekkür ediyorum. (AK
PARTİ ve MHP sıralarından alkışlar)
BAŞKAN – Teşekkür ederim
Sayın Halaçoğlu
Cumhuriyet Halk Partisi
Grubu adına İstanbul Milletvekili Sayın Haluk Eyidoğan.
Buyurunuz. (CHP
sıralarından alkışlar) 
CHP GRUBU ADINA HALUK
EYİDOĞAN (İstanbul) – Sayın Başkan, değerli milletvekilleri; Çanakkale
Savaşları Gelibolu Tarihi Alan Başkanlığı Kurulması Hakkında Kanun Tasarısı
üzerine Cumhuriyet Halk Partisi Grubu adına görüşlerimi bildireceğim.
Daha önce, diğer kanun
tasarılarında da vurguladığımız gibi sık sık bu kürsüden, bu kanun tasarısı da
benzer anlayışla acele şekilde Komisyona sunulmuştur. 5 tane tali komisyon adı
olmasına rağmen esas komisyonda iş bitirilmeye çalışılmıştır. Alt komisyon
görüşmesine gitmesi için uzun bir uğraş verildikten sonra alt komisyonda
görüşülmüş ancak tali komisyonlarda görüşülmemiştir. Ancak “komisyon bilgileri”
sayfasında da bu 5 tali komisyonun raporunu vermediği şeklinde bir ibare yer
almaktadır. Görüşülmeyen bir kanun tasarısı raporu zaten verilemez. Yani burada
sanki bilerek raporun verilmediği gibi bir ifade var; bu -sanıyorum-
dikkatinizi çekmiştir. Tali komisyona gitmeyen tasarı hakkında raporun
verilmesi -gördüğünüz gibi- mümkün değil ama biz tali komisyon üyeleri olarak
da bu esas komisyon çalışmalarına katıldık ve görüşlerimizi bildirdik.
Çanakkale Gelibolu
Yarımadası, emperyalist devletlerin milletimizi yeni bir sömürge ülke hâline
getirmek ve vatanımızı bölüp parçalamak üzere işgal sürecini başlattığı bir
vatan toprağıdır. Oralar, her karış toprağı şehitlerimizin kanıyla sulanmış
topraklardır. Bu ülkenin tam bağımsız ve özgür olabilmesi için, barış için,
Çanakkale Gelibolu’da şehit olanların, gazilerin oralarda her toprak parçasında
anıları ve hikâyeleri vardır. Kumkale Oyalama Çıkarması, Seddülbahir
bölgesindeki muharebeler, Alçıtepe Kirte Çıkarması, Arıburnu bölgesindeki muharebeler, Anafartalar, Suvla Koyu çıkarması Çanakkale
Kara ve Deniz Savaşlarının şeref dolu mekânlarıdır. Bugün Gelibolu
Yarımadası’ndaki anıtlar, şehitlikler ve mezarlar bugüne dair önemli dersler
çıkarılacak, yeni nesle mutlaka aktarılması gereken ağır, acı dolu
yaşanmışlıkları hatırlatır. 
Kardeşi kardeşe, dindaşı
dindaşa düşüren sömürgecilerin ve iş birlikçilerinin neler yaptığını ve
yaptırdığını bugün Orta Doğu’da çok acı örnekleriyle yaşıyoruz. Orada
yaşananlar bize barışın, özgürlüğün ve bağımsızlığın ne kadar değerli olduğunu,
bu değerlere sarılmamız gerektiğini gösteriyor. Gelibolu Yarımadası Tarihî
Millî Parkı da bu anlamda görülmesi ve gezilmesi gereken bir vatan
toprağımızdır. 
Hükûmet, ülkemizi her
gün bir yenisini görmeye alıştığımız ve kabullenmeye zorlandığımız
oldubittilerle yüz yüze bırakmaktadır. Millî ve manevi değerlerimizin kilometre
taşlarını oluşturan hassas konularda sürekli kendi ideolojik yorumları ve
saptırmaları doğrultusunda, profesyonel propaganda yolları ile kafaları
karıştıran yorumlar ve uygulamalar yapmaktadır. 
Bugün görüştüğümüz
Çanakkale Savaşları Gelibolu Tarihî Alan Başkanlığı Kurulması Hakkında Kanun
ile de yeni bir oldubitti yaratılmak istenmektedir. 2015 yılında kutlanacak
olan Çanakkale ve Gelibolu Savaşlarının 100’üncü yılı etkinliklerine
yetiştirilmek kaygısıyla yazılan ancak satır aralarında çok ciddi soru
işaretleri bırakan bir kanun metni ile yeni bir fiili durum yaratılmak
istenmektedir. Buna özellikle dikkatinizi çekiyorum. Bu çerçevede görüşlerimizi
ileteceğiz. 
Hükûmet uygulamaya
koymaya çalıştığı bu kanun tasarısı ile başta kurum başkanı olmak üzere, tanımı
ve mesleki formasyonu bile tanımlanmamış bir yapılanmanın adımlarını atmak
istemektedir. Ayrıca, bu kanun tasarısının metni üzerinde yaptığımız
incelemeler bizde ilgili sivil toplum kuruluşlarının görüş ve bilgisine
başvurulmadığı fikrini oluşturmuştur. Kanunun daha nitelikli, bilimsel ve
toplumsal uzlaşı kültürü doğrultusunda hazırlanması gerektiğine inanıyoruz.
Aşağıda Komisyon tarafından dikkatle değerlendirilmesini istediğimiz tespitler
şunlardır…
Sayın Başkan, sanıyorum
biraz uğultu var. 
BAŞKAN – Sayın Eyidoğan,
bir saniye... 
Sayın Özel, siz başta
olmak üzere arkadaşlarımıza rica ediyorum, sessiz olun. Sayın Eyidoğan beni
uyardı, ben de sizi uyarayım, uğultuyu keselim. 
Buyurunuz. 
HALUK EYİDOĞAN (Devamla)
- 4533 sayılı Kanun’un neden yürürlükten kaldırıldığı ve buna neden ihtiyaç
duyulduğu, 4533 sayılı Kanun’un hangi tür sorunların çözümünde yetersiz
kaldığı, bu tasarıyla bunların nasıl çözüleceği, 4533 sayılı Kanun’da
öngörülmeyen hangi tür ek amaçların benimsendiği gibi hususların tasarının
genel gerekçesinde açıklamaları yoktur. Tasarının genel gerekçesi hamasetle
geçiştirilmeye çalışılmıştır. 4533 sayılı Kanun’un genel gerekçesindeki
evrenselliğe gönderme yapan barışçıl ifadeler, tasarıda yerelliğe dayalı
şovenist bir retoriğe dönüştürülmüştür. 
Bu kanunla kaldırılmaya
çalışılan 4533 sayılı Gelibolu Milli Parkı Kanunu’nun genel gerekçesinde aynen
şöyle deniliyor: “Dünya ve Türk harp tarihinin önemli bir dönüm noktasını
teşkil eden 1915 Çanakkale deniz ve kara muharebelerinin yoğun cereyan ettiği
sahaları kapsayan Gelibolu Yarımadası Tarihî Millî Parkının; tarihî, kültürel
ve doğal dokusunu koruyarak, Çanakkale Savaşlarında Türk Milletinin vatan
sevgisini, kahramanlığını, cesaretini, azmini ve fedakârlığını Millî Parka
gelen yerli ve yabancı ziyaretçilere ‘Yaşayan Tarih’ yorumu ile sunmak üzere,
yeni düzenlemeler yapılması gerekmektedir.” 
4533 sayılı Gelibolu
Kanunu’nda amaç ise şöyle belirlenmiştir: “1915 Çanakkale deniz ve kara
muharebelerinin cereyan ettiği Gelibolu Yarımadası Tarihî Milli Parkının
tarihi, kültürel değerleri ile orman ve bitki örtüsünün korunması,
geliştirilmesi ve yönetimine ilişkin esas ve usullerin düzenlenmesi ile Türk
vatan savunmasının ve doğanın güzel bir örneği olarak uluslararası barışa
hizmet etmesi için dünya uluslarına tanıtılmasıdır.” 
Getirilen yeni kanun
tasarısının amaç ve kapsamına dair açıklamalarıyla 4533 sayılı Kanun’un
açıklamaları açısından bazı önemli farklar göze çarpmaktadır. Birinci fark:
4533 sayılı Kanun’un amaçları arasında yer alan “Türk vatan savunması”
sözcükleri kaldırılmıştır. Neden? “Türk vatanı” ifadesinde bir yanlış mı var,
rahatsız edici bir şey mi var? Burada bunu hamaset yapmak için söylemiyorum,
dikkatinize sunuyorum. Neden bu ayrıntı, niyet nedir? Bunu açıklamak
zorundasınız. Bu tür değişikliklerle maalesef daha başka değişikliklere kapı
açılmaktadır. Bayraklarımızın indirildiği bu zor günlerde, TC harflerinin
devlet kurumu tabelalarından kaldırıldığı bu zor günlerde gidişat bizi endişeye
sevk etmektedir. Hükûmet bu endişelerimizi giderecek bir şeyler söylemelidir ve
yapmalıdır. İyi niyetle yazıldığına inanmak istediğimiz bu kanun tasarısında
yine bizi tereddütlere ve endişelere sevk edecek bazı girişimler karşımıza
çıkmaktadır.
İkinci fark: Gelibolu
Tarihî Yarımadası’nın uluslararası barışa hizmet etmesi için dünya uluslarına
tanıtılması amacının madde metninden çıkarılmasıdır. Kendi tarihimizin
maneviyat temelinde, menkıbeler eşliğinde, kendimize tanıtılması amacının
benimsenmesi gibi bir dar görüşlülüğü onaylamıyoruz. Amaç, metninde
“tanıtılması” kelimesinin yerine, “uluslararası barışa hizmet etmesi için dünya
uluslarına tanıtılması” ibaresinin mutlaka eklenmesi gerektiğine inanıyoruz. 
Bu kanunun amacının
yeniden yazılması gerekmektedir. Bu amacı biz tekrar sizin için yazdık. Bakın,
amaç için önerimiz şudur, tırnak içinde okuyorum: “Türk vatanı savunması
sırasında Çanakkale deniz ve kara savaşlarının meydana geldiği Gelibolu Millî
Tarihî Alanı’nın tarihî, kültürel, manevi değerleri ile doğal dokusunun
korunması, yaşatılması, geliştirilmesi, uluslararası barışa hizmet etmesi için
dünya uluslarına tanıtılması, gelecek kuşaklara aktarılması ve yönetimini
sağlamak üzere, görev alanı tarihî alanla sınırlı ve Gelibolu Yarımadası ile
Çanakkale Savaşlarının yaşandığı Anadolu Yakası sahaları hariç olmak üzere,
Çanakkale Savaşları Gelibolu Millî Tarihî Alan Başkanlığı Kurulması ile görev
ve yetkilerini düzenlemektir.” Bu amacı tekrar yazdık. Bu şekilde düzenlenerek
Çanakkale Savaşları Gelibolu Millî, Tarihî Alan Başkanlığının görev alanının
hududu ve şümulü belli bir alanda faaliyetinin sürdürülmesinin sağlanması
gerekmektedir. Bu kanun tasarısının karşımıza çıkardığı önemli bir sorun da
“Tanımlar” bölümünde yer alan ve bugüne kadar hiçbir yerde resmî tanımı olmayan
ve Gelibolu’ya atfen yapılmış “tarihî alan” ifadesidir. Tarihî alan olarak
tanımlanacak çok yer vardır. Her yerden tarih fışkırıyor ülkemizde. Yalnız
bunun, burada, tarihî alan tanımının daha dikkatli yapılması gerekiyor. Bir
tanımlama yapmadan kaçamak bir yaklaşımla 4533 sayılı Gelibolu Yarımadası
Tarihî Millî Parkı Kanunu’ndaki “millî park” ifadesi “tarihî alan” ifadesiyle
yer değiştiriliyor. Madem bir değişiklik yapılacaktı o zaman yeni bir tanım
yapmak gerekiyor. İlgili kanun ve yönetmeliklerimizde “tarihî sit”, “millî
park” tanımlarımız vardır. O hâlde bunlardan esinlenerek geliniz bu kanun
vesilesiyle yeni bir tanım yapalım. “Gelibolu tarihî alan” ifadesinin “Gelibolu
Millî Park” tanımına benzer bir ifadeyle anlamını kaybetmeyecek bir biçimde
tanımlayalım. Neden “Millî” sözcüğünü kaldırıyorsunuz? “Millî” sözcüğünün bir
zararını mı gördünüz? Biraz önce benzer bir durumu açıklamıştım. “Türk vatanı
savunması” ifadesini de kaldırıyorsunuz. Amaç Gelibolu için daha iyi bir şey
yapmak mı yoksa bunu fırsat bilip başka sulara yelken açmak mı? Bu gidişme
Millî Eğitim Bakanlığının adındaki “Millî” sözcüğünü de kaldıracak mısınız aynı
bazı kurumların adlarından TC’yi kaldırdığınız gibi? Şimdi, biz bu tarihî alan
tanımı yerine aynı koordinatlardaki alana “millî tarihî alan” başlığı altında
bir tanım öneriyoruz millî sözcüğünü de katarak. Şöyle diyoruz: “Ekli haritada
ve koordinatlar listesinde sınırları belirtilen ulusal ve uluslararası açılan
önemli millî olayların cereyan ettiği, tarihî ve kültürel kaynak değerleriyle
mutlak koruma altına alınması gereken alan ve bu kanunla Başkanlığa tahsis
edilen Çanakkale savaşları ve Gelibolu millî tarihî alanı.” Ayrıca burada
tarihî alan planlarının tanımını yeniden yapıyoruz. Buna göre tanım şöyle
olacak: “Bu kanun hükümlerine göre hazırlanan millî tarihî alanın korunması,
geliştirilmesi, yönetimi, tanıtılması, koruma esasları ve kullanma şartlarının
belirlenmesi, bölgenin sağlıklılaştırılması, yenilenmesi, açık alan sistemi,
yaya dolaşımı, taşıt dolaşımı ve altyapı tesislerinin tasarım esaslarıyla
bölge halkının sosyal ve ekonomik yapısının iyileştirilmesi konularında
hedefler, stratejiler ve kararları belirleyen ve Bakanlıkça onaylanan her tür
ölçekteki planlar.” Biz, aslında, burada “koruma planları” şeklinde bir
düzeltme yapmıştık “millî” sözcüğünü eklemenin yanı sıra. Ancak, şunu söylemeye
çalıştık, şunu anlatmaya çalıştık: “Koruma planlarını vurgulayarak burada
5.000’lik ve 1.000’lik planlar üzerinde 1/25.000’lik ya da ona benzer daha
geniş bölge planlarının yapılmasını bir şekilde engellemek açısından eğer
Hükûmet, bize, bu konuda garanti verirse ‘Biz 5.000’likte, 1.000’likte
kalacağız, 25.000’lik, 100.000’lik -ne bileyim- çevre düzeni planlarına
karışmayacağız.’ derse biz de bu koruma planlarındaki ‘koruma’ vurgusunu
kaldırabiliriz.” Eğer böyle olmazsa ne olur? Aksi takdirde, bu planlar imar
planları gibi mütalaa edilerek -örneklerini Türkiye’de her gün görüyoruz-
ileride önlenemez imar tadilatlarına ve dolayısıyla ihlallere uğrayacaktır ve
Gelibolu tarihî millî alanı bazı vasıflarını, niteliklerini kaybedebilecektik.
Buradan uyarıyorum. 
Bu kanun tasarısıyla
“Birçok hükmü Anayasa’mıza aykırı biçimde değiştirmeyi veya yok sayarak yeni
bir uygulamayla kendi kapsamına almak.” gibi bir Anayasa ihlalinin amaçlandığını
da görüyoruz. O kanunlar şunlardır: Türkiye Cumhuriyeti Anayasa’sının 98’inci
maddesi, 26 Mayıs 1973 tarihli ve 6477 sayılı Bakanlar Kurulu Kararı, Millî
Parklar Kanunu, Gelibolu Yarımadası Tarihî Millî Park Kanunu, 4734 sayılı Kamu
İhale Kanunu, Orman Kanunu, Kıyı Kanunu, Kamulaştırma Kanunu, Orman Genel
Müdürlüğü Teşkilat ve Görevleri Hakkında Kanun Hükmünde Kararnamenin
Değiştirilerek Kabulü Hakkında Kanun, 644 sayılı Kanun Hükmünde Kararname, 4848
sayılı Kanun ve 2863 sayılı Kanun. Ayrıca, bu tasarıyla kurulacak başkanlık,
hiçbir kamu kuruluşunda olmayan ayrıcalıklara sahip kılınırken faaliyetin kamu
hizmeti kapsamına alınması ve kamusal fon tahsis edilmesi, amacıyla bağdaşmayan
ve bütün kamusal faaliyetlerin temelinde yatan kamu yararı ilkesine aykırı olan
düzenlemeler de yapılmaktadır. O düzenlemeler şunlardır: 4533 sayılı Kanun’la
kurulan, Orman ve Su İşleri Bakanlığına bağlı Gelibolu Yarımadası Tarihî Millî
Parkı Müdürlüğünün yerine Kültür ve Turizm Bakanlığı bünyesinde merkezi
Çanakkale’de bulunan, tüzel kişiliğe sahip, Çanakkale Savaşları Gelibolu Tarihî
Alan Başkanlığı adında bir kamu kuruluşu kurulması. Diğeri, Gelibolu
Yarımadası’nın 2873 sayılı Millî Parklar Kanunu kapsamından ve tarihî millî
park statüsünden çıkarılarak bu tasarıyla oluşturulan Çanakkale Savaşları
Gelibolu Tarihî Alanı kapsamına alınması. Orman ve Su İşleri Bakanlığı
bütçesinde yer alan ve ita amiri sahibi Bakan olan Gelibolu Yarımadası Tarihî
Millî Parkı özel hesabı yerine, Kültür ve Turizm Bakanının onayıyla yürürlüğe
giren ve Çanakkale Savaşları Gelibolu Tarihî Alanı Başkanın yetkisinde olan,
bütçe denetimi dışında -özellikle vurgulamak istiyorum, bunu alt komisyonda da
tartıştık- ve dolayışla TBMM’nin yetkisi dışında yeni bir bütçe oluşturulması,
başkanlığa verilen kamu görevlilerinin 4533 sayılı Kanun’da öngörülen, memur
statüsü bir yana, işçi statüsünde de olmayan ve fakat iş mevzuatı hükümlerine
göre yapılacak iş sözleşmesiyle istihdam edilmesi öngörülen, devlet
memuriyetine atanma yeterliliğine haiz uzman personel ve destek personelle
yürütülmesi. Başkanlığın, kamu kurum ve kuruluşlarıyla çalışan işçiler hariç,
ihtiyaç duyduğu diğer personeli, memur ve sözleşmeli personel muvafakat
aranmadan, ilgili kurumun iznini almak kaydıyla geçici görevle
çalıştırılabilmesi. Çanakkale Savaşları Gelibolu Tarihî Alan Başkanının kamuda
veya özel sektörde en az beş yıl çalışmış olanlar arasından müşterek
kararnameyle atanması, Başkanlığın ana faaliyetlerine yönelik ihtiyaçlarını
4734 sayılı Kamu İhale Kanunu’na tabi olmadan karşılayabilmesi ile bütçenin
hazırlanması, uygulanması ve kontrolünde 5018 sayılı Kamu Mali Yönetimi ve
Kontrol Kanunu’na, işlettireceği yerleri kiralamasında 2886 sayılı Devlet İhale
Kanunu’na ve kıyıların kullanımına ilişkin olarak 3621 sayılı Kıyı Kanunu’na
tabi olmaması. 
Bu tasarıda göze çarpan
bir başka nokta ise, devletin var olduğu ancak milletin unutulduğu bir taslak
olmasıdır; öyle ki köy yerleşim alanlarında yerleşik veya zilyetlik bağı
oluşmuş taşınmazlardaki hak sahiplerinin ekonomik ve sosyal konumu bizce pek
düşünülmemiştir. Burada yaşayan Gazi köy halkı yıllardır ekip, biçtikleri
topraklarını, ekili veya dikili alanlarını kaybedebilirler. 
Bu kanunda belirlenen
ölçütlere göre dört yıllık yükseköğretimi bitirdikten sonra veya önce özel
sektörde veya kamu sektöründe beş yıl çalışmış olan herkes kamu tüzel
kişiliğine sahip Tarihî Alan Başkanlığı görevine atanabilecektir. Bize göre bu
düzenlemenin “Mimarlık, şehir ve bölge planlama, peyzaj mimarlığı, tarih,
coğrafya veya bunlara denkliği Yüksek Öğretim Kurulu tarafından kabul edilen
yurt dışındaki yükseköğretim kurumlarından mezun olup, kamu kurum ve
kuruluşları emrinde en az beş yıl görev yapmış olanlar ile Genelkurmay
Başkanlığı, Askerî Tarih ve Stratejik Etüt Başkanlığı ve Askerî Müze
Komutanlığı emrinde askerî tarih konularında en az beş yıl görev almış, mesleki
açıdan yeterli bilgi ve deneyime sahip, mesleğiyle ilgili olarak kamuda veya
özel sektörde en az beş yıl çalışmış olanlar arasından müşterek kararnameyle
atanır.” şeklinde düzeltilmesi gerekiyor. 
Yüce Meclisi saygıyla
selamlıyorum. (CHP sıralarından alkışlar) 
BAŞKAN – Teşekkür ederim
Sayın Eyidoğan.
Şahıslar adına,
Çanakkale Milletvekili Sayın Ali Sarıbaş. 
Buyurunuz. (CHP
sıralarından alkışlar)
ALİ SARIBAŞ (Çanakkale)
– Teşekkür ederim Sayın Başkan. 
Türkiye’nin her yerini
ilgilendiren, aynı zamanda tabii ki, Türkiye’nin dışında tüm dünyayı da
ilgilendiren böylesi önemli bir kanunda konuşmak üzere sizleri selamlıyorum. 
Değerli milletvekilleri,
hepinizin de çok iyi bildiği gibi, Gelibolu, doğal ve kültürel değerlerin
yanında Ulu Önder Mustafa Kemal Atatürk’ün komutanlığında, emperyalist güçleri
şaşkına çeviren Çanakkale savaşlarının yaşandığı ve nice isimsiz
kahramanlarımızın yattığı çok önemli tarihî olaylara tanıklık etmiş bir yerdir.
Gelibolu, 2000 yılında çıkarılan yasayla, ilk defa millî park olarak özel
yasayla koruma altına alınmıştır. Bu yasayla, Gelibolu Yarımadası Millî
Parkı’nın tarihinin ve kültürel değerleri ile orman ve bitki örtüsünün
korunması, geliştirilmesi ve yönetimine ilişkin esas ve usullerin düzenlenmesi
ile Türk vatanının savunmasının ve doğal, güzel bir örneği olan, uluslararası
barışa hizmet etmesi için tüm dünyaya tanıtılması amaçlanmıştır. 
Şimdi, bu akşam sizler
ne yapıyorsunuz? İçerisinden “barış ve millî değerlerin” kelimelerini çıkararak
burada savaşın bolca geçtiği, kullanıldığı bir başkanlık dönemine çıkarmaya
çalışıyorsunuz. 
Değerli arkadaşlarım,
ilk bakışta bu tasarının ranta dönük bir tasarı olduğu görülüyor. Tasarı daha
Türkiye Büyük Millet Meclisine gelmeden Anafartalar Ovası, Seddülbahir ve çevresi
başta olmak üzere, bölgede arsa vurguncuları, büyük holdingler, binlerce dönüm
arsayı kapatmaya başladılar bile. Bildiğiniz gibi, UNESCO, Gelibolu
Yarımadası’nı Dünya Mirası Geçici Listesi’ne aldı, 25 Haziranda yapılacak
Meclis toplantısında ise asil listeye geçişi görüşülecek. Bu projeyi
Avustralya, Yeni Zelanda ve İngiltere de destekliyor. Bu tasarının çıkarılması
için bu kadar aceleci davranmanızın sebebi UNESCO’nun Gelibolu Millî Parkı’nı
Dünya Mirası Listesi’ne koyması olabilir mi? Alınacak karar sizi korkutuyor mu?
Bu acelenizin sebebi nedir? Rant elde etme telaşı mıdır, yoksa altında
bilmediğimiz başka nedenler mi yatmaktadır?
Meclisin ana muhalefet
partisi olarak bizim görüş, öneri ve tekliflerimizi dikkate almadığınız gibi,
tasarıyla ilgili sivil toplum örgütlerinin görüş, öneri ve düşüncelerini
almadığınızı biliyorum. Aldığınız görüşler varsa biz de bilmek istiyoruz.
 Bu tasarının toplumsal
uzlaşı kültürü doğrultusunda, daha nitelikli ve bilimsel bir şekilde
hazırlanması mümkünken siz buna gerek duymadınız. Neden? Siz bunların hiç
birini yapmadığınız gibi, tasarı ile Millî Parklar Kanunu, Gelibolu Yarımadası
Tarihî Millî Parkı Kanunu’yla birlikte Kamu İhale Kanunu, Orman Kanunu, Kıyı
Kanunu, Kamulaştırma Kanunu, Kültür ve Turizm Bakanlığı Teşkilat ve Görevleri
Hakkında Kanun, Kültür ve Tabiat Varlıklarını Koruma Kanunu gibi birçok kanunu
yok sayarak, aykırı biçimde geliştiriyor, Anayasa’mızın 89’uncu ve 161’inci
maddelerini de ihlal ediyorsunuz. Bu tasarıyla, özel olarak çıkarılan Gelibolu
Yarımadası Tarihî Millî Parkı Kanunu’nu da tamamen yürürlükten kaldırıyorsunuz.

Bildiğiniz gibi,
Çanakkale barışın kentidir. Tasarıyla kurmayı düşündüğünüz Çanakkale Savaşları
Gelibolu Tarihî Alan Başkanlığının adının, her şeyden önce, “Dünya Barış Parkı
Başkanlığı” olması orada yaşayan tüm vatandaşlarımızın ortak paydası.
Tarihî alan içerisindeki
tahsisler Başkanlığın kurulmasıyla birlikte bedelsiz olarak Başkanlığa terk
ediliyor. Burada bulunan işletmecilerin hakları gasbediliyor. işletmeciler
mağdur ediliyor, bölgede turizme yönelik hizmet sunan, pansiyonculuk yapan ve
hediyelik eşya satışıyla geçimini sağlayan köylülerin bu faaliyetleri
engelleniyor. Başka da bir geçim kaynağı olmadığı için köylüler mağdur edilerek
-tarımla da geçinemediklerinden ve kısıtlı hâllerinden- burada insanlar göçe
zorlanma ihtimaliyle karşı karşıya kalabilirler.
“Köy yerleşim
alanlarının imar planlarıyla Eceabat Belediye sınırlarıyla il mücavir
alanlarına ilişkin imar planlarının hazırlanması ve mücavir alanlara ilişkin
imar planlarının revizyonu başkanlığın olumlu görüşü olmadan yapılamaz.”
deniliyor. Belediye başkanlarının yetkileri zaten Şehircilik Bakanlığı,
Başbakanlık ve TOKİ’yle mağdur edilmişken, bir de, şimdi bu yasayla -daha çok
yetkiler alınarak- mağdur ediliyor. Tarihî alanda her tür ve ölçekte planların
hazırlanması, yenilenme ve değiştirme yetkisi tek başına başkana veriliyor.
Dünyanın hiçbir yerinde, hiçbir ülkesinde bu kadar yetkiyle donatılan ve
denetlenmeyen, tüm yetkilere haiz bir tüzel kuruluş, bir devlet erki var mıdır?
“Başkanlığın gelirleri
içerisinde yer alan Çanakkale Özel İdaresi, Çanakkale Belediyesi ve Çanakkale
Ticaret ve Sanayi Odası bütçelerinden en az yüzde 1 oranında ayrılacak paylar…”
ifadesi yer alıyor, bu ifade de doğru değildir. Burada mutlaka bütçenin teknik
anlamda… “Bundan önceki ve gerçekleşen bütçe üzerindeki gelirlerden pay
alınması gerekir.” diye ifadenin de ayrıca düzeltilmesi doğru olur diye
düşünüyorum.
Şimdi, burada, hem genel
bütçedeki tüm yetkileri hızlandırarak tek Bakanlığa veriyoruz, eyvallah,
bürokrasi ortadan kalkıyor… Yönetim biçimi olarak da Kültür Bakanlığına
devredilmesi doğru bir anlayıştır, buraya da hiçbir şeyim yok. Ancak, burada,
az önce söylediğim gibi, dikkate alınması gereken, yeni bir anlayış tarzıyla,
yetkilerle donatılması ve insanların buradaki haklarını araması dâhil -kira
kanunları da ortadan kaldırarak hakları araması dâhil olarak- yok edilmesidir.
Bu bütçeler üzerinde baskı kurmaya devam ediliyor. Başkana âdeta bakan yetkisi
verilmiş ve bu kadar geniş yetki verilmesi de ayrıca doğru mudur, tartışılır. 
“Tarihi Alanda, Eceabat
ve köyler dışında kalan her türlü yapılaşmanın ve yapıların kullanımının
denetimi Başkanlıkça yapılır.” deniyor. Yasayla, Çevre ve Şehircilik
Bakanlığına verilen yetki ve 81 ilde yapılan lisanslı yapı denetim kuruluşları
ile ilgili yürütülen denetim yetkisi gasbediliyor. O kadar yetkiyle donatılan
kişinin -bakın, çok önemli- bu kadar yetki verdiğimiz bir insanın sadece dört
yıllık yüksek okul mezunu ve beş yıl kamu ve özel teşebbüste çalışması yeterli
görülüyor. Ancak, bir baktığımızda, bu kadar yetkiyle donatılan, bu kadar yetki
verilen buradaki yetkili insan da donanımlı olmalıdır. Yani, bir mimar, bir
mühendis olabileceği gibi ayrıca o da yeterlidir mezun olması. En az bir kıstas
konmalıdır, deneyim kıstası. Beş yıl, on yıl gibi bir deneyimli insan olmasının
konması gerekir. Peyzaj mimarlığı, tarih bilgisi gibi; yurt dışından mezun olup
burada bununla ilgili ihtisas konularda deneyimi olan bir arkadaşın atanması
çok doğru olur. Burada kimin ne yapabileceği… Bir fizikçinin dahi buraya
atanabileceği bir kanun teklifinin böylece konması çok hoş değildir.
Başkanlığın en üst
organı olan koordinasyon kurulunun yılda iki kez toplanarak başkanlığın
faaliyetlerine yönelik plan ve programları müzakere etmek, öneri ve görüşlerini
bildirmekten başka bir görevi yoktur. Acaba iki kez toplanarak buradaki
yetkililer huzur alacaklarını mı takip edecekler? Başkanlığın mali hesap verme
konusunda da olabildiğince sıkıntı yaratılmaktadır. Çünkü, 5018 ve diğer kanunlara
baktığımızda da burada oldukça sıkıntı yaratılacağını görmekteyiz.
2015 yılı yaklaşırken
Çanakkale’de 2015 Ajansı hâlâ kurulmamıştır. Bakın, yüzüncü yıl yaklaşıyor ve
bununla ilgili kutlamalarda 100 bin kişilik talep olmasına rağmen hac kotası
konar gibi “10.500 kişilik kotadan fazla gelemezsiniz.” diye buradaki
misafirlerimizin de… Hazır hâle gelmeyen bir anlayış vardır. Bu kadar, sekiz ay
gibi kalan bir süre içerisinde buradan bu yetkiyi alarak yetiştireceğimize
inanmıyorum. Bunu aldınız, yetkileri de donattınız, her şeyi yaptınız ama
2015’e bu kafayla, bu anlayışla Çanakkale’deki Gelibolu Yarımadası’nın
hazırlanması mümkün değildir. 
Onun için, Türkiye’de
herkesi ilgilendiren böylesi bir millî davada bu kanunun hayırlı olmasını
diliyorken, bunların da göz önüne alınmasını dikkatlerinize sunuyorum. 
Saygılar ve sevgiler
sunuyorum. (CHP sıralarından alkışlar)
BAŞKAN – Teşekkür ederim
Sayın Sarıbaş.
Şahısları adına İstanbul
Milletvekili Sayın İsmet Uçma, buyurunuz. (AK PARTİ sıralarından alkışlar) 
İSMET UÇMA (İstanbul) –
Sayın Başkan, değerli milletvekilleri; 601 sıra sayılı Çanakkale Savaşları
Gelibolu Tarihi Alan Başkanlığı Kurulması Hakkında Kanun Tasarısı üzerinde
şahsım adına söz almış bulunuyorum. Bu vesileyle heyetinizi saygıyla
selamlıyor, hepinize sevgilerimi sunuyorum. 
Sevgili arkadaşlar,
bugün Çanakkale gibi bir milletin birliğini, bütünlüğünü, beraberliğini ve
bütün milletleri bir araya getiren tarihî bir olayı konuşuyoruz. Vatanını
savunan bir milletin dünyanın bütün süper güçlerine karşı verdiği mücadeleyi
konuşuyoruz. Tıpkı Hazreti Nuh’un “Rabb’im, yenildim.” dediğinde kendisine gemi
talimatının verilmesi gibi, bittiğini zannettikleri bir toplumun ve milletin
son anda küllerinden yeniden dirildiği bir günü konuşuyoruz ve Çanakkale’yi
inşallah, hep birlikte evrensel barış üssü hâline getirmeyi tasarlıyor ve
inşallah çalışmalarımızı bu yönde sürdürüyoruz. 
Sevgili arkadaşlar,
tarihî yerler, tarihî eserler bir toplumun tapusu mesabesindedir. Bu itibarla,
tarihî mekânlarımıza, tarihî eserlerimize sahip çıkmak, gelecek nesillere
sağlıklı bir şekilde aktarmak hepimizin boynunun borcudur. 
Kuşkusuz, Çanakkale bir
ara dönem savaşıdır. Şayet Çanakkale olmasaydı cumhuriyetimiz olmayacaktı ve
kurulamayacaktı. Sanılanın aksine Çanakkale bir Osmanlı savaşıdır. Toplumun
geneli cumhuriyet dönemi savaşı zannetmektedir. Hatta, 1919’da Çanakkale
olmasaydı Samsun’a çıkılamayacaktı ve Necmettin Halil Onan’ın: 
“Dur yolcu, bilmeden
gelip bastığın,
Bu toprak, bir devrin
battığı yerdir.
Eğil de kulak ver, bu
sessiz yığın,
Bir vatan kalbinin
attığı yerdir!.
Bu ıssız, gölgesiz yolun
sonunda,
Gördüğün bu tümsek
Anadolu'nda
İstiklal uğrunda, namus
yolunda,
Can veren Mehmed'in
yattığı yerdir!
Bu tümsek, koparken
büyük zelzele,
Son vatan parçası
geçerken ele,
Mehmed'in düşmanı
boğduğu sele,
Mübarek kanını kattığı
yerdir!...
Düşün ki haşrolan kan,
kemik, etin,
Yaptığı bu tümsek,
amansız, çetin,
Bir harbin sonunda bütün
milletin,
Hürriyet zevkini tattığı
yerdir!...” dediği Çanakkale’yi konuşuyoruz.
Çanakkale Zaferi’nin
100’üncü yılı yaklaşırken bir büyük medeniyet tasavvurunun ayağa kalktığı bu
büyük vatan toprağının her köyünden, kasabasından ve şehrinden, şehidin kucak
kucağa yattığı Gelibolu Yarımadası için AK PARTİ iktidarlarına kadar, maalesef,
üzgünüm, ciddi bir adım atılmamıştır. Daha doğrusu, yeterli ve kuşatıcı bir
düzenlemenin yapılmamış olması milletimiz adına bir nakisa olsa gerektir.
Hatırlatmak isterim ki
Çanakkale muharebelerinden sonra şehit ve gazilerimize Kurtuluş Savaşı’na
katılmamışlarsa Osmanlı askerî saymamış ve bundan dolayı maaş bağlanmamıştır,
sağlıklarıyla alakadar olunamamıştır. Her birimizin övünerek ve bir hamaset
abidesi olarak anlattığımız fotoğraflarında sırtında 250 okkalık mermi taşıyan
Seyit Onbaşı ve diğer gazilerimiz bu anlaşılmaz uygulamanın kurbanı olmuş,
Seyit Onbaşı hamallık yaparak hayatını sürdürmeye çalışırken bakımsızlıktan
verem olmuş ve fakruzaruret içinde dârülbekaya intikal etmiştir. 
Çanakkale
Muharebesi, her birimizin okuduğu tarih derslerinde Birinci Dünya Savaşı’nın
bir cephesi olarak birkaç satırda anlatılıp geçilmiş, bu savaşın Türkiye, Orta
Doğu, Rusya, Türk dünyası ve İslam dünyası için, hatta Batı ve itilaf
devletleri için ne anlama geldiği anlatılmamış, anlatılamamıştır. Hatta,
Çanakkale, Homeros’un Truva Savaşı’na konu Truva atıyla özdeşleştirilerek
Gelibolu’da gerçekleşen büyük direniş gölgede kalmıştır, gölgede bırakılmıştır.

Çanakkale
muharebe alanları için bir şeyler yapma zamanı AK PARTİ iktidarlarına kadar
hakikaten yerine getirilememiştir. Bölgenin tarihî ihmaller ve görmezden
gelmeler tarihî hâline gelmesinin bu millete, bu medeniyete, bu insanlığa karşı
işlenmiş eksiklikler olarak düşünüyorum. Bir başka çarpıcı örnek, Çanakkale
muharebe alanının 1970’li yıllara kadar askerî bölge olarak kalması, halka ve
halkın ziyaretine yasak olmasıdır. O yıllarda askerî bölge dışındaki
tarlalarını süren çiftçilerin öküzlerinin ayakları altında ezilen şehit
kemiklerinden haberdar mısınız sevgili arkadaşlar? Yine, Çanakkale Savaşı
sonrasında bölgedeki 7 köye Balkanlardan gelen göçmen kardeşlerimizin
yerleştirildiğini ve 70’li yıllara kadar tek geçim kaynaklarının savaş
mühimmatı hurdası satışı olduğunu ve pek çok mühimmatın eritilerek mutfak
malzemesi yapıldığını hatırlatmak isteriz. 
Şehit
olanlar, onların geride bıraktığı eş, ana, baba ve yetimler ile gaziler için bu
iktidar dönemine kadar hiçbir şey yapılmamış, tarihine ve ceddine hak ettiği
ölçüde sahip çıkılmamıştır. Bu utancın izlerini silemesek de gelin birlikte iyi
bir iş yapalım. O topraklarda yiten canlar, akan kanlar ve babalarını o
topraklarda bırakmış yetim çocukların acı ve hüzünlerinden bir iftihar abidesi
yükseltelim. O toprakları koruma altına alalım ve uzman kişilerin gözetiminde
tarihimize sahip çıkalım. Asla unutmayalım, Çanakkale Savaşı küçücük bir toprak
parçasında, Gelibolu Yarımadacığında yaşanmış küçücük bir savaş değildir,
destanlara tanık bu coğrafyanın en büyük destanıdır. 
Geçilmeyen, geçilemeyen
Çanakkale... Çünkü savaş Anadolu insanın her bir ferdinin hanesinde, Osmanlı
coğrafyasının ve ezan sesinin yankılandığı her bir karış toprakta yaşanmış bir
savaştır. Erkeksiz kalan köylerde, kasabalarda çift süren kadınlarımızın, kız
kardeşlerimizin, analarımızın onur ve namus savaşıdır Çanakkale. Herkes çok iyi
biliyor ki İslam’ın bekçiliğini yapmış büyük devletin başkenti, son kalesi
İstanbul’un alınmasıyla bir devir bitecekti ancak Çanakkale bir milletin, bir
büyük medeniyetin tarih sayfasında yaşatmak için verdiği var olma mücadelesinin
adı oldu.
Çanakkale bir medeniyet
müdafaasıdır. Bu yasa bile İstiklal Marşı’mızın şairi Mehmet Akif’in şu
ifadeleri karşısında bir yetersizlik olarak kalacaktır: 
“’Bu taşındır.’ diyerek
Kâbe'yi diksem başına, 
Ruhumun vahyini duysam
da geçirsem taşına, 
Sonra gök kubbeyi alsam
da ridâ namıyla, 
Kanayan lahdine çeksem
bütün ecrâmıyla, 
Mor bulutlarla açık
türbene çatsam da tavan, 
Yedi kandilli Süreyya'yı
uzatsam oradan, 
Sen bu avizenin altında
bürünmüş kanına, 
Uzanırken gece mehtabı
getirsem yanına, 
Türbedarın gibi ta fecre
kadar bekletsem, 
Gündüzün fecr ile
avizeni lebriz etsem, 
Tüllenen magribi,
akşamları sarsam yarana, 
Yine bir şey yapabildim
diyemem hatırana.”
Bu yasanın hayırlara
vesile olmasını temenni ediyor, yüce Meclisimizi ve heyetinizi saygı, sevgi ve
muhabbetle selamlıyorum. (AK PARTİ sıralarından alkışlar)
BAŞKAN – Teşekkür ederim
Sayın Uçma.
Şimdi, ben ara
vereceğim, soru cevap işlemini dönüşe bırakıyorum oylama açısından da. 
20.30’da toplanmak üzere
birleşime ara veriyorum.
Kapanma
Saati: 19.53
ALTINCI
OTURUM
Açılma
Saati: 20.38
BAŞKAN:
Başkan Vekili Meral AKŞENER
KÂTİP
ÜYELER: Fehmi KÜPÇÜ (Bolu), Muhammet Rıza YALÇINKAYA (Bartın)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Altıncı
Oturumunu açıyorum.
601 sıra sayılı Kanun
Tasarısı’nın görüşmelerine devam edeceğiz.
Komisyon ve Hükûmet
burada.
Şimdi, tasarının tümü
üzerinde soru-cevap işlemi gerçekleştireceğiz.
Sayın Yılmaz…
SEYFETTİN YILMAZ (Adana)
– Teşekkür ediyorum Sayın Başkan.
Sayın Bakan,
biliyorsunuz bu Gelibolu Yarımadası Tarihî Millî Parkı 1973 yılında millî park
ilan edildi. 17 Şubat 2000 tarihinde Türkiye’de ilk defa bir millî parka özel
Gelibolu Yarımadası Tarihi Milli Parkı Kanunu çıktı ve burada tarihî millî
parkın bütünsel bir bakışla tarihî alanları ve yapılacaklar için uzun devreli
gelişme planı yapılmış ve uygulanmaya konmuştur, şu anda çalışmalar devam
ediyor. Bu kanun devreye girdikten sonra yapılan bu master planıyla ilgili ne
düşünüyorsunuz? Uygulamaya devam edecek misiniz, tamamen devre dışı bırakacak
mısınız?
Teşekkür ediyorum.
BAŞKAN – Sayın Işık…
ALİM IŞIK (Kütahya) –
Teşekkür ediyorum Sayın Başkan.
Çanakkale Tarihî Millî
Parkı’yla ilgili 2000-2001 yıllarında yapılan master planında bugüne kadar
hangi değişiklikleri yaptınız? Bu kapsamda, AKP hükûmetleri döneminde söz
konusu alanda kaç trilyon liralık ihale açıldı ve bu ihalelerin ne kadarı
gerçekleşti? 
Şu ana kadar Kültür
Bakanlığı olarak kaç orijinal şehitlik yapılmıştır, kaç şehitlik yapılmayı
beklemektedir? Sembolik şehitlik kalmış mıdır? Şehitliklerde daha önce
şehitlerin soyadı ve nüfus yerleri kayıtlı iken son dönemde bunların
çıkartılmış olmasının sebebi nedir? Neden şehitlerin soyadları kaldırılmıştır?
Yıllar itibarıyla şehitliğe ne kadar harcama yapıldığı konusunda bir açıklamada
bulunabilir misiniz? 
Teşekkür ediyorum. 
BAŞKAN – Sayın Acar…
Gürkut Acar Bey yok mu?
Sayın Eyidoğan, buyurun.
HALUK EYİDOĞAN
(İstanbul) – Teşekkür ederim Başkanım.
Gelibolu Yarımadası gibi
binlerce yıllık tarihi yer altında ve yer üstünde barındıran alanlarda
arkeolojik araştırmalar mutlaka sürdürülmelidir. Bu konuda Anıtlar ve Müzeler
Genel Müdürlüğüyle ilişkiler güçlendirilmelidir. Kültür Bakanlığı içerisinde
yer bilimsel değerlerin saptanmasını, denetlenmesini ve çalışılmasını
sağlayacak jeolog ve jeofizikçi kadroları oluşturulmalıdır. Aynı biçimde arkeolojik
varlıkların kazı yapılmadan önce saptanmasını sağlayan ve pek çok açıdan büyük
yarar sağlayacak jeofizik yöntemlerin kullanımı ve buna yönelik kadro ve bütçe
planda yoktur. Bu çalışmaların gerekli standartlarının denetimini, hatta
zorlayıcılığı sağlayan yasal düzenlemeleri ve bu çalışmaları yapacak birimlere
de acilen gereksinim bulunduğunu da belirtmek isterim.
Teşekkür ederim.
BAŞKAN – Sayın
Canalioğlu, buyurunuz. 
MEHMET VOLKAN CANALİOĞLU
(Trabzon) – Teşekkür ederim Sayın Başkan.
Sayın Bakan, bilindiği
üzere eşit işe eşit ücret prensibiyle aynı makam ve unvan ile çalışan
memurların ücretleri arasındaki maaş farklarını gidermek üzere düzenlemeler
yapılmaktadır. Ancak yapılan düzenlemelerle, üçlü kararnameyle ataması yapılmış
olan il kültür ve turizm müdürleri arasında bir kısmı 3600 ek gösterge üzerinde
maaş alırken diğer bir kısım il kültür ve turizm müdürü 3000 ek gösterge
üzerinden maaş almaktadırlar. Oysa aynı işi yapmaktadırlar, aynı görevleri
yapmaktadırlar. Bu arkadaşlarımızın durumlarında bir değişiklik yapmayı ve
durumlarını eşit seviyeye getirmeyi düşünüyor musunuz? 
Teşekkür ederim.
BAŞKAN – Sayın Sarıbaş…
Sayın Sarıbaş yok mu?
Sayın Moroğlu…
Sayın Yılmaz…
SEYFETTİN YILMAZ (Adana)
– Teşekkür ediyorum Sayın Başkan.
Şimdi, tabii, burada daha
önce 600’e yakın alan kılavuzları görev yapmakta ve bu bölgeyi çok iyi
tanımaktalar ama bu kanun tasarısına baktığımızda alan kılavuzlarıyla ilgili
herhangi bir düzenleme yok. Bu kanun yürürlüğe girdikten sonra bu alan
kılavuzlarının durumu ne olacak? 
Yine, bu bölgeye
baktığımızda -master planda da var- mutlak koruma zonları var, sınırlı koruma
zonları var, tampon zonlar var. Bu yapılacak tarihî planda bu zonlara dikkat
edilecek mi?
Teşekkür ediyorum. 
BAŞKAN – Sayın Eyidoğan.

HALUK EYİDOĞAN
(İstanbul) – Gelişen jeoloji ve jeofizik bilimleri arkeolojik alanın kazı
öncesi tanımlanmasından başlayarak kazı sonrası ortaya çıkan arkeolojik
nesnelerin değişik analiz tekniklerin tamamlanmasına değin süren uzun bir
süreci kapsar. Jeoloji ve jeofizik bilimleri arkeolojik çalışmalar için de
uygulamada yaygınlaşmaya başlamış ve saygınlık kazınmıştır. 
Dolayısıyla, bu kanunla
kurulacak başkanlığın bünyesinde, arkeoloji dâhil, her türlü yeraltı
araştırmalarında ve afet risk yönetimi planları amaçlı etütlerde, bu kanunun
4’üncü maddesinde de belirtildiği gibi jeolojik, jeofizik ve jeoteknik
araştırmaların yapılmasının ve bu yönde teşkilatlanmanın sağlanmasını talep
ediyoruz. 
Teşekkürler. 
BAŞKAN – Sayın
Canalioğlu…
MEHMET VOLKAN CANALİOĞLU
(Trabzon) – Teşekkür ederim Sayın Başkan.
Sayın Bakan, sizin de
gayet yakından takip ettiğiniz ve bildiğiniz gibi Trabzon Çakırgöl Kış Sporları
Merkezi 2005 yılında Kültür ve Turizm Bakanlığı tarafından yapılan değişiklik
sonucunda Gümüşhane Çakırgöl Kış Sporları Turizm Merkezi olarak ilan
edilmiştir. İlan edilen bu turizm merkezinde 7 mekanik tesis ve 11 kayak
pistinin yapılmasının planlandığı açıklanmıştı. Trabzon Meryem Ana ve Meryem
Ana-Çakırgöl arasındaki yol ve altyapı çalışmalarının 2010 yılında bitirilmesi
planlanmıştı. Ancak gelişen noktada herhangi bir ilerleme kaydedilmemiştir.
Çakırgöl Kış Sporları Turizm Merkezi Projesi hangi aşamadadır?
Teşekkür ediyorum. 
BAŞKAN – Sayın Işık…
ALİM IŞIK (Kütahya) –
Teşekkür ediyorum.
Sayın Bakan, Çanakkale
Gelibolu şehitlik alanından Anzaklara ayrılan alan ne kadardır? Bunların yeni
bir alan talebi söz konusu mudur? Eğer alan talebi varsa Bakanlığınızın bu
konudaki görüşü nedir?
Teşekkür ederim.
BAŞKAN – Sayın Bulut…
AHMET DURAN BULUT
(Balıkesir) – Sayın Bakanım, şehirlerde cami, kümbet, kütüphane gibi eski
tarihî eserlerin çevresine çok sundurma binalar yapılarak bu tarihî eserler
görmezden gelinmekte, kaybolmakta ve dikkat çekmemektedir. O tarihî dokuya
saygı noktasında, çevresinin düzenlenmesi için Belediyeler Kanunu’nda bir
değişiklik, bir yaptırım yaptırmayı düşünüyor musunuz?
Teşekkür ederim.
BAŞKAN – Sayın
Canalioğlu…
MEHMET VOLKAN CANALİOĞLU
(Trabzon) – Teşekkürler Sayın Başkan.
Sayın Bakanım, Trabzon
ili Maçka ilçemizde bulunan Çataltepe Şehitliği’nde her yıl 17 Temmuzda
şehitleri anma törenleri düzenlenmektedir fakat şehitleri anma törenine
katılmak isteyen vatandaşlarımızın tören alanına gitmeleri için var olan 10
kilometrelik yol bozuk durumda ve zor şartlarda ulaşım sağlanmaktadır
şehitliğe. Çataltepe Şehitliği’nin bozuk olan yolunun düzelmesi ve turizm
yolları ağına alınması gibi bir çalışmanız var mıdır? 
Teşekkür ediyorum. 
BAŞKAN – Sayın Bakan… 
KÜLTÜR VE TURİZM BAKANI
ÖMER ÇELİK (Adana) – Sayın Başkanım, teşekkür ederim. Saygıdeğer
milletvekillerine de teşekkür ederim. 
Şimdi, burada yaptığımız
çalışmanın özünü… Bu bölgede, tarihî niteliği hepimiz için eşsiz olan bu
bölgede bizim Bakanlığımızın faaliyetleri var, Millî Savunma Bakanlığının
faaliyetleri var, yetki alanı var daha doğrusu, Orman Bakanlığının faaliyetleri
var. Buradaki mesele, buranın tek elden yönetilmesiyle ilgili bir mesele. 
Şimdi, burada,
Komisyonda da çok gündeme geldi ve arkadaşlarımızla ayrıntılı bir biçimde
konuştuk. Burada millî park olmakla sahip olduğu bütün kazanımlar, bütün
korumalar aynen devam ediyor. Buradaki temel yaklaşım, gerek Orman Bakanlığının
gerek Millî Savunma Bakanlığının gerekse başka bir bakanlığın burada herhangi
bir yetkisi varsa bu yetkilerin bu bölgenin tek elden yönetilmesi amacına matuf
olarak Kültür ve Turizm Bakanlığı tarafından yönetilmesi. Fakat burayla ilgili
yapacağımız çalışmalar esasında kabaca ikiye ayrılıyor. Birincisi, bu tarihî
alanın tarihsel kimliğine, oradaki şehitlerimizin bize bıraktığı mirasa uygun
olarak yeniden diriltilmesi. İkincisi ise milletimiz, bu büyük savaştan bütün
dünyaya barış mesajı veren bir organizasyon çıkarmıştır, ülkemizi işgal etmeye
gelen o günün düşman kuvvetlerinin bugün torunlarıyla birlikte bir barış
projesine imza atmıştır. 
Bugüne kadar olan
etkinliklerin, bundan sonra daha da artarak, daha da büyüyerek devam etmesi ve
her sene bu hem bizim tarafımızda olan hem karşı tarafta olan kişilerin bugün
dünyada yayıldığı ülkeler yaklaşık 39 ülkeye tekabül ediyor. Bu 39 ülkenin
devlet ve hükûmet başkanlarının çağrılarak her yıl anma törenleri düzenlenmesi.

Dolayısıyla, burada
artık planlar tek bir elden yapılacak. Bu sorulan soruda, millî park
çerçevesinde yapılan planların bu düzenlemeye uygun olanları tabii ki devam
edecek, bu düzenlemeyle çatışan tarafları revize edilecek. Ama şu vardır: Bugüne
kadar Çanakkale ilinde Bakanlığımızca yapılan toplam yatırım 2004-2013 arasında
21 milyon 456 bin lira yaklaşık, Bakanlığımızca devam eden yatırım toplamı 91
milyon 846 bin lira yaklaşık ve tabii, Orman ve Su İşleri Bakanlığımıza burada
teşekkür borçluyuz çünkü buraya çok büyük bir titizlik göstermiştir sayın
bakanlarımız ve Bakanlığımız. Toplamda 121 milyon 890 bin liralık bu yatırımlar
yapılmıştır. Bundan sonrasında gerek Millî Savunma Bakanlığının yapmayı
düşündüğü işler gerek Orman ve Su İşleri Bakanlığının gerek Tarım Bakanlığının
yapmayı düşündüğü bütün işler tek elden bu başkanlık tarafından yönetilecektir.
Aslında getirdiğimiz düzenlemenin esası burayı çok başlılıktan kurtarmak,
tarihsel kimliğine uygun olarak yeniden diriltmektir. 
O bölgede şimdiye kadar
görev yapan, millî parklarda görev yapan alan kılavuzlarıyla ilgili
yaklaşımımız şu: Bunların içerisinde görebildiğimiz kadarıyla yeterli
arkadaşlarımız var fakat belirli yeterliliğe sahip olmayan arkadaşlarımız da
var. Kategorik olarak bunlar aynen istihdam edilecek ya da kategorik olarak
bunlardan bundan sonra faydalanılmayacak gibi herhangi bir yaklaşımımız yok.
Bunların içerisinden yapılacak belli bir standardı tutturma çerçevesindeki
sınavı geçenler bu bölgede değerlendirilecektir, bu sınavı geçemeyenler
değerlendirilmeyecektir çünkü burada tarihsel bilgilerin doğru olması önemli,
eğitimlerinin yeterli olması önemli, anlattıklarının tarihsel gerçekliğe uygun
olması önemli. Dolayısıyla, oraya gelenlerin doğru bir şekilde
bilgilendirilmesi bakımından bir yeterlilik sınavına tabii ki tabi
tutulacaklardır ama hepsi aynı görevine aynen devam edecektir diye bir şey yok
veya hepsi hiçbirinden faydalanmayacaktır diye bir şey de yok.
Çakırgöl Kış Turizm
Merkezinin 1/25.000, 1/5.000, 1/1.000 ölçekli planları 2010 yılında onaylandı.
Alan mera vasfında, kanuni düzenleme yapıldı. Hazine adına tescil işlemi devam
etmektedir. Daha sonra ilana çıkılıp tahsis işlemi gerçekleştirilecektir. 
Tarihî
alan içerisinde 35 Türk anıtı, 45 Türk şehitliği, 35 yabancı mezarlık
bulunmaktadır. Tarihî alan dışında da 11 Türk şehitliği bulunmaktadır. Burada
şehitliklerden sorumlu bakanlık olan Aile ve Sosyal Politikalar Bakanlığının da
görüşleri alınarak bu şehitliklerin eksikliklerinin giderilmesi ve
şehitlerimizin manevi hatıralarına uygun olarak bu şehitliklerin imarı ve
diriltilmesi konusunda gereken çalışmaları yapacağız.
Bunun
dışında arkadaşlarımızın sorduğu bazı sorular var, teknik sorular. O rakamlar
elimde değil şu anda. O rakamları kendilerine -arkadaşlarımız not aldılar-
yazılı olarak bildireceğim. 
Bir
de burada ifade edildi çeşitli konuşmalarda. Buranın herhangi bir şekilde ranta
açılıp açılmadığı, buranın dünyaya verdiği barış mesajının yok edilip
edilmediği şeklinde. Saygıdeğer milletvekillerine arz etmek isterim ki, burası
hepimizin ortak değeri ve ortak hassasiyetle üzerinde bulunduğumuz bir mekân.
Getirdiğimiz tasarıda şimdiye kadar olmadığı kadar mutlak bir koruma altına
alınmaktadır bu mekân. Ve hem bu tasarı hem de bu tasarının atıf yaptığı
kanunlar bakımından hiçbir şekilde tarihsel kimliği zedelenmeyecek şekilde
mutlak koruma altına alınması bu tasarıyla gerçekleşmektedir. Tabii buranın
barış mesajı verme kimliğinin zedelendiğine dair iddialar dile getirildi. Bu
iddiaların, doğrusunu söylemek gerekirse tasarıda ve bizim yapmayı
planladığımız işlerde bir karşılığı yok. Kuşkusuz, burası, bütün dünyaya, her
sene 39 ülke devlet ve hükûmet başkanlarının toplanmasına bir barış mesajı
verecek ama şunu da unutmamak gerekir ki, burada milletimiz o günün şartlarında
uluslararası bir saldırıya uğramıştır. Bu saldırının neticesinde millî ruh
şahlanmıştır, burası savunulmuştur ve bu büyük millet, kendisini işgal etmeye
gelen kuvvetlerin mağlup edilmesinden sonra bunu bir kin davasına
dönüştürmemiştir. Buradan bütün dünyaya barış mesajı çıkaracak bir iş birliği
ortaya koymuştur. Dün savaştığı düşmanlarının torunlarıyla bugün bunu
kutlamaktadır. Dolayısıyla, “barış mesajı verme” kimliğinin zıddı olarak hemen
“Şovenizm propagandası yapılacak.” şeklindeki yakıştırmalar hiçbir şekilde
doğru olmaz. Burada tarihsel olay neyse o doğru bir biçimde bu ülkenin
çocuklarına anlatılacaktır. Bugün, burada, medeniyet havzamızın paydaşı olan
pek çok ülkenin çocukları, dedeleri yatmaktadır. Nitekim, o günün düşmanlarının
bugün torunları olan insanlarla da bir anma töreni yapmaktayız. Buradan tabii
ki bütün dünyaya barış mesajı vereceğiz. Ama tarihsel kimliği açısından da,
bunun, bir zamanlar, ülkemizin karşı karşıya bulunduğu işgalden ve büyük
mütecaviz saldırıdan sonra bu büyük milletin çıkardığı barış mesajı olduğunu da
bütün dünyaya anlatacağız. 
Bir de bir şey daha
gündeme getirilmişti “Burada bu Koordinasyon Kurulu senede 2 kere toplanıyor.”
diye. 2’yle sınırlı değil, istediği kadar toplanır ama en az 2 kere toplanacak.

Bir huzur hakkından
bahsedildi. Onun herhangi bir huzur hakkı olmadığını da sayın milletvekillerine
arz etmek isterim. 
Arkadaşlarımızın diğer
sorularına yazılı olarak cevap vereceğim. 
Çok teşekkür ediyorum,
sağ olunuz. 
BAŞKAN – Sayın Korkmaz,
buyurun. 
S. NEVZAT KORKMAZ (Isparta)
– Teşekkür ederim Sayın Başkanım. 
Sayın Bakan, ben,
siyaset üstü bir hususu dile getireceğim ve hassasiyetle, lütfen, üzerinde
durmanızı istirham edeceğim. 
Türkiye Cumhuriyeti’nin
en ünlü mimarı ve Osmanlı ekolünün de son temsilcilerinden olan Mimar
Kemaleddin Bey’in -ki bu mimarımız Birinci Ulusal Mimari Akımı’nın öncüsüdür.
Ayrıca Osmanlı Mühendis ve Mimarları Odasının ilk kurucusudur. Yine bu mimar
toplu konut fikrinin dünyadaki atasıdır, babasıdır. Birçok eseri vardır ve en
önemli eseri olarak da Mescidi Aksa’yı restore eden mimarımızdır- bu
mimarımızın, maalesef, Gazi Üniversitesindeki müzesi -ki ailesinin buraya
vermiş olduğu özel eşyaların sergilendiği bu müze- Gazi Üniversitesi Rektörlüğü
tarafından kapatılmıştır ve eşyalar ailesine iade edilmiştir. Aynı rektörlük
“Mimar Kemaleddin Salonu’nu restore ediyorum.” diye ortaya çıkmış, aslından
uzaklaştırılmış bir eser ortaya koymuştur. Ben bunu konuşmamda da, soru
önergelerinde de sizlere ilettim. Bu hususta lütfen ilginizi istirham ediyorum Sayın
Bakan.
KÜLTÜR
VE TURİZM BAKANI ÖMER ÇELİK (Adana) – Cevap verebilir miyim? 
BAŞKAN
– Tabii Sayın Bakan, üç dakikamız var. 
KÜLTÜR
VE TURİZM BAKANI ÖMER ÇELİK (Adana) – Bu müze Bakanlığımızın denetiminde olan
bir müze değildir.
S.
NEVZAT KORKMAZ (Isparta) – Evet. 
KÜLTÜR
VE TURİZM BAKANI ÖMER ÇELİK (Adana) – Müzeyi açan da kapatan da rektörlüktür
ama ben şimdi buradan ifade ediyorum, arkadaşlarımız aileyle irtibata
geçsinler, aile bu eserlerin bizim tarafımızdan sergilenmesini isterse biz
uygun bir müzede kendilerinin bu eserlerinin sergilenmesi için gerekli girişimi
yaparız. O talimatı da vermiş oluyorum arkadaşlarımıza. Gereği yapılacak. 
BAŞKAN
– Sayın Hamzaçebi… 
MEHMET
AKİF HAMZAÇEBİ (İstanbul) – Teşekkür ederim Sayın Başkan. 
Soru
sormadan artakalan bir zaman olduğunu görerek bu zamanı kullanmak amacıyla bir
görüşümü ifade etmek için söz aldım Sayın Başkan.
Bugün
Anayasa Mahkemesi Balyoz davasıyla ilgili olarak “hak ihlali” ne karar verdi.
Anayasa Mahkemesinin oy birliğiyle vermiş olduğu hukuku yücelten bu kararı
nedeniyle gerçekten mutluyum. Anayasa Mahkemesini, Başkan ve üyelerini
kutluyorum. 
Dün,
burada, Sayın Engin Alan’ın Meclis tatile girmeden Türkiye Büyük Millet
Meclisine gelerek yemin etmesi için kanun değişikliği yönünde verdiğimiz önerge
iktidar partisi grubu destek vermediği için görüşülemedi. Şimdi, öyle umuyorum
ki bu karar sonrasında Sayın Engin Alan tahliye olup, gelip Türkiye Büyük
Millet Meclisinde yemin edecektir. İktidar partisinin çoğunluk oylarıyla
sağlamadığı bu olanağı mahkeme sağlamıştır. Tabii ki sadece Sayın Engin Alan
için değil, Balyozda haksız yere, hukukun ayaklar altına alındığı bir yöntemle
yargılanıp mahkûm edilen tüm vatandaşlarımızı, tüm tutukluları buradan
kutluyorum, selam ve sevgilerimizi gönderiyorum. 
Teşekkür
ederim. 
BAŞKAN
– Sayın Acar…
GÜRKUT
ACAR (Antalya) – Sayın Başkan, teşekkür ederim. 
Sayın
Başkan, Sayın Bakana ben de taşeron sistemiyle ilgili bir şey sormak istiyorum
bu artan zaman içerisinde. 
Türkiye’de
her şey yağmalanıyor, taşeron sistemiyle de emek yağmalanıyor. Adalet ve
Kalkınma Partisi eliyle de taşeron sistemi çalışma hayatının her alanına
sokuluyor; sendikasız, güvencesiz çalışma insanlara dayatılıyor. Devletin bütün
işleri neredeyse taşerona havale ediliyor, Türkiye Büyük Millet Meclisinde de
taşeron sistemi yaygınlaştırılıyor. 
Bu insanlar bizim
insanlarımız Sayın Bakan, yurttaşlarımız. Asgari ücrete ve tazminatsız
çalışmaya mahkûm edilirken birileri buralardan para kazanıyor; bunu kabul etmek
mümkün değil. Yurttaşlarımızın hayatlarını çalan taşeron sisteminin, örgütsüz,
güvencesiz çalışma sisteminin bir an önce son bulması için adım atılmalıdır.
Adalet ve Kalkınma Partisinin bu konuda bir rahatsızlık duyduğunu sanmıyorum
ama yine de soruyorum: Taşeron sistemi en azından kamuda ne zaman son
bulacaktır Sayın Bakanım?
Teşekkür ederim. 
BAŞKAN – Tasarının tümü
üzerindeki görüşmeler tamamlanmıştır.
Maddelerine geçilmesini
oylarınıza sunuyorum: Kabul edenler… Kabul etmeyenler… Kabul edilmiştir.
Şimdi, birinci bölümün
görüşmelerine başlıyoruz. 
Birinci bölüm 1 ila
8’inci maddeleri kapsamaktadır. 
Birinci bölüm üzerinde
söz isteyen Milliyetçi Hareket Partisi Grubu adına Adana Milletvekili Sayın
Seyfettin Yılmaz.
Buyurunuz. (MHP
sıralarından alkışlar)
MHP GRUBU ADINA
SEYFETTİN YILMAZ (Adana) – Teşekkür ediyorum Sayın Başkan.
Sayın Başkan, değerli
milletvekilleri; Çanakkale Savaşları Gelibolu Tarihi Alan Başkanlığı Kurulması
Hakkındaki Kanun Tasarısı’nın birinci bölümü üzerinde MHP Grubu adına söz almış
bulunuyorum, yüce heyetinizi saygıyla selamlıyorum. 
Değerli milletvekilleri,
tarihin eşine az rastlanır, en büyük destanlarından birinin yazıldığı Çanakkale
savaşları hiç şüphesiz ki sadece askerî bir zafer değildir. Çanakkale,
milletimizin onca yokluk ve yoksulluk içinde eşsiz bir iman ve azimle vermiş
olduğu büyük bir mücadelenin adıdır. Türk milletinin belirleyici bir rol
oynadığı, milletimizin kahramanlık ve fedakârlığının doruk noktasına ulaştığı
bir mücadeledir. Çanakkale zaferi, sadece geçmişimizin aziz bir hatırası olarak
değil, geleceğe yürüyüşümüzün en güçlü ilham kaynağı olarak da Türk milletinin
hissiyatında son derece önemli bir yere sahiptir. Bu kahramanlık destanının
yaşandığı topraklar Türk milleti için vazgeçilmezdir ve büyük bir anlam ifade
etmektedir. Nitekim bu önemden dolayı Gelibolu Yarımadası 1973 yılında millî
park ilan edilmiştir. Yine, Gelibolu Yarımadası Tarihî Millî Parkı, Türkiye'de
ilk defa, birçok millî park olmasına rağmen, sadece burada aziz şehitlerimizin
hatıralarını yaşatmak adına ve onların hatıralarını gelecek nesillere aktarmak
adına 17 Şubat 2000 yılında 4533 sayılı Gelibolu Yarımadası Tarihi Milli Parkı
Kanunu yürürlüğe sokulmuştur. Burası bugüne kadar gerek 2873 sayılı Tarihi
Milli Parklar Kanunu gerekse 4533 sayılı Gelibolu Yarımadası Tarihi Milli Parkı
Kanunu’na göre yürütülmüştür. Zaten 4533 sayılı Gelibolu Yarımadası Tarihi
Milli Parkı Kanunu’nun amacı da 1915 Çanakkale deniz ve kara muharebelerinin
cereyan ettiği Gelibolu Yarımadası Tarihî Millî Parkı’nın tarihî, kültürel
değerleri ile orman ve bitki örtüsünün korunması, geliştirilmesi ve yönetimine
ilişkin esas ve usullerin düzenlenmesi ile Türk vatan savunmasının ve doğanın
güzel bir örneği olarak uluslararası barışa hizmet etmesi için dünya uluslarına
tanıtılmasıdır. Belirtilen amaç doğrultusunda yapılacak çalışmalarda uyulacak
esasları, alınacak önlemleri, yapılacak denetimleri, sağlanacak eş güdümü ve
tabi olunacak hukuki ve cezai hükümleri da kapsamaktadır. 
Ayrıca millî park
alanının korunması, iyileştirilmesi, geliştirilmesi ve uzun devreli gelişme
planına göre yapılaşmasında uyulacak esaslar da bu kanunla belirlenmiştir.
Ayrıca bu alan 1997 yılında Uluslararası Tabiat ve Tabiat Kaynaklarını Koruma
Birliği tarafından Korunan Alanlar listesine alınmıştır. Millî park alanının
uzun devreli gelişme planı yapılmış ve bu plan bu kanun hükümlerine göre
hazırlanan ve millî parkın korunması, geliştirilmesi, yönetimi, tanıtılmasıyla
ilgili planlama esaslarını, bu planla öngörülen koruma ve gelişim bölgeleri
için hazırlanacak uygulama planlarının yapım esaslarını belirleyen ve
Bakanlıkça onanan plandır. Millî park koruma ve gelişme bölgeleri için tasdikli
hâlihazır harita üzerinde uzun devreli gelişme planı esaslarına göre, mülkiyet,
koruma, kullanma, yapılaşma, altyapı ve ulaşım, dolaşım, ağaçlandırma gibi
esasları belirleyen ve onanan planlar da uygulama planlarıdır.
Millî park alanı bu
planlar çerçevesinde yönetilmekte ve korunmaktaydı. Şimdi önümüze bir tasarı
geldi. Bu tasarıyla birlikte neler yapılmaktadır? 
Şimdi, bu tasarıyla
birlikte Gelibolu Yarımadası Tarihî Millî Parkı’nın millî park statüsü
kaldırılmaktadır. 4533 sayılı Gelibolu Yarımadası Tarihî Millî Parkı Kanunu
iptal edilmektedir. Tasarıyla alan millî park statüsünden çıkarıldığı için 2873
sayılı Millî Park Kanunu’na da tabi olmayacaktır. Tasarıyla alanın yönetimi
Orman Bakanlığından alınarak Kültür ve Turizm Bakanlığına devredilecektir.
Tasarıyla Orman Kanunu’ndaki izinlerin aranmayacağı, bazı görevlerin ifasında
4734 sayılı Kamu İhale Kanunu’na tabi olmayacağı düzenlemeler getirilmiş ve
birçok muafiyetler tanınmıştır. Millî park içerisindeki ormanlık alanlar dâhil,
tüm alanlar bedelsiz olarak, kurulacak başkanlığa verilmektedir. 
Tasarıyla alanın millî
park statüsü kaldırılmaktadır. Bunun sebebi nedir? Alan 2873 sayılı Millî
Parklar Kanunu, 4533 sayılı Gelibolu Yarımadası Tarihî Millî Parkı Kanunu ve
hazırlanan uzun devreli gelişme planıyla korunmamakta mıdır, yönetilememekte
midir? Bu tasarıyla amaçlanan, alanın millî park statüsü kaldırılarak, 2873
sayılı Millî Parklar Kanunu ve 6831 sayılı Orman Kanunu’nun korumacı ve
kısıtlayıcı hükümlerinden kurtulmak ve alanı istedikleri gibi yönetmek midir?
Orman ve Su İşleri Bakanlığı millî park alanını koruyamamakta mıdır,
yönetememekte midir ki bu alanın yönetimi Kültür ve Turizm Bakanlığına
verilmektedir? 
Birçok gelişmiş ülkede
olduğu gibi, ülkemizde de millî park alanları ve diğer korunan alanlar doğa
koruma ve millî parklarla ilgili genel müdürlük, kuruluş ve bakanlıklarca
yönetilmektedir. Bu tasarıyla amaçlananın ise bu alanın korunması,
geliştirilmesi ve sürdürülebilir yönetim olmadığı aşikârdır; bu alanı tamamen
kullanıma açmak istedikleri şeklindeki yapılaşmalara göz yummak mıdır? Tasarıda
yapılan düzenlemelerde bu konu çok açık olarak ortaya konmamaktadır. 
Tasarıyla, Orman
Kanunu’ndaki izinlerin aranmayacağı, bazı görevlerin ifasında 4734 sayılı Kamu
İhale Kanunu’na tabi olmayacağı düzenlemeleri getirilmiştir. Şimdi, burada
Bakanlığın savunmasına baktığınızda “Burada bir eşgüdümü sağlayarak bunların
tek elden yönetilmesini amaçlıyoruz.” diyorlar. Peki, öyleyse, Gelibolu
Yarımadası Tarihi Milli Parkı’na baktığınız zaman, yaklaşık 30 bin hektar
alanın yüzde 53 veya 55’e yakın kısmı ormanlık alan. Burada Orman ve Su İşleri
Bakanlığı, dolayısıyla Milli Parklar Genel Müdürlüğü, elli yıllık tecrübesiyle,
buranın korunması, yaşatılması, değerlerine sahip çıkılması noktasında çok
ciddi çalışmalar yapmıştır. Bunu Kültür ve Turizm Bakanlığına bağlayana kadar,
bu kanunu… Eğer amacınız burada kurumlar arasındaki birliği, beraberliği
sağlamaksa, Orman ve Su İşleri Bakanlığı bünyesindeki Milli Parklar Genel
Müdürlüğünü güçlendirirsiniz, organizasyonu onun bünyesinde yaparsınız. Zaten
orada elli yıllık bir geçmişiyle buraya hâkim olan bir yapıya sahip. Orada
kalanların birçoğu Orman ve Su İşleri Bakanlığının uhdesinde. Tasarıya
baktığınızda, zaten yüzde 53’lük kısımda olabilecek bütün çalışmaların yine bu
Bakanlık tarafından yürütüleceği söyleniyor. 
Yine, Çanakkale
milletvekilleri burada, hepiniz biliyorsunuz ki rüzgârın en güçlü olduğu yer ve
o bölge Türkiye’ni yangına en hassas bölgelerinden bir tanesi. 1994 yılında
yanılmıyorsam yaklaşık 40 bin dönüm alan orada yangında kaybedilmiştir ve her
yıl Türkiye’deki en önemli yangınların çıktığı bölgelerden bir tanesi o
bölgedir. Şimdi, siz Orman ve Su İşleri Bakanlığına güvenmiyorsunuz da bunu
Kültür ve Turizm Bakanlığına ifa ediyorsunuz? Eğer Orman ve Su İşleri
Bakanlığına güvenmiyorsanız -doğrudur, kendisiyle ilgili birçok iddialarda
bulunduk- değiştirirsiniz, o Bakanlığı yapabilecek daha iyi birisini
getirirsiniz. 
RECEP ÖZEL (Isparta) –
Biz güveniyoruz.
SEYFETTİN YILMAZ
(Devamla) - O zaman, güveniyorsanız bu tasarıyla beraber şunu söyleyeyim: Geçen
yıl dile getirdim. Bakın, niyetlerin iyi olması bir şey ifade etmiyor. Oraya
biliyorsunuz, geçen yıl Çanakkale Destanı Tanıtım Merkezi yapıldı ve hepimiz
destekledik, dedik ki: “Oranın ruhunu yaşatmak adına uygun bir şeydir.” Ama ne
oldu biliyor musunuz? Orada yapılan bu çalışmaya ne yazık ki Orman ve Su İşleri
Bakanlığı gölge düşürdü. Bunu ben söylemiyorum. Kendi kitabında diyor ki: “Bu
ihale 58 trilyonluk bir ihale.” Değerli arkadaşlar, 58 trilyonluk ihaleye 5
firma katılıyor. Alan firma işe başlıyor ama GİNTAŞ firması dava açıyor ve
sonuçta davayı kazanıyor. Davayı kazanınca ne yapıyorlar biliyor musunuz? Bunu
kitaplarında yazıyor Orman ve Su İşleri Bakanı, diyor ki: “Davayı kazanan
firmanın masraflarını karşılattırdık firmaya ve kâr mahrumiyetini de istedi,
onu da verdik.” Peki, bu masraflar ve kâr mahrumiyeti ne kadar baktığınızda? En
azından 6-7 trilyon. Sonuçta ne oluyor biliyor musunuz? Burada, sözleşmede
olmayan birtakım düzenlemelere o komisyona imza atın diye memurlara baskı
yapılıyor. O memurlar…
(Mikrofon otomatik cihaz
tarafından kapatıldı)
SEYFETTİN YILMAZ
(Devamla) – …bu hak edişleri imzalamadığı için hepsinin tayini çıkıyor. Buna
cevap verebilecek bir tane AK PARTİ’li bakan veya yetkili var mıdır veya Bakan
cevap verebildi mi? İşte güvendiğiniz Bakan bu.
Teşekkür ediyorum. (MHP
sıralarından alkışlar)
BAŞKAN – Teşekkür ederim
Sayın Yılmaz.
Cumhuriyet Halk Partisi
Grubu adına Çanakkale Milletvekili Sayın Mustafa Serdar Soydan. (CHP
sıralarından alkışlar)
CHP GRUBU ADINA MUSTAFA
SERDAR SOYDAN (Çanakkale) – Sayın Başkan, sayın milletvekilleri; Çanakkale
Savaşları Gelibolu Tarihi Alan Başkanlığı Kurulması Hakkında Kanun Tasarısı’nın
birinci bölümü üzerine söz almış bulunuyorum. Hepinize saygılar sunuyorum.
Gelibolu Yarımadası
Tarihi Milli Parkı, Türk milletinin en zor şartlarda ayağa kalkarak cihana
karşı durduğu “Vatan böyle savunulur.” sözünün içinin doldurulduğu, her metrekaresi
şehitlerin kanlarıyla sulanmış, dünyanın geçilemez kabul ettiği topraklardır.
Antik çağlardan bu yana önemini kaybetmeyen topraklar, Asya'nın zenginliklerini
Avrupa'ya taşımanın en kısa yoludur. Bu özellikleri nedeniyle dünyada stratejik
öneme sahip yerlerden birisidir.
1995 yılında,
uluslararası bir fikir projesi yarışması açılması kararıyla birlikte bu savaş
alanlarının "barış parkı" olması ve böyle anılması yönünde mutabakat
sağlanmıştır.
1998'de Norveçli bir
ekibin mimari projesi 1’inci olmuş, akabinde Profesör Doktor Raci Bademli
Başkanlığındaki ODTÜ'lü bir ekip tarafından uzun devreli gelişme planı
hazırlanmış ve 2003 yılında onaylanmıştır.
2003-2004 yıllarında bu
planın stratejisi, uygulanma öncelikleri, politikaları ve ayrıntılı alt
projeleri çalışması yapılarak bütüncül, bilimsel ve evrensel ilkelerle
donatılmış bir teorik belge ortaya çıkmıştır.
Millî Park'ın batısı,
güneyi ve doğusu sırasıyla Ege Denizi ve Çanakkale Boğazı tarafından çevrilmiş.
Ancak Millî Park'ın kuzeyinde karasal sınır söz konusudur.
Çanakkale'nin Eceabat
ilçesinin toplam 12 adet yerleşim birimlerinden 8 tanesi Millî Park içinde
kalmaktadır.
Millî Park sınırları
içerisinde şehitlikler, yabancı askerlerin mezarları, savaş alanları, savaş
kalıntıları, tabyalar, kaleler, siperler, anıtlar, kitabeler, müzeler, tanıtım
merkezleri, dinlenme noktaları bulunmaktadır. Bu kalıntılar sit alanları ve
kültürel varlık olarak ilan edilmiş ve koruma altına alınmıştır. Tarihî
yarımada, tarihsel ve kültürel değerlerin yanında doğal güzellikleri ile
görülmeye değer eşsiz bir coğrafyaya sahiptir.
2002 yılından günümüze
kadar bölgede AKP hükûmetleri tarafından bazı fiziksel düzenlemeler yapılmıştır
ancak ana tema olan "barış" konusunun yerine manevi değerlerin
oluştuğu, yapılan tüm düzenlemelerde "barış" temasının geriye
itildiği tespit edilmektedir. Alana yapılan yatırımların bütçesel karşılığı çok
büyük ölçeklerde olup, bunun sevk ve idaresi büyük çoğunlukla Ankara merkezli
gerçekleşmektedir. Bu kadar büyük ölçekte fiziki müdahalelerin bölge için gerekliliği
ise bilim insanları tarafından hâlâ tartışılmaktadır. Millî park içerisindeki
yapılaşmalar, kazılar, inşaat ve yol çalışmaları sırasında tarihî ve kültürel
değerlere telafisi mümkün olmayan zararlar verilmektedir. Bölgede yaşayan
insanların yaşam alanları kısıtlanmış, topraklarında üretemez hâle
gelmişlerdir. 
Son olarak Ağadere
mevkisinde yaklaşık 3 bin şehidimizin bulunduğu bölgeye bir şehitlik
yapılmasını beklenirken şehit mezarları üzerine Panorama 1915 Müzesi’nin
yapılacak olması vicdanları sızlatmaktadır. Hükûmet bu konudaki çalışmalarının
bilimsel değerlerden ne kadar uzak olduğunu bir kez daha kanıtlamıştır. 
Gelen ziyaretçilerin
bölge gezisi sonrası ne tür bir edinim oluşturduğu hiç tartışılmamıştır.
Yapılan tespitlerde bu edinimlerin daha çok turistik gezi üzerine yoğunlaştığı
gözlenmektedir. Ayrıca, bölgede ziyaretçi trafiğinin düzenlenmesi, disipline
edilmesi konusunda ve rehber hizmetlerinde ciddi yanlışlıklar ve sorunlar
yaşanmaktadır. Bölgede yaşayan insanlara mutlu ve huzurlu yaşam imkânı sunmadan
bölgeyi korumak, kollamak ve gelecek nesillere kültürel ve tarihî mirası
taşımak mümkün değildir.
Sayın
milletvekilleri, on iki yıllık AKP iktidarı Gelibolu Millî Parkı’nda yeni bir
dönem başlatmıştır. Barışçıl ve evrensel dili tercih eden anlayışların yerini
savaşı, maneviyatçı ve İslami değerleri öne alan anlayış almıştır. Bölgenin
tarihî, coğrafi ve kültürel miraslarını koruma ve yaşatma anlayışından
uzaklaşılmış, bilimsel plan ve çalışmalara dayanmayan yol, bina, tesisler
yapılarak bölgenin betonlaşması ve tarihsel ve kültürel dokuların kaybolması
anlayışı hâkim olmuştur. Görüşmekte olduğumuz tasarıyla bu anlayış yaşama
geçirilmek isteniyor. 
Millî
parka gelen ziyaretçilere gerçek dışı birçok hurafeler anlatılmaktadır. Bu tür
anlatı ve hurafelerin önüne geçmek için 2003 yılında onaylanan Uzun Devreli
Gelişme Planı doğrultusunda oluşturulan alan kılavuzluğu ortadan kaldırılarak,
siyasi yandaş rehberlerin ve kılavuzların önü açılmaktadır. 
Gelibolu
Millî Parkı statüsü kaldırılmaktadır. Bu alan koruma anlamında içinde çeşitli
sit alanlarının bulunduğu sıradan bölgeye dönüşmektedir.
Gelibolu Milli Parkı’nın
yüz yıllık birikimi yeni önermede kendini göstermemektedir. Özellikle,
1994-2004 yılları arasında çok yoğun emekler ve bilimsel değerlerle yapılan
planlama çalışmaları yok sayılmaktadır. Son yirmi yılda toplumsal yaygınlığa
ulaşan ve hukuki mevzuata giren “Barış parkı” kavramları ve “Tarihi millî park”
adı taslaktan tamamen çıkarılmıştır. Yani, ne “barış” kalmış ne de “millî”
kelimesi kalmış. Tasarıyla yıllardır şikâyet edilen koordinasyon eksikliği
müzakere, diyalog ve iş birliğiyle çözülmek yerine, otoriter bir yapıya
dönüştürülmektedir. Bölgedeki ilgili resmî kurumları sürecin dışına atan, yerel
hiç bir kurum ve kuruluşu, STK ve toplumsal kesimi sürece katmayan bir merkezî
otoriter yapı oluşturulmaktadır. Bu durum, yerel katılımcılığı ve çağdaş
demokratik yönetim anlayışını reddeden bir tasarı olduğunu bizlere açıkça
göstermektedir. Özellikle, Çanakkale Belediyesiyle ilgili, Çanakkale Ticaret ve
Sanayi Odasından yüzde 1 ölçeğindeki bütçe katkısı istenmesi, şaşırtıcı düzeyde
yanlışlıklar içermektedir. Çünkü, bu iki kurumun bölgeyle doğrudan bir ilişkisi
bulunmamaktadır. Çalışma, hizmet, alan ve sınırlarında bu bölgeler bulunmaz. Bu
durumda, ilgili kurumların söz konusu alana dair para harcaması hukuksuzluğu da
beraberinde getirmektedir. Ayrıca, sadece, karar ekinde bulunmayan Çanakkale
Belediyesi, koordinasyon kuruluna uyarılarımız sonucu ilave edilmiştir. 
Bilindiği gibi
koordinasyon kurulu karar kurulu değil, sadece bir danışma kuruludur. Bu
kurumların bütçesinden katılım almak, demokratik yaşam ve demokratik yönetim
modeliyle kesinlikle bağdaşmamaktadır. Tasarı dikkatli incelendiğinde ve
Hükûmetin daha önceki koruma alanları, sit alanları ve millî parklardaki
uygulamaları göz önüne alındığında ne kadar büyük bir tehlikeyle karşı karşıya
olduğumuz görülmektedir. Ayrıca, Sayın Bakanın ve Hükûmetin tarihî millî park
sınırları içerisinde yapmayı düşündüğü iyi niyetli tüm çalışmalar ve organizasyonları
bugünkü kanunlar çerçevesinde yapması mümkündür. Bugün Sayın Bakanı engelleyen
ne vardır, bunu bilmek hepimizin hakkıdır. Hükûmetin doğaya, çevreye bakışı on
iki yıldır bize şunu göstermiştir: Hükûmetin anlayışının, koruma kullanma
dengesinin kullanma lehine değiştirilmesi yönünde olduğu unutulmamalıdır. Bu
anlayışın Gelibolu Tarihi Milli Parkı’nda hâkim kılınmasına izin vermeyeceğiz.
Bugün, ulusal bağımsızlığına kavuşmuş bir ulusun askerlerinin savaştığı, her
karış toprağı şehitlerimizin kanıyla sulanmış vatan toprakları artık barışın,
özgürlüğün, ulusal bağımsızlığın simgesi olmuştur.
Sayın milletvekilleri,
Çanakkale Zaferi’nden tam on dokuz yıl sonra Atatürk bütün dünyaya şu eşi
olmayan barış, hoşgörü ve uygarlık mesajını vermiştir:
“Bu memleketin
toprakları üstünde kanlarını döken kahramanlar, burada bir dost vatanın
toprağındasınız, huzur ve sükûn içinde uyuyunuz. Sizler, Mehmetçiklerle yan
yana, koyun koyunasınız.
Uzak diyarlardan
evlatlarını harbe gönderen analar, gözyaşlarınızı dindiriniz, evlatlarınız
bizim bağrımızdadır. Onlar bu toprakta canlarını verdikten sonra artık
bizim evlatlarımız olmuşlardır." (CHP sıralarından alkışlar) 
Sayın milletvekilleri,
Çanakkale barışın kenti olmuştur. Barışın kenti Çanakkale'deki Tarihi Milli Park
dünya barış parkı olmalıdır.
Görüşmekte olduğumuz
tasarı geriye çekilerek, katılımcı, müzakereci ve özellikle yerel kesimleri de
içine alacak bir tartışma sürecinde, Profesör Doktor Raci Bademli
başkanlığında hazırlanan, 2003 yılında onaylanan Uzun Devreli Gelişme
Planı’ndan yararlanılarak yeni bir yasal düzenleme yapılmalıdır.
Yüce Meclise saygılar
sunuyorum. (CHP sıralarından alkışlar) 
BAŞKAN – Teşekkür ederim
Sayın Soydan.
Halkların Demokratik
Partisi Grubu adına Mardin Milletvekili Sayın Erol Dora.
Buyurunuz Sayın Dora.
HDP GRUBU ADINA EROL
DORA (Mardin) – Sayın Başkan, değerli milletvekilleri; 601 sıra sayılı
Çanakkale Savaşları Gelibolu Tarihi Alan Başkanlığı Kurulması Hakkında Kanun
Tasarısı’nın birinci bölümü üzerine Halkların Demokratik Partisi adına söz
almış bulunuyorum. Genel Kurulu saygıyla selamlıyorum.
Çanakkale Savaşları
Gelibolu Tarihi Alan Başkanlığı Kurulması Hakkında Kanun Tasarısı’yla, 2015
yılında anılacak olan Çanakkale ve Gelibolu savaşlarının 100’üncü yıl
etkinliklerine yetiştirilme kaygısı taşıyan yeni bir fiilî durum yaratılmak
istenmektedir. Tasarının başkanlığın kuruluş amacını belirten 1’inci maddesinde
millî ve manevi duygulara özellikle vurgu yapılırken, dünya barışına hizmet
etmesi için dünya halklarına ve Türkiye halklarına tanıtılması yönünde bir
ibarenin eklenmemiş olmasını biz büyük bir eksiklik olarak görüyoruz.
Değerli
milletvekilleri, biz bütünüyle savaşlara karşı olduğumuz için, Çanakkale
Savaşları niteliğinde bir vakıanın dünyanın hiçbir coğrafyasında tekerrür etmemesi
için, gerekli sorumlulukları göstermek için tüm devletlerin ve hükûmetlerin
öncelikli görevlerinden olması gerektiğine inanmaktayız.
Bu
kapsamda, kanun tasarısının 1'inci maddesinde dünya barışını vurgulayan
ifadelerin yer almasını da biz gerekli görmekteyiz.
Tasarıyla oluşturulması
öngörülen ve büyük önemler atfedilen başkanlık görevini sürdürecek kimsede dört
yıllık lisans eğitimi mezunu olması dışında herhangi bir şart aranmıyor olması
Hükûmetin hazırladığı tasarının eksikliğini yeterince ortaya koymaktadır. Bu
durum, Hükûmetin sıkça yaptığı kişiye özel makam icat etme girişimlerinden
birisi niteliğindedir.
Değerli milletvekilleri,
bu tasarıda göze çarpan bir başka nokta ise devletin var olduğu ancak halkın
unutulduğu bir taslak olmasıdır. Öyle ki köy yerleşim alanlarında yerleşik veya
zilyetlik bağı oluşmuş taşınmazlardaki hak sahiplerinin ekonomik ve sosyal
boyutu hiç düşünülmemiş, âdeta burada yaşayan köy halkı üstü kapalı bir tehcir
uygulamasına tabi tutulmaktadırlar. Devlet tarafından, yıllardır ekip
biçtikleri topraklardan, ekili ve dikili alanlarından sökülüp atılmak
istenmektedirler.
Değerli milletvekilleri;
elbette kanun tasarıları tarihî, kültürel ve doğal yaşam mekânlarına dönük
kapsayıcı bir nitelikle hazırlanabildiklerinde daha büyük anlamlar
kazanabilirler. Korunması, geliştirilmesi, tanıtılması bakımlarından hiçbir
tarihî, kültürel mekân ötekileştirmeye tabi tutulmamalıdır. Bu kapsamda,
Anadolu ve Mezopotamya topraklarında yaşamış ve hâlâ yaşamakta olan halklara
ait ve yıkılma, yok olma tehlikesiyle karşı karşıya bulunan yüzlerce yapı ve
kutsal mekân bulunmaktadır. Örneğin, Türkiye'de Ermeni, Rum ve Süryanilere ait,
yok olmaya yüz tutmuş yüzlerce tarihî kilise ve manastır mevcuttur. Bu
kiliselerin büyük bir kısmı bakımsızlıktan, bir kısmı definecilerin saldırıları
nedeniyle, bir kısmı da yeni imar alanları oluşturma gerekçesiyle yıkılmış ve
yıkılmaya devam etmektedir. Öte yandan, kısmen ayakta kalabilmiş bazı kilise ve
manastırların hâlâ ambar, ahır gibi uygunsuz biçimlerde kullanılmaya devam
edildiği bilinmektedir.
Sayın Başkan, değerli
milletvekilleri; Türkiye, imzalamış olduğu Dünya Kültürel ve Doğal Mirasın
Korunması Sözleşmesi ve Avrupa Arkeolojik Mirasın Korunması Sözleşmesi
kapsamında, sözleşmelerin gerektirdiği hassasiyetleri yerine getirmemektedir.
Bunun en canlı örneklerinden birisi Hasankeyf’tir. Yine benzer bir örnek:
Güneydoğunun Efes’i olarak tabir edilen ve binlerce yıl boyunca farklı
medeniyetlerce yurt edinilmiş Dara Antik Kenti’ndeki kazı çalışmalarına Kültür
Bakanlığı tarafından gerekli özenin ve ehemmiyetin gösterilmediği de açıkça
bilinmektedir. 
Değerli milletvekilleri,
bir başka örnek, özellikle Alevi yurttaşlarımızca büyük önem atfedilen
ziyaretgâhların özellikle Dersim bölgesinde baraj altında bırakmak suretiyle
yok edilmesi politikalarıdır. Görüldüğü gibi, Hükûmetin doğal, tarihî ve
kültürel mekânlarla ilgili izlediği yol, maden ocakları, HES’ler, barajlar,
orman kıyımları konularında kamuya ait doğal yaşam alanlarını sınırsız kâr
hırsıyla hareket eden sermayeye âdeta denetimsiz bir biçimde peşkeş çekmek
biçiminde politikalarla biçimlenmektedir. Dolayısıyla, sadece bir halkın değil
tüm Türkiye'nin, hatta dünyanın ortak kültür mirası olan ve günümüze kadar hâlâ
ayakta kalabilmiş bu tarihî ve kültürel değerlerin koruma altına alınması için
gereken tedbirlerin alınması gerekmektedir.
Değerli milletvekilleri,
konuşmamı son günlerde bölge ve dünya gündemine oturan, Irak’ta yaşanan
gelişmeler üzerine sürdürmek istiyorum. IŞİD terör örgütü Musul’u işgalinden
sonra bölgedeki işgal ve saldırılarına devam ederken Irak’ın yıllardır içinde
bulunduğu kaos ortamının daha da derinleşmesine yol açmıştır. Uluslararası Göç
Örgütü geçtiğimiz hafta itibarıyla sadece Musul’da yaklaşık 500 bin kişinin
evlerini terk etmek zorunda kaldığını açıklamıştır. Bölgede yaşayan Kürtler,
Araplar, Asuri, Süryani, Keldaniler, Ermeniler, Türkmenler ve Ezidiler bölgeyi
terk ederek güvenli bölgelere sığınmaya çalışmaktadırlar. IŞİD terör örgütünün
bölgede binlerce insanı katlettiği haberleri gelmektedir. Rehin alınan
yurttaşlarımızın akıbeti konusunda ise hâlâ sağlıklı bilgilere sahip değiliz. 
Değerli milletvekilleri,
tarih boyunca Mezopotamya coğrafyasında savaşlar hiç eksik olmamıştır
dolayısıyla günümüze kadar bu coğrafyada insanlık dramları bitmek bilmemiştir.
Bu savaşlarda taraf olmamalarına karşın en fazla zarar görenler ise azınlıkta
olan farklı etnik ve inanç grupları olmuştur. Bugün de Musul ve civar kentlerin
IŞİD tarafından işgal edilmesine bu çerçevede bakıldığında, Asuri, Süryani,
Keldani, Ermeni, Türkmen ve Ezidi halklarının tıpkı Suriye'de üç yıldır devam
etmekte olan iç savaşta olduğu gibi büyük zararlar gördüğü açıktır.
Suriye'de iç savaş
öncesinde 2 milyona yakın Hristiyan nüfus yaşıyorken bugün bu nüfusun
yarısından fazlasının Suriye'yi terk etmek zorunda kaldığı tahmin edilmektedir.
Bir yılı aşkın bir süredir Suriye'de kaçırılmış üst düzey Hristiyan din adamı,
Süryani Ortodoks Metropoliti Yuhanna İbrahim ve Rum Ortodoks Metropoliti
Pavlus Yazıcı'nın akıbetleri hâlâ belirsizliğini korumaktadır.
Sayın Başkan, değerli
milletvekilleri; IŞİD teröristlerinin denetiminde olan Musul ve Ninova
bölgesi Süryanilerin de yoğun olarak yaşadığı bölgelerdendir. Bölgeden edinilen
bilgilere göre, binlerce Süryani ve Ermeni bölgeyi terk ederek Kürdistan bölgesine
kaçmaktadırlar ya da diğer güvenli bölgelerdeki kilise ve manastırlara
sığınmaktadırlar. Geride bıraktıkları tarihî kilise ve manastırların
bazılarının IŞİD'in eline geçtiği ve bunların bir kısmının bombalanarak
yıkıldığı yönünde de basından haberler gelmektedir. Ayrıca, IŞİD örgütünün
kontrol ettiği bölgelerde yürürlüğe koyduğu despot uygulamalar farklı inançlara
sahip halklara yaşam alanı tanımamaktadır.
Değerli milletvekilleri;
Irak'ta Saddam Hüseyin rejiminin 2003'te yıkılmasından
sonra, Hristiyanlara yönelik yapılan saldırılarda, ülkede yaşayan 1,5 milyona
yakın olan nüfusları yaklaşık 400 bine düşmüş bulunmaktadır. Musul'da yaşayan
35 bin Hristiyan’ın sayısının ise son on yılda 3 bine düştüğü tahmin ediliyor.
Son saldırılarla birlikte bu sayının binin altına düştüğü ifade ediliyor.
Değerli milletvekilleri,
Musul'da yaşayan Kürtler, Araplar, Asuri, Süryani, Keldaniler, Ermeniler,
Türkmenler ve Ezidiler aynı zamanda Anadolu ve Mezopotamya’nın yerli
halklarıdırlar ve Türkiye halklarıyla akraba topluluklardır. Bu temelde başta
iktidar olmak üzere tüm siyasi partilerin gerek yurt içi gerekse yurt dışı
politika ve söylemlerinde kültürler ve halklar arasındaki kardeşliği ve barışı
özellikle vurgulayan, ayrıca hiçbir etnik kültür ve inancı ötekileştirmeyen bir
yaklaşım ve tutum geliştirebilmek noktasında daha duyarlı ve eşit davranmaları
gerekmektedir.
Zira, dünya insanlık
ailesinde halkların kardeşliğine inanmak, uygulamalar düzeyinde de açığa
çıkarılmadığı müddetçe yüzeysel birer söylemden ibaret kalacaktır. Halklar ve
inançlar arasında hiyerarşik, tahakkümcü ve sömürü temelli politikalar sadece
ilgili halklara zarar vermeyecek, insanlığın sosyal tarihinde, siyasi
tarihinde, edebî tarihinde, sanat tarihinde büyük acılarla belleklerde yerini
alacaktır.
Sayın Başkan, değerli
milletvekilleri; bölge özelinde son yıllarda yaşanan gelişmeler bir kez daha
açıkça ortaya çıkarmıştır ki, evrensel insan hakları, demokrasi, özgürlük,
eşitlik gibi evrensel değerler başta Orta Doğu olmak üzere Türkiye'de hayata
geçirilmesi kaçınılmazdır. Aksi takdirde, hükûmetlerin yürüttüğü istihbari ve
siyasi politikalarla bölgede etkin bir ülke olunamayacağı da aşikâr bir
şekilde bu son olaylarla da ortaya çıkmıştır.
Bu duygu ve düşüncelerle
Genel Kurulu tekrar saygıyla selamlıyorum. (HDP sıralarından alkışlar) 
BAŞKAN – Teşekkür ederim
Sayın Dora.
Şahısları adına
Çanakkale Milletvekili Sayın İsmail Kaşdemir.
Buyurunuz. (AK PARTİ
sıralarından alkışlar) 
İSMAİL KAŞDEMİR
(Çanakkale) – Sayın Başkan, saygıdeğer milletvekilleri; Çanakkale Savaşları
Gelibolu Tarihî Alan Başkanlığı kurulması hakkındaki Kanun Tasarısı üzerinde
şahsım adına söz almış bulunuyorum. Genel Kurulu saygılarımla selamlıyorum. 
Sayın Başkan, değerli
milletvekilleri; Çanakkale Savaşları Gelibolu Tarihî Alan Başkanlığı kurulması
gerçekten bugüne kadar hepimizin birçok ortamda dile getirmiş olduğu bir
ihtiyaçtan kaynaklanmaktadır. Tarihi Alan Başkanlığı bugüne kadar birçok
koordinasyon eksikliğin, birçok eksikliğin tamamlanması adına Bakanlar Kurulu
kararıyla Genel Kurulumuzun gündemine gelmiş bir kanun tasarısıdır. Ben bugüne
kadar gerçekten Çanakkale Şehitliği’ne, Çanakkale Savaşlarının yaşandığı yere
emeği büyük olan gerek Millî Park Genel Müdürlüğümüze gerekse Orman ve Su
İşleri Bakanlığımıza çok çok teşekkür ediyorum.
Alan Başkanlığı bugüne
kadar yapılmışlardan daha ileriye doğru atılmış önemli bir, doğru bir adımdır.
O yüzden, biz Çanakkale Savaşlarının 100’üncü yıl dönümünde Çanakkale Alan
Başkanlığının çok önemli bir işlev göreceğini düşünüyoruz. Çanakkale Alan Başkanlığı
1915’in 100’üncü yıl dönümünde yani Çanakkale zaferlerinin 100’üncü yıl
dönümünde uluslararası arenada düzenlenecek olan faaliyetlerin Çanakkale’de
toplanacağı bir yer hâline gelecektir. Sayın Kültür ve Turizm Bakanlığımızın
üstün gayretleriyle ve Kültür ve Turizm Bakanlığımızın bürokratlarının üstün
gayretleriyle bu kanun tasarısının çok önemli işlevler göreceğine inanıyoruz.
Tabii, burada,
Çanakkale’nin bir kez daha birleştirici gücünü Mecliste de görme imkânına sahip
olduk. Gerek muhalefetimizin gerek iktidarımızın bu kanuna katkısı büyüktür.
Biz komisyon toplantılarımızda da iktidar partisi olarak, muhalefet partileri
olarak da bu kanunun Genel Kurula indirilmesinde ve bu aşamaya gelmesinde hep
beraber hareket ettiğimizi ifade etmek istiyorum ama elimizi vicdanımıza koymak
gerekiyor. Tabii ki marifet iltifata tabidir. Çanakkale Şehitliklerinin olduğu
yerler, Çanakkale Savaşlarının yapıldığı yerler, Çanakkale kahramanlığının
yaşandığı yerler 2002 yılına kadar maalesef hak ettiği önemde ve mahiyette değildi.
Sayın Başbakanımızın ve AK PARTİ iktidarlarının Çanakkale zaferlerine,
Çanakkale Şehitliklerine, Çanakkale Savaşlarına ve Çanakkale ruhuna vermiş
olduğu önem sayesinde bugün Çanakkale Şehitlikleri daha önce gıptayla
baktığımız, imrendiğimiz yabancı şehitliklerden çok çok daha önemli ve güzel
bir hâle gelmiştir. O yüzden, bu Alan Başkanlığının kurulmasıyla beraber,
oradaki Alan Başkanlığının yapmış olduğu faaliyetlerle biz tarihimize yakışır,
zaferlerimize yakışır, kahraman ecdadımıza yakışır, Çanakkale ruhuna yakışır
bir şehitliğin ortaya çıkartılmasında sizlerle beraber çalışmak niyetinde
olduğumuzu ifade etmek istiyoruz.
Tabii, az önceki
ifadeleri, az önceki eleştirileri olumlu manada kendime aldığımı ifade etmek
isterim. Oradaki köylerimizde herhangi bir şekilde ne köylerimizin ne de
köylülerimizin hak ve menfaatlerine bir halel gelmeyeceğini buradan bir kez ben
de ifade etmek istiyorum. Tabii, orada az önce bir kez daha ifade edildiği
gibi, alan başkanlığı denetimden ari bir makam değildir. Alan başkanlığı en
önce Kültür Bakanlığının Teftiş Kuruluna, daha sonra Sayıştay denetimine ve en
son tahlilde de yargı denetimine her zaman açık bir kurumdur. O yüzden bizim
burada alan başkanlığının bütçesinin hiç kimseye hesap vermeden harcanacağı
yönündeki iddialara katılmadığımızı bir kez daha buradan ifade etmek istiyorum.

Çanakkale gerçekten
hepimizin ortak değeridir. Çanakkale bu milletin ortak paydası, asgari
müştereğidir. Çanakkale ruhu, aziz milletimizin kalbini ve gücünü birleştirince
aşamayacağı engel, bertaraf edemeyeceği bir zorluğun olmadığının göstergesidir.
Çanakkale ruhu çok yüce, ari bir dayanışmadır, kaynaşmadır. Çanakkale, hiçbir
ayrıma tabi olmadan tek yürek olma, ortak bir geçmişten alınan güçle ortak bir
geleceğe yürüme, millet olma şuuru ve idealidir. 
İşte, bizler için
Çanakkale bunun için çok önemlidir. 2023 hedeflerimizi de, muasır medeniyet
hedeflerimizi de gerçekleştirmemizde bize güç verecek en önemli kavramlardan
biri Çanakkale ruhudur. Çanakkale en kanlı çarpışmalarda bile insani değerlerin
yitirilmediği bir yerdir. Çanakkale savaşları bir centilmenler savaşıdır. O
yüzden biz bir kez daha buradan ifade etmek isteriz ki bu milletin geleceğinde
her zaman Çanakkale ruhu çok önemli bir rol oynayacaktır. 
Buradan bir kez daha
aziz şehitlerimize rahmet diliyorum, bir kez daha Allah onlardan razı olsun
diyorum. Bu kanun tasarısının da Çanakkale’ye, ülkemize, milletimize hayırlı ve
uğurlu olmasını temenni ediyor, yüce Meclisi saygılarımla selamlıyorum.
Teşekkür ederim. (AK
PARTİ sıralarından alkışlar) 
BAŞKAN – Teşekkür ederim
Sayın Kaşdemir.
Şahıslar adına son söz,
Kocaeli Milletvekili Sayın Lütfü Türkkan’a aittir.
Buyurunuz. (MHP
sıralarından alkışlar) 
LÜTFÜ TÜRKKAN (Kocaeli)
– Sayın Başkan, değerli milletvekilleri; Gelibolu Tarihi Alan Başkanlığı
Kurulması Hakkında Kanun Tasarısı hakkında söz aldım.
Sayın Bakanım, bu çok
teknik bir kanun. Benim ilgi alanımın da çok içinde değil teknik olması
itibarıyla ama ben kısa bir soru sormak istiyorum: Bu işin içerisinde,
gerçekten, daha sonra kanundan çıkan boşluklarla oradaki mevcut belediyeler
bazı sahaları imara açma imkânı bulabilirler mi, sadece onu sormak istiyorum,
yani var mı?
KÜLTÜR VE TURİZM BAKANI
ÖMER ÇELİK (Adana) – İmkânsız. 
LÜTFÜ TÜRKKAN (Devamla)
– İmkânsız. 
Teşekkür ediyorum. 
KÜLTÜR VE TURİZM BAKANI
ÖMER ÇELİK (Adana) – Milyonda bir ihtimal bile yok. 
LÜTFÜ TÜRKKAN (Devamla)
– Yani orada belediyelerin yaptırımıyla herhangi bir imar rantı oluşursa çok
üzücü bir şey olur. 
KÜLTÜR VE TURİZM BAKANI
ÖMER ÇELİK (Adana) – Mutlak dokunulmazlığı var. 
LÜTFÜ TÜRKKAN (Devamla)
– Teşekkür ediyorum. 
Çanakkale Savaşları
Birinci Dünya Savaşı içinde tarihin en kanlı bölümü olarak biliniyor. Türk’ün
gerçekten sayısız zaferle, şerefle dolu tarihinin en parlak sayfası. Çanakkale
Savaşlarında binlerce şehit verdik, binlerce askerimiz de yaralandı. Bugün
Çanakkale’deki şehitlerimizin yattığı mezarlığı ziyaret eden her Türk’ün o
anları yaşamaması, şehitlerimizin yaşadıkları karşısında gözyaşı dökmemesi
imkânsız. 
Çanakkale Savaşlarına
birçok Kerküklü de katılmış ve şehit düşmüştür, Türkmen toprakları olan
Kerkük’ten millî mücadeleye katılan binlerce Kerküklü tespit edilmiş. Şehit
olanlar da nur içinde yatmaktadır. 
Çanakkale Şehitliği’ne
gittiğinizde 20’li yaşlarda birçok Kerküklünün ana vatan toprakları içinde bir
Erzurumlu, bir İstanbullu, bir Şanlıurfalı ve Gaziantepliyle yan yana yattığını
görürsünüz. 57’nci Piyade Alayı’nda vatan için canını vermekte olan Anadolu
evladından geri kalmayan Kerküklülerin şimdi kemikleri sızlıyor. Doğdukları
toprakları dağıtılıyor, işgal ediliyor. 
Çanakkale’de yan yana,
kucak kucağa yatan Kerküklü, Ankaralı, İstanbullu gibi bugün de Anadolu’da
toprak için canını feda etmeye hazır binlerce gencimiz var. Birlik, dirlik,
bütünlük uğruna yüce ataların şanlı orduları içinde “Allah, Allah!” diyerek bu
toprakları bize emanet eden dedelerimizin emanetine mukaddes olarak bakacağız. 
Sayın Başbakan ve
Hükûmet yetkilileri eğer zahmet edip Çanakkale şehitlerine giderlerse, oradaki
isimleri de okurlarsa bugün baskı, zulüm, haksızlık, insan hakları ihlalleri ve
katliamlara maruz kalan Irak Türkmenlerinin de ecdadının Çanakkale
Şehitliği’nde yattıklarını göreceksiniz. İnsanlık, adalet ve hakkaniyet adına,
bugün Irak Türkmenlerinin de Gazze ve Suriyeliler gibi yaşama hakkı ve insani
yardıma ihtiyaçları vardır ama bugün ne yazık ki Türkmenler kaderlerine terk
edilmiş vaziyettedir. Bugün burada Musul’u, Telafer’i, orada Türkmenlere
yapılan vahşeti seyredenlerin Çanakkale’yle övünmeye hakları yoktur.
Türkiye’nin Irak’taki Türkmenlere gerçek anlamda vereceği destek, Türkmenleri
Irak’ta ayakta tutabileceği gibi, Türkiye’nin de elini güçlendirecektir ama ne
yazık ki bu yapılmamaktadır. 
Tarihe ışık tutacak
olursak, bir zamanlar Türkiye’nin başına bela olan terör örgütü ASALA’nın
bitirilmesinde de Irak Türkmenlerinin oynadığı aktif rolü birçok insan
bilmektedir. Bu kahraman Türkmenler canlarını feda ederken o gün Türkiye zor
durumdaydı. Bugün Irak Türkleri zor durumdadır ve yardıma ihtiyaçları vardır. 
Peki, ana vatanları
Türkiye, Gazzelilere ve Suriyelilere uzattığı yardım elini Irak Türkmenlerine
yeterince sahip çıkıp yardım elini uzatıyor mu? Hayır. Türkmenleri koruyup
ellerinin güçlenmesine yardımcı oluyor mu? Üzülerek söylüyorum ki hayır. Bir
gece ansızın gelebilir hayalleriyle yatıp kalktıkları Türkiye tarafından bir
anda kaderlerine terk edilen Türkmenler artık yalnız ve çaresizdir. Nihai bir
etnik temizlik dalgasının hedefi olmayı bekliyorlar. Sonrası ise ebedî esaret.

Yağmasa da arada sırada
gürleyen bir Türkiye, üçüncü sınıf insan muamelesine tabi tutulan Türkmenler
için en azından bir umut kaynağı idi. Bugün ne yazık ki Irak’ta yasal
temsilcisi ve silahlı gücü olmayan tek etnik varlık Türkmenler. Bin yıllık
Türkmen kentleri Musul ve Telafer, bir gece içinde, toplam sayıları 10 bini geçmeyen
bir silahlı örgütün militanları tarafından işgal ediliyor. Bin yıllık Türkmen
kenti Kerkük, olup bitenleri fırsat bilen peşmerge çapulcuları tarafından bir
tek kurşun dahi atılmadan kontrol altına alınıyor. 
Türkiye’nin yanı başında
âdeta bir insanlık dramı yaşanıyor. Bütün suçları Türkçe düşünmek, Türkçe
okumak, Türkçe şarkı söylemek olan Türkmenler, yaşadıkları topraklarda artık
mülteci muamelesi görüyorlar. Türkmeneli ölüyor, AKP seyrediyor. 
Artık gözünüzü
kulağınızı biraz daha açmanızı şiddetle tavsiye ediyor, hepinize saygılar
sunuyorum. (MHP sıralarından alkışlar) 
BAŞKAN – Teşekkür ederim
Sayın Türkkan. 
Şimdi soru-cevap
işlemine geçiyorum. 
Sayın Yılmaz… 
SEYFETTİN YILMAZ (Adana)
– Teşekkür ediyorum Sayın Başkan. 
Sayın Bakan, Kültür ve
Turizm Bakanlığı olarak 2013 yılında Adana ilimize ne kadarlık bir yatırım
yaptınız? 2014 yılında Adana ilimize ne kadar yatırım yapmayı düşünüyorsunuz? 
İkinci sorum da,
Karataş’tan başlayarak Akyatan ve Tuzla’yı da içine alan Tarsus sınırına kadar
44 kilometrelik dünyanın en güzel sahillerine sahip olan bu yerimizi turizme
açmayı düşünüyor musunuz?
Teşekkür ediyorum.
BAŞKAN – Sayın
Canalioğlu…
MEHMET VOLKAN CANALİOĞLU
(Trabzon) – Teşekkür ederim Sayın Başkanım.
Sayın Bakanım, Trabzon
Çaykara ilçesinde bulunan Sultan Murat Şehitliği ile Köprübaşı ilçesinde
bulunan Harmantepe Şehitliği ile ilgili bir çalışmanız var mı?
Teşekkür ediyorum.
BAŞKAN – Sayın Moroğlu… 
ALİ SARIBAŞ (Çanakkale)
– Benim mikrofonumu açtınız Sayın Başkan.
BAŞKAN – Hayır, demek ki
Sayın Moroğlu oradan girmiş sisteme.
Buyurun Sayın Sarıbaş.
ALİ SARIBAŞ (Çanakkale)
– Teşekkür ediyorum, sağ olun.
Sayın Bakan, bundan
önceki bakanımız çok kez ilan etti ve Çanakkale’de sürekli işledi. Amerika’daki
gibi bir heykelin, Çanakkale girişinden itibaren Herodot heykelinin kurulması
konusunda gerçekten hep söz verdiler ve Çanakkale kamuoyuyla ve Türkiye
kamuoyuyla hep paylaştılar. Bunu bir soru önergemde size sormuştum, hâlâ cevabı
gelmedi. Bu projenizin hâlâ arkasında mısınız, yoksa siz geldikten sonra bu devamlılık
ortadan kalktı, bu projeniz gerçekleşmeyecek midir?
Teşekkür ederim.
BAŞKAN – Sayın Acar…
GÜRKUT ACAR (Antalya) –
Sayın Bakan, Cem Uzanların açtığı Stockholm’de bir dava var fakat Cem
Uzanlardan el konularak Enerji Bakanlığının el koyduğu Antalya’daki Kepez
Elektrik Anonim Şirketinin ve Adana’daki Çukurova Anonim Şirketinin bakanlık ve
Cem Uzan payları dışında kalan hissedarlarının hakları ne oldu? Buna ilişkin
sorularımıza yanıt verilmemiştir Hükûmet tarafından. 
Sayın Bakan, bu kadar
açıkça hukukun çiğnendiği, bedeli ödenmemiş küçük pay sahiplerinin payları için
“Mahkemeye gidin.” demek adil değildir. Bu pay sahiplerinin haklarını devlet
olarak vermek zorundasınız. Devlet ile Cem Uzanların kavgasından hiç ilgisi
olmayan küçük tasarruf sahiplerinin zarar görmesi Anayasa’nın mülkiyet hakkına
aykırı değil midir? Nerede devletin adaleti, nerede insaf, nerede hakkaniyet?
Teşekkür ederim.
BAŞKAN – Sayın Demiröz…
İLHAN DEMİRÖZ (Bursa) –
Teşekkür ediyorum Sayın Başkanım.
Sayın Bakana sormak
istiyorum, bu tasarı yasalaştığı zaman burada çalışan teknik elemanlar, burada
çalışan diğer teknik personel, yardımcı personel şu anda Orman Bakanlığı,
Orman Bölge Müdürlüğü tarafından “Emekli olun veya başka yerlere tayin
isteyin.” şeklinde bir baskıyla karşı karşıya olduğu ifade ediliyor. Bu yasa
gerçekleştiğinde acaba buradaki teknik elemanlardan yararlanacak mısınız, yoksa
buradaki, millî parklardaki teknik elemanları göreve davet etmeyecek misiniz?
Bunu öğrenmek istiyorum.
Teşekkür ederim.
BAŞKAN – Sayın Genç…
KAMER GENÇ (Tunceli) –
Teşekkür ederim Sayın Başkan.
Sayın Başkan, bilindiği
üzere havra, kilise, sinagog ve cami ibadet yeri sayılıyor ama Alevilerin
ibadet yeri olan cemevi ibadet yeri sayılmıyor, bunun sebebini izah edebilir
mi? Cemevlerini ibadet yeri olarak kabul edecekler mi, etmeyecekler mi? 
Ayrıca Çamlıca’da
yapılan camiye hangi vergi mükellefi, ne kadar miktarda bağışta bulunmuştur?
Biliyorsunuz, ibadet yerlerine gelir ve kurumlar vergisi mükellefleri
tarafından yapılan bağışların tamamı son yapılan bir vergi kanunu
değişikliğiyle gider yazılabiliyor. Şimdi, Alevi vatandaşların cemevi yapılması
için yapacakları bağışlar gider yazılmıyor ama kilise, sinagog ve havraya
yapılan bağışlar gider yazılıyor. Bu, Alevi vatandaşlara karşı yapılan bir
haksızlık değil midir? Bu konuda ne zaman çözüm bulacaklar?
Teşekkür ederim efendim.
BAŞKAN – Sayın
Canalioğlu…
MEHMET VOLKAN CANALİOĞLU
(Trabzon) - Teşekkür ederim Sayın Başkan.
Sayın Bakan, Trabzon
ilimizin Düzköy ilçesinin 5 kilometre güneybatısında buluna Çal Mağarası
Çalköy’ünden Çayırbağı Belediyesine giden bozuk yol üzerinde olup ama her yıl
turistlerin ilgi odağı olan bir turizm merkezidir. Çal Mağarası’yla ilgili
yaptığınız çalışmalar var mıdır? Çal Mağarası’nın ikinci bölümünün açılması
için de proje geliştirilmekte midir? 
Teşekkür ediyorum. 
BAŞKAN – Sayın Erdoğdu…
AYKUT ERDOĞDU (İstanbul)
– Sayın Bakan, Marmaray inşaatlarının yapımı sırasında tarihî, kültürel veya
antik buluntular bulunduğu ve bu buluntuların bakanlığa haber verilmeksizin
birtakım kişilerce pazarlandığı iddiası doğru mudur? Bu konuda tarafınıza
iletilmiş bir iddia var mıdır? Yürütülmekte olan bir inceleme, araştırma veya
soruşturma var mıdır? 
BAŞKAN – Sayın Bakan,
buyurunuz. 
KÜLTÜR VE TURİZM BAKANI
ÖMER ÇELİK (Adana) – Saygıdeğer Başkanım, teşekkür ederim. 
Şimdi, defalarca gündeme
getirildiği için bunun üzerine tekrar söz söylemek gerekiyor, yani “Burası bir
barış parkı olarak yapılandırılsın, bir barış parkı olarak ismi koyulsun, barış
parkı olarak düzenlensin.” diye. 
Şimdi,
bu parkın tek amacı barış mesajı vermek değil, önemli boyutlarından bir tanesi
barış mesajı vermek. Zaten burada dünyanın en ciddi savaşlarından biri
yaşanmış, milletimiz burada emperyalizme karşı bir millî kurtuluş mücadelesi
vermiş, devletimizin kurucusu Gazi Mustafa Kemal Atatürk tarih sahnesine burada
çıkmış, Mehmet Akif’in “Bedrin aslanları ancak bu kadar şanlı idi” dediği bir
askerlik, bir fedakârlık tarihi burada yazılmış, Muhammed İkbal’in “ümmetin
namusu, şerefi” dediği bir mücadele bütün bir medeniyet havzamız adına burada
verilmiş ve burada, kuşkusuz şunu unutmamak gerekir ki: Biz başka bir ülkenin
toprağını işgal etmeye gitmedik. Bize karşı mütecaviz ve emperyalist bir
saldırı yapıldı. Bu mütecaviz ve emperyalist saldırı karşısında aziz
milletimiz, aziz Mehmetçik bu toprakları korumak adına gereken cevabı verdi.
İşin önemli bir boyutu budur. Tarihimizin önemli kurucu dinamiklerinden olan bu
olayı gelecek nesillere doğru düzgün bir şekilde anlatmak ve bu mekânı bu
şekilde dile getirmek bizim misyonlarımızdan bir tanesi, ama tabii ki bununla
sınırlı kalmıyor. Bu kadar büyük bir mücadele verildikten sonra Atatürk’ün
Anzak annelerine seslenişinde olduğu gibi, bizim milletimize karşı bu mütecaviz
saldırıyı gerçekleştirmek üzere topraklarımıza gelenler ve bu topraklarda
ölenler artık bu topraklarda dost askerlerle beraber yatmaktadırlar ve onlar
bize ebediyen emanettirler. Burada da her sene Avustralya ve Yeni Zelanda’nın
millî tarihi açısından neredeyse kurucu bir öğe hâline gelen bu olayın anılması
için buradan bütün dünyaya bir organizasyon düzenleyerek barış mesajı da
veriyoruz. Dolayısıyla, burada yanlış anlaşılabilecek bazı cümleler kuruldu.
Ben hiç kimsenin kastının bu olduğunu doğrusu düşünmek istemem ama “Barışın
yerine savaşın maneviyatçı ve İslamî yönü öne çıkmaktadır, böyle bir mesaj
verilmektedir.” şeklindeki cümleler doğru değildir. “Maneviyat” ve “İslam”
kelimeleriyle “savaş”ın bir arada kullanılması doğru değildir. Eğer illa
İslamiyet ile bu cümlede bir kelimeyi yan yana kullanacaksak biz “barış” kelimesini
kullanırız. Tabii ki barışa karşı şovenist bir mesajın verilmesine biz müsaade
etmeyiz. Zaten, bundan sonra yapacağımız törenlerde de bütün dünyayı, hem bizim
safımızda savaşmış ülkelerin devlet ve hükûmet başkanlarını hem karşı safta
savaşmış olan, ülkemize karşı savaşmış olan ülkelerin devlet ve hükûmet
başkanlarını davet ederek bu anma törenlerini gerçekleştireceğiz…
ALİ
SARIBAŞ (Çanakkale) – Zaten gerçekleşiyor. 


KÜLTÜR
VE TURİZM BAKANI ÖMER ÇELİK (Adana) – …ve buradan da bütün dünyaya daha güçlü
bir mesaj vereceğiz, daha ileri bir boyuta taşımaya da elimizden gelen gayreti
göstereceğiz. 
Burası
zaten Hükûmetimiz zamanında özel bir ilgi gösterilerek yapılıyor, daha büyük
bir organizasyon hâline getireceğiz. 
Dolayısıyla,
mesele “Burada barış mesajı vermezseniz buradan şovenist mesaj çıkar.” gibi
sanal bir ikilem üzerinden yürümemelidir. Hele de illa barış mesajı vermek için
oranın manevi kimliğinin ve İslamî kimliğinin reddedilmesi gibisinden bir cümle
de kurulmamalıdır. Yani, “Barış mesajı vermek için, barış mesajı vermek yerine
maneviyatçı unsurlar öne çıkıyor.” demek paradigmatik olarak da yanlış bir
cümledir, zihinsel olarak da yanlış bir cümledir, bunu özellikle vurgulamak
isterim. 
Onun
dışında, arkadaşlarımızın tabii bu hassasiyetine müteşekkiriz burada bu tarihî
alanının sınırlarının korunması, burada herhangi bir eksiklik meydana gelmemesi
için birtakım kavramlar üzerinde hassasiyetle duruyorlar. Burada açık bir
şekilde söylemek isteriz ki Gelibolu Yarımadası Tarihî Millî Parkı’nı ifade eden
tanım ve bahse konu Bakanlar Kurulu ekinde yer alan haritanın birebir aynısı ve
Millî Parklar Genel Müdürlüğünden temin edilen koordinatların eklenmesi
suretiyle bu yerin sınırları belirlenmiştir. Başka türlü bir tanım yapılması
hâlinde bu alanda birtakım yerlerin başka amaçlarla kapsam dışı bırakıldığı
şeklinde bir spekülasyon çıkmaması için tasarıda geçen “Tarihî alan” tanımı
sadece bu kanunda belirtilen yerleri, alanı ifade etmek için getirilmiş bir
tanımdır; sit alanı, millî park gibi genel ve hukuku tanım değildir.
Dolayısıyla bu alan 1.400 noktadan işaretlendirilerek mutlak bir korumaya,
mutlak bir tanıma kavuşturulmuştur. 
Bir diğer husus şu:
Niçin, işte orada Millî Parklar Genel Müdürlüğünün, Orman Bakanlığının, Millî
Savunma Bakanlığının yetkileri kaldırıldı ve bu şekilde bir düzenleme
getirildi? Zaten düzenlemenin nihai amacı budur. Burada çok başlılık var; bir
yandan Millî Savunma Bakanlığı tarafından yapılan çalışmalar var, bir yandan
Orman ve Su İşleri Bakanlığı tarafından yapılan çalışmalar var, bir yandan
bizim tarafımızdan yapılan çalışmalar var. Fakat gelinen noktada buranın tek
elden yönetilmesi ve bütünsel bir bakış açısıyla tarihî kimliğine uygun olarak
yapılandırılması, korunması ve buranın hem ülkemizdeki gençlere ve yeni
nesillere tanıtılması bakımından hem dış dünyada insanlara tanıtılması
bakımından, burada restore edilen yerlere işlev verilmesi bakımından buranın
tek elden yönetilmesi zaruret hâlini almıştır ve o sebeple zaten bu tasarı
getirilmiştir. 
Onların yapamadığı neydi
de biz bu tasarıyı getirdik? Birincisi, çok başlılık vardı, yetki çatışması
ortaya çıkıyordu. İkincisi, altyapı ve üstyapıda pek çok unsur yerine
getirilmesine rağmen buraya kültürel bir bakış açısıyla işlev verilemediği
için, bu işlevin verilememesi sonunda yapılmış işler tekrar başa dönüyordu.
Bütün bunları tek bir elden yönetmek amacıyla bu Başkanlığın kurulmasına karar
verilmiştir. 
Bir diğer nokta buradaki
yerleşim yerleri, özellikle gazi köylerle ilgili hassasiyet… Tabii ki, bu
hassasiyeti saygıyla karşılıyoruz ama çok büyük bir yanlış anlama var ve
metinde de hiçbir şekilde karşılık bulmayan bir yanlış anlama var, o da şu: Köy
yerleşim alanlarıyla ilgili biz mevcudu korumuş ve herhangi bir farklılık
getirmemişken, Komisyonda rapora yazılan muhalefet şerhinde “bu alanda yaşayan
köylülerimizi tehcir uygulamasına tabi tuttuğumuz’ şeklinde bir ifade hiçbir
karşılığı olmayan -ki bir milletvekilimiz tarafından da dile getirildi- nereden
çıktığı anlaşılmayan bir ifadedir. Zaten tam tersi bir uygulama yapılıyor. Asıl
biz muhalefet şerhindeki öneriyi kabul etseydik o zaman gerçekten bu köylerin
yerinin değiştirilmesi gibi bir tehlike söz konusu olacaktı. Hâlbuki tasarının
4’üncü maddesi (8)’inci fıkrası (ğ) bendiyle Başkanlığa tarihî alan sınırları
içinde yer alan gazi köyler halkının kalkındırılmasına yönelik faaliyetleri
teşvik etme görevi verilmiştir. Başkanlığın yöre halkına bu anlamda proje
üretme misyonu da vardır. Bakanlık olarak gazi köylerimizin mevcut yerlerinde
muhafaza edilmek suretiyle refahları için de bu düzenleme buraya
yerleştirilmiştir.
Bir diğer konu, Başkanla
ilgili konu… Burada tanımı biraz geniş tutarak şöyle bir hareket sahası elde
etmek istedik: Tek bir tanım getirmedik, birden çok vasfı olabilecek, pek çok
fakülteyi içine alabilecek bir tanım getirdik çünkü burada, bir, kültürel
kimliği ilgilendiren unsurlar var. İkincisi: Buradaki Başkanın planlar
konusunda, oranın yeniden yapılandırılması konusunda buradaki formasyona
yatkınlığının olması gerektiğini düşünüyoruz. Dolayısıyla bu bakımdan bu sayılan
fakülteler içerisinden herhangi birini seçme şeklinde bir hareket genişliğine
sahip olmayı çok önemsedik. Kuşkusuz sadece “tarihçi” deseydik kendimizi çok
başka bir yerle sınırlandıracaktık veya başka bir meslekten bahsetseydik yine
kendimizi sınırlandıracaktık. Buraya, çok özel bir düzenlemeyle, buranın bundan
sonraki kimliğinin korunması bakımından, özel projeler gerektirdiği için, bu
vasıflara sahip birini elimizden gelen en yüksek kapasiteyle bulmak için bize
bu hareket genişliği veren tanımı oraya koyduk.
Sayın milletvekilleri
çeşitli alanlarla ilgili özel sorular sordular. Kuşkusuz, bu, Marmaray
kazılarıyla ilgili zaman zaman dile de getirildi, Marmaray kazılarında çıkan
hiçbir arkeolojik buluntu kaçakçılığa konu olmamıştır. Tüm buluntular İstanbul
Arkeoloji Müzeleri Müdürlüğünce koruma altına alınmıştır.
Adana Karataş’la ilgili
planlama çalışması için Adana Valiliğine yetki verilmiştir 2012 yılında.
Planlama çalışması tamamlanınca kamu arazileri tahsis edilecek, özel mülkler de
planlı hâle getirilip yatırıma açılacaktır.
Adana’ya 2013 yılında 6
milyon 130 bin lira altyapı yatırımı için ödenek gitmiştir. 
Trabzon Çal Mağarası…
Mağaraların çevre düzenlemesi valilikler tarafından yapılıyor bilindiği gibi.
Bakanlığımızdan teknik ve maddi destek istenilirse mevcut imkânlar çerçevesinde
yardımcı olunması söz konusu olacaktır. Eğer bu destek istenirse tabii ki bunu
memnuniyetle yerine getirmeye hazırız.
Dara Ören Yeri’nde hâlen
arkeolojik kazı ve restorasyon çalışmaları Mardin Müzesi Müdürlüğünce devam
ettirilmektedir. 
Çanakkale’ye dikilmesi
bahsedilen heykelle ilgili bizim bir projemiz bulunmamaktadır. Bu o zaman
temenni edilmiştir ama bizim bu heykelin dikilmesiyle ilgili herhangi bir
planımız, projemiz yoktur. 
Ağadere Ağır Mecruhin
Hastanesi ve Şehitliği Uygulama Projesi… Proje maliyeti 15 milyondur. Millî
Parklar Genel Müdürlüğü tarafından burada jeoradar taraması yapılmış ama
herhangi bir buluntuya rastlanmamıştır.
Yine, soruldu, Ağadere
Şehitliği’nin olduğu alanda uzun devreli gelişim planı ve koruma amaçlı imar
planlarında panorama müzesi görülmektedir. Panorama müzesi kıyı kenar
çizgisinde bulunduğundan ve kamulaştırma problemi bulunduğundan henüz
başlanmamıştır. 
Adana Arkeoloji Müzesi
birinci etap uygulaması ihale edilmiştir. 20 milyon 507 bin 718 lira ödenek
gönderilmiştir. 
Adana Etnografya Müzesi
uygulaması için 1 milyon 596 bin 735 lira ödenek ayrılmıştır. 
Sayın Başkanım,
cevaplarım bu kadar.
Teşekkür ederim.
KAMER GENÇ (Tunceli) –
Bizim sorular ne oldu Sayın Başkan?
KÜLTÜR VE TURİZM BAKANI
ÖMER ÇELİK (Adana) – Diğer sorulara yazılı cevap vereceğim.
İLHAN DEMİRÖZ (Bursa) –
Biz de soru sorduk Sayın Bakan.
BAŞKAN – “Diğer sorulara
yazılı cevap vereceğim.” dedi, zaten zaman bitti. 
İLHAN DEMİRÖZ (Bursa) –
O zaman, öyle desin Sayın Başkan.
BAŞKAN – Tamam. Der
misiniz Sayın Bakan? Söylediniz de hani bir kere de bağırarak söyleyin lütfen.
KÜLTÜR VE TURİZM BAKANI
ÖMER ÇELİK (Adana) – Tutanaklarda var, ikinci kere söylüyorum: Diğer sorulara
yazılı cevap vereceğim.
BAŞKAN – Ben duydum da
arkadaşlar da duysun.
Evet, birinci bölüm
üzerindeki görüşmeler tamamlanmıştır.
Şimdi, birinci bölümde
yer alan maddeleri, varsa o madde üzerindeki önerge işlemlerini yaptıktan sonra
ayrı ayrı oylarınıza sunacağım.
1’inci maddede üç adet
önerge vardır, sırasıyla okutup işleme alacağım:
Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 1 inci maddesinde geçen "Tarihi Alan"
ibaresinin "Milli Tarihi Alan" olarak değiştirilmesini arz ve telif
ederiz.
 Alim
Işık Ahmet Duran Bulut Özcan
Yeniçeri
 Kütahya Balıkesir Ankara
 Seyfettin
Yılmaz Lütfü Türkkan
 Adana Kocaeli
Türkiye
Büyük Millet Meclisi Başkanlığına
601 sıra sayılı kanun
tasarısının 1. Maddesindeki "...tanıtılması, gelecek kuşaklara
aktarılması" ibaresinden sonra gelmek üzere ", savaşın yarattığı
tahribatları sergileyip, barışın gereksiniminin vurgulanması" ibaresi
eklenmesini arz ve teklif ederiz.
 Pervin
Buldan Mülkiye Birtane İbrahim
Binici
 Iğdır Kars Şanlıurfa
 Erol
Dora Adil Zozani
 Mardin Hakkâri
BAŞKAN – Şimdiki
önergeyi okutup işleme alıyorum:
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 1. Maddesinin aşağıdaki şekilde değiştirilmesini arz
ve teklif ederiz.
Amaç ve Kapsam
Madde 1 - (1) Bu Kanunun
amacı; : Türk Vatanının savunması sırasında Çanakkale deniz ve kara
savaşlarının meydana geldiği Gelibolu Milli Tarihi Alanının tarihi, kültürel ve
manevi değerleri ile doğal dokusunun korunması, yaşatılması, geliştirilmesi,
uluslararası barışa hizmet etmesi için dünya uluslarına tanıtılması, gelecek
kuşaklara aktarılması ve yönetimini sağlamak üzere, Çanakkale Savaşları
Gelibolu Milli Tarihi Alan Başkanlığının kurulması ile görev ve yetkilerini
düzenlemektir.
 Ali
Sarıbaş Haluk Eyidoğan Namık
Havutça
 Çanakkale İstanbul Balıkesir
 Fatma
Nur Serter
 İstanbul
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN – Hükûmet?
MİLLÎ SAVUNMA BAKANI
İSMET YILMAZ (Sivas) – Katılmıyoruz.
MEHMET AKİF HAMZAÇEBİ
(İstanbul) – Gerekçe…
BAŞKAN – Gerekçeyi
okutuyorum: 
Gerekçe:
Çanakkale Savaşları
Gelibolu Milli Tarihi Alan Başkanlığının görev faaliyetini sürdürmesinin
sağlanması ile ilgili konularda, Başkanlığın tanıtım faaliyetlerinin
uluslararası boyutunun vurgulanması ile tanımı yapılan tarihi alan ifadesinin
yerine "Milli Tarihi Alan" ifadesinin kullanılması yerinde olacaktır.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum: 
Türkiye
Büyük Millet Meclisi Başkanlığına
601 sıra sayılı kanun
tasarısının 1. Maddesindeki "...tanıtılması, gelecek kuşaklara
aktarılması" ibaresinden sonra gelmek üzere ", savaşın yarattığı
tahribatları sergileyip, barışın gereksiniminin vurgulanması" ibaresi
eklenmesini arz ve teklif ederiz.
 Pervin
Buldan (Iğdır) ve arkadaşları
BAŞKAN – Komisyon,
katılıyor musunuz? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN – Hükûmet?
MİLLÎ SAVUNMA BAKANI
İSMET YILMAZ (Sivas) – Katılmıyoruz. 
BAŞKAN – Sayın Baluken,
buyurun.
İDRİS BALUKEN (Bingöl) –
Teşekkür ediyorum.
Sayın Başkan, değerli
milletvekilleri; hepinizi saygıyla selamlıyorum. 
Doğrusu bu önergeye niye
katılmadığınızı anlamadık. Önergeyi tekrar okuyayım ben: Savaşın yarattığı
tahribatları sergileyip barışın gereksiniminin vurgulanmasını istiyoruz. Buna
bir milletvekili niye karşı çıkar, niye buna karşıt bir pozisyon alır? Bunu
anlamlandırmak son derece zor. Ancak, anladığımız kadarıyla sizin barış gibi
bir derdiniz yok. Yani, biz burada yaklaşık bir buçuk yıldır çok önemli
uyarılarda, tespitlerde bulunuyoruz ama maalesef gerek iç politikada gerekse de
dış politikada barış arayışını merkeze alan bir Hükûmet pratiğiyle karşı
karşıya olmadığımızı üzülerek ifade etmek istiyorum.
Dış politikadaki,
Ortadoğu’daki gelişmeleri hepinizi takip ediyorsunuz. Biz Ortadoğu ve Suriye
politikasında mezhep eksenli bir yaklaşımın, ayakları yere basmayan
neoosmanlıcı bir politikanın ve bu neoosmanlıcı politikanın derinlikten uzak,
öngörüsüz stratejilerinin Türkiye’yi aslında savaşın fiilî bir tarafı hâline
getirdiğini defalarca iletmiştik. Bütün uyarılarımıza rağmen ısrarla bu
öngörüsüz dış politikanızı devam ettirdiniz. Suriye’de mezhep eksenli
politikalarla, IŞİD çetelerine, El Nusra çetelerine, El Kaide’yle bağlantılı
örgütlere destek verdiniz ve bugün gelmiş olduğunuz aşamanın sonuçlarını
maalesef ülke olarak hepimiz bu faturalarla ödemek zorunda kalıyoruz. El Nusra,
El Kaide, IŞİD çetelerine destek verirken bir taşla iki kuş vurmayı
amaçlıyordunuz. Bir yandan bunlar Esad’la savaşacak, Suriye rejimini
zayıflatacak öngörünüz vardı, diğer taraftan da tarihî olarak korktuğunuz
Kürtlere yönelik Rojava’da bunlar mücadele edecek. Böylece Kürtlerin kazanım
elde etmemesi üzerine bir dış politika ortaya koydunuz ama gelinen aşama:
Beslediğiniz karga bugün gözünüzü oymaya başladı. IŞİD çetelerinin bugün
Musul’da, Irak’ta yaratmış olduğu terör dalgası oradaki bütün haklara tarihe
geçecek katliamlar yaşatmakla kalmadı, Türkiye’yi de Orta Doğu bataklığında
büyük bir savaşın, maalesef, eşiğine getirdi. Konsolosluk baskınları, işte,
rehin pozisyonunda tutulan Türkiye vatandaşları, bunlar konusunda bakıyorum hem
Hükûmet hem AK PARTİ Grubu son derece rahat. Düşünün ki ortada bu kadar facia
bir durumla karşı karşıyayız. Hadi bırakalım, hiç konsolosluk baskını ya da bu
kadar vatandaş rehin alınmamış olsun; bu kadar ağır katliamların görüntüleri
bütün dünya tarafından izleniyor. Yanı başımızda bir yangın var, bu Meclis
henüz bu gündemle bir oturum bile yapmadı. Bu ülkenin Dışişleri Bakanı gelip,
zahmet edip bu Meclisin Genel Kuruluna bir bilgilendirme bile yapmadı.
Dolayısıyla, bu yönlü bir barış arayışınızın olmadığını burada vurgulamak
istiyorum. Bu nedenle bu önergeye destek vermiyorsunuz. 
İçeride de aynı durum
var, içeride de bir buçuk yıldır yürüyen bir çözüm sürecinden bahsediyoruz. Bu
çözüm sürecinin sonucunda kalıcı barışı getirme, yüzyıllık bir meseleyi çözme,
otuz yıllık bir çatışmayı tamamen ortadan kaldırma gibi tarihî bir fırsatla
karşı karşıyasınız. Başından beri diyoruz: Barışın ve çözümün yasasını buraya
getirin, burada bu Meclis barışın ve çözümün yasasını yapsın. Biz bunu derken
siz ne yapıyorsunuz? Bölgenin her tarafına kalekollar yapıyorsunuz, karakollar
yapıyorsunuz, güvenlik barajları yapıyorsunuz, onlarla keşif uçuşları
yaptırıyorsunuz, âdeta savaş döneminin hafızasını canlandıracak uygulamalarda
bulunuyorsunuz. Açıkçası kaygılıyız, artık dışarıdaki savaşla ilgili hissetmiş
olduğumuz o yakıcı sıcaklığı Türkiye'nin büyük bir iç savaşa gideceği bir iç
çatışmanın sıcaklığında da hissetmeye başladık. Biz sizi uyarıyoruz. Bu tarz
kanun teklifleriyle ilgili bu Meclis saatlerce mesai yapıyor. Ama barışa dair
bir saatlik mesai yapmayan bir Meclis korkarız ki Türkiye’yi de yangın yerine
çevirecek. O yangında da hepimizin yanıp kavrulma ihtimalinin yüksek olduğunu
belirtiyor, Genel Kurulu saygıyla selamlıyorum. (HDP sıralarından alkışlar) 
BAŞKAN – Teşekkür ederim
Sayın Baluken. 
Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir. 
Diğer önergeyi
okutuyorum: 
Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 1 inci maddesinde geçen “Tarihi Alan” ibaresinin
“Millî Tarihi Alan” olarak değiştirilmesini arz ve teklif ederiz. 
Lütfü Türkkan (Kocaeli) ve arkadaşları

BAŞKAN – Komisyon,
katılıyor musunuz? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım. 
BAŞKAN – Şu akıllı
telefonlar icat oldu, mertlik bozuldu. Hepimiz için diyorum bunu. 
Hükûmet? 
MİLLÎ SAVUNMA BAKANI
İSMET YILMAZ (Sivas) – Katılmıyoruz Başkanım. 
BAŞKAN – Sayın Yeniçeri,
buyurunuz. (MHP sıralarından alkışlar) 
ÖZCAN YENİÇERİ (Ankara)
– Sayın Başkan, çok değerli milletvekilleri; Çanakkale Savaşları Gelibolu
Tarihi Alan Başkanlığı Kurulması Hakkında Kanun Tasarısı’nın 1’inci maddesi
üzerinde söz almış bulunuyorum. 
Malumualiniz, 1’inci
maddede vermiş olduğumuz önergeyle “tarihî alan” kavramının “millî”yle birlikte
“millî tarihî alan” olarak ifade edilmesini önerdik. 
Şimdi, “millî” bir
millete has, bir kültüre has, bir değerler sistemine has, bir toplumsal yapıya
özgü bir anlam ifade eder. Bu yönü itibarıyla bakıldığında, Çanakkale’nin bir
milletin ölüm kalım mücadelesi verdiği, bir mahşerin yaşandığı bir alan olduğu
akla gelir. Böyle bir alanın -hiç kuşku yok ki- öncelikle o millete ait
olduğunun ortaya konması ve ifade edilmesi aslında son derece uygun düşecektir.
Fakat, bizde son zamanlarda bu “millî” kavramına karşı, “milliyetçilik”
kavramına karşı cehaletten ve gafletten kaynaklanan bir karşı çıkış olduğu için
bu kavram da işte bir grubun, bir kişinin veya bir anlayışın anlamı olarak
değerlendirildiğinden hemen peşinen ret içerisine giriliyor.
Şimdi, mukallitlikten
gelen bir kültürde elbette millîlik yadırganan bir kavram olarak karşınızda
durur. Ama şunu bilmek gerekiyor ki özgün olmayanlar özgür olamazlar.
Dolayısıyla da özgürlüğün temeli özgünlükten geçer. Özgünlüğe sahip olduktan
sonra ancak özgürlüğü algılayabilirsiniz.
İkincisi de: Millî ile
evrenseli, sürekli bir biçimde, insanlar sanki birbirlerinin alternatifi veya
birbirlerinin karşıtı kavramlar olarak düşünüyorlar ki külliyen yanlıştır.
Evrensel içerisinde her milletin, her kültürün, her etnisitenin katkısı vardır
ve dolayısıyla da millî olmadan evrensel olunamıyor. Durum bu olduğuna göre
-millî ve evrenselin karşıtlığından değil- aslında bir kavrama, bir algılama
ve bir anlamlandırma meselesi olarak bu kavramın içerisinde tutmamız gerekiyor.

Önce şunu söyleyeyim: Bu
yasa tasarısı, gerçekten, biz bu Mecliste bulunduğumuz süre içerisinde gelen
bana göre en anlamlı yasa tasarısı. Çünkü, bir milletin var oluşunu, devlet
kuran iradesinin zuhur ettiği bir mekânın disiplinize edilmesini, denetim
altına alınmasını ve bunun nesillere aktarılması için bir çabayı anlatıyor.
Onun için her türlü takdirin üstündedir, gecikmiş bir tasarıdır ve dolayısıyla
bunda emeği geçen herkesi aslında kutlamak gerekir. 
Biz Yahya Kemal’den
bahsederken “Kökü mazide olan atiyiz.” diyerek kendimize aslında bir anlam
yükleriz; geçmiş, hâl, gelecek arasında böyle bir paralellik kurmaya çalışırız.
Paralelliği neyle kuracaksınız? Eğer siz bu paralelliği… Mazi, hâl, ati
arasındaki bağlantıyı ancak işte mekân şuuru yaratarak, onun size yüklediği
anlamı içselleştirerek ve bunları nesillerinize aktararak kurabilirsiniz. Eğer
bunu layıkı veçhile ortaya koyabilirseniz yetiştirdiğiniz nesiller hem dün, hem
bugün, hem yarın arasında kendi topraklarına, kendi varlıklarına, kendi
tarihine, kendi kimliğine hâkim bir konuma gelecek ve dolayısıyla buradan yola
çıkarak da evrensel ve aynı zamanda insanlığa da büyük katkılar ortaya
koyacaklardır. Kendisine faydası olmayanın dünyaya da faydası olmaz, tarihini
bilmeyenin dünya tarihini bilmesi de düşünülemez, anlaşılamaz bir şeydir. Onun
için, sürekli bir biçimde bu karşıtlık içerisinde ele alınan problemi aslında
bir arada ve birbirinin devamı olarak düşünmek ve bu şekilde değerlendirmek
gerekir diyorum.
Zaman bitti, devamını
biraz sonra ifade edeceğim. Şimdilik, bu yasa tasarısı hayırlı olsun diyorum.
(MHP, AKP ve CHP sıralarından alkışlar)
BAŞKAN – Teşekkür
ederim.
Önergeyi oylarınıza
sunuyorum: Kabul edenler... Kabul etmeyenler... Kabul edilmemiştir.
Maddeyi oylarınıza
sunuyorum: Kabul edenler... Kabul etmeyenler... Kabul edilmiştir. 
Madde 2’de iki adet
önerge vardır, sırasıyla okutup işleme alıyorum:
Türkiye Büyük Millet Meclisi
Başkanlığına
601
sıra sayılı kanun tasarısının 2. Maddesindeki "...korunma esasları ve
kullanma şartlarının belirlenmesi" ibaresinden sonra gelmek üzere ",
barış vurgusuna dair eylemlerin tasarlanması" ibaresi eklenmesini arz ve
teklif ederiz.
 Pervin
Buldan Mülkiye Birtane İbrahim
Binici
 Iğdır Kars Şanlıurfa
 Erol
Dora Adil Zozani
 Mardin Hakkâri
BAŞKAN
– Şimdiki önergeyi okutup işleme alıyorum:
Türkiye Büyük Millet Meclisi Başkanlığına
Görüşülmekte
olan 1/927 Esas numaralı Çanakkale Savaşları Gelibolu Tarihi Alan Başkanlığı
Kurulması Hakkında Kanun Tasarısının 2. Maddesinin 1. Fıkrasının "e"
ve "f" bentlerinin aşağıdaki şekilde değiştirilmesini arz ve teklif
ederiz.
 Ali
Sarıbaş Haluk Eyidoğan Mustafa
Serdar Soydan
 Çanakkale İstanbul Çanakkale
“e
) Milli Tarihi Alan: Ekli haritada ve koordinatlar listesinde sınırları
belirtilen, ulusal ve uluslararası açıdan önemli tarihi olayların cereyan
ettiği, tarihi ve kültürel kaynak değerleri ile mutlak koruma altına alınması
gereken ve bu kanunla Başkanlığa tahsis edilen Çanakkale Savaşları ve Gelibolu
Milli Tarihi Alanını,
f
) Milli Tarihi Alan Planları: Bu Kanun hükümlerine göre hazırlanan, Milli
Tarihi Alanın korunması, geliştirilmesi, yönetimi, tanıtılması, koruma esasları
ve kullanma şartlarının belirlenmesi, bölgenin sağlıklaştırması, yenilenmesi,
açık alan sistemi yaya dolaşımı, taşıt ulaşımı ve altyapı tesislerinin tasarım
esasları ile bölge halkının sosyal ve ekonomik yapısının iyileştirilmesi konularında
hedefler, stratejiler ve kararları belirleyen ve Bakanlıkça onaylanan her tur
ve ölçekteki planları,”
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN – Hükûmet?
MİLLÎ SAVUNMA BAKANI
İSMET YILMAZ (Sivas) – Katılmıyoruz Başkanım.
Kim
konuşacak?
Sayın
Soydan, buyurunuz. (CHP sıralarından alkışlar) 
MUSTAFA
SERDAR SOYDAN (Çanakkale) – Sayın Başkan, sayın milletvekilleri; Çanakkale
Savaşları Gelibolu Tarihi Alan Başkanlığı Kurulması Hakkında Kanun Tasarısı’nın
2’nci maddesinde söz almış bulunuyorum, hepinize saygılar sunuyorum.
Tasarı
metninin “Tanımlar” başlıklı 2’nci maddesinde yer alan “tarihi alan” ifadesinin
sadece koordinatlarla belirlenen alanlar olarak ifade edilmesi çalışmanın ne
kadar özensiz ve acele yapıldığını bize göstermektedir. “Tanımlar” başlıklı
kısımda “Koordinatlar dışında bilimsel ve estetik bakımdan millî ve
milletlerarası ender bulunan tabii ve kültürel kaynak değerleri ile koruma, dinlenme
ve turizm alanlarına sahip tabiat parçaları tarihî alandır.” diye tanımlanması
gerekmektedir. 
Ayrıca, yine, 2’nci
maddenin (1)’inci fıkrasının (f) bendine göre, “her türlü ölçekteki koruma
planları” ibaresi eklenerek planların aynı zamanda bir koruma planı olduğu
belirtilmek zorundadır. Aksi takdirde, bu planlar uygulayıcı tarafından imar
planları gibi değerlendirilir ve bu değerlendirme de ileride önlenemez
ihlallerin oluşmasına neden olabilir. 
Bugün bu tasarıyı
görüşürken en çok rahatsızlık duyduğumuz konu, tasarının hazırlık aşamasında
bizlere, yerel yöneticilere ve sivil toplum kuruluşlarına yeteri kadar bilgi
verilmemesidir. Tasarı, Bakanlık koridorlarında gizlice hazırlanırken,
“Kimsenin haberi olmuyor.” diye düşünülürken Eceabat ilçemizde, tarihî
yarımadada birçok arazinin el değiştirdiği konuşulmaya başlanmıştır.
Tasarıyla, Bakanlığın
onayıyla yürürlüğe girecek olan tarihî alan planlarında öngörülen yapılar
nelerdir? Bu yapılar tarihî alan içerisinde nerelere yapılacaktır? Tüm
Çanakkale halkı ve duyarlı vatandaşlarımız merak etmektedir. Bu konularda
belirsizlikler ve Bakanlık inisiyatifine bırakılan yetkilerle tarihî millî park
içerisindeki askerî çıkarmaların yapıldığı eşi benzeri olmayan muhteşem
sahiller ve sit alanları ciddi şekilde korumasız ve tehdit altında
bırakılmaktadır. 
Sayın Bakan, tarihî
millî parkın “millî”sini yok edip tarihî alan hâline getirerek hangi alanı daha
iyi koruyacaksınız? Bugün koruyamadığınız hangi alanı daha iyi korumaya
alacaksınız? Mevcut kanunların hangisi daha fazla korumanızı ve kollamanızı
engellemektedir? Sizin amacınız korumak ve kollamak değildir. Şehit kanlarıyla
sulanmış, ulusal Kurtuluş Savaşı’nın meşalesinin yakıldığı vatan topraklarını
rant uğruna tahrip etmek, yok etmektir. AKP Hükûmeti on iki yıldır millî parka
yapılan gezileri bile disipline etmeyi başaramamıştır. Beton yollar,
otoparklar, binalar yaptınız ama hâlâ karmaşa ve düzensizlik devam etmektedir.
Tarihî millî park içerisinde AKP Hükûmetinin yaptığı simülasyon merkezinde hiç
sıkılmadan, çekinmeden, şehitlerimizin kemiklerini sızlatacak AKP’nin siyasi
propagandası tüm uyarılarımıza rağmen devam etmektedir. Sizin gelecek kuşaklara
anlatmanız gereken Çanakkale Savaşları sırasında Mustafa Kemal’in askeri
dehasıdır. Mehmetçik’in öleceğini bilerek vatanını nasıl kahramanca
savunduğudur. Cephelerde ve cephe gerisinde yaşanan kahramanlıklardır.
Anlamanız ve anlatmanız gereken, vatan uğruna, bağımsızlık uğruna ödenen
bedellerdir; Recep Tayyip Erdoğan ile Abdullah Gül değildir. Sizin göreviniz,
bağımsızlığın hangi bedeller ödenerek kazanıldığını tüm tarihsel gerçekler
doğrultusunda anlatmaktır. Göreviniz, Atatürk’ün 57. Alay’la ilgili şu
sözlerini anlamak ve dünyaya anlatmaktır: “Onlar mukaddes vatan toprakları için
canlarını seve seve vermişler, Çanakkale Savaşlarının kaderini
değiştirmişlerdir. Burada geçen her saniye, kullanılan her an, ölen her nefer
Türk vatan ve milletinin mukadderatını çizmiştir. Kara savaşlarına katılan ilk
birlik olan 57. Alay vatan sevgisinin ne olduğunu insanlığa göstermiştir. Bu
kahraman alayı hayranlık, minnet ve rahmetle anıyorum.” 
Yüce meclise saygılar
sunuyorum. (CHP sıralarından alkışlar)
BAŞKAN – Teşekkür ederim
Sayın Soydan. 
Önergeyi oylarınıza
sunuyorum: Kabul edenler... Kabul etmeyenler... Kabul edilmemiştir. 
Diğer önergeyi
okutuyorum:
Türkiye Büyük Millet Meclisi
Başkanlığına
601
sıra sayılı kanun tasarısının 2. Maddesindeki "...korunma esasları ve
kullanma şartlarının belirlenmesi" ibaresinden sonra gelmek üzere",
barış vurgusuna dair eylemlerin tasarlanması" ibaresi eklenmesini arz ve
teklif ederiz.

Erol Dora (Mardin) ve arkadaşları
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım.
BAŞKAN – Hükûmet?
MİLLÎ SAVUNMA BAKANI
İSMET YILMAZ (Sivas) – Katılmıyoruz. 
İDRİS BALUKEN (Bingöl) –
Gerekçe...
BAŞKAN – Gerekçeyi
okutuyorum:
Tasarı metninin 1.
Maddesinde önerdiğimiz barış vurgusuna istinaden, alanın yönetiminde barışın
önemini aktaracak etkinliklerin düzenlenmesi, sanat eserlerinin sergilenmesi,
çeşitli sembollerin kullanılması gibi çeşitli mekanizmaların kullanılması ve
kurgulanması gerekmektedir. Bu açıdan hedeflere, stratejilere ve planlamaya
ihtiyaç vardır.
Bu nedenlerle maddenin
tasarı metninde değiştirilmesi gerekmektedir.
BAŞKAN – Önergeyi
oylarınıza sunuyorum: Kabul edenler.. Kabul etmeyenler... Kabul edilmemiştir. 
Maddeyi oylarınıza
sunuyorum...
HALUK EYİDOĞAN
(İstanbul) – Karar yeter sayısı...
BAŞKAN – Karar yeter
sayısı arayacağım.
Kabul edenler... Kabul
etmeyenler... Karar yeter sayısı yoktur.
Birleşime on dakika ara
veriyorum. 
Kapanma
Saati: 22.19
YEDİNCİ
OTURUM
Açılma
Saati: 22.31
BAŞKAN:
Başkan Vekili Meral AKŞENER
KÂTİP
ÜYELER: Fehmi KÜPÇÜ (Bolu), Muhammet Rıza YALÇINKAYA (Bartın)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Yedinci
Oturumunu açıyorum.
601 sıra sayılı Kanun
Tasarısı’nın 2’nci maddesinin oylamasında karar yeter sayısı bulunamamıştı,
şimdi maddeyi tekrar oylarınıza sunacağım ve karar yeter sayısı arayacağım.
Kabul edenler… 
Sayar mısınız?
Arkadaşımız “Var.”
diyor, arkadaşımız “Yok.” diyor.
Elektronik cihazla
oylama yapıyorum.
İki dakika süre
veriyorum ve oylamayı başlatıyorum.
(Elektronik cihazla oylama
yapıldı) 
BAŞKAN – Karar yeter
sayısı vardır, kabul edildi.
601 sıra sayılı Kanun
Tasarısı’nın görüşmelerine devam edeceğiz. 
Komisyon burada.
Hükûmet burada. 
Madde 3’te üç adet
önerge vardır, sırasıyla okutup işleme alıyorum. 
Türkiye
Büyük Millet Meclisi Başkanlığına
601 sıra sayılı kanun
tasarısının 3. Maddesin a bendinde "...harp tarihi" ibaresinden sonra
gelmek üzere "ile barışın öneminin anlatılması" ibaresi ile a
bendinin sonuna "Ancak Koordinasyon Kurulu tarafından kabul edilen ve
barış vurgusunu ön plana çıkaran sanat eseri niteliğindeki yapılar
yapılabilir" ibaresi eklenmesini arz ve teklif ederiz.
 Pervin Buldan Mülkiye
Birtane Erol Dora
 Iğdır Kars Mardin
 İbrahim Binici Adil
Zozani
 Urfa Hakkâri
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 3. Maddesinin 1. Fıkrasının birinci cümlesinde geçen
Tarihi Alan ibaresinin "Milli Tarihi Alan" olarak ve , "d",
"e" ve "ğ" bentlerinin de aşağıdaki şekilde
değiştirilmesini arz ve teklif ederiz.
 Ali Sarıbaş Ramazan
Kerim Özkan Haluk Eyidoğan
 Çanakkale Burdur İstanbul
 Kamer Genç İhsan
Özkes Gürkut Acar
 Tunceli İstanbul Antalya
d) Milli Tarihi Alandaki
ormanların ve yabani ağaçlık alanların bakımı, korunması, yangın, hastalık ve
zararlılarla mücadelesi 6831 sayılı Kanun hükümleri uyarınca Orman ve Su İşleri
Bakanlığınca yürütülür. Milli Tarihi Alan için özel yangın söndürme planı
yapılır ye uygulanır.
e ) Milli Tarihi Alan
içinde birinci derece arkeolojik sit dışındaki özel mülkiyete konu olan tarım
alanlarında, tarım ve hayvancılık konularında, geliştirilmiş tekniklerin
uygulanması ve özel ağaçlandırmalar teşvik edilir. Bu amaçların
gerçekleştirilmesinde ve Milli Tarihi Alanda Gıda, Tarım ve Hayvancılık
Bakanlığının görevleri kapsamında yapılacak benzer uygulamalarda adı geçen
Bakanlıkça destek ve işbirliği sağlanır. Bu alanlarda Gıda, Tarım ve
Hayvancılık Bakanlığının kullanımı amacı ile yapılacak yapı ve tesis kurma
esasları, tarihi alan planında belirtilir.
ğ ) Milli Tarihi Alanın
her tür ve ölçekte planların hazırlanması, yenilenmesi ve değiştirilmesi
işlemleri Başkanlıkça yürütülür ve Bakanlığın onayı ile yürürlüğe girer.
Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 3 üncü maddesinin (e) ve (g) fıkralarının aşağıdaki
şekilde değiştirilmesini ve aşağıdaki fıkranın eklenmesini arz ve telif ederiz.
"(e) Tarihi Alan
içinde birinci derece arkeolojik sit dışındaki özel mülkiyet konusu olan tarım
alanlarında, tarım ve hayvancılık konularında, geliştirilmiş tekniklerin
uygulanması ve özel ağaçlandırmalar teşvik edilir. Bu amaçların
gerçekleştirilmesinde ve Tarihi Alanda Gıda, Tarım ve Hayvancılık Bakanlığının
görevleri kapsamında yapılacak benzer uygulamalarda adı geçen Bakanlıkça destek
ve işbirliği sağlanır. Bu alanlarda yapı ve tesis kurma esasları, Gıda, Tarım
ve Hayvancılık Bakanlığı mevzuatı ve normlarında öngörülen standartlarda olmak
üzere tarihi alan planında belirtilir."
(g) İmar mevzuatına
göre, Eceabat'ın belediye sınırları ile mücavir alanlara ilişkin imar planının
hazırlanması ve revizyonu, bu Kanun ve tarihi alan planına aykırı olmamak üzere
Belediyece yapılır."
(h) Tarihi Alandaki
turizm tesisleri yatırımlarına olanak sağlamak bakımından mevcut Turizm Odak
Alanlarının korunarak turizme yönelik tüm yatırımlarının bu alanlar ve Eceabat
Belediyesi sınırları ile köy yerleşim alanları içerisinde planlanması esastır.
 Alim
Işık Ahmet Duran Bulut Özcan
Yeniçeri
 Kütahya Balıkesir Ankara
 Lütfü
Türkkan Seyfettin Yılmaz Yusuf
Halaçoğlu
 Kocaeli Adana Kayseri
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN – Hükûmet?
MİLLÎ SAVUNMA BAKANI
İSMET YILMAZ (Sivas) – Katılmıyoruz Başkanım. 
BAŞKAN - Adana
Milletvekili Sayın Seyfettin Yılmaz, buyurunuz. (MHP sıralarından alkışlar) 
SEYFETTİN YILMAZ (Adana)
– Sayın Başkan, değerli milletvekilleri; Çanakkale Savaşları Gelibolu Tarihi
Alan Başkanlığı Kurulması Hakkındaki Kanun Tasarısı’nın 3’üncü maddesiyle
ilgili verdiğimiz değişiklik önergesi hakkında söz almış bulunuyorum. Yüce
heyetinizi saygıyla selamlıyorum. 
Değerli milletvekilleri,
biliyorsunuz, bu kanun tasarısının en önemli gerekçesi şuydu: Sayın Kültür
Bakanının hem Komisyonda hem Mecliste yaptığı açıklamalarda buradaki çok
başlılığı kaldırarak buraların tek elden yönetilmesi ve Çanakkale Savaşlarının
yüzüncü yılında orada güzel bir etkinliğin düzenlenmesinin hedeflendiğini ifade
etmişti ama şimdi burada baktığımızda, buradaki alanın, biraz önce de
söylediğim gibi, yüzde 53’ü ormanlarla kaplı, Orman ve Su İşleri Bakanlığının
uhdesinde. Burada Sayın Bakanın ve Hükûmetin görüşünün tersine maddeler var.
Peki, siz burada tek
elden yöneteceksiniz. Şimdi 3’üncü maddenin (d) fıkrasına baktığımızda şöyle
diyor: “Tarihi Alandaki ormanların bakımı, korunması, yangın, hastalık ve
zararlılarla mücadelesi 6831 sayılı Kanun hükümleri uyarınca Orman ve Su İşleri
Bakanlığınca yürütülür. Tarihi Alandaki yabani ağaçlık alanların bakımı ve
korunması ile yangın, hastalık ve zararlılarla mücadelede 6831 sayılı Kanun
hükümleri uyarınca Orman ve Su İşleri Bakanlığınca destek ve işbirliği
sağlanır.” 
Yine aynı maddenin (e)
fıkrasında “Tarihi Alanda Gıda, Tarım ve Hayvancılık Bakanlığının görevleri
kapsamında yapılacak benzer uygulamalarda adı geçen Bakanlıkça destek ve
işbirliği sağlanır.” O zaman hani sizin nerede kaldı “Tek elden yürütülecek.”
iddianız? 
Şimdi, burada
baktığımızda, bu Gelibolu Millî Parkı’yla ilgili 2000 yılında bir kanun çıktı.
Bu kanunun maddelerine atfen burada düzenlemelerin yapıldığını görüyoruz. Şimdi
burada baktığımızda, 3’üncü maddenin (c) fıkrasında “Tarihi Alandaki kıyılarda;
tarihi alan planlarında belirlenmiş düzenlemeler ve müzeler dışında yapı ve
tesis yapılamaz.” Yani ne eklenmiş burada diğer kanuna göre? Tarihî alan
planlamalarında belirlenmiş düzenlemeler. O zaman burada siz tarihî alan
planlarına neyi getireceksiniz? Buranın, Millî Park’ın ruhuna, Gelibolu
Yarımadası’ndaki bu ruha aykırı işleri yarın tarihî alan planlarının içerisine
yerleştirdiğinizde bunu neyle ifade edeceksiniz? 
Şimdi
“Kültür ve Tabiat Varlıklarını Koruma Kurulunun görüşleri doğrultusunda bu
tarihî plan yapılır.” diyor ama ne yazık ki Kültür Ve Turizm Bakanlığında
Kültür Ve Tabiat Varlıklarını Koruma Kurulunun sicili doğru çalışmıyor, doğru
işlemiyor. Bunu hepimiz burada gördük. Siyasi baskılarla, Başbakanın veya
bakanların baskılarıyla bir gecede birinci derece sit alanının üçüncü derece
sit alanına nasıl dönüştüğünü hep beraber gördük. Eğer siz buna, kanunlara
esneklik getirirseniz bunları yaşarsınız. Hepimizin gözü önünde, Ankara’nın
göbeğinde Gazi Yerleşkesi, içerisinde yüz yıllık sedir ağaçları, ıhlamur
ağaçları, on binlerce ağacın olduğu yer bir gecede üçüncü derecede sit alanına
çevrildi bu kurul tarafından. Niye çevrildi? Çünkü Başbakan talimat verdi “Ben
buraya Başkanlık Sarayı istiyorum.” diye. Bütün kanunlar kurullar tarafından
değiştirildi ve orada bakan –kayıtlarda vardır- “Bir tane ağaç kesilmeyecek.”
demesine rağmen, binlerce ağaç Ankaralının gözü önünde kesildi. Şimdi
sicilinizin bu kadar karanlık olduğu noktada… 
Yani, çok ileriye
gitmeye de gerek yok. Defalarca söyledim. Sizin, Adalet ve Kalkınma Partisinin
park olarak kullandığınız yer bile Ormanın yeri. Oradaki Söğütözü Millî
Parkı’na bir bakın, o AKP’nin penceresinden bir bakın, bundan on yıl önce, on
iki yıl önce orası Ankara’nın ciğeriydi, Ankara’nın nefes aldığı yerdi,
Söğütözü Millî Parkı’ydı. Ne yaptınız? Binanızın önüne park yaptınız,
araçlarınızı park ediyorsunuz, oradaki parkı katlettiniz. Yarın bu esneklikle
bu maddenin içerisinde Başbakanın, bakanın birtakım talepleriyle neleri
getireceğiniz noktasındaki şüpheleri ortadan kaldırmadan bu kanun tasarısının
geçmesi doğru değildir. Mevcut yasayla zaten neyi yapmak istediniz de
yapamadınız?
Teşekkür ederim. (MHP
sıralarından alkışlar)
BAŞKAN – Teşekkür
ederim.
Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum:
Türkiye
Büyük Millet Meclisi Başkanlığına
601 sıra sayılı kanun
tasarısının 3. Maddesin a bendinde "...harp tarihi" ibaresinden sonra
gelmek üzere "ile barışın öneminin anlatılması" ibaresi ile a
bendinin sonuna "Ancak Koordinasyon Kurulu tarafından kabul edilen ve
barış vurgusunu ön plana çıkaran sanat eseri niteliğindeki yapılar
yapılabilir" ibaresi eklenmesini arz ve teklif ederiz.
 Pervin
Buldan (Iğdır) ve Arkadaşları
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) - Katılmıyoruz
Başkanım.
BAŞKAN – Hükûmet?
MİLLÎ SAVUNMA BAKANI
İSMET YILMAZ (Sivas) – Katılmıyoruz.
BAŞKAN – Gerekçeyi
okutuyorum:
Gerekçe:
Tasarı metninin 1.
Maddesinde önerdiğimiz barış vurgusuna istinaden, alanın yönetiminde barışın
önemini aktaracak etkinliklerin düzenlenmesi, sanat eserlerinin sergilenmesi,
çeşitli sembollerin kullanılması gibi çeşitli mekanizmaların kullanılması ve
kurgulanması gerekmektedir. Bu açıdan tarihi alanda uyulacak esaslarda bu
düzenlenmelidir.
Bu nedenlerle maddenin
tasarı metninde değiştirilmesi gerekmektedir.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum:
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 3. Maddesinin 1. Fıkrasının birinci cümlesinde geçen
Tarihi Alan ibaresinin "Milli Tarihi Alan" olarak ve , "d",
"e" ve "ğ" bentlerinin de aşağıdaki şekilde
değiştirilmesini arz ve teklif ederiz.
d) Milli Tarihi Alandaki
ormanların ve yabani ağaçlık alanların bakımı, korunması, yangın, hastalık ve
zararlılarla mücadelesi 6831 sayılı Kanun hükümleri uyarınca Orman ve Su İşleri
Bakanlığınca yürütülür. Milli Tarihi Alan için özel yangın söndürme planı
yapılır ye uygulanır.
e) Milli Tarihi Alan
içinde birinci derece arkeolojik sit dışındaki özel mülkiyete konu olan tarım
alanlarında, tarım ve hayvancılık konularında, geliştirilmiş tekniklerin
uygulanması ve özel ağaçlandırmalar teşvik edilir. Bu amaçların
gerçekleştirilmesinde ve Milli Tarihi Alanda Gıda, Tarım ve Hayvancılık
Bakanlığının görevleri kapsamında yapılacak benzer uygulamalarda adı geçen
Bakanlıkça destek ve işbirliği sağlanır. Bu alanlarda Gıda, Tarım ve
Hayvancılık Bakanlığının kullanımı amacı ile yapılacak yapı ve tesis kurma
esasları, tarihi alan planında belirtilir.
ğ) Milli Tarihi Alanın
her tür ve ölçekte planların hazırlanması, yenilenmesi ve değiştirilmesi
işlemleri Başkanlıkça yürütülür ve Bakanlığın onayı ile yürürlüğe girer.

Mehmet Volkan Canalioğlu (Trabzon) ve arkadaşları
BAŞKAN
– Komisyon katılıyor musunuz?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ İSMET UÇMA (İstanbul) -
Katılmıyoruz Başkanım.
BAŞKAN
– Hükûmet?
KÜLTÜR
VE TURİZM BAKANI ÖMER ÇELİK (Adana) - Katılmıyoruz.
BAŞKAN
- Trabzon Milletvekili Sayın Canalioğlu buyurunuz. (CHP sıralarından alkışlar)
MEHMET
VOLKAN CANALİOĞLU (Trabzon) – Teşekkür ederim Sayın Başkan.
Sayın
Başkan, değerli milletvekilleri; şimdi, 21’inci Yüzyılın ilk çeyreğinden şöyle
1915’e gidip yaşanmış olaylardan sizlere bir örnek sunmak istiyorum ve bu
savaşların nasıl kazanıldığını bir kez daha burada anımsatmak istiyorum ve
gelecek kuşaklara da örnek olması açısından çok önemsiyorum. 
Değerli arkadaşlarım,
yıl 1915, Çanakkale’de kızılca kıyametin koptuğu günler, aylardan mayıs. Vefa
Lisesi Fransızca muallimi Ahmet Rıfkı her günkü gibi mektepten içeriye girer.
Koridorlarda sessizlik hâkimdir. İlk dersi birinci sınıftadır ve aynı
suskunluk o sınıfta da vardır. Talebeler başlarını önlerine eğmişler, öylece
sıralarında oturuyorlardır. Selam verir Ahmet Rıfkı ama çocuklar selama bile
karşılık vermezler. Ahmet Rıfkı iyice şaşırmıştır. Arka sıralarda oturanlardan
biri ayağa kalkar “Hocam, mahallemizde eli ayağı tutan ağabeylerimiz
Çanakkale’ye gönüllü gittiler ama siz hâlâ buradasınız. Biz de gitmek istiyoruz
fakat yaşımız tutmuyor. Söyler misiniz bize vatanımız elden giderse sizin
verdiğiniz eğitim ne işe yarar?” Ahmet Rıfkı’nın konuşacak hâli yoktur.
Çocuklar elbette haklıdır ve o an kararını verir kendisi de Çanakkale’ye
gitmelidir. Vatan için, Hakk ve hakikat için düşmanla çarpışmalıdır. Yaşlı
gözlerle sınıftan çıkar ve mektebin idaresine dilekçesini verir. Arkadaşları
ile talebeleriyle vedalaşır. Evine gelir. Ahmet Rıfkı’nın hayattaki tek varlığı
yaşlı annesi Ayşe Hanım’dır ve Şehzadebaşı semtindeki evlerinde beraber
oturmaktadırlar. Durumu annesine anlatır, ondan hakkını helâl etmesini ister. Ardından,
mahallenin bakkalı, gün görmüş bir zat olan Selâhattin Adil Efendi'ye uğrar ve
şöyle der: "Selâhattin Amca, vatanın bağrına saplanmış olan düşman
hançerini Allah'ın izniyle çıkartmaya gidiyorum. Senden isteğim, anamı iaşesiz
bırakma, kısmetse dönüşte borcumu öderim.”

Ahmet Rıfkı önce
İstanbul'da kısa bir eğitim görür sonra da Çanakkale-Düztepe'deki birliğine
bölük komutanı olarak gider. Çeşitli cephe ve siper savaşlarına katılır ve 19
Aralık 1915 günü şehit olur. Ahmet Rıfkı'nın şehitlik haberi kısa zamanda
İstanbul'a ulaşır. Annesi haberi alır, çok üzülmesine rağmen, imanı bütün bir
hanım olduğundan hadiseyi tevekkülle karşılar. Aklına veresiye yiyecek aldığı
bakkal gelir. Bakkala gider ve "Selâhattin Efendi, oğlum Çanakkale'de
şehit düştü. Şehitlik künyesi, eşyaları ve ikramiyesi bir heyetle bu sabah bana
ulaştırıldı. Yedi aydır senden veresiye alırız, borcumuzu verelim de oğlum
borçlu yatmasın." der. Selâhattin Efendi şöyle cevap verir: "Ayşe
Hanım, sen okuma yazma bilmezsin, okuma bilen bir yakınını getir de hesabını o
çıkarsın." Bunun üzerine Ayşe Hanım, komşusunun kızı Gülşah'la birlikte
dükkâna gider. Selâhattin Adil Efendi, "Ahmet Rıfkı" bölümünü açarak
veresiye defterini Gülşah'ın önüne koyar. Kız defteri incelerken birden hıçkırıklarla
ağlamaya başlar. Bu duruma Ayşe Hanım ve dükkândaki diğer müşteriler de
şaşırmışlardır. Gülşah'ın yanına gelirler. Gülşah, onlara veresiye defterindeki
kırmızı harflerle yazılmış satırları gösterir. Şöyle yazıyordur defterde:
"Bu hesap Ahmet Rıfkı'nın kanıyla ödenmiştir vesselam." O ana kadar
hiç konuşmayan bakkal Selâhaddin Efendi yaşlı gözlerle şu sözleri söyler:
"Ahmet Rıfkı bu vatan uğruna canını feda etti, biz birkaç parça mal
vermekten mi çekineceğiz. Katbekat helal olsun. Âlemi berzahta inşallah bizlere
şefaatçi olur." 
Değerli arkadaşlarım,
1915’te Çanakkale Savaşları’nda vatanımızı işgal eden düşmanlara karşı mücadele
eden kahraman evlatlarımız bir bütünlük içerisinde, etnik kimlik ayrımı
gözetmeden, hep birlikte bu vatanı düşman işgalinden kurtarmak için birlikte
mücadele verdiler ve 100 binlerce insanımız orada bu vatan toprağı için şehit
düştü. Ruhları şad olsun. 
Şimdi, elbette ki
gelecek olan bu kanunda Çanakkale Savaşları’nın geçtiği yerde Gelibolu Tarihi
Alan Başkanlığı kurulmasını önemsiyoruz ama arkadaşlarımızın da söylediği gibi
çekincelerimiz de var. Burayı mutlaka gelecek nesillere aktarmak ve günümüz
insanlarıyla buluşturmak ve ona göre tasvir edip değerlendirmek durumundayız
çünkü Çanakkale Savaşları hepimiz için çok önem taşımaktadır. Bu Çanakkale
Savaşları’nı biliyorsunuz, dünya insanlık tarihinde çok önemli mesajlar
vermiştir, Dünya Savaşı’nda önemli mesajlar vermiştir. O da şudur: Savaş
esnasında her iki taraf karşılıklı istirahat hâlindeyken Türkler Fransızlara ve
diğer işgal kuvvetlerine su ikram ediyorlar, onlar da buna karşılık bisküvi ve
çeşitli, çikolata gibi, yiyecek maddesi ikram ediyor. Dünya tarihinde önemli
ders olan bu savaşların bir daha tekrarlanmaması için bugün yapılacak kanunun
hayırlı olmasını diliyor, hepinizi saygılarımla selamlıyorum. 
Teşekkür ediyorum. (CHP
sıralarından alkışlar) 
BAŞKAN – Teşekkür
ederim. 
Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir.
Maddeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Madde 4’te üç adet
önerge vardır, sırasıyla okutup işleme alıyorum: 
 
Türkiye
Büyük Millet Meclisi Başkanlığına
601 sıra sayılı kanun
tasarısının 4. Maddesindeki "... yüksek öğretim kurumlarından mezun
olan" ibaresinden sonra gelen ibareler "tarihi alan yönetimi
konusunda yeterli bilgi ve deneyime sahip, tarihi alan yönetimi konusuyla
ilgili olarak kamuda veya özel sektörde en az 5 yıl çalışmış olanlar arasından
müşterek kararname ile seçilir" ibareleri ile değiştirilmesini arz ve
teklif ederiz.
 Pervin
Buldan Mülkiye Birtane Erol
Dora
 Iğdır Kars Mardin

 İbrahim
Binici Adil Zozani
 Şanlıurfa Hakkâri
Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 4 üncü maddesinin 1 inci fıkrasının aşağıdaki
şekilde değiştirilmesini ve 8 inci fıkrasına aşağıdaki (ı) bendinin eklenmesini
arz ve teklif ederiz.
"(1) Bu kanunla
verilen görevleri yürütmek üzere, kamu tüzel kişiliğini haiz, Bakanlık ile
ilgili ve merkezi Çanakkale'de bulunan Çanakkale Savaşları Gelibolu Tarihi Alan
Başkanlığı kurulmuştur. Başkanlığın merkezi Eceabat ilçesidir."
"(ı) Alana mal
olmuş şahsiyetlerin ve bölgenin simgeleşmiş turistik objelerinin
standartlarının belirlenmesi, ticari olarak satışa sunulmadan önce gerekli
izinlerinin verilmesi konusunda Başkanlık yetkilidir. Başkanlık bu konuda
ilgili kurum ve kuruluşlarla müşterek hareket eder.” 
 Yusuf
Halaçoğlu Alim Işık Ahmet
Duran Bulut
 Kayseri Kütahya Balıkesir

 Özcan
Yeniçeri Seyfettin Yılmaz Lütfü
Türkkan
 Ankara Adana Kocaeli

Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 4 üncü Maddesinin 3 üncü Fıkrası, 7 inci Fıkrası ve
8 inci Fıkrasının (ç) bendinin aşağıdaki şekilde değiştirilmesini, 8 inci
Fıkrasına (ı) bendinin eklenmesini arz ve teklif ederiz.
 Namık
Havutça Kadir Gökmen Öğüt Haluk
Eyidoğan
 Balıkesir İstanbul İstanbul

 İlhan
Demiröz Hasan Akgöl
 Bursa Hatay
(3) Başkan, en az dört
yıllık eğitim veren yükseköğretim kurumlarının Mimarlık, Şehir ve Bölge
Planlama, Peyzaj Mimarlığı, Tarih, Coğrafya veya bunlara denkliği Yükseköğretim
Kurulu tarafından kabul edilen yurtdışındaki yükseköğretim kurumlarından mezun
olup, Kamu Kurum ve Kuruluşları emrinde 5 yıl görev yapmış olanlar ile
Genelkurmay Başkanlığı Askeri Tarih ve Stratejik Etüt Başkanlığı ve Askeri Müze
Komutanlığı emrinde askeri tarih konularında en az 5 yıl görev almış, meslekî
açıdan yeterli bilgi ve deneyime sahip, mesleği ile ilgili olarak kamuda veya
özel sektörde en az beş yıl çalışmış olanlar arasından müşterek kararname ile
atanır.
(7) Milli Tarihi Alanda
yapılacak jeolojik, jeofizik, jeoteknik, deniz bilimleri ve diğer bilimsel
araştırmaları ve etütleri yapmaya ve yaptırmaya ve bunlara ilişkin raporları
onaylamaya Başkanlık yetkilidir.
ç) Tarihi Alanın her tür
ve ölçekteki koruma ve çevre düzeni planlarını hazırlamak, hazırlatmak ve
uygulamak.
I) Bu Kanun ile
belirlenen Milli Tarihi Alanının korunan alanlarının sahip oldukları kaynak
değerlerinin korunarak kullanılması, ziyaretçilerin bilgilendirilmesi, ziyaret
yönetiminin sağlanması amacıyla ilgili mevzuatı çerçevesinde faaliyet gösteren
Alan Kılavuzları ile ilgili iş ve işlemleri yürütmek.
BAŞKAN – Komisyon,
katılıyor musunuz?
MİLLÎ EĞİTİM, GENÇLİK,
KÜLTÜR VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Başkanım.
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim. 
MEHMET AKİF HAMZAÇEBİ
(İstanbul) – Gerekçe.
BAŞKAN – Gerekçe
lütfen...
Gerekçe: 
Bu maddede Başkan'ın
yeni oluşturulan Başkanlığın görev ve sorumluluğu ile bağdaşan mesleki eğitim,
bilgi, görgü ve tecrübe ile donatılmış nitelikleri haiz, devlet memuru olabilme
vasıflarını içeren kişilerden atanabilmesi maksadı ile belirli bir kriter
saptaması yapılmıştır. Ayrıca Bu Tasarının hiçbir maddesinde bahsi geçmeyen
Alan Kılavuzlarının da kanun kapsamında değerlendirilmesi imkânı sağlanmıştır.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum:
Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 4 üncü maddesinin 1 inci fıkrasının aşağıdaki
şekilde değiştirilmesini ve 8 inci fıkrasına aşağıdaki (ı) bendinin eklenmesini
arz ve teklif ederiz.
"(1) Bu kanunla
verilen görevleri yürütmek üzere, kamu tüzel kişiliğini haiz, Bakanlık ile
ilgili ve merkezi Çanakkale'de bulunan Çanakkale Savaşları Gelibolu Tarihi Alan
Başkanlığı kurulmuştur. Başkanlığın merkezi Eceabat ilçesidir."
"(ı) Alana mal
olmuş şahsiyetlerin ve bölgenin simgeleşmiş turistik objelerinin
standartlarının belirlenmesi, ticari olarak satışa sunulmadan önce gerekli
izinlerinin verilmesi konusunda Başkanlık yetkilidir. Başkanlık bu konuda
ilgili kurum ve kuruluşlarla müşterek hareket eder.” 
Alim Işık (Kütahya) ve arkadaşları
BAŞKAN – Komisyon,
önergeye katılıyor musunuz?
MİLLÎ EĞİTİM, GENÇLİK,
KÜLTÜR VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Başkanım.
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Sayın Yeniçeri,
buyurunuz. (MHP sıralarından alkışlar) 
ÖZCAN YENİÇERİ (Ankara)
– Sayın Başkan, değerli milletvekilleri; önergeyi gördünüz; zannediyorum,
Komisyon da Bakan da anlamadı önergeyi. Önergede ifade edilen şey şu: Gelin, bu
güzel yasa tasarısını, iyi duygularla maddelendirilmiş bu yasayı halka mal
edelim. Eceabat, bu işin göbeğinde olan bir ilçe, oradaki insanlar buna
sahiplik ederlerse bu alan hem kalıcı olur hem de devam ederek gelişir,
gelişerek de devam eder. Halkla bütünleştirelim. Halk bir taraftan Ankara’nın,
bir taraftan da yerelin müşterek hareket ettiği bir imkâna ve şarta kavuşsun dedik.
Umarım bunu değerlendirir AKP’li oy verecek arkadaşlar.
Ama ben öncelikle şunu
söylemek istiyorum: Bir defa, bu yasa tasarısı gerçekten -biraz önce de ifade
ettiğim gibi- tarihî tahayyülü disipline etmek bakımından son derece önemli.
Belki birçokları geçmişte olmuş bitmişlerin bugün yeniden hikâye edilmesi veya
düzenlenmesini anlamlı da bulmayabilir ama şu bilinmelidir ki: Tarih olmadan
siyaset, iktisat, kültür, ekonomi ne olabilir ne de anlaşılabilir. Türkiye'nin
karşılaştığı bugünkü sorunların ve tezatların temeli tarihten gelmektedir.
Ancak biz geçmişi çok iyi algılayarak anlamlandırabiliriz. 
Ünlü bir düşünür
“İnsanların davranışını düzeltmek konusunda hiçbir şey geçmişi tanımak kadar
etkili değildir.” der. Hafızalarını, hatıralarını yaşattığı sürece insanlar
sağlıklıdır. Hatıralar şuurun kaynaklarıdır. Hatıralarla temellendirilmiş
şuurlar kuvvetlenir. Sosyal varlık kökleri olan bütün şuurlu ve yarı şuurlu
hatıralara bağlanmadıkça ve onlara en açık şeklini vermedikçe gerçek dinamik
bir sosyal varlığa sahip olunamaz.
Ortega y Gasset
“Milletlerin tabiatları yoktur, tarihleri vardır.” der. Tarih yoksa, tarihe
saygı yoksa, tarih ihmali varsa aslında kâmil manada orada millet de yoktur;
ilkellik vardır. Bunun özellikle altını çizdikten sonra, “kimlik” denilen şey
de sonuç itibarıyla milletlerin tarihsel süreçte kendilerini diğerlerinden
ayıran hikâyelerden ibarettir. 
Yüce Meclise sunulan bu
tasarının Türk tarihi konusundaki bu tür hassasiyetlerden kaynaklandığını
anlamak, düşünmek isteriz. Türk milleti yönünden, devlet kuran irade olan
Çanakkale ve bu savaşların geçtiği mekânların korunması ve yaşatılması yolunda
atılan her adım gibi bu adım da tarihî şuurun zorunlu sonucudur. 
Tasarıyla, insanların
içinde yaşadıkları mekânın şuuruna ulaşması sağlanacak, mekân şuuru tarih
şuurunu besleyen bir damar olarak ortaya çıkacaktır. Bu tasarıyla amaçlananın
dışına çıkar ve çıkar amaçlı işlere tevessül edilirse bu da tarihe ihanet olur.
Tarihî alanları rant aracı hâline getirmek için böyle bir tasarının gündeme getirildiğini
de düşünmek istemiyoruz. 
Kanunda adı geçen
Gelibolu Yarımadası ve Çanakkale savaşları Türk tarihi ile Cumhuriyet tarihimiz
açısından büyük önem arz etmektedir. Bir anlamda Çanakkale Savaşı ve kanunda
anılan bölge Kurtuluş Savaşı’nın provasının yapıldığı yerdir. Kurtuluşun mümkün
olduğuna dair inanç ve Türkiye Cumhuriyeti devletini kuran irade Çanakkale’de
mayalanmıştır. Tarih şuuruna katkı sağlayacak her düzenleme millete yapılacak
katkıdır. Aslında, bu yasanın gecikmiş bile olduğunu biraz önce de söyledik,
bir kez daha burada ifade etmek istiyoruz. 
Ancak, bu yasa
tasarısında millet yok, devlet var; bu yasa tasarısında Çanakkale yok, Ankara
var; bu yasa tasarısında yerel yok, merkez var; bu yasa tasarısında merkezden
yönetim var, yerinden yönetim yok. İşte, Çanakkale Savaşı ve Çanakkale
türküleriyle doğup büyüyenlerin, kendi topraklarında meydana gelen ve o bölgeyi
açık hava müzesine çeviren bir alandan onların da yararlanması, onların da
beyninin, zekâsının, gönlünün bu yasa tasarısının içerisine konulması
gerekiyordu. Bu teklifle biz bunu getirdik. Umarım “Evet.” dersiniz.
Hepinize saygılar
sunuyorum. (MHP sıralarından alkışlar)
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum: 
Türkiye
Büyük Millet Meclisi Başkanlığına
601 sıra sayılı kanun
tasarısının 4. Maddesindeki "...yüksek öğretim kurumlarından mezun
olan" ibaresinden sonra gelen ibareler "tarihi alan yönetimi
konusunda yeterli bilgi ve deneyime sahip, tarihi alan yönetimi konusuyla
ilgili olarak kamuda veya özel sektörde en az 5 yıl çalışmış olanlar arasından
müşterek kararname ile seçilir" ibareleri ile değiştirilmesini arz ve
teklif ederiz.
 İdris
Baluken (Bingöl) ve arkadaşları
BAŞKAN – Komisyon,
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılmıyoruz Sayın Başkan.
BAŞKAN – Sayın Baluken,
buyurunuz.
İDRİS BALUKEN (Bingöl) –
Teşekkür ederim Sayın Başkan.
Sayın Başkan, değerli
milletvekilleri; 4’üncü madde üzerinde vermiş olduğumuz önerge üzerine söz
almış bulunmaktayım. Tekrar hepinizi saygıyla selamlıyorum.
Bu 601 sayılı Çanakkale
Savaşları Gelibolu Tarihi Alan Başkanlığı Kurulması Hakkında Kanun Tasarısı’nın
hazırlanmış olmasını tarihî, kültürel, manevi değerlerin korunması ve
yaşatılması açısından tabii ki bizler de anlaşılır buluyoruz. Ancak, böylesi
bir düzenlemeyle bir kanun tasarısı buraya getirilirken bile bu kanun tasarısının
tamamını incelediğimizde, maalesef yine bir katı merkeziyetçi anlayışı burada
görüyoruz. Daha çok, halkı karar süreçlerine ya da denetime katmayan, yerel
yönetimlere inisiyatif vermeyen, bütün bu süreçleri merkezi Bakanlık üzerinde
merkezileştiren bir anlayışın doğru olmadığını ve AKP’nin bugüne kadar
hazırlamış olduğu bütün yasa tasarılarında olduğu gibi bu yasa tasarısında da
maalesef aynı ruhla burada ele alındığını görüyoruz. Biz hep şunu söylüyoruz:
Bu katı merkeziyetçi yapı aşılmadan, yetkileri Ankara’dan yerele aktarmadan,
yerele devretmeden ne demokrasi açısından ne özgürlükler açısından ne de
yönetimsel anlamda bir yol almamızın mümkün olmadığını burada tekrar ifade
etmek istiyoruz.
Tabii, bu 4’üncü madde
özellikle farklı bir kaygıyı da bizde uyandırıyor. Bu 4’üncü maddede, maalesef
hep kendi zihniyetinize göre yapmış olduğunuz kamu kurumlarındaki kadrolaşmayla
ilgili bir uygulamayı burada da devreye koyacağınızla ilgili bir kaygımız var.
Maalesef artık yeterlilik ve liyakat kriterlerinden çok, partinizin kadrolaşma
esaslarına göre belli işleyişleri esas alan düzenlemeler yapıyorsunuz. Burada
da seçilecek olan başkanla ilgili belirlenen kriterlerin çok net olmadığını
düşünüyoruz. Dolayısıyla, merkezi Bakanlığın bu konudaki kadrolaşmasıyla ilgili
önünü açan bir düzenlemeden bahsedebiliriz. 
Diğer
taraftan, bu koordinasyon ile Başkanlık arasındaki ilişkinin şeffaflığıyla
ilgili kaygılarımız var. Bunlarla ilgili, bu işlerliğin sağlanmasıyla ilgili
net tanımlamaları görmediğimizi ifade ediyoruz. 
Biz
tabii ki bütün tarihî alanlarımız, kültürel varlıklarımızla ilgili, bütün bu
konularda yapılan yasal düzenlemeleri destekleriz. Bunu Anadolu ve Mezopotamya
kültürünün bir zenginliği ve bu toprakların tarihinin kadim varlığını yaşatma
açısından önemseriz ama maalesef, dediğim gibi, pratik sahaya baktığımızda daha
çok halka rağmen kendi bildiğini okuyan bir anlayışla karşı karşıya olduğumuzu
hep görüyoruz. Bugün, işte, bölgenin, bizim seçildiğimiz bölgenin geneline
baktığımız zaman -Hasankeyf örneği ortada- binlerce yıllık bir tarihî ve
kültürel dokunun sular altında bırakılmasına ilişkin halktan doğru çok ciddi
eleştiriler, tepkiler ve itirazlar olmasına rağmen hep kendi bildiğini yapan
bir anlayışı, maalesef, siz esas alıyorsunuz. Bunu Peri Suyu üzerindeki, Munzur
Suyu üzerindeki yapmış olduğunuz HES barajları uygulamalarında da açık bir
şekilde görebiliriz. Yani, tarihî ve kültürel dokunun korunmasına yönelik halkı
karar süreçlerine katan, halktan gelen itirazları kendi önüne alan, oradaki
eleştirileri katkı sağlayacak bir unsur olarak değerlendiren bir anlayıştan
uzak olarak, maalesef, yaklaşıyorsunuz; bu yasa tasarısında da biz bunu
görüyoruz. Yerel yönetimleri dikkate almazsanız, Çanakkale halkını dikkate
almazsanız, Çanakkale Savaşında yaşamını yitirenlerin torunlarının ne
düşündüğünü dikkate almazsanız, “En iyisini ben bilirim, ben uygularım.”
anlayışı içerisinde bir yasa tasarısını uygulamaya kalkarsanız korkarız ki bu
yasa tasarısı da amacına ulaşmama durumuyla karşı karşıya kalır. O nedenle, biz
bu yasa tasarısının bütün sivil toplum örgütleri, demokratik kitle örgütleri,
oradaki yerel yönetimler ve mümkünse halkla birlikte belli ortaklaşmalar ve
tartışmalar yapıldıktan sonra önümüze gelmesini isterdik. Bu konudaki
eksikliklerinizi bundan sonra getireceğiniz yasa tasarılarında umarım dikkate
alırsınız. 
Genel Kurulu saygıyla
selamlıyorum. (HDP sıralarından alkışlar) 
BAŞKAN – Teşekkür
ederim. 
Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir. 
Maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir. 
Madde 5’te iki önerge
vardır, sırasıyla okutup işleme alacağım: 
Türkiye
Büyük Millet Meclisi Başkanlığına 
601 sıra sayılı kanun
tasarısını 5. Maddesindeki “…Başkanlığın amaç ve politikalarına, stratejik
planına” ibaresinden sonra gelmek üzere “ilgili yerel yönetimlerin” ibaresi
eklenmesini arz ve teklif ederiz. 

Pervin
Buldan Mülkiye Birtane  Erol
Dora

Iğdır Kars Mardin
İbrahim
Binici Adil Zozani

Şanlıurfa Hakkâri

Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 5 inci Maddesinin 3 üncü Fıkrasının (b) bendinin
aşağıdaki şekilde değiştirilmesini, 5 inci Fıkrasına (d) bendi eklenmesini arz
ve teklif ederiz. 

Namık
Havutça Haluk Eyidoğan Kadir Gökmen Öğüt

Balıkesir İstanbul İstanbul
İlhan
Demiröz Hasan Akgöl

Bursa Hatay
(b) Risk Yönetimi ve
sakınım planlarının yapılmasına ve onaylanmasına ilişkin kuralları belirlemek
ve izlemek, plana esas jeolojik, jeofizik ve jeoteknik etütleri yapmak,
yaptırmak ve Başkanın onayına sunmak. 
(d) Alan Kılavuzları ile
ilgili iş ve işlemleri yürütmek.
BAŞKAN – Komisyon,
katılıyor musunuz? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım. 
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Kim konuşacak? 
MEHMET AKİF HAMZAÇEBİ
(İstanbul) – Gerekçe…
BAŞKAN – Gerekçeyi
okutuyorum: 
Gerekçe: 
Kanun tasarısıyla
Başkanlığa verilen risk yönetimi ve sakınım planlarının yapılması veya
yaptırılması yetkisinin daha bilimsel bir platforma oturması, jeolojik ve
jeoteknik etüdün yanında jeofizik etüdün de yer alması ile bu planların objektif
ve bilimsel özelliklere göre yapılmasında yarar sağlayacaktır. Ayrıca Alan
Kılavuzlarının iş ve işlemleri ile doğrudan ilgilenen bir birimin kanun
kapsamına alınması sağlandı. 
BAŞKAN – Komisyon,
katılıyor musunuz? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım. 
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Diğer önergeyi
okutuyorum: 

Türkiye
Büyük Millet Meclisi Başkanlığına
601 sıra sayılı kanun
tasarısını 5. Maddesindeki “…Başkanlığın amaç ve politikalarına, stratejik
planına” ibaresinden sonra gelmek üzere “ilgili yerel yönetimlerin” ibaresi
eklenmesini arz ve teklif ederiz. 
Pervin
Buldan (Iğdır) ve arkadaşları
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim. 
İDRİS BALUKEN (Bingöl) –
Gerekçe…
BAŞKAN – Gerekçeyi
okuyun.
Gerekçe: 
Tasarı çağdaş kamu
yönetimi anlayışına ve Türkiye’nin ihtiyacı olan yerel yönetim reformlarına
uygun şekilde düşünülmemiş ve yerel yönetimlerin rolü hafife alınmıştır. Bu
açıdan alan yönetiminin ilgili mekanizmalarında yerel yönetimlerin etkisi
artırılmalıdır. 
Bu nedenlerle maddenin
tasarı metninde değiştirilmesi gerekmektedir.
BAŞKAN – Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir. 
Maddeyi oylarınıza
sunuyorum: Kabul edenler... Kabul etmeyenler... Kabul edilmiştir. 
Madde 6’da üç adet
önerge vardır, sırasıyla okutup işleme alıyorum.
Türkiye
Büyük Millet Meclisi Başkanlığına
601 sıra sayılı kanun
tasarısının 6. Maddesindeki "Orman ve Su İşleri Bakanlığı müsteşarları ile
Çanakkale Valisi" ibaresinden sonra gelmek üzere "Kent Konseyi
Başkanı" ibaresi eklenmesini arz ve teklif ederiz.
Pervin
Buldan Mülkiye Birtane İbrahim
Binici
Iğdır Kars Şanlıurfa
Erol
Dora Adil Zozani
Mardin Hakkâri

Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 6 ncı maddesinin 1 inci fıkrasının aşağıdaki şekilde
değiştirilmesini arz ve telif ederiz.
"(1) Koordinasyon
Kurulu; Bakanın başkanlığında, Başbakanlık, Aile ve Sosyal Politikalar
Bakanlığı, Dışişleri Bakanlığı, Gençlik ve Spor Bakanlığı, İçişleri Bakanlığı,
Kültür ve Turizm Bakanlığı, Milli Eğitim Bakanlığı, Milli Savunma Bakanlığı,
Orman ve Su İşleri Bakanlığı müsteşarları, Türk Tarih Kurumu Bilim Kurulu
üyelerinden biri, Genelkurmay Başkanlığından bir üye, Eceabat ve Çanakkale
Belediye Başkanları ile Çanakkale Valisi olmak üzere 15 üyeden oluşur. Bakanın
olmadığı toplantılarda Koordinasyon Kuruluna Başbakanlık Müsteşarı başkanlık
eder."
Yusuf
Halaçoğlu Alim Işık Ahmet Duran Bulut

Kayseri Kütahya Balıkesir
Özcan
Yeniçeri Seyfettin Yılmaz Lütfü Türkkan
 Ankara Adana 
Kocaeli
Türkiye Büyük Millet
Meclisi Başkanlığına
Görüşülmekte
olan 1/927 Esas numaralı Çanakkale Savaşları Gelibolu Tarihi Alan Başkanlığı
Kurulması Hakkında Kanun Tasarısının 6. Maddesinin 1. fıkrasının aşağıdaki
şekilde değiştirilmesini arz ve teklif ederiz.
“(1)
Koordinasyon Kurulu; Bakanın başkanlığında, Başbakanlık, Aile ve Sosyal
Politikalar Bakanlığı, Dışişleri Bakanlığı, Gençlik ve Spor Bakanlığı, İçişleri
Bakanlığı, Kültür ve Turizm Bakanlığı, Millî Eğitim Bakanlığı, Millî Savunma
Bakanlığı, Orman ve Su İşleri Bakanlığı, Gıda, Tarım ve Hayvancılık Bakanlığı
müsteşarları, Türk Tarih Kurumu Başkanı, Çanakkale Valisi, Çanakkale İl Genel
Meclisi Başkanı, Çanakkale Belediye Başkanı olmak üzere onbeş üyeden oluşur.
Bakanın olmadığı toplantılarda Koordinasyon Kuruluna Başbakanlık Müsteşarı başkanlık
eder.”
 Ali
Sarıbaş Namık Havutça Haluk
Eyidoğan
 Çanakkale Balıkesir İstanbul
 Fatma
Nur Serter
 İstanbul
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim. 
MEHMET AKİF HAMZAÇEBİ
(İstanbul) – Gerekçe…
BAŞKAN – Gerekçeyi
okutuyorum:
Gerekçe:
Milli Tarihi Alan
Başkanlığının görev ve yetkileri Gazi Köylerin tarımsal faaliyetlerini özendireceği
söylenirken bu konuyla ilgili Gıda Tarım ve Hayvancılık Bakanlığının devre dışı
bırakılması düşünülemez. Bu nedenle kurulda Gıda Tarım ve Hayvancılık
Bakanlığının da temsili gerekmektedir. Tasarı ile Tarihi Alan Başkanlığı'nın
kurulması düşünülürken bu kurulda Türk Tarih Kurumunun temsil edilmemesi büyük
bir tezat oluşturmaktadır. Yapılacak değişiklik ile ilgili bakanlıkların ve
tarih kurumunun kurulda temsil edilmesinin daha doğru olacağı düşünülmüştür.
Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 6 ncı maddesinin 1 inci fıkrasının aşağıdaki şekilde
değiştirilmesini arz ve telif ederiz.
"(1) Koordinasyon
Kurulu; Bakanın başkanlığında, Başbakanlık, Aile ve Sosyal Politikalar
Bakanlığı, Dışişleri Bakanlığı, Gençlik ve Spor Bakanlığı, İçişleri Bakanlığı,
Kültür ve Turizm Bakanlığı, Milli Eğitim Bakanlığı, Milli Savunma Bakanlığı,
Orman ve Su İşleri Bakanlığı müsteşarları, Türk Tarih Kurumu Bilim Kurulu
üyelerinden biri, Genelkurmay Başkanlığından bir üye, Eceabat ve Çanakkale
Belediye Başkanları ile Çanakkale Valisi olmak üzere 15 üyeden oluşur. Bakanın
olmadığı toplantılarda Koordinasyon Kuruluna Başbakanlık Müsteşarı başkanlık
eder."
Özcan Yeniçeri (Ankara) ve arkadaşları
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim. 
BAŞKAN – Sayın
Halaçoğlu, buyurunuz.
YUSUF HALAÇOĞLU
(Kayseri) – Teşekkür ederim Başkanım.
Değerli milletvekilleri,
Sayın Bakanım; şimdi, Koordinasyon Kurulu kurmuşsunuz ama Başkanlığın kendisi
burada yok Koordinasyon Kurulu içerisinde. Yani, Gelibolu Tarihi Alan
Başkanlığı kuruyorsunuz, başkanın kendisi Koordinasyon Kurulunda yok.
İkinci olarak…
BÜLEN TURAN (İstanbul) -
Bu tarafa bakın Sayın Başkan. 
YUSUF HALAÇOĞLU
(Devamla) – Efendim?
BÜLEN TURAN (İstanbul) -
Biz de duyalım, duyamıyoruz.
YUSUF HALAÇOĞLU
(Devamla) – Tamam. Ses çok güzel gidiyor.
Diyorum ki yani bir
Koordinasyon Kurulu var, işin başında olan başkan Koordinasyon Kurulunda yok.
Yani, dolayısıyla bunun bir düzene sokulması gerekmez mi?
Diğer taraftan, bu
Koordinasyon Kurulu oluşturuluyorsa muhakkak ki toplantılarında birtakım
kararlar verecek, kararlar verirken yanlarında –biraz önce de söylendi ama-
Türk Tarih Kurumu Başkanının veya Çanakkale Onsekiz Mart Üniversitesinin
Çanakkale’yle ilgili araştırma enstitüsü başkanının veya bölüm başkanının
burada yer alması doğru olmaz mı? 
Bir de burada
Başbakanlığın ne işi var, onu merak ettim. Şimdi, bir bakanın başkanlığında
Başbakanlığın ne işi var zaten bakan o koordineyi sağlayacak, diğer bakanlar da
var, müsteşar da var? 
Dolayısıyla, burada
bunun bir düzeltilmesi gerektiğine inanıyorum. Yani, bizimkini reddettiniz,
söylediğim şeyleri ama. Yani, olmazsa kendiniz bir düzene sokun. Şimdi,
hakikaten işi yürüten başkanlığın başkanı bu Koordinasyon Kurulunda yok, ne
yapacak? Yani, böyle bir kurul nasıl oluşturuluyor? Bunları göz önüne almak
lazım geldiğini düşünüyorum, sadece bunu söylemek istiyorum.
Hepinize saygılar
sunuyorum. (MHP sıralarından alkışlar)
BAŞKAN – Teşekkür
ederim.
Önergeyi oylarınıza
sunuyorum: Kabul edenler... Kabul etmeyenler... Kabul edilmemiştir.
Diğer önergeyi
okutuyorum:
Türkiye
Büyük Millet Meclisi Başkanlığına
601 sıra sayılı kanun
tasarısının 6. Maddesindeki "Orman ve Su İşleri Bakanlığı müsteşarları ile
Çanakkale Valisi" ibaresinden sonra gelmek üzere ", Kent Konseyi Başkanı"
ibaresi eklenmesini arz ve teklif ederiz. 
 
Pervin Buldan (Iğdır) ve arkadaşları
BAŞKAN – Komisyon,
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Gerekçe lütfen…
Gerekçe:
Tasarı çağdaş kamu
yönetimi anlayışına ve Türkiye'nin ihtiyacı olan yerel yönetim reformlarına
uygun şekilde düşünülmemiş ve yerel yönetimlerin rolü hafife alınmıştır. Bu
açıdan alan yönetiminin ilgili mekanizmalarında yerel yönetimlerin etkisi
arttırılmalıdır.
Bu nedenlerle maddenin
tasarı metninde değiştirilmesi gerekmektedir.
BAŞKAN – Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi oylarınıza
sunuyorum: Kabul edenler... Kabul etmeyenler... Madde kabul edilmiştir.
Madde 7’de bir önerge
vardır, okutup işleme alıyorum.
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 7. Maddesine aşağıdaki fıkranın ilave edilmesini arz
ve teklif ederiz.
 Ali
Sarıbaş Haluk Eyidoğan Namık
Havutça
 Çanakkale İstanbul Balıkesir
 Fatma
Nur Serter
 İstanbul
“(13) Başkanlık
bünyesinde çalıştırılacak personelin temini mümkün olduğu taktirde, Milli Tarih
Alanı bölgesinde ikamet eden kişilere öncelik tanınır.”
BAŞKAN – Komisyon,
katılıyor musunuz? 
MİLLÎ EĞİTİM, KÜLTÜR, GENÇLİK
VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Başkanım. 
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
MEHMET AKİF HAMZAÇEBİ
(İstanbul) – Gerekçe…
BAŞKAN – Gerekçeyi
okutuyorum:
Gerekçe:
Kanun tasarısıyla
mağduriyet yaşanmasının önlenmesi amaçlanmaktadır.
BAŞKAN – Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi oylarınıza
sunuyorum: Kabul edenler... Kabul etmeyenler... Madde kabul edilmiştir. 
Madde 8’de bir önerge
vardır, okutup işleme alıyorum.
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 8. Maddesinin1. fıkrasının aşağıdaki şekilde
değiştirilmesini arz ve teklif ederiz.
“(1) Millî Tarihi
Alanda, köyler dışında Eceabat ve Milli Tarihi Alanda her türlü yapının inşaatı
Çevre ve Şehircilik Bakanlığı tarafından yetkilendirilen yapı denetim firmaları
tarafından denetlenir. Milli Tarihi Alanda yapılaşmanın ve yapıların
kullanımının denetimi Başkanlıkça yapılır. Denetimle ilgili usul ve esaslar
Bakanlıkça çıkarılan yönetmelikle belirlenir.”
 Ali
Sarıbaş Haluk Eyidoğan Namık
Havutça
 Çanakkale İstanbul Balıkesir
 Fatma
Nur Serter
 İstanbul
BAŞKAN – Komisyon,
katılıyor musunuz? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım. 
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
MEHMET AKİF HAMZAÇEBİ
(İstanbul) – Gerekçe…
BAŞKAN – Gerekçeyi
okutuyorum:
Gerekçe:
Bu madde 644 sayılı
Çevre ve Şehircilik Bakanlığının Teşkilat ve Görevleri hakkındaki KHK ve 4708
sayılı Yapı Denetim Kanunundan doğan yetkilerin bir başka kuruma devri niteliği
taşıdığından hareketle bu konuda bir düzenlemeye ihtiyaç duyulduğu
görülmektedir.
BAŞKAN – Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi oylarınıza
sunuyorum: Kabul edenler... Kabul etmeyenler... Madde kabul edilmiştir.
Birinci bölümde yer alan
maddelerin oylamaları tamamlanmıştır. 
Şimdi, ikinci bölümün
görüşmelerine başlıyoruz.
İkinci bölüm, geçici
1’inci madde dâhil, 9 ila 15’inci maddeleri kapsamaktadır. 
İkinci bölüm üzerinde
Milliyetçi Hareket Partisi Grubu adına söz isteyen Balıkesir Milletvekili Sayın
Ahmet Duran Bulut. (MHP sıralarından alkışlar)
Buyurunuz. 
MHP GRUBU ADINA AHMET
DURAN BULUT (Balıkesir) – Sayın Başkan, değerli milletvekilleri; yüce
heyetinizi saygıyla selamlıyorum. 
Yer önemli bir yer,
güzel bir şehir, güzel bir konu ve çok önemli bir kanun tasarısı. Çanakkale
Savaşları Gelibolu Tarihî Alan Başkanlığı... Bölgeyi iyi bilirim, geçmişte de
çok güzel düzenlemeler yapıldı. Sayın Bakanın icraatlarından bildiğim
kadarıyla, 100’üncü yıl anma programları çerçevesinde Türkiye'nin imajını da
daha iyi hâle getirmek adına büyük kapsamlı bir program hazırlamaya
çalışıyorlar. El birliğiyle bir daire başkanlığı şeklinde, işlerin daha iyi
yürümesi, kaynakların daha iyi değerlendirilmesi adına bunu yaptıklarını
düşünüyorum ve diliyorum, umuyorum, kanunda suistimale açık bir madde
bulunmasın çünkü kanunun içerisinde Sayıştay denetiminden buranın
çıkartılmasına ben anlam veremedim. Mutlaka bunu birinin denetlemesi lazım.
İkincisi: Çanakkale’de bölge olarak konuya bakmak lazım. Çanakkale tabii ki
sadece Gelibolu’dan ibaret değil; Çanakkale Türkiye'nin vitrini,
medarıiftiharı. Çanakkale Saros Körfezi’yle, Gelibolu’suyla, Gökçeada’sıyla,
Bozcaada’sıyla, Assos’uyla, Neandria’sıyla çok önemli bir tarih ve kültür
şehri. Bizim yakın tarihimiz açısından da her Türk’ün, her Türk vatandaşının,
çocuğunun elinden tutup oraya götürüp bu ülkenin nelere mal olduğunu, bedelinin
ne olduğunu, kimliğini, kişiliğini kazanması açısından oraları göstermesi bir
ebeveynin, yetişkinin en başta gelen görevidir. 
Tabii, Çanakkale
deyince, Çanakkale Anafartalar kahramanı Mustafa Kemal Atatürk geliyor.
Atatürk’ün dünya tarihine çıktığı o “Ben size taarruzu emretmiyorum, ölmeyi
emrediyorum.” diye verdiği emirle dünya harp okullarında ders olarak okutulan,
dünyanın en donanımlı ordularının, en güçlü ordularının, en modern
silahlarının, gemilerinin, maddenin mana karşısında yenildiği bir yer. O
inancın, o imanın, o Çanakkale ruhunun ne olduğunu yine Mustafa Kemal
anlatıyor. Ne diyor: “Karşılıklı siperler arasındaki mesafe 8 metre yani ölüm
muhakkak. Birinci siperdekilerin hiç birisi kurtulmamacasına hepsi düşüyor.
İkinci siperdekiler, yıldırım gibi onların yerine gidiyor. Fakat ne kadar
imrenilecek bir soğukkanlılık ve tevekkülle biliyor musunuz? Bomba, şarapnel,
kurşun yağmuru altında öleni görüyor, üç dakikaya kadar öleceğini biliyor ve en
ufak bir çekinme bile göstermiyor. Sarsılma yok, okuma bilenler Kuran-ı Kerim
okuyor ve cennete gitmeye hazırlanıyor. Bilmeyenler ise, kelimeişahadet
getiriyor ve ezan okuyarak yürüyorlar. Sıcak, cehennem gibi kaynıyor. 20
düşmana karşı her siperde bir nefer süngü ile çarpışıyor. Ölüyor, öldürüyor,
işte bu Türk askerindeki ruh kuvvetini gösteren, dünyanın hiç bir askerinde
bulunmayan, tebrike değer bir örnektir. Emin olmalısınız ki Çanakkale
muharebelerini kazandıran bu yüksek ruhtur.” 
Sayın
Bakan, bu bölgede bu ruhu temsil ettiremezseniz, ayakta tutamazsanız, oraları
ne yaparsanız yapın hiçbir anlamı yoktur. Ahmet Tüfekçi diyor ki:
“Ey Çanakkale, sen topraksan
suyun kandır,
Toprak, sen vatansan
sebep bundandır.

Ey ömür, bitmişsen
hayatın baharında,
Bilsin ki cihan, dünya
kokmayanlar orada yatanlardır,
Çok kısasın şehidimin
Çanakkale yaşında,
Uzun olur ancak Türkün
vatan yaşında.

Ey tarih, seni yazdıran
da var, yazan da,
Geçmişte yazıldın,
yazılacaksın daha,
Yalnız, Çanakkale’de
yazılanlar yazılamaz bir daha.

Ruhların düğününde
inlerken yer gök,
Tekbir sesleriyle dualar
orada bir başka.

Yoğrulan hamura bir bak,
unu toprak, suyu kandı,
Ergenekon’dan gelenlere
son vatandı,
Onu silmeye gelenlerin
gömüldüğü bu yerde Türklükle İslam’ın öpüştüğü andı,
Ey Çanakkale, bağrında
yatanlar esareti zincir yapıp milletlere takanlara Türkün kim olduğunu
anlatanlardı.” 
diye ifade ediyor.
Bu anlam, bu mana,
oralarda siyasi propaganda, Türkün o manevi kıblesi şeklinde, millî kıblesi
şeklinde değerlendirdiğimiz o madde ile mananın birleştiği, Türklükle İslam’ın
öpüştüğü, orada ölenlerin gayelerinin, amaçlarının ne olduğunun anlamının
mutlaka orada belirtilmesi gerekmektedir.
Gelibolu’da
Abidelerde Türk Bayrağı dalgalanır. Karşı sahilden, karşı yakadan görünür o
bayrak. “Bayrak”, “vatan”, “şehit”, “Mehmetçik” bu kavramlar tabii ki eğitimle,
öğretimle olur. Öğretimi okullarımız maalesef veremiyor, eğitimle de böyle
gösteremiyoruz. Son on yıldır eğitim politikası olmayan AKP hükûmetleri polis
gücünde yüzde 88 bir artış yapmıştır, öğretmen gücünde ise yüzde 24’lük düşüş
yapmıştır. Dolayısıyla, eğitimi tekdirle yapma gibi bir metot seçmiştir. Bu
şekilde “bayrak” kavramını onun yüreklerine gergef gergef nakşedemezseniz, işte
çıkar o bayrağı indirir orada soytarı. Orada o bayrak için yediği kurşunlara
rağmen siperlere Türk bayrağını diken Mehmetçik dururken Diyarbakır’da
Mehmetçik seyreder sadece. Bununla sorumlu olan komutan, yönetici, siyasetçi
herkes, kimisi ona “bir bez parçası” der, kimisi anlamsız “Süreci bozmasın.”
der, bizim yüreklerimizi dağladığı gibi, Adıyaman Besni’deki Nuri Bey’in de
yüreğini dağlar, bana çektiği mesajda ağlar. Çünkü o bayrak Siirtlinin,
Hakkârilinin, Vanlının, Erzurumlunun, hepimizin. Bu değerleri, bu kavramları
bilemezsek, kıymetini bilemezsek, işte gider Musul’da da bayrağımızı
indirirler, biz otururuz ve susarız kendi kimliğimizi değerlerimizi
koruyamazsak. Almanlar Almanya’dan gelip, Irak’ta operasyon yapıp bu
eşkıyaların elinden adamlarını almışken, 3 tane İsrailli kendi vatandaşının
kaçırılmasına karşı operasyon yapmışken biz vatandaşımızdan bu bilgileri dahi
gizleyen, “Musul’la ilgili haberler yapmayın.” diyen bir yönetime sahibiz. Biz
eğer kendi yüreğimizi, kendi güvenimizi, kendi inancımızı ortaya koyamazsak hep
maskara oluruz. 
Barış, savaşa hazırlıkla
olur. Yarın kan dökmeye hazır olmayanlar yarınki barışı da elde edemezler.
Gardını alacaksın, çekilecek karşıdaki. Ancak, Mehmetçik’i ezdik, polisi
sürdük, insanları zorla emekli ettik, hapishanelere tıktık; ne komutan bir şey
yapabiliyor ne gazeteci yazabiliyor ne millete gerçekleri gösterebiliyoruz. 
Sayın
Bakanım, kanununuzu destekliyoruz. Lütfen bundaki eksiklikleri düzenleyiniz.
Birileri, sizden sonra gelenler bunu kötüye alet etmesinler, şahsi çıkarlar
peşine düşmesinler, Napolyonculuk yapmasınlar. 
Bu anlamda, yasanın
milletimize hayırlı olmasını diliyor, “evet” oyu vereceğimizi ifade ediyor,
yüce heyetinizi saygıyla selamlıyorum. (MHP sıralarından alkışlar) 
BAŞKAN – Teşekkür
ederim.
Cumhuriyet Halk Partisi
Grubu adına Sayın Soydan, buyurunuz. (CHP sıralarından alkışlar) 
CHP GRUBU ADINA MUSTAFA
SERDAR SOYDAN (Çanakkale) – Teşekkür ederim Sayın Başkan. 
Sayın Başkan, sayın
milletvekilleri; Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısı’nın ikinci bölümü üzerine söz almış bulunuyorum.
Hepinize saygılar sunuyorum. 
Tasarının “mali
saydamlık ve hesap verme sorumluluğu” adıyla hazırlanan o bölüm, aslında nasıl
hesap verilmeyeceğini, nasıl denetimden kaçılacağını bize göstermektedir. Alan
başkanlığı kime hesap verecek, kim denetleyecek bütçesini? Alan başkanlığı
Bakanlığa bağlı ilgili kuruluş olarak kamu tüzel kişiliğini haiz olacak
başkanlık bütçesine genel bütçeden kaynak aktarılacak, kamu gücü kullanılarak
kamu gelirleri elde etme yetkisi verilecektir. Başkanlığa Çanakkale Belediyesi
İl Özel İdaresi ve Çanakkale Ticaret ve Sanayi Odası bütçelerinden pay
aktarılacak, hatta aktarılacak pay oranlarında alt limit yüzde 1 olmak üzere,
üst limit Bakanlığın yetkisine bırakılacaktır. Alan başkanlığına ilgili
bakanlık “Ben yüzde 1 değil de yüzde 10 pay istiyorum.” derse buna kim dur
diyecek? Kaynakları kesilen Çanakkale Belediyesi, Çanakkale İl Özel İdaresi ve
Ticaret ve Sanayi Odası Çanakkaleli vatandaşlara nasıl hizmet götürecek? 
Hükûmet yerel
yönetimlerin bütçesinden sınır getirmeden kesinti yapma yetkisi alarak
Çanakkale halkını cezalandırmaktadır. Çanakkale halkı ve yerel yöneticileri söz
sahibi olmadığı, yetkisinin olmadığı ve denetleyemediği bir bütçeye katkı
vermek istemiyorlar. 
Sayın milletvekilleri,
aynı zamanda, Hükûmet tasarıyla aktarılan ve kullanılan bütçenin hesabını millî
iradeden, Türkiye Büyük Millet Meclisinden kaçırmaktadır. Hükûmetin yaptığı
Millî iradenin denetleme yetkisine açıkça alenen saldırıdır, millî iradenin
denetim yetkisini yok saymaktır. Neden harcamaları Türkiye Büyük Millet
Meclisi denetiminden kaçırma gereği duyuyorsunuz? Sayıştay raporlarını Türkiye
Büyük Millet Meclisinden kaçıranlar bugün denetimsiz bir harcama yetkisi talep
ediyorlar. Doğru şeyler yaptığına inananlar, kul hakkı yemeyenler neden şeffaf,
bağımsız denetim mekanizmalarından kaçtığını önce Çanakkale halkına sonra
milletimize anlatmak zorundadır. 
Sayın milletvekilleri,
bugünlerde içinde bulunduğumuz dış politika kaosu, sınırlarımızda yaşanan
savaş, yüz yıl önce yaşanan Çanakkale Savaşı’nın anlam ve önemini yurtta ve
dünyada kavranamadığını bizlere göstermektedir ama asıl üzücü olan, bugün
getirilen tasarıyla Çanakkale ruhunu yurtta ve dünyada daha iyi anlatmak
istediğini söyleyen AKP Hükûmetinin yüz yıl sonra bile Çanakkale ruhunu
anlayamadığı, kavrayamadığı ortaya çıkmıştır. 
AKP tarafından ülke
içinde yaratılan kutuplaşma siyaseti ve ötekine düşmanca yaklaşma anlayışı
egemen kılınmaya çalışılırken ülke dışında da öncelikle “Komşu ülkelerle sıfır
sorun” diye yola çıkanlar kendi yarattıkları sorunlar içerisinde boğulmaya
başlamış, tüm komşularla sorunlu hâle gelmiştir. Orta Doğu’da ve sınır komşumuz
olan ülkelerde yaşanan mezhep savaşlarında taraf olunmuş ve komşu ülkelerin iç
işlerine müdahale edilmeye başlanmıştır. 
Musul’da hiçbir ülke
konsolosluk açmazken konsolosluk açılmış fakat görevlilerimiz ve bayrağımız
korunamamıştır. Vatandaşlarımızı rehin alan ve dünyanın terör örgütü olarak
tanımladığı örgüte Başbakan ve Dışişleri Bakanı terör örgütü bile diyemeyerek
tam bir basiretsizlik örneği sergilemektedirler. Yüz yıl önceki Çanakkale
bağımsızlık, özgürlük ve barış ruhunu anlayamayan, içine sindiremeyen AKP
Hükûmeti bugün yaşananlardan artık ders almalıdır. 
Sayın Bakan, İslami
savaşçı-maneviyatçı retoriğini anlayamamış, manevi ve uhrevi değerler yerine
barışçıl evrensel değerlerin anlayışının hâkim kılınması gerekir. Bugün, Orta
Doğu ve komşularımız manevi değerler üzerinden manevi değerler adına oluk oluk
kan döküyorlar. 
Sayın
Bakan “Israrla her yıl barış mesajı vereceğiz.” diyor ama cumhuriyetin kurucusu
Ulusal Kurtuluş Savaşı’nın önderi Mustafa Kemal Atatürk’ün “Yurtta barış,
cihanda barış.” vurgusunun barışın kenti Çanakkale’deki barış parkından
verilmesini sağlayacağız diyemiyor. 
Yüz yıl önce, tarihî
yarımadada dünyanın en kanlı savaşlarından birisi yaşanmıştır. 500 bin kişinin
kanlarıyla sulanan vatan topraklarında özgürlük ve bağımsızlık meşalesini yakan
Mustafa Kemal, Türkiye Cumhuriyeti devletinin ilkelerinden birisi olan “Yurtta
barış, cihanda barış.” ilkesini dünyaya duyurmuştur. Ülkemizde ve dünyada
savaşın yerine barışın, çatışmanın yerine uzlaşmanın hâkim olması ancak ve
ancak Atatürk’ün “Yurtta sulh, dünyada sulh.” ilkesinin yaşama geçirilmesiyle
mümkündür. 
Değerli milletvekilleri,
o dönemde yaşanmış bir hikâyeyi sizlerle paylaşmak istiyorum. Kocadere Köyü’nde
bir sargı yeri kurulmuştur. Bütün yaralılar oraya gelmektedir. Her yerde
yaralanan askerlerimiz oraya gelmekte, tedavi olmaktadır ve oranın komutanı her
gelen askerle ilgilenmektedir. Bir asker gelir, der ki: “Komutanım, ben Lapseki
Beybaş köyünden arkadaşım Halil’den 1 Mecidiye borç aldım ama bu kargaşada onu
göremedim. Bu savaşta, bu gürültüde onu görüp ona bu borcumu veremedim. Eğer
şehit düşersem, görürseniz ne olur söyleyin, hakkını helal etsin.” der ve
yarası ağırdır İbrahim’in, şehit düşer. Yine birçok yaralılar gelmektedir, bir
yaralı gelir “Komutanım.” diye seslenir, komutanı koşar “Buyur evladım.” der,
elini tutar. “Ben, Lapseki’nin Beybaş köyündenim, arkadaşım İbrahim’e savaştan
önce 1 Mecidiye borç vermiştim. İnanıyorum ki arkadaşım beni aramıştım savaş
yerinde ama bu gürültüde, bu karmaşada beni bulup borcunu verememiştir. Ne olur
söyleyin ona hakkımı helal ediyorum.” der ve şehit düşer. Elbette ki komutanı
ağlar. 
Değerli arkadaşlar,
bütçeyi denetlemede şehit düşen askerlerimizin ruhuna lütfen sadık olunuz.
Saygılar sunuyorum.
BAŞKAN – Teşekkür
ederim. 
İkinci bölüm üzerindeki
görüşmeler tamamlanmıştır. 
Şimdi, ikinci bölümde
yer alan maddeleri, varsa o madde üzerindeki önerge işlemlerini yaptıktan sonra
ayrı ayrı oylarınıza sunacağım.
Madde 9’da iki adet
önerge vardır, sırasıyla okutup işleme alıyorum: 

Türkiye
Büyük Millet Meclisi Başkanlığına
Görüşülmekte olan 1/927
esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının .9. Maddesinin 1. fıkrasının aşağıdaki şekilde
değiştirilmesini arz ve teklif ederiz. 
Ali Sarıbaş Fatma
Nur Serter Haluk Eyidoğan
Çanakkale İstanbul İstanbul
Namık Havutça Mehmet
Akif Hamzaçebi
Balıkesir İstanbul
“(1) Başkanlık, mali
kaynaklarının elde edilmesi ve kullanılmasında, denetim ve saydamlığın
sağlanması amacıyla kamuoyunu zamanında bilgilendirmekle yükümlüdür. Bu amaçla;
yıllık çalışma programıyla bütçenin hazırlanması, uygulanması ve uygulama
sonuçları, raporların kamuoyuna açık ve ulaşılabilir olmasına ilişkin tedbirler
Başkanlık tarafından alınır.”

Türkiye
Büyük Millet Meclisi Başkanlığına
601 sıra sayılı Kanun tasarısının
9. Maddesine aşağıdaki fıkranın eklenmesini arz ve teklif ederiz. 
“Başkanlık, en az yılda iki
kez çalışma programı ile bütçenin hazırlanması, uygulanması ve uygulama
sonuçları ile raporları Koordinasyon Kuruluna sunar.”
Pervin Buldan Mülkiye
Birtane İbrahim Binici
Iğdır Kars Şanlıurfa
Adil Zozani Erol
Dora
Hakkâri Mardin
BAŞKAN – Komisyon, katılıyor
musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU BAŞKANI MEHMET NACİ BOSTANCI (Amasya) – Katılamıyoruz
efendim.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılamıyoruz efendim.
BAŞKAN – Gerekçeyi
okuyun.
Gerekçe:
Alan Yönetimi Başkanlığı’nın
mali saydamlığının hesap verme sorumluluğunun artırılabilmesi için gerekli
bilgilerin düzenli olarak Koordinasyon Kuruluyla paylaşılması gerekmektedir.
Bu nedenle maddenin
tasarı metninde değiştirilmesi gerekmektedir.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum:
Türkiye Büyük Millet
Meclisi Başkanlığına
Görüşülmekte olan
(1/927) esas numaralı Çanakkale Savaşları Gelibolu Tarihi Alan Başkanlığı
Kurulması Hakkında Kanun Tasarısının 9. Maddesinin 1. fıkrasının aşağıdaki
şekilde değiştirilmesini arz ve teklif ederiz.
“(1) Başkanlık, mali
kaynaklarının elde edilmesi ve kullanılmasında, denetim ve saydamlığın
sağlanması amacıyla kamuoyunu zamanında bilgilendirmekle yükümlüdür. Bu amaçla;
yıllık çalışma programıyla bütçenin hazırlanması, uygulanması ve uygulama
sonuçları, raporların kamuoyuna açık ve ulaşılabilir olmasına ilişkin tedbirler
Başkanlık tarafından alınır.”
 
Ali Sarıbaş (Çanakkale) ve arkadaşları
BAŞKAN – Komisyon,
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU BAŞKANI MEHMET NACİ BOSTANCI (Amasya) – Katılamıyoruz
efendim.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılamıyoruz efendim.
BAŞKAN – Gerekçeyi
okuyun.
Gerekçe:
Saydamlığın sağlanması
amaçlanmaktadır.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Maddeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Madde 10’da üç adet
önerge vardır, sırasıyla okutup işleme alıyorum: 
Türkiye Büyük Millet Meclisi Başkanlığına
Görüşülmekte olan 601
sıra sayılı Kanun tasarısının 10. maddesinin 2. fıkrasının (ç) bendinin
aşağıdaki şekilde değiştirilmesini arz ve teklif ederiz. 
(ç) Çanakkale İl Özel
İdaresi, Çanakkale Belediyesi ve Çanakkale Ticaret ve Sanayi Odasının bir öneki
yıl kesinleşmiş bütçe gelirlerinden en az yüzde bir oranında ayrılacak paylar,”

 Ahmet
Aydın  Mehmet Doğan Kubat  Recep
Özel
 Adıyaman İstanbul Isparta
 İsmail
Kaşdemir  Mehmet Daniş  Fatih
Şahin 
 Çanakkale
 Çanakkale  Ankara
 İlyas
Şeker  Ali Aydınlıoğlu  Bülent
Turan 
 Kocaeli Balıkesir İstanbul

 Mehmet
Şükrü Erdinç  Ramazan Çan 
 Adana Kırıkkale
Türkiye Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 10. Maddesinin 2. fıkrasının "ç" bendi
aşağıdaki şekilde değiştirilmesini arz ve teklif ederiz.
ç) Çanakkale İl Özel
İdaresi, Çanakkale Belediyesi ve Çanakkale Ticaret ve Sanayi Odası net
bütçelerinden yüzde biri oranında ayrılacak paylar.
 Ali
Sarıbaş Muharrem Işık  Ali
Haydar Öner
 Çanakkale Erzincan Isparta
 Turgut
Develi 
 Adana
Türkiye Büyük Millet Meclisi Başkanlığına
601 sıra sayılı kanun
tasarısının 10. Maddesinin ihtisas komisyonunda tekrar düzenlenmesi
gerektiğinden tasarı metninden çıkarılmasını arz ve teklif ederiz. 
 Pervin
Buldan  Mülkiye Birtane İbrahim
Binici 
 Iğdır
 Kars  Şanlıurfa
 Adil
Zozani Erol Dora 
 Hakkâri
 Mardin
BAŞKAN – Komisyon,
katılıyor musunuz? 
MİLLİ EĞİTİM, KÜLTÜR,
GENÇLİK VE SPOR KOMİSYONU BAŞKANI MEHMET NACİ BOSTANCI (Amasya) – Katılamıyoruz
efendim.
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim. 
BAŞKAN – Gerekçeyi
okutuyorum: 
Gerekçe: 
Tasarıda Alan Yönetimi
Başkanlığı "Kanun ve diğer mevzuatta kendisine verilen yetki ve görevleri
Bakana karşı sorumlu olarak kullanır ve yerine getirir." denmektedir. Aynı
şekilde başkanlık bütçesi Bakan onayı ile yürürlüğe girmektedir.
Başkanlığın karar
mekanizmalarında yerel yönetimlere yetki verilmemesine rağmen tasarıda
Çanakkale İl Özel İdaresi, Çanakkale Belediyesi ve Çanakkale Ticaret ve Sanayi
Odası bütçelerinden en az yüzde bir oranında pay ayrılması
yasallaştırılmaktadır.
Hükümet birçok tasarıda
bu politikasızlık çerçevesinde Yerel yönetimlere yetki vermeden, kısıtlı
bütçelerini daha da kısma yoluna gitmektedir.
Tasarı metni ihtisas
komisyonunda tekrar görüşülerek, ya Başkanlığın ilgili Yerel Yönetimlere karşı
da sorumlu olmaları sağlanmalıdır ya da yerel yönetimlerin bütçeden pay
ayrılmasına yönelik düzenleme değiştirilmelidir.
Bu nedenlerle maddenin
tasarı metninden çıkarılması gerekmektedir.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 10. Maddesinin 2. fıkrasının "ç" bendi
aşağıdaki şekilde değiştirilmesini arz ve teklif ederiz.
ç) Çanakkale İl Özel
İdaresi, Çanakkale Belediyesi ve Çanakkale Ticaret ve Sanayi Odası net
bütçelerinden yüzde biri oranında ayrılacak paylar.
Ali Sarıbaş (Çanakkale)
ve arkadaşları
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU BAŞKANI MEHMET NACİ BOSTANCI (Amasya) – Katılamıyoruz
efendim.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Sayın Sarıbaş,
buyurunuz. (CHP sıralarından alkışlar)
ALİ SARIBAŞ (Çanakkale)
– Sayın Başkan, çok değerli milletvekilleri; öncelikle az önce İsmet Uçma
Milletvekilimizin bir konuşmasını düzeltmek istiyorum. Şurada şöyle bir ifade
var. Bir kere Çanakkale Gelibolu Yarımadası’nda savaşlardan bugün değin ne
kadar hükûmet, gelmiş geçmiş ne kadar genel müdürlük, ne kadar devlet erkânı,
ne kadar Genelkurmay başkanı varsa hepsine teşekkür ediyoruz hizmet açısından.
Ancak, şu usul doğru değildir, aynen okuyorum tutanaktan: 1970 öncesi yani
yıllara sari olarak köyler Çanakkale Savaşları’ndan sonra askerlerimizin
bulunduğu tarihî alan parkları hiçbir zaman için gezilemiyordu, yasak anlamı.
Bu çok doğru değildir. Bir kere önce bir bilgi sahibi olmak lazım. Tüm
Türkiye'de, ben de dâhil, ilkokul 5 ve 4’üncü sınıftaki tüm insanlar o günkü
alan kılavuzları yoktu ve tarih öğretmenleri tarafından 1970’ten önce de
Türkiye Cumhuriyeti’nde askerî bölge de dâhil olmak üzere orayı hepimiz ziyaret
ediyorduk. Bunu düzeltmek lazım. Bir yeri karalamak doğru değildir. Onun için,
bu bilgi kirliliğini düzeltmek istiyorum yani bir haksızlık yapmayalım. Bir
yeri karalamak doğru değildir. Varsa direkt hedefinizi söyleyebilirsiniz. 
Ancak, orada söylemek
istersek gelip orada orduyla ilgili bir sorun varsa biraz daha açalım. Orada
Genelkurmay Başkanlığı bugün Bigalı köyü de dâhil olmak üzere bir sürü köye
kendisi bizzat düzenlemeler yapmıştır. 1973’te çıkan o günkü yasa, kırk bir yıl
önceki yasada da o günkü hâliyle yer almış, 2000’de çıkan yasalar da bugüne
kadar getirilmiş ve şimdi yeni düzenlemeler yapıyor. O zaman Kültür Bakanlığı,
Orman ve Savunma bakanlıkları, Genelkurmay hepsi 1970’den önce de oraya yatırım
yapmıştır, halkın ayni yardımları da oraya toplanan paralarla yardım yapmıştır
ama bir devri karalayarak sadece “Biz on iki yılda yatırım yapmak…” hiç doğru
değildir. Özellikle bunu da öğretmek istiyorum. Özellikle de Sayın Bakanıma da
buradan bir düzeltme yapmak istiyorum. “Millî” kelimesini çok güzel anlattınız
ve söylemeye, vurgulamaya çalıştınız ancak niye tasarının başına “Millî”
kelimesini koymuyorsunuz? Niye çekiniyorsunuz? Az önce “Bu bizim
değerlerimizle, yargımızla farklı, eşleşmiyor. Onun için biz, millî olan bu
duygularımızı paylaşan bu millî değerlerimizi burada kaldıramayız. Sadece barış
olarak bakamayız.” diyorsunuz ama getirdiğiniz bakanlığın tasarısında “millî”
kelimesini başına koyamıyorsunuz. Ama Türkiye Cumhuriyetinin TC’sini, millî
olan değerleri, millî olan bütün her şeyi yok etmeye çalıştığınız gibi bu kanun
tasarısında da verilecek cevap size “millî” kelimesini ortadan kaldırmaktır. 
RECEP ÖZEL (Isparta) –
Öyle bir şey yok.
ALİ SARIBAŞ (Devamla) –
Öyle, evet, kendisi söyledi, ben söylemedim. 
RECEP ÖZEL (Isparta) –
Bu kanunun ruhunda millilik var.
ALİ SARIBAŞ (Devamla) –
Arkadaşım, okursan… Deminden beri bütün önergelere bir bakın. Burada
konuşmacıları da hiç dinlememişsiniz. Siz akşamdan beri sadece parmak
kaldırıyorsunuz. Burada muhalefetin verdiği bütün konuşmaları dinlemediğinize
de emin oldum. 
RECEP ÖZEL (Isparta) –
Dinliyoruz işte.
ALİ SARIBAŞ (Devamla) –
Yani onun için bu millî ruhunuz bu kadar iyiydi de niye tasarıdan “millî”
kelimesini kaldırıyorsunuz? Millî parklar vardı. “Millî” kelimesini niçin
kaldırıyorsunuz Sayın Bakan? O zaman bunun cevabını vereceksiniz. Diyorsunuz
ki: “Barışın karşılığındaki kelimenin burada oturduğunu kabul etmiyoruz. Onun
sonucunda…”
Bir düzeltme daha
yapıyorum Sayın Bakan. “Biz, buraya, uluslararası törenlerde bundan sonra
çağıracağız.” Bugüne kadar uluslararası Çanakkale 18 Mart törenlerine siz de
çağırdınız, bundan önceki kutlamalardaki hükûmetler de çağırdı. Niye böyle
kelime oyunları yapmaya çalışıyoruz ki? Bunları düzeltme gereği hissettiğim
için söylüyorum.
Gelelim asıl konuya. Bir
konuda… Yerel yönetimlerle ilgili ayağını da hemen söylemeye çalışıyorum.
Burada düzeltilmesi gereken konu şu: Gerçekleşen reel gelirler üzerinden pay
almak istiyorsanız gerçekleşen reel gelirler üzerinden bütçeye pay
koymalısınız. Doğru olan budur. Yani burada “en az” kelimesi de doğru değildir,
net koymalısınız. Bunu da özellikle söylemek istiyorum. Hem diyeceksiniz ki
“Yerel anlayışı sokmak istemiyoruz.” ve sonuçta zorla bunu kabul ettirerek alt
komisyonda koydunuz, şimdi de buradan para alma konusunda da istekli olmaya
devam ediyorsunuz. Bu bir çelişkidir. Onun için, orada, yerel ayağı olmayan,
katılımcı olmayan, kontrolü olmayan bir yasanın yürütülmesi mümkün değildir. 
Çok teşekkür ederim.(CHP
sıralarından alkışlar) 
BAŞKAN – Teşekkür
ederim. 
Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir. 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Başkanım…
BAŞKAN – Yani siz
sataşmadan mı söz istiyorsunuz? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Ya sataşma değil,
açıklama yapmak istiyorum. 
BAŞKAN – O zaman,
buyurun, iki dakika. 
Şimdi, bu güzel, gayet
nazik, nezaketli, sakin, sıcak ortamı sakın bozmayın.

MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Sayın Başkanım, çok
teşekkür ediyorum.
Sevgili milletvekili
arkadaşlarım, hepinizi sevgiyle selamlıyorum. 
Sevgili arkadaşlar,
sevgili konuşmacımız, büyük bir heyecanla bilgi kirliliğinden bahsetti. 
Şimdi, Çanakkale bir
rahmet dilidir, bir mağfiret dilidir. Dolayısıyla, bütün toplulukları temsil
eden segmenttir. Herkes birbirinin segmentasyonuna saygı duyacak. Dolayısıyla,
burada bilgi kirliliği yok. 
1924,1936,1960,1970,1992
yıllarına ait birtakım tarihî eserlere bakarsanız, ben bir tanesini söyleyeyim.
ALİ SARIBAŞ (Çanakkale) –
Tutanaktan okudum. 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (Devamla) – Sadettin Özgür
“Çanakkale’yi Anlamak” adlı esere bakarsanız, ki böylece binlerce…
ALİ SARIBAŞ (Çanakkale)
– “İnsanlar gezemiyordu.” diyorsunuz. Ben gezdim arkadaş.
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (Devamla) – Evet, yani hakikaten
de 70’li yıllarda askerî alan olarak ilan edilmiş ve 1970’li yıllara kadar…
ALİ SARIBAŞ (Çanakkale)
– Yapmayın yani, yapmayın bunu. Böyle yapmayın yani. 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (Devamla) – Efendim, müsaade
buyurun lütfen. 
Ve ikinci bir şey neydi
sevgili arkadaşlar? AK PARTİ hükûmetlerine kadar Çanakkale bu milletin
değerine, tarihî dokusuna uygun şekilde değerlendirilmemiştir.” dedik. “Hiçbir
kimse bir şey yapmamıştır.” demedik ve bu kanaatimi yineliyorum. 
Sevgili arkadaşlar,
unutmamak gerekir ki Montrö, Mondros ve Lozan zabıtları okunmadan Çanakkale
anlaşılamaz. Şu kadarını da ifade etmek isterim, son olarak şunu da söylemek
isterim sevgili arkadaşlar: Şimdi, 1936’da gerçekten de İngilizler ve Anzaklar
bize Çanakkale Şehitliğini kutlamayı önermişler ve gelip örneklemişler,
öğretmişlerdir. O zamana kadar da başkasından almamamız gerekirdi bunu diye düşünüyorum.
Bu itibarla, 1992’de çok fazla anıt yapıldı biliyorsunuz. 25 Mayıs 1992’de son
şehitlik anıtımız açıldı, hâlâ yapılmaya inşallah devam edecek. 
Bu
duygu ve düşüncelerle hepinize çok teşekkür ediyorum. Saygılar sunuyorum. 
BAŞKAN
– Teşekkür ederim. (AK PARTİ sıralarından alkışlar) 


3.- Çanakkale Savaşları Gelibolu Tarihi
Alan Başkanlığı Kurulması Hakkında Kanun Tasarısı ve Milli Eğitim, Kültür,
Gençlik, ve Spor Komisyonu Raporu (1/927) (S. Sayısı: 601)Devam 


BAŞKAN
– Evet, diğer önergeyi okutuyorum ve işleme alıyorum. 
 

 Türkiye
Büyük Millet Meclisi Başkanlığına 
Görüşülmekte
olan 601 sıra sayılı Kanun tasarısının 10.maddesinin 2.fıkrasının (ç) bendinin
aşağıdaki şekilde değiştirilmesini arz ve teklif ederiz.
(ç)
Çanakkale İl Özel idaresi Çanakkale Belediyesi ve Çanakkale Ticaret ve Sanayi
Odasının bir önceki yıl kesinleşmiş bütçe gelirlerinden en az yüzde bir
oranında ayrılacak paylar,"
 Mehmet
Daniş (Çanakkale) ve arkadaşları

BAŞKAN
– Komisyon katılıyor musunuz? 
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ İSMET UÇMA (İstanbul) –
Takdire bırakıyoruz Sayın Başkanım. 
BAŞKAN
– Hükûmet katılıyor mu? 
KÜLTÜR
VE TURİZM BAKANI ÖMER ÇELİK (Adana) – Takdire bırakıyoruz efendim. 
BAŞKAN
– Gerekçeyi okutuyorum: 
Gerekçe:
Uygulamada açıklık sağlamak amacıyla işbu önerge verilmiştir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Kabul
edilen önerge çerçevesi içinde maddeyi oylarınıza sunuyorum: Kabul edenler…
Kabul etmeyenler… Kabul edilmiştir. 
Madde
11’de iki adet önerge vardır, sırasıyla okutuyorum:
Türkiye
Büyük Millet Meclisi Başkanlığına 
601 sıra sayılı kanun
tasarısının 11. Maddesinin 6. Fıkrası şekilde değiştirilmesini arz ve teklif
ederiz;
“(6) Bu Kanunun 4 üncü
maddesinin sekizinci fıkrasının (b) bendi kapsamında yapılacak mevzi ve
siperlerin restorasyonuna ilişkin işlerde mevzi veya siperin uç noktalarından
20 metre uzaklığa kadar 6831 sayılı Kanundaki izinler aranmaz.”
 Pervin
Buldan Mülkiye Birtane İbrahim
Binici 
 Iğdır Kars
 Şanlıurfa 
 Adil
Zozani  Erol Dora
 Hakkâri
 Mardin
 
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 11. Maddesinin 4 ve 5. fıkrasının Tasarı metninden
çıkarılmasını arz ve teklif ederiz.
 Ali
Sarıbaş Haluk Eyidoğan Mustafa
Serdar Soydan
 Çanakkale İstanbul Çanakkale

 Mustafa
Moroğlu Aykan Erdemir
 İzmir Bursa
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım.
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim. 
BAŞKAN – Sayın Sarıbaş,
siz mi konuşacaksınız?
Buyurunuz. (CHP
sıralarından alkışlar) 
Sayın Uçma eline kâğıdı,
kalemi aldı. 
ALİ SARIBAŞ (Çanakkale)
– Evet, aynen tutanaktan okuyorum. 
BAŞKAN – Bir şey
demiyorum; buyurun, buyurun.
ALİ SARIBAŞ (Devamla) –
Yani onun için ben bu tutanakları almadan söyleseydim belki inanırdım;
düzelterek söylüyorum. Bulayım bir önce… “1970’li yıllara kadar askerî bölge
olarak kalması halka ve halkın ziyaretine yasak olmasıdır. O yıllarda askerî
bölge dışındaki tarlaları süren çiftçilerin, öküzlerin ayakları altında ezilen
şehitlerin kemiklerinden haberdar mısınız sevgili arkadaşlar?” Bakın, çok net.
1970’den önce askerî bölgeymiş, oraya insanlar giremiyormuş; burada
söylüyorsunuz. Siz söylediniz, ben söylemedim. Ben oraya 1968, 1967, 1966
yılında ziyaret eden, o dönemde de bu duyguları yaşayan ve Atatürk sevgisinin
ilk orada aşısını alan bir insanım ve komutanlıklar, o zamanki komutanlık
bölgesindeki insanlar elimizden tutarak -o zaman kılavuzlar da yoktu- tarih
öğretmenleri vasıtasıyla bize bilgiler verildi. Onun için lütfen -yani bunu ben
söylemedim tutanaklarınızda var- bir dönemi yok saymaya gerek yok. Tekrar
ediyorum: Buraya kadar orada tüm Türkiye’de ve tüm dünyada herkesin kabul
ettiği ve barış hâline geldiği ve her türlü etnisite içerisinde savaşan,
Türkiye’nin her yerinde savaşan insanların burada her kuruşu değerlendirilerek
yapılan ayni yardımlar dâhil olmak üzere… Az önce söylüyorsunuz, oraya da
gelmek istiyorum, düzeltirsiniz. Orada eski şehitliklerde yapılan, eski
bakanlıklarınızın yaparak, yenileyerek anlayış farkı getiren sizlersiniz. Oraya
girmek istemedim ama siz açtığınız için giriyorum. Buraya kadar -az önceki
konuşmamda söyledim- her bakanlığın, her özel kuruluşun hepsine çok teşekkür
ediyorum. Ortak bir değerimiz orası bizim, Türkiye’nin millî değerleri. Onun
için şu “1970’den önce kötüydü...” O zaman, bir dakika… On iki yıldır siz ne
yaptınız? On iki yıldır bu yasayı niye çıkarmadınız? Tam on iki yıl beklediniz
Sayın Bakan, niye? Sekiz ay kaldı, 2015 ajansını kurmadınız, sekiz ay kaldı
100’üncü yıla. Niye bu zamana kadar beklediniz? Çok çalışan, çok para harcayan
bir AKP Hükûmeti, rantı seven bir AKP Hükûmeti niye bekledi Sayın Bakanım? 
Değerli arkadaşlarım,
gelelim esas konuya; dünyanın hiçbir ülkesinde, bir bütçe ve bütçenin
bütünlüğünün parça parça bozulmasına müsaade eden böyle bir Hükûmet daha
görülmemiştir. Yani plan ve bütçe bütünlüğünden bahsedemeyiz, muaf, vergilerden
muaf, belediye yasalarındaki gelirlerden muaf, 4734 sayılı İhale Kanunu’ndan
muaf. Yahu arkadaşlar, lütfen… Muhtarlık bile deri ihalesi yapıyor, topladığı
derileri ihale ediyor. Hangi devirde yaşıyoruz? Siz burada fakir fukaranın,
devletin parasıyla ihalesiz niye… Nasıl hesap vereceksiniz insanlara? Böyle bir
anlayış olabilir mi? 2886’dan -ben istediğim yere dükkânları kiralayacağım,
hediyelik eşyaları vereceğim- siz nasıl muaf olursunuz? Türkiye'de bir kirayı
iki kişinin dudağı arasında, bir başkanlığın dudağı arasında verme hakkını
nereden alıyorsunuz? Yani dünyada özel kuruluşlar da dâhil olmak üzere her
şeyden muaf olan bana bir tane tüzel kişilik gösterebilir misiniz? 
Değerli arkadaşlarım,
onun için mali yönden olduğu gibi, kültür, Kıyı Kanunu, imar kanunları,
hepsinden muaf. E, buyurun, rant, çiftlik, her şey mübah. Böyle bir anlayış var
mı? Denetim denen, devletin kendi organlarında denetimini sizler bize nasıl
yapacaksınız? 
AHMET AYDIN (Adıyaman) –
Ya, bu Çanakkale’ye ne kadar yatırım yapılıyor ya Ali Bey. Diyorum:
Çanakkale’ye ne güzel yatırım yapılıyor.
RECEP ÖZEL (Isparta) –
Teşekkür ettin.
BÜLENT TURAN (İstanbul)
– Tebrik etsene Ali Bey, bir duyalım ya. Teşekkür et de bir duyalım hadi!
ALİ SARIBAŞ (Devamla) –
Bu akşam sen uyumaktan başka bir işe yaramadın yani ancak uykun açılmaya
başladı. 
Değerli arkadaşlar, onun
için tekrar söylüyorum: Gelin, bu ülkede denetimden kaçmayın. Bu ülkede bütçeyi
bile burada Sayıştay raporlarını getiren anlayışın bu yasa içerisinde devam
ettiğini, bütçeyi paramparça yaparak denetimden kaçmanızı kınıyorum ve bu
kanuna da bu anlam içerisinde halka hesap veremeyeceğinizi hatırlatmak
istiyorum ve hepinize çok teşekkür ederim. (CHP sıralarından alkışlar) 
BAŞKAN – Teşekkür
ederim.
Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum: 
Türkiye
Büyük Millet Meclisi Başkanlığına
601 sıra sayılı kanun
tasarısının 11. Maddesinin 6. Fıkrasının aşağıdaki şekilde değiştirilmesini arz
ve teklif ederiz;
"(6) Bu Kanunun 4
üncü maddesinin sekizinci fıkrasının (b) bendi kapsamında yapılacak mevzi ve
siperlerin restorasyonuna ilişkin işlerde mevzi veya siperin uç noktalarından
20 metre uzaklığa kadar 6831 sayılı Kanundaki izinler aranmaz. "
 Pervin
Buldan (Iğdır) ve arkadaşları
BAŞKAN – Komisyon,
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım.
BAŞKAN – Hükûmet, siz
katılıyor musunuz?
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Gerekçeyi
okutuyorum:
Gerekçe:
Tasarı metninde mevzi ve
siperlerin restorasyonuna ilişkin işlerin kapladığı alan sınırlandırılmamıştır.
6831 sayılı Kanun ormanları korumakla mükelleftir. Bu açıdan net sınırlar
belirlenmeden 6831 sayılı kanunun hükümleri pas geçilemez.
Bu nedenlerle maddenin
tasarı metninde değiştirilmesi gerekmektedir.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
Şimdi, kısa bir ara
verip geleceğim ama bir şey diyeceğim: Aslında ben de tarih hocasıyım, tarihçi
epey var ama şimdi, hocaların hocası burada. Yani tarih üzerinde herhâlde
bilirkişi Sayın Halaçoğlu’dur.
Birleşime on dakika ara
veriyorum.
 Kapanma
Saati: 00.01


SEKİZİNCİ
OTURUM
Açılma
Saati: 00.15
BAŞKAN:
Başkan Vekili Meral AKŞENER
KÂTİP
ÜYELER: Fehmi KÜPÇÜ (Bolu), Muhammet Rıza YALÇINKAYA (Bartın)
-----
0 -----
BAŞKAN – Sayın milletvekilleri,
Türkiye Büyük Millet Meclisinin 105’inci Birleşiminin Sekizinci Oturumunu
açıyorum.
601 sıra sayılı Kanun
Tasarısı’nın görüşmelerine devam edeceğiz.
Komisyon ve Hükûmet
burada.
Madde 12’de üç adet
önerge vardır, sırasıyla okutup işleme alıyorum: 
Türkiye
Büyük Millet Meclisi Başkanlığına
Görüşülmekte olan 601
sıra sayılı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 12 nci maddesinin 1 inci fıkrasının (ç) bendinde
geçen “dört kilometre” ibaresinin “beş kilometre” olarak değiştirilmesini arz
ve teklif ederiz. 
 Özcan
Yeniçeri Ahmet Duran Bulut Seyfettin
Yılmaz
 Ankara
 Balıkesir Adana
 Alim
Işık Yusuf Halaçoğlu Lütfü
Türkkan
 Kütahya Ankara Kocaeli
 Mehmet
Doğan Kubat
 İstanbul
Türkiye
Büyük Millet Meclisi Başkanlığına
601 sıra sayılı kanun
tasarısının 12. Maddesinin 1. Fıkrasıınn (a) bendinin aşağıdaki şekilde
değiştirilmesini arz ve teklif ederiz;
“Konaklamanın
yasaklandığı yerlerde gecelemek, alkol tüketiminin yasaklı olduğu yerlerde
alkollü içki tüketmek”
 Pervin
Buldan Mülkiye Birtane İbrahim
Binici
 Iğdır Kars Şanlıurfa
 Erol
Dora Adil Zozani
 Mardin Hakkâri
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması Hakkında
Kanun Tasarısının 12. Maddesinin 1. fıkrasının (ç) bendinin aşağıdaki şekilde
değiştirilmesini arz ve teklif ederiz.
“ç) Tarihi alan
sınırları içinde veya bu sınırlara dört kilometre mesafede anız veya benzeri
bitki örtüsünü yakmak yasaktır.”
 Ali
Sarıbaş Haluk Eyidoğan Fatma
Nur Serter
 Çanakkale İstanbul İstanbul
 Namık
Havutça
 Balıkesir
BAŞKAN – Komisyon
katılıyor musunuz?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkan.
BAŞKAN – Hükûmet?
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
MEHMET AKİF HAMZAÇEBİ
(İstanbul) – Gerekçe…
BAŞKAN – Gerekçeyi
okutuyorum:
Gerekçe: 
Maddenin bu şekilde
değiştirilmesi uygun görülmüştür.
BAŞKAN – Önergeyi
oylarınıza sunuyorum: Kabul edenler…Kabul etmeyenler… Kabul edilmemiştir.
Diğer önergeyi
okutuyorum: 
Türkiye
Büyük Millet Meclisi Başkanlığına
601 sıra sayılı kanun
tasarısının 12. Maddesinin 1. Fıkrası a bendinin aşağıdaki şekilde
değiştirilmesini arz ve teklif ederiz;
"Konaklamanın yasaklandığı
yerlerde gecelemek, alkol tüketiminin yasaklı olduğu yerlerde alkollü içki
tüketmek"
Pervin Buldan (Iğdır) ve
arkadaşları
BAŞKAN
– Komisyon, katılıyor musunuz? 
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz
Başkanım.
BAŞKAN
– Hükûmet?
KÜLTÜR
VE TURİZM BAKANI ÖMER ÇELİK (Adana) – Katılmıyoruz efendim.
BAŞKAN
– Gerekçe lütfen.
Gerekçe:

Yasalar
yapılırken özgürlüklere sınırlı alan bırakılmaz, özgürlüklerin sınırları
belirlenir. Bu açıdan Tasarı Metninde bendin dili özgürlüğü yaralayıcı bir
dildir.
Bu
nedenlerle maddenin tasarı metninde değiştirilmesi gerekmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmedi. 
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 601 sıra sayılı Çanakkale Savaşları Gelibolu Tarihi Alan Başkanlığı
Kurulması Hakkında Kanun Tasarısının 12 nci maddesinin 1 inci fıkrasının (ç)
bendinde geçen "dört kilometre" ibaresinin "beş kilometre"
olarak değiştirilmesini arz ve telif ederiz.
 Özcan
Yeniçeri (Ankara) ve arkadaşları
BAŞKAN
– Şimdi, Sayın Kubat’ın da imzası var, ona göre soruyorum: Komisyon katılıyor
mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ İSMET UÇMA (İstanbul) –
Takdire bırakıyoruz Sayın Başkanım.
BAŞKAN
– Hükûmet?
KÜLTÜR
VE TURİZM BAKANI ÖMER ÇELİK (Adana) – Katılıyoruz efendim.
BAŞKAN
– Sayın Halaçoğlu, buyurunuz.
YUSUF
HALAÇOĞLU (Kayseri) – Teşekkür ederim Sayın Başkanım.
Değerli
milletvekilleri, hiçbir önergemizi kabul etmiyorlar diyecektim. Böylece, bir
önergeyi kabul ettiler. O sözü söyleyemiyorum, teşekkür ediyorum.
Değerli
milletvekilleri, şimdi, bu alan kılavuzu meselesi gerçekten önemli bir konu ve
önemli sayıda alan kılavuzu var. Tabii, bunların yeterlilikleri konusunda tam
bir bilgim yok ama şurasını söyleyeyim: En azından, bu kanun çıktıktan sonra
belli bir müddet içerisinde bunların görevinde devam etmesi ve belki de
bunların içerisinde görevini layıkıyla yerine getirecekleri bir şekilde
istihdam etmeleri, devam ettirmelerini sağlamak önemlidir diye düşünüyorum.
Çünkü, büyük bir boşluk meydana gelecek. Belki bir seminere bir kısmının da
alınarak bunların işlerinin devam ettirilmesinde yarar var diye düşünüyorum.
Çünkü, burada herhangi bir madde yok bununla ilgili ve büyük bir boşluk
doğacak.
İkinci
bir konu, değerli milletvekilleri, Sayın Bakan, şimdi aslında sürekli olarak şu
söyleniyor: Çanakkale bir barış temsilcisi ve bir barış niteliği taşıyan bir
yerdir. Şimdi, Allah aşkına, dünyanın en büyük savaşının olduğu, aşağı yukarı
500 bin insanın hayatını kaybettiği bir yere nasıl “barış” diyebilirsiniz?
Kafasında hâlâ mermi parçasının durduğu iskeletler, kurşunların birbiriyle
çarpıştığı -düşünebiliyor musunuz, o alanda kurşunu birbirine nasıl
çarpıştırırsınız- yüzlerce birbiriyle çarpışmış kurşunların bulunduğu bir
bölgeye “barış” diyorsunuz. Adam 10 bin kilometre öteden, Yeni Zelanda’dan
gelmiş, ondan sonra Anzak diye gelmiş, Avusturalya’dan gelmiş Gurka diye
gelmiş. Ve o kadar uzaktan, 10 bin kilometre öteden herhâlde barış için gelmedi
bu insanlar ve biz hâlâ bunu “Evrensel olsun, insanlığa hoş görünelim.” gibi
birtakım düşüncelerle barış bölgesi gibi nitelendiriyoruz. Böyle bir şey söz
konusu değil. Adamlar resmen geldiler, bizim namusumuza el koymaya çalıştılar, İstanbul’u
almaya çalıştılar, ezanı susturmaya çalıştılar. Onlara karşı göğsünü siper
etmiş insanlar varken bu kadar, bu kadar şehitlerimiz varken hâlâ bunun “barış”
diye nitelendirilmesi mümkün mü? 
Benim ilk gittiğim
yıllarda -1968 yılıydı- inanın ki araçtan yarım saat aşağı inemedim, basamadım
toprağa çünkü her karış toprağında şehit kanı vardı. Ben buna nasıl “barış
bölgesi” diyebilirim? Tam tersine, bunu doğru olarak anlatmak zorundayız yani
tarihi bir şekilde çarpıtırsak bunun sonuçlarının iyi olacağını zannetmeyin.
Mustafa Kemal Atatürk şöyle diyor: “Tarih yazmak yapmak kadar mühimdir. Yazan,
yapana sadık kalmazsa insanlığı şaşırtacak bir mahiyet alır.” Eğer biz tarihi
doğru şekilde anlatmazsak gençlerimize, çocuklarımıza, yarın onlardan o
Çanakkale’deki o hassasiyeti nasıl bekleyebiliriz? 
Ben
diğer bir şekilde şunu önermek istiyorum, bunu Kültür Bakanlığı veya Millî
Eğitim Bakanlığı yapabilir: Liseyi bitiren her Türk gencinin, Türkiye’de liseyi
bitirmiş her Türk gencinin muhakkak Çanakkale’yi görmesi gerekir, muhakkak
Bursa’yı görmesi gerekir, muhakkak İstanbul’u görmesi gerekir. Şöyle düşünün:
Hakkâri’deki bir gençle Edirne’deki bir gencin Ankara’da aynı üniversitede
okurken birbirlerine anlatacakları ortak paydalar olur bunlar. İşte, birlik ve
beraberliğin sağlanmasındaki en önemli adımlardan biri atılır. Dolayısıyla,
ortak değerlerimiz olarak koyacağımız bir unsuru herhâlde… Zannediyorum,
anlatıldığı kadarıyla, çok daha güzel hâle getirilecek, kıyılara çıkarma
unsurları koyulacak. 
Dolayısıyla, ben bu
konuda kesinlikle birtakım sivil toplum kuruluşlarının dışında, belediyelerin
dışında, doğrudan doğruya Millî Eğitim Bakanlığı veya Kültür Bakanlığının işe
el atmasın ve liseyi bitiren her gencin muhakkak Çanakkale’yi görmesinin
sağlanmasının -diğer saydığım yerler, Ankara da dâhil olmak üzere- önemli
olduğunu vurgulamak istiyorum. Tekrar, bu yasanın -bundan sonra konuşmayacağım
için- hayırlı ve uğurlu olmasını temenni ediyorum. 
Bu arada da şunu
söylüyorum: Dün Engin Alan Paşa’yla ilgili burada bir konuşma yapmıştım.
Tesadüftür belki ama AYM, Balyoz davasında sanıkların ve mahkûmların yeniden
yargılanmasıyla ilgili bir karar verdi ve yarın dosya İstanbul’a gönderiliyor.
İnşallah Salı günü onu aramızda görme şansına erişiriz hep beraber, hiçbir
milletvekilinin de hapishanede olmadığı bir ortam ortaya çıkar. 
Hepinize teşekkür
ediyorum. (Alkışlar) 
BAŞKAN – Teşekkür
ederim. 
Önergeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Maddeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Madde 13’te bir adet
önerge vardır, okutup işleme alıyorum: 
Türkiye
Büyük Millet Meclisi Başkanlığına
Görüşülmekte olan 1/927
Esas numaralı Çanakkale Savaşları Gelibolu Tarihi Alan Başkanlığı Kurulması
Hakkında Kanun Tasarısının 13. Maddesinin 2. fıkrasının aşağıdaki şekilde
değiştirilmesini arz ve teklif ederiz. 

Ali
Sarıbaş  Namık Havutça  Fatma Nur Serter Haluk
Eyidoğan
Çanakkale
 Balıkesir  İstanbul İstanbul
“(2) Bu Kanunda
Başkanlığa verilen görevlerle ilgili olarak diğer mevzuatta Orman ve Su İşleri
Bakanlığına yapılan atıflar Kültür ve Turizm Bakanlığına, Gelibolu Yarımadası
Tarihi Milli Parkı Müdürlüğüne yapılan atıflar ise Çanakkale Savaşları Gelibolu
Milli Tarihi Alan Başkanlığına yapılmış sayılır.”
BAŞKAN – Komisyon
katılıyor mu? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım. 
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Sayın Sarıbaş,
buyurunuz. (CHP sıralarından alkışlar) 
ALİ
SARIBAŞ (Çanakkale) – Çok değerli milletvekilleri, bir kere, nedense bu
saatlerde hep kanun yapmaya, konuşmaya da alıştık. Televizyonda hiç
konuşamıyoruz. Arkadaşlarımızla kapandıktan sonra yasa yapmaya çalışıyoruz.
Onun için de rahat rahat laf atmalar da çok kolay oluyor tabii uyku geldikçe.
Çok
değerli milletvekilleri, ben sadece burada Sayın Bakanımın bir konusu…
Bölgemizde yaşayan tüm milletvekillerimizde siyasetle uğraşan bütün
arkadaşlarımızda ve yerel yönetimlerde de dâhil olmak üzere bir kavga var. Bu
kavga alan kılavuzluğu kavgası. Yani, çünkü -burada turizm rehberliği-
hakikaten burada bir sıkıntı var. 
Şimdi,
bu yasayla birlikte bütün oradaki arkadaşların hepsi soruyorlar, “Bu, yasa
metninde var mı?” Yani, tabii ki burada belge alındı, belgeleriyle eğitime tabi
tutuldu ve gerçekten de burada bu alan kılavuzluğu konusunda… Çünkü, oraya 2,5
milyon gibi rakamlarla ifade edilen ziyaretçi geliyor her yıl. Bu alan
kılavuzluğu ve turizm rehberleri konusunda da o onu denetliyor, bu onların
arasında, bir yetki kargaşası. Gerçekten de -burada düzenleme yapılarak-
uygulamada teknik hatalar olduğunu söylemek için söz aldım.
Sayın
Bakan, burada bir düzenleme şart, bu akşam çıkaracağımız yasada yok. Ama -göreceksiniz
ki- en çok üzerinde durulması gereken, -oradaki tesislere ne yaparsak
yapalım- burada eğitilmiş -bu arada- gerçekten belge almış ve özellikle de
Turizm Bakanlığı ya da buna bağlı olarak eğitilmişlerin dışında bir de müktesep
hak olarak buradaki alan kılavuzlarının sorununu sormak istiyorum. Bu alan
kılavuzlarının aldığı belgeler bundan sonra geçerli olacak mı olmayacak mı ya
da Turizm Bakanlığı rehberlerinin sözü, mevcut yasalara göre, onlar işlerlik mi
kazanacak? 
AHMET
DURAN BULUT (Balıkesir) – Orman Bakanlığı…
ALİ
SARIBAŞ (Devamla) – Orman Bakanlığından alınan rehberler oradan yetişti ve
oradan belgeler aldılar -onu söylüyorum- alan kılavuzluğunu oradan aldılar.
Bunların hakları geçerli olacak mı? Çünkü, yani bununla ilgili burada ciddi bir
hak kaybı söz konusu ve sorulan sorular içerisinde bu var. 
Yine, orada Turizm
Rehberlik Derneği diye kuruluşumuz var, kurmuşlar ve onlarla da ilgili
sıkıntıları var ve Turizm Bakanlığıyla birlikte ortak, bunları denetleme
yetkisi verilmiş ve bu konuda da bir sürtüşme yaşanıyor. Buradaki sürtüşme,
milli parkta, oraya giden insanları da rahatsız ediyor. Yani, oraya bir
ziyaretçi gittiğinde nereye müracaat edecek, nasıl doğru bilgi alacak, nasıl
gezecek? Bu sorunun karşılığını biz buradan vermek zorundayız, bu çelişkiyi
yaşatmamak zorundayız. Orada insanların ben bu alan kılavuzuna gidersem böyle
olur diye kafasında soru işareti var, bu turizm rehberine gitsem böyle bir soru
işareti var; bu soru işaretini insanların hafızasından kaldırmak gerekiyor. Doğru
bilgilendirmek, eğitilmiş şekilde bilgilendirmek gerekiyor ve bu konuda da
gerçekten bu yasa düzenlemesinde de yok. Hepsi bu soruyu merak ediyorlar. 
Onun için de bir kere
sorunun cevabı burada netlik kazanmalı. Tabii ki alan kılavuzlarının
buralardaki belgelerinin müktesep hakları olmalıdır diye düşünüyorum. Ama,
tekrar eğitime tabi tutulurlar mı tutulamazlar mı onun yetkilisi ve eğitimcisi
değilim. Ancak, bu konuda gerçekten bir düzenleme yapılmasının şart olduğunu
biliyorum çünkü oraya Türkiye'nin ve dünyanın neresinden gelinirse gelinsin
orada bir kargaşa var. Bu kargaşayı da bir şikâyet mekanizması olarak ya da
orada yaşayan insanlar olarak hep yaşıyoruz, özellikle de Çanakkale’deki tüm
milletvekillerimiz. Oradaki bütün insanların en çok şikâyet edildiği konulardan
bir tanesi bu. Burada bu düzenleme mutlaka yapılmalıdır ve düzenleme yaparken
mutlaka arkadaşlarımız oradaki hakları korumalıdır. Aynı zamanda, bu yasa
içerisinde yer almadığına göre, burada çıktıktan sonra bu boşluğu nasıl
dolduracaksınız? Bu boşluğu doldurmanız için ne yapmanız gerekiyor, sorusunu da
sormamız gerekir diye düşünüyorum.
Herhâlde ben bundan
sonra konuşma da yapmayacağım. Onun için bu kanun tasarısının hayırlı uğurlu
olmasını diliyorum.
Bu
vesileyle sevgili arkadaşımın millî konusundaki… Uyuyarak ama dokuzdan sonra da
mutlaka kahve içmesini dileyerek en derin iyi akşamlar diliyorum.
Yasa
tasarısı bütün Türkiye’ye hayırlı olsun. (CHP sıralarından alkışlar) 
BAŞKAN
– Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir.
Geçici
1’inci madde üzerinde bir önerge vardır, okutup işleme alıyorum:
Türkiye Büyük Millet
Meclisi Başkanlığına
Görüşülmekte
olan 1/927 Esas numaralı Çanakkale Savaşları Gelibolu Tarihi Alan Başkanlığı
Kurulması Hakkında Kanun Tasarısının Geçiş Hükümleri başlıklı Geçici Madde 1’e
aşağıdaki fıkranın eklenmesini arz ve teklif ederiz.
“(7)
Bu kanun yayımı tarihi itibariyle Başkanlığa tahsis edilen taşınmazlardan daha
önce kiraya verilmiş olanlar veya hangi ad altında olursa olsun bu
taşınmazların kullandırılmasına ilişkin sözleşmeleri bulunanlar,
sözleşmelerinde belirtilen bitim tarihi itibari ile sözleşmelerinde tarih
bulunmayanlar ise 31.12.2014 tarihine kadar başka bir işleme gerek kalmaksızın
kendiliğinden sona erer ve bu taşınmazlar 2886 sayılı Kanunun 75 inci maddesine
göre tahliye edilir.”
 Ali
Sarıbaş Fatma Nur Serter Haluk
Eyidoğan
 Çanakkale İstanbul İstanbul
 Namık
Havutça
 Balıkesir
BAŞKAN
– Komisyon, katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ İSMET UÇMA (İstanbul) –
Katılmıyoruz Sayın Başkanım.
BAŞKAN
– Hükûmet?
KÜLTÜR
VE TURİZM BAKANI ÖMER ÇELİK (Adana) – Katılmıyoruz efendim.
BAŞKAN
– Gerekçe mi?
MEHMET
AKİF HAMZAÇEBİ (İstanbul) – Gerekçe…
BAŞKAN
– Gerekçe lütfen…
Gerekçe:
Bu
madde ile sözleşme hukuku çerçevesinde faaliyetini sürdürmekte iken bu kanun
ile beklenmedik kayıplara uğraması muhtemel gerçek ya da tüzel kişiliklere bir
geçiş dönemi sağlanması maksadı ile bu değişiklik gerekli görülmektedir.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Geçici
1’inci maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Madde
14’te bir adet önerge vardır, okutup işleme alıyorum:
Türkiye Büyük Millet
Meclisi Başkanlığına
601
sıra sayılı kanun tasarısının 14. Maddesinde yer alan "tarihinde"
ibaresinin "tarihinden itibaren" şeklinde değiştirilmesini arz ve
teklif ederiz.
 Pervin
Buldan Mülkiye Birtane İbrahim
Binici 
 Iğdır Kars Şanlıurfa
 Erol
Dora Adil Zozani
 Mardin Hakkâri
BAŞKAN
– Komisyon, katılıyor musunuz?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ İSMET UÇMA (İstanbul) –
Katılmıyoruz.
BAŞKAN
– Hükûmet?
KÜLTÜR
VE TURİZM BAKANI ÖMER ÇELİK (Adana) – Katılmıyoruz efendim.
BAŞKAN
– Gerekçe lütfen…
Gerekçe:
Bu
değişiklik ile kanun metninin daha anlaşılır olması amaçlanmıştır. Bu nedenle
maddenin tasarı metninde değiştirilmesi gerekmektedir.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir.
Madde 15’te bir adet
önerge vardır, okutup işleme alıyorum.
Türkiye
Büyük Millet Meclisi Başkanlığına
601 sıra sayılı kanun
tasarısının 15. Maddesinde yer alan “Kanun hükümlerini Bakanlar Kurulu yürütür”
ibaresinin “Kanunun hükümleri Bakanlar Kurulu tarafından yürütülür” şeklinde
değiştirilmesini arz ve teklif ederiz.
 Pervin
Buldan Mülkiye Birtane Erol
Dora
 Iğdır Kars Mardin
 İbrahim
Binici Adil Zozani
 Şanlıurfa Hakkâri
BAŞKAN – Komisyon
katılıyor mu?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ İSMET UÇMA (İstanbul) – Katılmıyoruz Sayın
Başkanım. 
BAŞKAN – Hükûmet? 
KÜLTÜR VE TURİZM BAKANI
ÖMER ÇELİK (Adana) – Katılmıyoruz efendim.
BAŞKAN – Gerekçe lütfen…
Gerekçe:
Bu değişiklik ile kanun
metninin daha anlaşılır olması amaçlanmıştır. Bu nedenle maddenin tasarı
metninde değiştirilmesi gerekmektedir.
BAŞKAN – Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi oylarınıza
sunuyorum: Kabul edenler... Kabul etmeyenler... Madde kabul edilmiştir. 
İkinci bölümde yer alan
maddelerin oylamaları tamamlanmıştır.
Oyunun rengini lehte
olarak belli etmek üzere Çanakkale Milletvekili Sayın Mehmet Daniş. (AK PARTİ
sıralarından alkışlar)
Buyurunuz. 
MEHMET DANİŞ (Çanakkale)
– Sayın Başkan, çok değerli milletvekili arkadaşlarım; hepinizi en içten
duygularımla selamlıyorum.
Gerçekten de yaklaşık
yedi saattir Çanakkale Savaşı Gelibolu tarihî alanıyla ilgili yasa tasarısı
üzerinde çalışıyoruz. Çanakkale’yi konuşuyoruz, 1915’i konuşuyoruz yani, bizi
konuşuyoruz, Türk milletini konuşuyoruz, birlik, beraberliğimiz konuşuyoruz.
Çanakkale dendiğinde üzerinde tartışma olmayan, Türk milletinin bütün
unsurlarının aynı duyguyla, aynı heyecanla 1915’i yaşadığı bir kavramı
konuşuyoruz aslında. Çanakkale gerçeğine bakıldığında, 253 bin şehidimizin
olduğu, 131 değişik askerlik şubesinden gelen şehitlerimizin bulunduğu, bunun
toplam o günkü Osmanlı coğrafyasındaki 24 ülkeden gelen gençlerin, gelen
insanların oluşturduğu bir grup olduğunu düşündüğümüzde gerçekten de Çanakkale
bizim tarihimizdir, Çanakkale, cumhuriyetimizin önsözüdür.
Bakın,
Çanakkale’de, daha öncesinde millî park olarak yönetilen alanda Orman
Bakanlığımızın, Millî Parklar Genel Müdürlüğümüzün gerçekten ciddi çalışmaları
oldu. Aslında 2003 yılından bugüne kadar bakıldığında sürekli 3
bakanın görevli olduğu, bir Başbakan yardımcısının veya bir devlet bakanının koordinatörlük
görevini üstlendiği, çalışmaların yürütüldüğü bir alan oldu Çanakkale. Bunun
sebebi de koordinasyondaki zorluklardı. Ben Sayın Bakanımıza, öncelikle Sayın
Orman Bakanımıza ve onun çok değerli çalışanlarına yaptıkları bütün
hizmetlerden dolayı huzurlarınızda teşekkür ediyorum. Yine, Sayın Çelik’e,
Sayın Bakanımıza da yıllardan beri yaşadığımız sorunları giderecek bir tasarıyı
bugün önümüze getirdiği için huzurlarınızda gerçekten teşekkür ediyorum. 
Aslında birçok şey
konuşuldu. Çanakkale artık 2003 yılından bugüne gelindiğinde birçok şehitliğin
ihya edildiği, altyapı sorunlarının giderildiği, anıtların yükseldiği bir alan.
Ama buradaki en temel problemimiz alanın yönetim sorunu yani alanın
gençlerimize, Türk gençliğine anlatılması, yaşatılması ve 1915 Çanakkale
duygusunun gelecek nesillere taşınabilmesi duygusudur. Alan kılavuzluğunu da,
alan yönetimini de, alan Başkanlığını da bizim buradan başlayarak konuşmamız
gerektiğini düşünüyorum. 
Evet, Çanakkale’de
1915’te 253 bin gencimizi şehit verdik ama Türkiye Cumhuriyeti’nde, yeryüzü var
oldukça, bayrağımız dalgalandıkça Çanakkale ruhu, Çanakkale gençliği yaşamaya
devam edecektir ve bizim bu duyguyu yeni nesillere, gençlerimize aktarmamız
gerekmektedir. 
Sayın Halaçoğlu’nun da
ifade ettiği gibi, 2003 yılından beri tartışılıyor, bunun adımları atıldı.
Ortaöğretimi bitirmeden bütün çocuklarımız, bütün gençlerimiz Çanakkale
şehitliklerini gezmeli. Ve 2003 yılında 10 bin gençle TÜRSAB’ın da destek
verdiği bir kampanya bugün artık 2,5 milyonlara ulaşmış durumda. Türkiye'nin
değişik... Sadece Türkiye'nin de değil, Misakımillî’nin dışından Balkanlardan
dahi her yıl 2,5 milyon insanımızın, gencimizin gelerek dolaştığı, gezdiği ve
yeniden birlik ve beraberlik şuurumuzun pekiştirildiği bir alan hâlindedir. Dolayısıyla,
bugün Komisyonda da muhalefet partisinden arkadaşlarımızın vermiş olduğu
desteklerle, katkılarla, bugün burada kabul edilen önergelerle, verilen
katkılarla gerçekten bu alanın bundan sonra daha iyi yönetilebilmesi, daha
koordineli bir şekilde yönetilebilmesi, gelecek nesillere Çanakkale ruhunun
aktarılabilmesi anlamında çok önemli bir çalışma yaptığımızı düşünüyorum.
Ben bu çalışmaya katkı
veren herkese, siz değerli milletvekili arkadaşlarımıza, Sayın Bakanımıza ve
değerli çalışanlarına, bürokratlarına; huzurlarınızda teşekkür ediyorum. Bu
kanun, gelecek nesillere, gençliğimize, birlik ve beraberliğimize bu kanunun
hayırlar getirmesini temenni ediyor, Çanakkale şehitlerimizi ve tüm
şehitlerimizi huzurlarınızda yad ediyorum. 
Hepinize hayırlı akşamlar
diliyorum, sağ olun. (AK PARTİ sıralarından alkışlar) 
BAŞKAN – Tasarının
görüşmeleri tamamlanmıştır. Tasarının tümü açık oylamaya tabidir, açık
oylamanın şekli hakkında Genel Kurulun kararını alacağım.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Oylama için iki dakika
süre veriyorum ve oylama işlemini başlatıyorum.
(Elektronik cihazla
oylama yapıldı) 
BAŞKAN - Çanakkale
Savaşları Gelibolu Tarihi Alan Başkanlığı Kurulması Hakkında Kanun Tasarısı
açık oylama sonucu:




“Kullanılan
  oy sayısı


:


214








Kabul


:


206








Ret


:


8 


(x)







Kâtip Üye
Fehmi Küpçü
Bolu


Kâtip Üye
Muhammet Rıza
  Yalçınkaya
Bartın”



Tasarı kabul edilmiş ve
kanunlaşmıştır.
Sayın Bakan, buyurunuz.
(AK PARTİ sıralarından alkışlar)
KÜLTÜR VE TURİZM BAKANI
ÖMER ÇELİK (Adana) – Saygıdeğer Başkanım, saygıdeğer milletvekilleri; bu
tasarıya eleştirileriyle, destekleriyle destek veren, buna katkı sağlayan
herkese teşekkür ediyorum, yüce Meclise teşekkür ediyorum.
Ben, yüce Meclisin
kayıtlarına geçsin ve bu Mecliste benden önce okunmuşsa bir kere de ben bir
Kültür Bakanı olarak okuyayım diye size bir anekdottan bahsedeceğim, yüce
Meclisin hatırasına arz edeceğim çünkü bunun Gazi Meclis “Gazi” sıfatını
taşıyan bu Meclis için fevkalade kıymetli olduğunu düşünüyorum. 
Bizim
topraklarımızdan değil başka bir coğrafyadan Çanakkale’ye nasıl bakılıyordu,
onunla ilgili bir anekdot. 
Pakistan’ın
millî şairi Muhammed İkbal bir sabah uyanır, büyük Lahor Meydanı’na gelir ve
halkına bir konuşma yapar. Şair Nedvi Ebul Hasan o konuşmayı şöyle anlatıyor:
“Lahor’da bir meydanda ciddi bir toplantı olmuştu. Sayılamayacak kadar
kalabalık vardı. Heyecan son haddine gelmişti. Trablusgarp işgal edilmişti ve
Trablusgarp’ın ardından sıra Çanakkale’ye gelecekti. Lahor halkı sırtlarındaki
elbiselere kadar, evlerindeki bakıra kadar çıkarıp verdiler. Verirken şunu
diyorlardı: ‘Osmanlı’nın, Mehmetçik’in imdadına yetişsin.’ Vagonlarla yükleyip
gönderiyorlardı. Konuşma kürsüsü hazırlanmıştı. Nazarlar bir tarafa teveccüh
etti, belli ki büyük alim ve şair geliyordu. O gelen insanda bütün bir milletin
ızdırabını çekmenin havası saklıydı, iki büklümdü. Konuşma kürsüsüne çıktı, çok
belagatlı konuştu, insanları etkiledi; Osmanlı’ya, Müslümanlara yardım etmenin
faziletini anlattı ve Muhammed İkbal Lahor’daki alanda yüz binlere şöyle
anlattı rüyasını: Bu dünyadan göçmüştüm. Melekler beni rahmet ayetinin sahibi
Efendimiz Hazreti Muhammed (AS)’ın huzuruna çıkardılar. Efendimiz buyurdu: ‘Ey
hicaz bahçesinin bülbülü! Güller senin sözlerinin ateşiyle ısındı. Senin gönlün
aşk şarabıyla coşkundur, secde ve niyazdır senin coşkunluğun. Aşağılardan,
yeryüzünden göklere doğru uçtuğun zaman melekler sana yüceliğin sırrını
verdiler. Cihan bahçesinden çıkıp bana güzel bir koku gibi yaklaştın. Söyle
bana ne armağan getirdin?’ buyurdular. Dedim ki: ‘Efendim, dünyada huzur ve
rahat kalmadı, gönlün arzu ettiği hayat ele geçmiyor. Varlık bahçelerinde
binlerce gül, binlerce lale var ama vefasızdır onlar, terk eder bizi renkleri
de kokuları da. Efendim, bunların yerine bir şey getirdim size, cennette bile
eşi benzeri olmayan bir şişe kan getirdim. Bu senin ümmetinin namusudur,
şerefidir, vicdanıdır. Bu, Trablusgarp’ta, Çanakkale’de şehit olan askerlerinin
kanıdır.” 
Saygılar sunuyorum. (AK
PARTİ, CHP ve MHP sıralarından alkışlar)
BAŞKAN – Teşekkür
ederim.
4’üncü sırada yer alan
Vatansız Kişilerin Statüsüne İlişkin Sözleşmeye Katılmamızın Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine başlıyoruz.




4.-Vatansız Kişilerin Statüsüne İlişkin Sözleşmeye Katılmamızın
Uygun Bulunduğuna Dair Kanun Tasarısı ve Dışişleri Komisyonu Raporu (1/410)(S. Sayısı: 90)
BAŞKAN – Komisyon yok,
ertelenmiştir.
Sayın milletvekilleri,
bundan sonra komisyonun bulunamayacağı anlaşılmıştır.
Alınan karar gereğince
tasarı ve teklifler ile komisyonlardan gelen diğer işleri sırasıyla görüşmek
için 19 Haziran 2014 Perşembe günü saat 14.00’te toplanmak üzere birleşimi
kapatıyorum.
Kapanma
Saati: 00.46







(x) (10/982) esas
numaralı Meclis Araştırması Önergesi’nin tam metni tutanağa eklidir.



(x) 601 S. Sayılı Basmayazı tutanağa
eklidir. 


(x) Açık oylama kesin sonuçlarını
gösteren tablo tutanağa eklidir. 




