



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

24’üncü Birleşim
6 Ocak 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Ankara Milletvekili Ahmet Gündoğdu’nun,
Mehmet Akif İnan’ın 16’ncı ölüm yıl dönümüne ilişkin gündem dışı konuşması
2.- Adana Milletvekili Meral Danış
Beştaş’ın, mültecilerin sorunlarına ilişkin gündem dışı konuşması
3.- İzmir Milletvekili Ali Yiğit’in,
ülkemizde ve İzmir’de sağlık turizmine ilişkin gündem dışı konuşması
IV.- AÇIKLAMALAR
1.- Diyarbakır Milletvekili Çağlar
Demirel’in, 9/1/2013 tarihinde Paris’te katledilen 3 Kürt kadın siyasetçinin
ölüm yıl dönümlerine ve Silopi’de 3 Kürt kadın siyasetçinin katledilmesini
kınadığına ilişkin açıklaması
2.- Manisa Milletvekili Özgür Özel’in,
Bursa Milletvekili Hakan Çavuşoğlu’nun CHP grup önerisi üzerinde yaptığı
konuşmasındaki bazı ifadelerine ilişkin açıklaması
3.- Bursa Milletvekili Hakan Çavuşoğlu’nun,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
4.- İzmir Milletvekili Özcan Purçu’nun,
Romanların etnik kökenlerine ilişkin açıklaması
5.- Iğdır Milletvekili Mehmet Emin
Adıyaman’ın, 19 sıra sayılı Kanun Tasarısı’nın tümü üzerinde HDP Grubu adına
yaptığı konuşmasındaki bazı ifadelerini düzelttiğine ilişkin açıklaması
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- HDP Grubu adına, Grup Başkan Vekili
Diyarbakır Milletvekili İdris Baluken’in, çeşitli valilikler tarafından hukuka
aykırı bir biçimde ilan edilen sokağa çıkma yasakları boyunca yapılan operasyonlarda
öldürülen sivillerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/48)
2.- İstanbul Milletvekili Eren Erdem ve 20
milletvekilinin, ülkemizdeki IŞİD tehdidi ve tehlikesinin gerçek boyutlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/49) 
3.- İzmir Milletvekili Özcan Purçu ve 22
milletvekilinin, Roman yurttaşların barınmayla ilgili sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/50) 
VI.- ÖNERİLER
A) Siyasi Parti Grubu Önerileri
1.- MHP Grubunun, 16/12/2015 tarihinde
Aydın Milletvekili Deniz Depboylu ve arkadaşları tarafından, sağlıklı ve
gelişmiş bir toplum olabilmemizin teminatı olan çocuklarımızın temel
gereksinimlerinin başında gelen güvenlik ihtiyaçlarının karşılanması için
yaşamları süresince karşılaşabilecekleri tehdit ve tehlikelerin öngörülerek
alınacak tedbirlerin belirlenmesi amacıyla ve kayıp çocuklar hakkında verilmiş
olan Meclis araştırması önergesinin, Genel Kurulun 6 Ocak 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- HDP Grubunun, 5/1/2016 tarihinde
Diyarbakır Milletvekili Sibel Yiğitalp ve arkadaşları tarafından, 9 Ocak
2013’te Fransa’nın başkenti Paris’te katledilen Sakine Cansız, Fidan Doğan ve
Leyla Şaylemez’le ilgili soruşturmayı yavaşlatan güçlerin ve ilişkilerinin
araştırılması amacıyla verilmiş olan Meclis araştırması önergesinin Genel
Kurulun bilgisine sunulmak üzere bekleyen diğer önergelerin önüne alınarak,
Genel Kurulun 6 Ocak 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
3.- CHP Grubunun, 9/12/2015 tarihinde İzmir
Milletvekili Özcan Purçu ve arkadaşları tarafından, Roman vatandaşlarla ilgili
sorunların araştırılması amacıyla verilmiş olan Meclis araştırması önergesinin,
Genel Kurulun 6 Ocak 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi

VII.- SATAŞMALARA İLİŞKİN KONUŞMALAR
1.- Aydın Milletvekili Deniz Depboylu’nun,
Malatya Milletvekili Öznur Çalık’ın MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
2.- Malatya Milletvekili Öznur Çalık’ın,
Aydın Milletvekili Deniz Depboylu’nun sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
3.- Bursa Milletvekili Ceyhun İrgil’in,
Malatya Milletvekili Öznur Çalık’ın sataşma nedeniyle yaptığı konuşması
sırasında CHP Grubuna sataşması nedeniyle konuşması
4.- Manisa Milletvekili Erkan Akçay’ın,
Malatya Milletvekili Öznur Çalık’ın MHP grup önerisi üzerinde ve sataşma
nedeniyle yaptığı konuşmaları sırasında Milliyetçi Hareket Partisine sataşması
nedeniyle konuşması
5.- Tokat Milletvekili Coşkun Çakır’ın,
İstanbul Milletvekili Barış Yarkadaş’ın MHP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
6.- Diyarbakır Milletvekili İdris
Baluken’in, İstanbul Milletvekili Halis Dalkılıç’ın HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
7.- İstanbul Milletvekili Halis
Dalkılıç’ın, Diyarbakır Milletvekili İdris Baluken’in sataşma nedeniyle yaptığı
konuşması sırasında şahsına sataşması nedeniyle konuşması
8.- Diyarbakır Milletvekili İdris
Baluken’in, İstanbul Milletvekili Halis Dalkılıç’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
9.- Tokat Milletvekili Coşkun Çakır’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
10.- Tokat Milletvekili Coşkun Çakır’ın,
Siirt Milletvekili Besime Konca’nın CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
11.- Diyarbakır Milletvekili İdris
Baluken’in, Tokat Milletvekili Coşkun Çakır’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
12.- Tokat Milletvekili Coşkun Çakır’ın,
Iğdır Milletvekili Mehmet Emin Adıyaman’ın 19 sıra sayılı Kanun Tasarısı’nın
tümü üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
13.- Tokat Milletvekili Coşkun Çakır’ın,
Afyonkarahisar Milletvekili Mehmet Parsak’ın 19 sıra sayılı Kanun Tasarısı’nın
1’inci maddesi üzerinde MHP Grubu adına yaptığı konuşması sırasında Adalet ve
Kalkınma Partisine sataşması nedeniyle konuşması
14.- Diyarbakır Milletvekili İdris
Baluken’in, Afyonkarahisar Milletvekili Mehmet Parsak’ın 19 sıra sayılı Kanun
Tasarısı’nın 1’inci maddesi üzerinde MHP Grubu adına yaptığı konuşması
sırasında Halkların Demokratik Partisine sataşması nedeniyle konuşması
15.- Manisa Milletvekili Erkan Akçay’ın,
Tokat Milletvekili Coşkun Çakır ile Diyarbakır Milletvekili İdris Baluken’in
sataşma nedeniyle yaptıkları konuşmaları sırasında Milliyetçi Hareket Partisine
sataşması nedeniyle konuşması
16.- Diyarbakır Milletvekili İdris
Baluken’in, Manisa Milletvekili Erkan Akçay’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
VIII.- SEÇİMLER
A) Komisyonlarda Açık Bulunan Üyeliklere
Seçim 
1.- Kadın Erkek Fırsat Eşitliği
Komisyonunda açık bulunan üyeliğe seçim
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Somali
Federal Cumhuriyeti Hükümeti Arasında Savunma Sanayi İşbirliği Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporları (1/307) (S. Sayısı: 4)
2.- Türkiye Cumhuriyeti Hükümeti ile
Amerika Birleşik Devletleri Hükümeti Arasında Genişletilmiş Bilgi Değişimi
Yoluyla Uluslararası Vergi Uyumunun Artırılması Anlaşması ve Eki Mutabakat
Zaptının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/310) (S. Sayısı: 6)
3.- Türkiye Cumhuriyeti Hükümeti ve
Gürcistan Hükümeti Arasında Enerji Alanında İşbirliğine Dair Anlaşmanın
Onaylanmasının Uygun Bulunduğuna Dair Kanun Tasarısı ile Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ve Dışişleri Komisyonu
Raporları (1/312) (S. Sayısı: 7)
4.- Türkiye Cumhuriyeti ile Kore
Cumhuriyeti Arasında Serbest Ticaret Alanı Tesis Eden Çerçeve Anlaşma
Kapsamında Yatırım Anlaşmasının Onaylanmasının Uygun Bulunduğuna Dair Kanun
Tasarısı ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu ve Dışişleri Komisyonu Raporları (1/303) (S. Sayısı: 2)
5.- Türkiye Cumhuriyeti Hükümeti ile Ruanda
Cumhuriyeti Hükümeti Arasında Askeri Alanlarda Eğitim, Teknik ve Bilimsel İş
Birliği Çerçeve Anlaşmasının Onaylanmasının Uygun Bulunduğuna Dair Kanun
Tasarısı ile Millî Savunma Komisyonu ve Dışişleri Komisyonu Raporları (1/308)
(S. Sayısı: 5)
6.- Türkiye Cumhuriyeti ile Macaristan
Arasında Dostluk ve İşbirliği Antlaşmasının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/313) (S. Sayısı: 8)
7.- Türkiye Cumhuriyeti Hükümeti ile
Romanya Hükümeti Arasında Savunma Sanayi İşbirliği Anlaşmasının Onaylanmasının
Uygun Bulunduğuna Dair Kanun Tasarısı ile Millî Savunma Komisyonu ve Dışişleri
Komisyonu Raporları (1/315) (S. Sayısı: 9)
8.- Türkiye Cumhuriyeti Hükümeti ile Nijer
Cumhuriyeti Hükümeti Arasında Güvenlik İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/316) (S.
Sayısı: 10)
9.- Türkiye Cumhuriyeti Hükümeti ve Sierra
Leone Cumhuriyeti Hükümeti Arasında Hava Ulaştırma Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/299) (S.
Sayısı: 13)
10.- Türkiye Cumhuriyeti Hükümeti ve Güney
Sudan Cumhuriyeti Hükümeti Arasında Hava Ulaştırma Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/300) (S.
Sayısı: 14)
11.- Türkiye Cumhuriyeti Hükümeti ve Ruanda
Cumhuriyeti Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/301) (S.
Sayısı: 15)
12.- Türkiye Cumhuriyeti Hükümeti ve
Zimbabve Cumhuriyeti Hükümeti Arasında Hava Ulaştırma Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/302) (S. Sayısı: 16)
13.- Türkiye Cumhuriyeti Hükümeti ve
Jamaika Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/306) (S.
Sayısı: 17)
14.- Dünya Ticaret Örgütünü Kuran Marakeş
Anlaşmasını Tadil Eden Protokol ile Ticaretin Kolaylaştırılması Anlaşmasının
Onaylanmasının Uygun Bulunduğuna Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ile Dışişleri Komisyonu
Raporları (1/386) (S. Sayısı: 18)
15.- Asya Altyapı Yatırım Bankası Kuruluş
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/387) (S. Sayısı: 19)
X.- OYLAMALAR
1.- (S. Sayısı: 19) Asya Altyapı Yatırım
Bankası Kuruluş Anlaşmasının Onaylanmasının Uygun Bulunduğuna Dair Kanun
Tasarısı’nın oylaması


XI.- YAZILI SORULAR VE CEVAPLARI
1.- Mardin Milletvekili Ali Atalan’ın,
milletvekili makam odalarındaki televizyonlarda izlenebilen kanallara ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/629)
6 Ocak 2016 Çarşamba
BİRİNCİ OTURUM
Açılma Saati: 14.02
BAŞKAN: Başkan Vekili Ahmet AYDIN
KÂTİP ÜYELER: Elif Doğan
TÜRKMEN (Adana), İshak GAZEL (Kütahya)
------0-----
BAŞKAN
– Türkiye Büyük Millet Meclisinin 24’üncü Birleşimini açıyorum.
(HDP
sıralarından pankart gösterilmesi)
BAŞKAN
– Toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Mehmet Akif İnan’ın vefatının yıl dönümü münasebetiyle söz
isteyen Ankara Milletvekili Ahmet Gündoğdu’ya aittir. 
Buyurun
Sayın Gündoğdu. 
Süreniz
beş dakikadır. 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Ankara Milletvekili Ahmet Gündoğdu’nun,
Mehmet Akif İnan’ın 16’ncı ölüm yıl dönümüne ilişkin gündem dışı konuşması
AHMET
GÜNDOĞDU (Ankara) – Değerli Başkan, değerli arkadaşlarım; bugün Mehmet Akif
İnan’ın 16’ncı ölüm yıl dönümü. Bu vesileyle söz istemiş bulunuyorum.
Yedi
Güzel Adam’dan birisi; edebiyatçı, şair, yazar, sendikacı, Kudüs şairi Mehmet
Akif İnan.
Şanlıurfalıdır
ama üstat Necip Fazıl Kısakürek “Akif İnan Şanlıurfalı değil, Şanlıurfa Akif
İnanlıdır.” diyerek onun birikimini, adanmışlığını tarihe not düşmüştür. 
EĞİTİM-BİR-SEN
ve MEMUR-SEN’in uzun yıllar Genel Başkanlığını yaptım. EĞİTİM-BİR-SEN
sendikamızın ve MEMUR-SEN Konfederasyonumuzun kurucu Genel Başkanıdır. 1992’de
EĞİTİM-BİR-SEN’i, 1995 yılında MEMUR-SEN’i kurmuştur. 
“Niçin sendika düşüncesine meyletmiş, arkadaşları
yazmayı, mefkûreyi, medeniyet değerlerini şairlik, edebiyatçılıkla hayata
sürerken o neden eylemi öne çıkarmıştır?” sorusunun cevabını bugün çok daha net
görüyoruz. Türkiye’de milletin değerlerini önemseyen siyasetçilerin kesintiye
uğradığı, on yılda bir haddinin bildirildiği dönemlerde, Menderes’in, Özal’ın,
Erbakan’ın ve son AK PARTİ iktidarı döneminde 27 Nisan e-muhtıra gibi, 28 Şubat
gibi süreçlerde sahici sivil toplum örgütlerinin olmayışı, sivil
zannedilenlerin de beşli çetelerde yer alarak milletin iradesini devre dışı
bırakanların, bırakmak isteyenlerin çarkına su taşıma düşüncesi merhum Mehmet
Akif İnan’ı milletin değerleriyle, ümmetin değerleriyle dertlenen, ücret
sendikacılığının yanında akademik sendikacılığa, ülkeyi, demokrasiyi, insan
haklarını önemseyen sendikacılığa teşvik etmiştir ve o da bu anlayışla mükemmel
bir temel atarak bugün 11 hizmet kolunda yetkili, 900 bin üyesiyle MEMUR-SEN
örgütünün yeşermesinin temelini atmıştır.
Değerli
kardeşlerim, Mehmet Akif İnan’ın hayatında kardeşliğe, Türk’ün, Kürt’ün, Arap’ın,
Laz’ın, Çerkez’in kardeşliğine ne kadar çok önem verdiğini hem yaşantı
biçimiyle hem konuşmalarıyla hem eylemleriyle görüyoruz. “Türkümüz dünyayı
kardeş bilendir/ Gökleri insanın ortak tarlası.” diyerek de bu destansı
anlayışını yazıya dökmüştür. Mehmet Akif İnan ağabeyin bu anlayışını Sayın
Cumhurbaşkanımızın ideolojik ortaklığı da dolayısıyla başlattığı çözüm
sürecinde görmek, kendisini öteki hisseden başörtülülerin, Alevilerin,
Kürtlerin, bilhassa muhafazakâr Kürtlerin, dolayısıyla bütün vatandaşların
beriki olması için, eşit yurttaşlık için asimilasyonu bitirme, ana dilde
öğretim hakkı, ana dilde savunma hakkı gibi birçok hakkın verildiği ve bunun
yanında silahların gömülmesiyle anaların da ağlamamasının beklendiği bu sürecin
bugün farklı bir mecraya, hendek siyasetine, teröre ve teröriste “terör” ve
“terörist” diyememe anlayışına evrildiğini görüyoruz. 
Elbette
Mehmet Akif İnan ağabey aynı zamanda Kudüs şairidir. O “Mescidi Aksa’yı gördüm
düşümde/Götür Müslüman’a selam diyordu/Dayanamıyorum bu ayrılığa/Kucaklasın
beni İslam diyordu.” dizeleriyle Filistin davasını, mazlumlar davasını dünyanın
gözünün önüne sermiştir. Evet, bugün Mavi Marmara şehitlerimizle İsrail ile
girilen yeni ilişkide 3 şart vardı: Özür, dilenmiştir; tazminat ödenmesi;
ambargodan ziyade ablukanın kaldırılması. İnşallah, bağımsız Filistin devleti,
başkenti Kudüs olan bağımsız Filistin devleti kuruluncaya kadar da bu
mücadelenin devam etmesi Akif İnan dostlarının sorumluluğudur, sevdasıdır. 
Bu
duygularla, Akif İnan başta olmak üzere, bu ülkenin medeniyet öncülerine rahmet
olsun diyorum, hepinize saygılar sunuyorum. (AK PARTİ sıralarından alkışlar) 
BAŞKAN
– Teşekkürler Sayın Gündoğdu. 
Gündem
dışı ikinci söz, mülteciler hakkında söz isteyen Adana Milletvekili Meral Danış
Beştaş’a aittir.
Buyurun
Sayın Beştaş. 
Süreniz
beş dakikadır. 
2.- Adana Milletvekili Meral Danış
Beştaş’ın, mültecilerin sorunlarına ilişkin gündem dışı konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; size bir Rojavalı
mültecinin, Suriyeli mültecinin öldürülme hikâyesini en kısa hâliyle
aktaracağım ve ülkemizde yaşanan mülteci sorunları ve mülteci dramının,
aslında, gerçekte hiç de söylenildiği gibi olmadığını, geri gönderme
merkezlerinde ve yaşamın diğer alanlarında nasıl büyük bir cendere içinde
yaşadıklarını ifade edeceğim. 
Dilo Derviş, 20 yaşında, Suriye’nin Haseki kentinde
doğmuş, büyümüş ve Suriye’deki iç savaş sebebiyle, bildiğimiz sebeplerle
Türkiye’ye gelmiş ve iki yıldır Adana’da yaşıyordu. Dilo Derviş, Adana’da tarım
işçisi olarak çalışıyordu ve geçici oturum belgesiyle Adana’da ikamet ediyordu.
19 Ağustos 2015 tarihinde, toplumsal olaylara katıldığı gerekçesiyle
tutuklandı, Adana’da cezaevine atıldı. 17 Kasım 2015 tarihinde mahkeme tahliye
kararı verdi ve yurt dışına çıkış yasağı koydu. Bunun üzerine, Dilo Derviş,
mahkeme tarafından serbest bırakıldığı hâlde, Göç İdaresi tarafından geri
gönderme merkezine, aslında tutuklanarak gönderildi. On gün boyunca, Adana’da,
tam olarak ismi Göç İdaresi Misafirhanesi olan bir yerde tutuldu. Daha sonra da
Erzurum Aşkale’ye, geri gönderme merkezine gitti ve Dilo Derviş’le ilgili, bu
süre zarfında, bunun hukuksuz bir uygulama olduğu, serbest bırakılması
gerektiği yönünde çok yoğun bir görüşme trafiğinde bulundum. Adana Valiliği,
Göç İdaresi Genel Müdürlüğü, İçişleri Bakanlığı Müsteşarı nezdinde bire bir
görüşmelerim oldu. Ve bu görüşmelerde, bir buçuk ay önce, ilk tahliye
edildiğinde bizzat Göç İdaresi Genel Müdürü Atilla Toros -Müsteşarla
görüştükten sonra- bana bunun bir hukuksuzluk olduğunu kabul ettiğini, genelge
ve yazıyla bu durumu sonlandıracağını söyledi. Ama Atilla Bey’le bir buçuk ay
boyunca sadece 2 kere görüşebildim ve korkunç sonuçlar oluştu. Bu süre
zarfında, 2 defa iletişimden sonra hiçbir telefonumuza çıkılmadı ve iki ay
boyunca sekreterim ve danışmanımız aracılığıyla her gün aradık ve Dilo
Derviş’in öldürüldüğü 31 Aralık tarihinden bir hafta önce Göç İdaresinden bize,
danışmanıma verilen bilgi kendisinin serbest kalacağı yönündeydi fakat maalesef
2 Ocakta ailesi ve avukatı aranarak Dilo Derviş’in öldüğü, kendini astığı
yönünde bilgi verildi.
Dilo Derviş’in gözaltında ya da bir cezaevinde değil,
devletin Avrupa Birliği desteğiyle kurmuş olduğu, Avrupa Birliği ve Türkiye
bayraklarının olduğu bir merkezde öldürülmesinin mültecilere ilişkin
politikanın gerçek resminin ortaya çıkarılması açısından çok önemli olduğunu
ifade etmek istiyorum. Biz bir buçuk ay boyunca Dilo Derviş’in yaşadığı
hukuksuzluğu takip ederken kendisinin maalesef Aşkale Geri Gönderme Merkezinden
cenazesi çıkarıldı ve şu anda…
Bu, gülünecek bir şey değil sayın milletvekilleri,
lütfen.
YILMAZ
TUNÇ (Bartın) – Sana gülen yok.
MERAL
DANIŞ BEŞTAŞ (Devamla) – Bir insanın devletin denetim ve gözetiminde
öldürüldüğünü söylüyorum burada.
YILMAZ
TUNÇ (Bartın) – Sana gülen yok, sana kimse gülmedi.
MERAL
DANIŞ BEŞTAŞ (Devamla) – Lütfen, biraz ciddiyet ve biraz saygı istiyorum.
Dilo
Derviş, Cumhurbaşkanının, Başbakanın ve yetkililerin ısrarla Avrupa’ya ve
dünyaya meydan okuduğu mülteci politikasının, ha bire 9 milyar dolarlardan söz
ettikleri bir alanda… İç kamuoyuna yönelik de şunu söylemek istiyoruz:
Mülteciler burada insanlık dışı koşullarda zaten yaşamlarını sürdürüyorlar ve
bu cinayet de, Dilo Derviş’in Adana’dan Aşkale’ye ölüm hikâyesi de mültecilerin
nasıl yaşadığını gözler önüne seriyor. Ve Aşkale’ye avukat arkadaşımız gitti,
ailesiyle birlikte gitti, “Kendini astı” denilen odada, tek kişilik hücrede
tutulmuş, kaba dayağa maruz kalmış. Ve orada verilen ifadelere göre, 2 metrelik
boyda kendisini atkıyla astığı iddia ediliyor. Ben bir hukukçu olarak, atkıyla
asının, orada atlama olmasının mümkün olmadığını ve boyun kırığının imkânsız
olduğunu biliyorum. Tabii ki bu işi takip edeceğiz ve peşini bırakmayacağız.
Dilo Derviş’i kim, niye öldürdü? Ve öldürüldükten sonra, Göç İdaresi Genel
Müdürlüğü ve İçişleri Bakanlığı yetkilileri başta olmak üzere, benim takip
ettiğimi çok bildikleri hâlde bir haftadır telefonlarımıza dahi çıkmıyorlar. 
İşte,
Türkiye'de mülteci politikası bu şekilde, iç kamuoyuna yönelik farklı beyanlar
olmasına rağmen devam ettiriliyor ve Dilo Derviş, çok net bir şekilde,
mahkemenin kararına uyulmayarak, kendi denetim ve gözetiminde devlet tarafından
öldürülmüştür.
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın Beştaş. 
Gündem
dışı üçüncü söz, ülkemizde ve İzmir’de sağlık turizmi hakkında söz isteyen
İzmir Milletvekili Ali Yiğit’e aittir. 
Buyurun
Sayın Yiğit. (CHP sıralarından alkışlar)
Sizin
de süreniz beş dakikadır. 
3.- İzmir Milletvekili Ali Yiğit’in,
ülkemizde ve İzmir’de sağlık turizmine ilişkin gündem dışı konuşması
ALİ
YİĞİT (İzmir) – Sayın Başkan, değerli milletvekilleri; sağlık turizmi konusunda
gündem dışı söz almış bulunuyorum. Yüce heyetinizi saygıyla selamlıyorum.
“Memleket
isterim 
Gök
mavi, dal yeşil, tarla sarı olsun;
Kuşların,
çiçeklerin diyarı olsun.
Memleket
isterim
Ne
başta dert ne gönülde hasret olsun;
Kardeş
kavgasına bir nihayet olsun.”
demiş
Cahit Sıtkı Tarancı. 
Ben
de silahların sustuğu, barış, hoşgörü ve kardeşliğin egemen olduğu bir yıl
dileyerek sözlerime başlıyorum.
Değerli
milletvekilleri, ne şanslıyız ki göğün mavi, dalın yeşil, güneşin kızıl,
tarlaların sarı olduğu, bütün medeniyetlere ve kültürlere ev sahipliği yapan on
iki bin yıllık tarihî bir coğrafyaya sahibiz. Bunun için “Anadolu” denilmiş bu
topraklara. Biz Anadolululara düşen ise bu değerlerin kıymetini bilmek, onu
yaşamak ve onu yaşatmaktır, ancak ne yazık ki bu misyondan da bu vizyondan da
çok uzağız. 
Bunun
en çarpıcı örneklerinden biri de turizm ve özellikle de sağlık turizmidir.
Çünkü biz özellikle sağlık turizmi alanında dünya 1’incisi olma potansiyeline
sahip bir ülkeyiz ama şu anda hedeflerin çok gerisindeyiz. Çünkü ülkemizde
turizm genel olarak orta sınıf yabancı turist grubuna hitap eden bir anlayış ve
pazarlama üzerine kurgulanmıştır. Bu durum turist sayısını artırmakta ama
yabancı turistin ülkeye sağladığı ekonomik katma değer anlamında yetersiz ve
düşük kalmaktadır. Oysaki dünyada ve ülkemizde sağlık turizmi son yıllarda
hızla yükselen önemli bir turizm alanıdır. Yapılan araştırmalara göre geleneksel
diye adlandırdığımız deniz, kum, güneş turizminin gelirleri ile sağlık
turizminin gelirleri karşılaştırıldığında aradaki fark 4 kata kadar
çıkmaktadır. 100 milyar dolarlık bu pazarda sahip olduğumuz sağlık geliri
sadece 2 milyar dolar civarındadır. Dünya sağlık turizmi gelirleri içerisinde
bu oran çok düşük kalmaktadır.
Değerli
milletvekilleri, temel olarak sağlığı esas aldığı ve tedaviyle birlikte tatili
de kapsadığı için doğası, denizi, kumu, güneşi, ulaşımı, altyapısı, yer altı ve
yer üstü zenginlikleri, tabii termalle İzmir sağlık turizminin başkenti olma
potansiyeline sahip bir şehirdir. İzmir, üç yüz gün güneşli iklimiyle, tarihî
ve kültürel yapısı, termal alanları, denizi, gastronomisiyle büyük bir
değerdir. Antik Çağ’ın ve Anadolu’nun en eski sağlık merkezlerinden olan
Bergama’daki Asklepion aynı zamanda dönemin ünlü hekimlerinin yetiştiği bir tıp
okulu ve dünyanın ilk psikiyatri hastanesidir. Rönesans’a kadar neredeyse bin
beş yüz yıl boyunca alanında adından en çok söz ettiren, cerrahiden psikiyatriye,
anatomiden fizyolojiye, felsefeden farmakolojiye kadar 20 ciltlik eser bırakan
Galen Bergamalıdır. Efes’i, Meryem Ana’sı, Bergama’sı, Şirince’si, Urla ve
Foça’sıyla İzmir geçmişten geleceğe bir medeniyetler köprüsüdür. Ancak İzmir
bütün bu değerlerine ve zenginliklerine rağmen hak ettiği yerde değildir. Bu
bağlamda, bölgesel destek ve teşviklerin yanı sıra sektörel bazda teşviklerin
oluşturulması önemlidir. 
Sonuç
olarak, yalnızca sektörün tüm paydaşlarının değil Hükûmetin de taşın altına
elini koyması gerekir. İzmir’in marka şehir olması için gerekli adımların bir
an önce atılması gerekmektedir. Nitekim, 2015, 2020 EXPO için İzmir aday olarak
gösterilmiş, teması ise sağlık olarak işlemiştir. Şu anda dünyada sadece
Dubai’de bulunan, Dubai ekonomisine ciddi gelir sağlayan sağlık serbest bölgesi
Türkiye için, özellikle İzmir için güzel bir modeldir. Aynı şey İzmir’de
yapılamaz mı? Dün “EXPO” diyen anlayış, bugün bu işten nasıl, niye vazgeçti,
onu bir türlü anlayamıyorum. Hükûmeti bu konuda bir an önce harekete geçmeye
çağırıyoruz. Sonuçta kazanan Türkiye olacak, kazanan İzmir olacak.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ediyorum Sayın Yiğit.
Sayın
milletvekilleri, gündeme geçiyoruz. 
Başkanlığın
Genel Kurula sunuşları vardır…
MAHMUT
TANAL (İstanbul) – Sayın Başkan…
BAŞKAN
– Buyurun.
MAHMUT
TANAL (İstanbul) – 60’ıncı maddeye göre pek kısa bir sözüm vardı izin
verirseniz.
BAŞKAN
– Sayın Tanal, bugün 60’a göre söz haklarını vermeyeceğim, direkt gündeme
geçiyoruz.
MAHMUT
TANAL (İstanbul) – Çünkü Bakan burada, çok önemli bir husus Sayın Başkan.
BAŞKAN
– Çok teşekkür ediyorum. Sayın Tanal, zaten gün içinde herhâlde epey bir
konuşmalar olacak.
ÇAĞLAR
DEMİREL (Diyarbakır) – Başkan…
BAŞKAN
– Buyurun efendim.
ÇAĞLAR
DEMİREL (Diyarbakır) – Ben de bir konuşma yapmak üzere daha önceden söz hakkı
istemiştim, sisteme girmiştim.
BAŞKAN
– Sayın Demirel, fark etmedim.
Buyurun
Sayın Demirel. 
İki
dakika süre veriyorum.
IV.- AÇIKLAMALAR
1.- Diyarbakır Milletvekili Çağlar
Demirel’in, 9/1/2013 tarihinde Paris’te katledilen 3 Kürt kadın siyasetçinin
ölüm yıl dönümlerine ve Silopi’de 3 Kürt kadın siyasetçinin katledilmesini
kınadığına ilişkin açıklaması
ÇAĞLAR DEMİREL (Diyarbakır) – Sayın Başkan, değerli
milletvekilleri; bildiğiniz gibi ocak ayındayız. Bundan üç yıl önce, 9 Ocak
2013’te 3 kadın siyasetçi Paris’te katledildi. Sakine, Fidan ve Leyla
arkadaşımız Kürt, kadın ve siyasetçi oldukları için Paris’te katledildiler. Tam
aynı dönemde, ocak ayında… Daha önceden de, Sur, Silopi, Cizre’de yaşananları
ve katliamları, sivil katliamları defalarca burada gündeme getirdik. Dün de
yine Silopi’de 3 Kürt kadın siyasetçi katledildi ve infaz edildi. Bunu burada,
Genel Kurulda ve Türkiye kamuoyuyla paylaşmak istedik. 
Sayın Başkan, 3 kadın siyasetçi, hepsi siyasi kimliği
olan ve Şırnak’ta siyasi çalışmalar yürüten kadın arkadaşlarımız,
yoldaşlarımız. Yaşanan olaylardan kaynaklı, polislerin, özellikle evlerini terk
etmeleri gerektiğine dair, halkın evini terk etmesine dair anonslar geçmesiyle
birlikte bir mahalleden diğer mahalleye geçerken arkadaşlarımız vuruluyor ve
vurulurken de özellikle güvenlik güçleri… Tank, top ve silahla vurulduktan
sonra, yaralı olduklarına dair bilgi bize iletildi. 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Gerek Silopi’deki vekil arkadaşlarımıza, Şırnak’taki
vekil arkadaşlarımıza gerekse de bize bu bilgi iletildi ve görüşmelerimiz
olmasına, ambulans gönderilmesi gerektiğini iletmemize rağmen, oraya ambulans
değil, ne yazık ki birkaç saat sonra cenaze aracı gönderilerek orada infaz
edilen 3 kadın arkadaşımızın cenazesi Silopi Devlet Hastanesi morguna
kaldırılıyor. 
3
siyasi kadın arkadaşımızın, özelde de, Başkan, katledilmesine ilişkin ben bir
dakika süre isteyeceğim. 
BAŞKAN
– Sayın Demirel, zaten sizin grup öneriniz de aynı konuyla alakalı diye
biliyorum ben. 
ÇAĞLAR
DEMİREL (Diyarbakır) – Evet, sizden sadece bir dakika sözümü tamamlamak için...

İDRİS
BALUKEN (Diyarbakır) – Toparlamak için.
BAŞKAN
– Buyurun, buyurun, toparlayın.
ÇAĞLAR
DEMİREL (Diyarbakır) – Toparlayacağım.
Hem
yaşanan Paris katliamını hem de aynı tarihlere ve aynı döneme denk gelen,
özelde de Silopi’de 3 kadın siyasetçinin katledilmesi ve infaz edilmesini
şiddetle kınadığımızı ifade etmek istiyorum ve bunun hesabını soracağımızı da
bir kez daha buradan ifade ederek 3 kadın siyasetçiyi saygıyla anıyor,
mücadeleleri önünde saygıyla eğildiğimizi bir kez daha buradan ifade etmek
istiyorum. 
Teşekkür
ediyorum. 
BAŞKAN
– Evet, teşekkür ediyoruz. 
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır. Önergeleri ayrı ayrı
okutacağım. 3’üncü sırada okutacağım Meclis araştırma önergesi 500 kelimeden
fazla olduğu için önergenin özeti okunacaktır ancak önergenin tam metni tutanak
dergisinde yer alacaktır.
Önergeleri
okutuyorum:
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- HDP Grubu adına, Grup Başkan Vekili
Diyarbakır Milletvekili İdris Baluken’in, çeşitli valilikler tarafından hukuka
aykırı bir biçimde ilan edilen sokağa çıkma yasakları boyunca yapılan
operasyonlarda öldürülen sivillerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/48)
Türkiye Büyük Millet Meclisi Başkanlığına
AKP
Hükûmetinin politikalarıyla birlikte çeşitli valilikler tarafından hukuka
aykırı bir biçimde ilan edilen sokağa çıkma yasakları boyunca yapılan
operasyonlarda öldürülen sivillerin araştırılması amacıyla Anayasa'nın 98'inci,
İç Tüzük’ün 104'üncü ve 105'inci maddeleri gereğince Meclis araştırması
açılması için gereğini arz ve teklif ederiz.
 İdris
Baluken
 Diyarbakır
 HDP
Grup Başkan Vekili
Gerekçe:
7
Haziran genel seçim sonuçlarını hazmedemeyerek halkın iradesini hiçe sayan AKP
iktidarı, yeniden tek başına iktidar olabilmenin yolunun çatışmaları
derinleştirmekten ve güvenlik söylemine sığınmaktan geçtiğini düşünmüş, 30 Ekim
2014'te alınan MGK kararlarını kapsamlı bir şekilde hayata geçirmiştir.
Devletin güvenlik güçlerinin yanı sıra birtakım paramiliter güçlerin devreye
konulmasıyla bölgede âdeta bir amok şiddet ortamı estirilmiş, sindirme ve
korkutma politikaları çerçevesinde 7 Haziran seçimlerinden 23/11/2015 tarihine
kadar 143 sivil yurttaş yaşamını yitirmiştir. Dünya tarihinde eşi benzeri
olmayan sokağa çıkma yasaklarını ve uygulanan savaş politikalarını protesto
eden yurttaşlara da saldırılar yapılmıştır.
Şu
ana kadar sadece Silvan’da 6 kez sokağa çıkma yasağı ilan edilmiş ve 20 sivil
hayatını kaybetmiştir. Cizre’de 3 kez sokağa çıkma yasağı ilan edilmiş, bu
yasaklar süresince ve öncesinde 30 sivil hayatını kaybetmiştir. Nusaybin’de 13
Kasımda ilan edilen sokağa çıkma yasağı devam etmektedir ve şu ana kadar 7
insan katledilmiştir. Bölge halkı ölü sayısının artacağına dair derin bir
endişe taşımaktadır. 
Geçici
AKP Hükûmetinin Başbakanı Ahmet Davutoğlu “Cizre’de operasyonlarda hiçbir sivil
yurttaş hayatını kaybetmemiştir.” diyerek hakikati açık ve net bir şekilde
çarpıtmıştır. Henüz 35 günlük bir bebeği dahi sivil olarak görmeyen anlayış
maalesef ülke yönetimini esir almış durumdadır. 
HDP’nin
yüksek oranda oy aldığı kentler, zırhlı araçlar içinde özel harekât timlerinin
de aralarında bulunduğu çok sayıda güvenlik görevlisi personeli sevkiyatı
yapıldıktan sonra ablukaya alınmakta, akabinde ilan edilen sokağa çıkma yasakları
boyunca halk perişan edilmektedir. Cizre’de insanlar yasaktan dolayı evden
çıkamadıkları için kokmasın diye cenazelerini derin dondurucuda saklamak
zorunda kalmıştır. Elektrik, su, gıda gibi en temel insani ihtiyaçların bile
lüks hâline geldiği bir ortamda insanlar hayatta kalma mücadelesi vermektedir.
Abluka altına alınan kentlerde cami minarelerine ve yüksek binalara
yerleştirilen keskin nişancılar çocuk, yaşlı demeden evinin kapısından başını
çıkaranı anında hedef almakta, avlamaktadır.
Bu
durum her gün bir başka kent ve ilçede sırayla, kimi zaman da aynı anda devam
etmektedir. Tamamen meşru bir talep olan öz yönetim ilanları sonrası yapılması
gereken müzakere etmek ve karşılıklı olarak anlaşmak iken sokaklara topla,
tankla müdahale edilmektedir. Günlerce abluka altında bırakılan kentler tamamen
harabe hâline getirildikten, insanlar göçe zorlandıktan sonra bir başka kente
geçiş yapılmaktadır.
Devletin
güvenlik güçleriyle hareket eden ve kendilerine "esedullah timi" adı
veren IŞİD görünümlü bazı unsurların hiçbir hukuki ve insani değere sığmayan
eylemleri yüzünden bölge halkı derin bir korku ve endişe içindedir. Bebeklerin,
yaşlıların ve kadınların katledildiği bir ülke hâline gelmiş durumdayız. Bu
işte sorumluluğu olan herkesin yargı önünde hesap vermesi gerekmektedir.
Devletin
bir numaralı görevi, yurttaşlarının can ve mal güvenliğini sağlamasıdır. Bu
görevin yerine getirilmesi, hukukumuzda “kusursuz sorumluluk” bağlamında
tanımlanmıştır. Açıkçası, devletin hiçbir bahanesi, gerekçesi dikkate alınmadan
tüm yurttaşların can ve mal güvenliği sağlanmalıdır. Sivil ölümlerin tek tek
araştırılması, sorumluların açığa çıkarılması ve ölümlerin önüne geçilebilmesi
amacıyla Meclis çatısı altında bir komisyon kurulması aciliyet arz etmektedir.
2.- İstanbul Milletvekili Eren Erdem ve 20
milletvekilinin, ülkemizdeki IŞİD tehdidi ve tehlikesinin gerçek boyutlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/49)
Türkiye Büyük Millet Meclisi Başkanlığına
Yazılı
ve sosyal medyada IŞİD'e silah sevkiyatı yaptığı iddiasıyla yapılan MİT tırları
haberlerinden ve ülkemizde IŞİD'in gerçekleştirdiği kitlesel katliamlarda
görülen açık güvenlik zafiyetlerinden sonra, kamuoyunda iktidar aracılığıyla
IŞİD'e yönelik yardımların yapılıp yapılmadığı tartışmaları başlamış, yerli ve
yabancı basında Türk Hükûmetinin IŞİD'e doğrudan ve dolaylı yardımlar yaptığını
içeren haberler ve belgeler yer almaya başlamıştır.
Son
aylarda tarafsız medyaya yönelik baskı, susturma ve sansür çabalarının iyice
artmasının nedenlerinden biri olarak da gösterilen Türkiye ve IŞİD arasındaki
“gizli ajanda” iddiası, en son Cumhuriyet gazetesi yazarlarından Can Dündar ve
Erdem Gül'ün "devlet sırrını ifşa etmekten" yargılandıkları davada
"terörist" yaftasıyla tutuklanmasıyla tümüyle sorunsallaştırılmaya
başlanmıştır.
Tarihsel olarak MİT tırlarında bulunan
silahların önce inkâr edildiğini ve Türkmenlere ilaç yollandığı bilgisini
paylaşan devlet yetkilileri, ileriki süreçte tırlarda bulunan yardımların
aslında silah olduğunu içeren açıklamalarda bulunmuş ve silahların da Suriye
rejimine karşı savaşan ılımlı muhalif Türkmenlere iletildiğini belirtmiştir.
Türkmen liderlerin Türkiye'den herhangi bir yardım almadığına dair açıklamaları
sonrasında ise kamuoyunda silahların kimlere ve hangi gruplara yollandığı
tartışılmaya başlamıştır. "Ilımlı muhalif” diye belirtilen grupların
selefi ve cihatçı El Nusra teröristleri olduğunun ortaya çıkması üzerine, MİT
tırları aracılığıyla yollanan mühimmatın kimlere ait olduğu merak ve endişe
konusu olmuştur.
Cumhurbaşkanı Erdoğan'ın, Rusya'yla
yaşanan uçak krizi hakkında konuşurken MİT tırlarıyla ilgili "O tırlar
işte bu bölgedeki Bayırbucak Türkmenlerine gidiyordu." açıklamasından
sonra, “Şimdi bazıları diyorlar ki ‘O dönemde Başbakan tırlarda silah yok
dedi.' Yahu soruyorum, o tırlarda silah varsa ne olacak, yoksa ne olacak?"
sözleri, AKP iktidarında Başbakan Yardımcılığı görevini sürdüren Tuğrul
Türkeş'in yine MİT tırlarındaki silahlara ilişkin “Bizi izleyenlerin huzurunda
yemin ediyorum. Vallahi ve billahi, o silahlar Türkmenlere gitmiyordu."
sözleri, gazetecilerin devlet sırrını ifşa etmekten tutuklanması ve MİT
tırlarını durduran askerlerin mahkemede verdikleri ifadeler, her ne kadar
silahların hangi gruplara gittiğine dair ipuçları verse de tırlardaki
silahların akıbetinin net olarak araştırılması, kamuoyunun gerçekleri öğrenmesi
ve Türk Hükûmetinin uluslararası sistemde konumlanışını anlamak açısından önem
arz etmektedir.
Bu gerekçelerle, ülkemizdeki IŞİD
tehdidi ve tehlikesinin gerçek boyutlarını anlamak, uluslararası düzeyde IŞİD'e
yönelik yaptırım veya yardımların nasıl işlediğini araştırmak, “MİT tırları”
diye haberleştirilen yardım ve sevkiyatın hangi grupların eline geçtiğini
öğrenmek ve yurttaşları ve basın emekçilerini IŞİD terörünün tehditlerine karşı
korumanın yollarını belirlemek amacıyla Anayasa'nın 98'inci maddesi ve Türkiye
Büyük Millet Meclisi İçtüzüğü’nün 104 ve 105'inci maddeleri gereğince bir
araştırma komisyonu kurularak konunun tüm boyutları ile araştırılmasını saygılarımla arz ederim.
1)
Eren Erdem  (İstanbul)
2)
Şenal Sarıhan  (Ankara)
3)
Ali Yiğit  (İzmir)
4)
İbrahim Özdiş  (Adana)
5)
Mazlum Nurlu  (Manisa)
6)
Musa Çam  (İzmir)
7)
Ömer Fethi Gürer  (Niğde)
8)
Niyazi Nefi Kara  (Antalya)
9)
Barış Yarkadaş  (İstanbul)
10)
Sibel Özdemir  (İstanbul)
11)
Aydın Uslupehlivan  (Adana)
12)
Ali Şeker  (İstanbul)
13)
Selina Doğan  (İstanbul)
14)
Gaye Usluer  (Eskişehir)
15)
Haluk Pekşen  (Trabzon)
16)
Cemal Okan Yüksel  (Eskişehir)
17)
Okan Gaytancıoğlu  (Edirne)
18)
Atila Sertel  (İzmir)
19)
Veli Ağbaba  (Malatya)
20)
Kadim Durmaz  (Tokat)
21)
Bülent Yener Bektaşoğlu  (Giresun)

3.- İzmir Milletvekili Özcan Purçu ve 22
milletvekilinin, Roman yurttaşların barınmayla ilgili sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/50) (X)
Türkiye Büyük Millet Meclisi Başkanlığına
İnsanca
yaşamın temel koşulu olan barınma hakkı, sosyal haklar içinde yer almaktadır.
Konut hakkı, insan onuruna uygun bir yaşam sürdürülmesi için asgari gereken ve
ihtiyaç duyulan haklardandır.
Barınma
hakkı, ayrımcılık yasağı ile doğrudan ilgili bir haktır. Barınma olanaklarının
sağlanması süreci, ayrımcılığın görünür olduğu ilk aşama olmaktadır. Barınma hakkı
ve ayrımcılık, bir çok şekilde görünmektedir. Roman mahalleleri, kentteki
ayrımcılığın vücut bulmuş hâlidir. Roman mahallesinin olduğu her şehirde, Roman
mahallesinin neresi olduğu bellidir. O kentte yaşayan herkes Romanların
oturduğu yeri bilir, "Çingene mahallesi" olarak adlandırarak
yaftalanır, dışlanır.
Türkiye’de
Romanlar bakımından barınma hakkı ile kentsel dönüşüm konusu beraber
ilerlemektedir. Kentsel dönüşüm projeleri ise yerinde dönüşümü değil,
yaşayanların yerinden edilmesi yaklaşımını benimsemektedir.
Türkiye'nin
taraf olduğu uluslararası sözleşmeler, insanın barış içinde ve onurlu bir
şekilde yaşamasına olanak tanıma yükümlülüğünü düzenlemektedir. Ülkemizde
şimdiye kadar yapılan kentsel dönüşümler, uluslararası insan hakları
düzenlemeleriyle uyumsuzdur. Örneğin, Romanlar Sulukule'de yerinden edilmiş ve
şu anda eskisinden çok daha kötü koşullarda yaşamak zorunda bırakılmıştır.
Romanların yerinden edilmeden, sosyal dönüşümle birlikte kentsel dönüşümün
gerçekleştirilmesi zorunludur. Kentsel dönüşüm projeleri, Romanlar gibi,
Türkiye'nin en yoksul ve dışlanmış gruplarının yaşadığı bazı bölgelerde
yürütülmektedir.
Romanların
yaklaşık yüzde 80’i 1 veya 2 odalı evlerde yaşamaktadırlar. Birçok mahallede
Romanlar, altyapı sorunu nedeniyle elektrik, su, kanalizasyon, ulaşım gibi
imkânlardan yararlanmada zorluk çekmektedirler. Bunun yanı sıra, Türkiye'de
2006 yılından beri süren kentsel dönüşüm projeleri kapsamında birçok Roman
mahallesi kentsel dönüşüm projelerine konu edilmiş ve Romanlar mahallelerinden
zorla tahliye edilmiş, yerlerinden edilmiştir. Romanlar, kentsel dönüşüm
projelerinin sosyal dönüşümle birlikte olması gerektiğini ve ekonomik olarak
ödeyebilecekleri, nitelikli ve sağlıklarına uygun evlerde yerlerinden edilmeden
hayata geçirilmesini talep etmektedirler. İstanbul Sarıgöl Roman Mahallesi,
Sakarya'nın Sapanca ilçesi Gazipaşa Mahallesi'nde ve birçok kentte benzer
sorunlar devam etmektedir.
Kentsel
dönüşüm, günümüzde, afet dönüşüm yasası olarak özellikle yoksulların haklarını
ihlal eden, dava açma hakkını nerdeyse ortadan kaldıran ve zorunlu tahliyeye
neden olan projeler olarak hayata geçmektedir. Ayrıca, düşük maliyetli farklı
alternatifleri içeren barınma olasılıkları sunulmaktadır. Bu, zaten yoksul
olan, yoksunluk içinde yaşayan Romanları daha da fakirleştirmiştir.
Mahallelerini zorla boşaltan Romanların bir kısmı evsiz kalmış, bir kısmı ise
önceki koşullarından daha da kötü koşullarda yaşamaya mecbur edilmiştir.
Gecekondu
alanlarının dışında, 2015 yılı Türkiye'sinde hâlâ çadırlardan kurulu Roman
mahalleleri vardır. Mevsimlik tarım işlerinde çalışan Romanların çadırlarda
yaşamasının yanı sıra yerleşik olarak konutu olmadığı için çadırda yaşayan
Romanlar bulunmaktadır. Çamurun içinde, temin edilen naylonlarla kışı, yağmuru,
çamuru yaşamaktadırlar. Yoksulluk ve yoksunluk içinde çadırda, barakada, teneke
dam altında susuz, elektriksiz, kanalizasyonsuz Roman mahallelerinde
yaşayanların, yaşadıkları bu durumun görünür olması, bu sorunların TBMM
tarafından tespit edilmesi, çözüm önerilerinin geliştirilmesi zorunludur.
Romanların kendi mahallelerinden uzak yerlerde iskân edilmeleri ile kiracı
konumunda olanların barınma haklarına yönelik ihlallerin kapsamlı şekilde
araştırılması gerekmektedir. Roman yurttaşlarımızın çok uzun dönemli olarak
borçlandırmayla geleceklerinin ipotek altına alınması, kentsel dönüşüm
Romanları yerinden etmeden sosyal dönüşümle yapılmaması, katılım haklarının
gözetilmemesi gibi sorunların araştırılarak temel yaşam hakkının güvencesi de
olan barınma hakkından etkin olarak yararlanılmasını sağlamak amacıyla ulusal
ve uluslararası ilke ve standartlar esas alınarak çözüm önerilerinin tespit
edilmesi için Anayasa'nın 98’inci maddesi ve Türkiye Büyük Millet Meclisi
İçtüzüğü'nün 104’üncü ve 105’inci maddeleri uyarınca Meclis araştırması
açılmasını talep ederim. 
1) Özcan Purçu  (İzmir)
2) Özgür Özel  (Manisa)
3) Namık Havutça
 (Balıkesir)
4) Mustafa Ali
Balbay  (İzmir)
5) Ahmet Akın  (Balıkesir)
6) Mahmut Tanal  (İstanbul)
7) Veli Ağbaba  (Malatya)
8) Gülay Yedekci
 (İstanbul)
9) Candan Yüceer
 (Tekirdağ)
10) Sibel
Özdemir  (İstanbul)
11) Bülent Öz  (Çanakkale)
12) Fatma Kaplan
Hürriyet  (Kocaeli)
13) Okan
Gaytancıoğlu  (Edirne)
14) Gaye Usluer  (Eskişehir)
15) Eren Erdem  (İstanbul)
16) Onursal
Adıgüzel  (İstanbul)
17) Mehmet Tüm  (Balıkesir)
18) Bülent Yener
Bektaşoğlu  (Giresun)
19) Tur Yıldız
Biçer  (Manisa)
20) Hüseyin
Çamak  (Mersin)
21) Hüseyin
Yıldız  (Aydın)
22) Serdal
Kuyucuoğlu  (Mersin)
23) Gürsel Erol  (Tunceli)
BAŞKAN –
Bilgilerinize sunulmuştur.
Önergeler gündemdeki yerlerini
alacak ve Meclis araştırması açılıp açılmaması konusundaki ön görüşmeler,
sırası geldiğinde yapılacaktır.
Milliyetçi
Hareket Partisi Grubunun İç Tüzük’ün 19’uncu maddesine göre vermiş olduğu bir
önerisi vardır, okutup işleme alacağım ve oylarınıza sunacağım.
Buyurun.
VI.- ÖNERİLER
A) Siyasi Parti Grubu Önerileri
1.- MHP Grubunun, 16/12/2015 tarihinde
Aydın Milletvekili Deniz Depboylu ve arkadaşları tarafından, sağlıklı ve
gelişmiş bir toplum olabilmemizin teminatı olan çocuklarımızın temel
gereksinimlerinin başında gelen güvenlik ihtiyaçlarının karşılanması için
yaşamları süresince karşılaşabilecekleri tehdit ve tehlikelerin öngörülerek
alınacak tedbirlerin belirlenmesi amacıyla ve kayıp çocuklar hakkında verilmiş
olan Meclis araştırması önergesinin, Genel Kurulun 6 Ocak 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
6/1/2016
Türkiye Büyük Millet Meclisi Başkanlığına
Danışma
Kurulunun 6/1/2016 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim.
Saygılarımla.
Erkan Akçay
Manisa
MHP Grubu Başkan Vekili
Öneri:
16
Aralık 2015 tarih, 521 sayıyla TBMM Başkanlığına vermiş olduğumuz, Aydın
Milletvekili Deniz Depboylu ve arkadaşlarının sağlıklı ve gelişmiş bir toplum
olabilmemizin teminatı olan çocuklarımızın temel gereksinimlerinin başında
gelen güvenlik ihtiyaçlarının karşılanması için yaşamları süresince
karşılaşabilecekleri tehdit ve tehlikelerin öngörülerek alınacak tedbirlerin
belirlenmesi amacıyla ve kayıp çocuklar hakkında Meclis araştırması açılması
önergemizin 6/1/2016 Çarşamba günü (bugün) Genel Kurulda okunarak
görüşmelerinin bugünkü birleşimde yapılması önerilmiştir.
BAŞKAN
– Önerinin lehinde ilk söz Aydın Milletvekili Deniz Depboylu’ya aittir.
Buyurun
Sayın Depboylu. (MHP sıralarından alkışlar)
Süreniz
on dakikadır. 
DENİZ
DEPBOYLU (Aydın) – Sayın Meclis Başkanı, saygıdeğer milletvekilleri; bugün,
burada, Meclis gündemine sunduğumuz kayıp çocuklarla ilgili araştırma
önergemizin gerekçesini sizlerle paylaşmak üzere söz almış bulunmaktayım.
Konuşmama başlamadan önce sizleri saygıyla selamlıyorum.
Çocukluk
dönemi, toplumun geleceğini oluşturacak olan bireylerin sağlıklı kişilik
yapısının temellerinin atıldığı özel ve çok değerli bir süreçtir. Sağlıklı ve
gelişmiş bir toplumun temelleri ise özenle yetiştirilmiş bireylerin
mevcudiyetiyle mümkündür. Bu nedenle, sağlıklı, huzurlu, uzun ömürlü bir toplum
hayalini kuran herkesin çocuklarının geleceğine, güvenliğine, sağlığına ilk
planda dikkat etmesi gerekmektedir. Çocukların fizyolojik ve psikolojik açıdan
sağlıklı gelişebilmeleri için temel ihtiyaçlarının karşılanması gerekiyor, hem
fizyolojik hem de psikolojik ihtiyaçlarının karşılanmasıysa onların güvenli bir
ortamda yaşamalarıyla mümkün. 
Ne
yazık ki kayıp çocuklarla ilgili istatistik verilerine baktığımızda, ülkemizde
çocuklarımızın güvenliğiyle ilgili ciddi bir tedbirsizlik ve ihmal kusurlarının
yaşandığını görmekteyiz. En son yaşadığımız kayıp olayı hâlâ gündemde. Tokat’ın
Reşadiye ilçesinde 29 Aralıkta kaybolan 8 yaşındaki Bayram Erol ve 5 yaşındaki
Dursun Kaan Taşçı hâlâ kayıptır, bulunamamıştır. Maalesef, ülkemizde kaybolan
ve bulunamayan çocukların sayısı da oldukça fazla. Türkiye İstatistik Kurumunun
2008-2011 verilerine göre kayıp çocuk sayısı 27 binden fazla. 2008-2012 yılları
arasında toplam 40.220 kişi kayıp çocuk ilanı vermiş. 2008-2011 yılları
arasında toplamda 5.724 çocuk bulunabilmiş. İçişleri Bakanlığının verilerine
göre ise 15.900 çocuk kayıp. Yine, Yakınlarını Kaybetmiş Aileler Derneğinin
verilerine göre kayıp çocuk sayısı 30 bin civarında. Türkiye İstatistik
Kurumunun verilerine göre 2012 yılı 12.474’le en fazla kayıp çocuk ilanı
verilmiş yıl olarak görünüyor ki bulunan kayıp çocuk sayısı da henüz
verilmemiş. Yine, Emniyet müdürlüklerine kayıp olarak teslim edilen ve kayıp
başvurusu yapılan çocuk sayısında da artış var. 2008’de yapılan kayıp başvurusu
sayısı 4.517 iken 2012’de bu sayı 12.474. Yani bu sayı 2008’den itibaren yüzde
123 artmış anlamına geliyor.
Meclisimizin
literatürü araştırıldığında ise konuyla ilgili olarak 2010 yılının Mart ayında,
kayıp çocuklar başta olmak üzere çocukların mağdur olduğu sorunların
araştırılarak alınması gereken önlemler üzerine kurulmuş bir komisyon olduğunu
görüyoruz ve bu komisyon da gerekli çalışmaları yaparak raporunu Meclise sunmuş
ancak bu komisyonun çalışmaları sonucunda da sorunun çözülemediğini görüyoruz.
Neye dayanarak görüyoruz? Aile ve Sosyal Politikalar Bakanlığının sunduğu
istatistik verilerine göre bu çalışmanın amacına ulaşamadığı, 2010 yılındaki
kayıp çocuk sayısı 8.081 iken 2014 yılındaki verinin 18.696 olarak
kaydedilmesinden anlaşılmaktadır. Yine, sunulan bilgilerde bulunamayan
çocukların bilgisi de maalesef yoktur. Bulunanlara baktığımızda… Bulunmuş veya
bulunamamış olsun kayıp çocuk sayısının arttığını görmekteyiz. Yine, aynı
tabloda sokakta çalışma oranı 2010 yılında 2.768 iken 2014 yılında 3.267
olmuştur. Suça sürüklenme 2010 yılında 83.393 iken 2014 yılında 117.486’ya
yükselmiştir. Yine, mağdur çocukların sayısı 2010 yılında 76.428 iken 2014
yılındaki rakam 131.172’ye yükselmiştir. Dünya Sağlık Örgütü tarafından yapılan
tanımda, çocukların her türlü istismardan korunmasında, güvenliğinin
sağlanmasında ailesi, bağlı olduğu kurumlar -ki bunlara okul da dâhil- ve
devlet, kasıtlı veya kasıtsız olsun, aldığı önlemlerle sorumluluk taşımaktadır.

Çocukluk
döneminde yaşanan her türlü istismar, geleceğin yetişkinlerinin hayatını
etkilemektedir. Bu nedenle, kayıp olan çocukların güvenlikten uzak bir ortamda
yaşayabileceği başta fiziksel ve cinsel istismar olmak üzere her türlü
mağduriyet, can güvenliklerini ve ruh sağlıklarını ciddi bir şekilde zora,
sıkıntıya sokmakta, etkilemektedir. 
Çocuğun
kayıplık durumundan etkilenmesi, kayıplık anında yaşayacağı olaylara bağlıdır.
Yine, kayıplık durumundan etkilenen de sadece çocuklar değildir, özellikle
çocukların içinde yaşadığı aile, sosyal kurumlar, akrabaları, arkadaşları
direkt kayıplık sürecinden etkilenmektedir. 
Kayıp
çocukları aslında üç bölüme ayırabiliriz birincisi, kendi rızasıyla kaçanlar;
ikincisi, aldatılarak kaçırılanlar ya da direkt kaçırılanlar; üçüncüsü ise bu
çocukların kötü muamele, istismar ve aile sorunları nedeniyle kaçmış olması
şeklinde sıralayabiliriz. 
Çocuklar
evlerinden veya yetiştirildikleri kurumdan heyecan, macera veya para arayışı
içerisinde kaçıyor olabilirler. Ancak yine, evde yaşadıkları istismar, kötü
muamele, boşanma sonucu yaşadıkları sorunlar nedeniyle de kaçtıklarını
söyleyebiliriz. 
Yine,
evlenme vaadi veya daha farklı tuzaklarla kaçırılan çocuklarımız da mevcut.
İdeolojik amaçlı, terör örgütlerinde kullanılmak üzere kaçırılan çocuklarımızın
sayısının da az olmadığını biliyoruz. 
Yine,
organ mafyası veya oluşmuş suç çetelerince bu çocukların istismar etmek
amacıyla kaçırıldıklarını, bu örgütler tarafından kaçırıldığını da bilmekteyiz.

Kaybolan
çocuklar kaybolma olayında elbette direkt etkilenen taraf ama az önce de
söylediğim gibi, kaybolma olayından sadece çocuklar etkilenmiyor, yakınları da
etkileniyor. Bu nasıl oluyor? Yakınları patolojik bir yas sürecine giriyor.
Bunu size açıklayabilmem için, önce bir patolojik yas sürecinin ne olduğunu
anlatmam gerekiyor. Bu süreç, kayıp olayına yönelik verilen, ruhsal ya da
fiziksel sağlık sorunlarının da eşlik ettiği anormal bir tepkidir. Patolojik
yası anlamak için, aslında biraz da normal olan yas sürecine bakmamız lazım.
Yas süreci belli bölümlerden, devrelerden oluşur: Şok ve inkâr, kızgınlık ve
isyan, arkadan gelen pazarlık dönemi, depresyon ve kabullenme. Bütün bu
evrelerin, bireyin yaşamında gerçekleştirmek zorunda olduğu bir görev var, bu
görevi de biz dörde ayırıyoruz: Birincisi, kaybın gerçekliğini kabul etmek.
Eğer yaşadığınız kayıp bir ölümse bu kaybı sindirmek ve zamanla kabul etmek
belki biraz daha kolay. İkincisi ise yasla oluşan acı üzerinde çalışmak ve
duyguları ifade etmek. Burada tabii ki sevilen birinin kaybı söz konusudur; bu,
hem duygusal hem fiziksel bir acıdır ve bununla başa çıkmak da bu süreci, yas
süreçlerini sağlıklı bir şekilde yaşayarak bu olayı anlamlandırmakla mümkündür.
Yine ölen kişinin bulunmadığı bir çevreye de uyum sağlamayı öğrenmesi gerekiyor
kayıp yaşayan kişinin. Duygusal anlamda, ölen kişiyle ilişkileri yeniden
düzenlemek ve yaşama devam etmekse yas sürecinin getireceği en son görevlerden
biri çünkü bu süreçte kişi artık olayı kabulleniyor ve ondan sonra normal
yaşamına dönüp yaşamaya devam ediyor. Çocuğunun cenazesini görmeyen bir aile,
asla yas sürecinin evrelerini tamamlayamıyor; duygu ve düşünceleri kızgınlık,
pazarlık ve depresyon süreçleri arasında gelir gider; kaybı kabullenmesi mümkün
değildir, çocuğunun bulunmasına yönelik kurduğu hayaller de zamanla kanayan bir
yara, büyük bir acıya dönüşecektir. 
Çocuk
ve gençlerin sağlıklı gelişimlerini sağlamak ebeveynlerin, ailenin ve en başta
devletin en büyük sorumluluğudur. Tabii ki çağdaşlaşmayla gelen birçok sorun
çocukların istismarı ve kayıplığıyla ilgili sorunları da artırmaktadır. Biz
biliyoruz ki siyasetçilerimizin kullandığı Hazreti Ali’nin kıssası vardır;
“Fırat boyunda bir koyun kaybolsa hesabı Hazreti Ömer’den sorulur.” demiştir,
hatırlıyorsanız eğer, kıssanın sonunda. Eğer burada çocuklar kayboluyorsa biz
bundan sorumluyuz. Zira kaybolan çocuklar devletin malı değil, en değerli
hazinesi. Onların kaybını önlemek, güvenliğini sağlamak zorundayız ve bu
güvenliği sağlamak için, yaşayacakları mağduriyeti önlemek için Meclise
getirdiğimiz, gündeme getirdiğimiz bu önergeyi takdirlerinize sunuyor, yüce
Meclisimizi saygıyla selamlıyorum. 
Teşekkür
ederim. (MHP ve CHP sıralarından alkışlar) 
BAŞKAN
– Teşekkürler Sayın Depboylu. 
Önerinin
aleyhinde ilk söz Malatya Milletvekili Öznur Çalık’a aittir. 
Buyurun
Sayın Çalık. (AK PARTİ sıralarından alkışlar)
Sizin
de süreniz on dakikadır. 
ÖZNUR
ÇALIK (Malatya) – Sayın Başkan, değerli milletvekillerim; MHP grup önerisi
üzerine grubum adına söz almış bulunuyorum, yüce Meclisi saygıyla selamlıyorum.

Evet,
en değerli varlığımız çocuklarımız. Çocuklarımızın önemini bireysel olarak
hepimiz anlatmaya kalksak herhâlde saatler yetmez, günler yetmez, haftalar
yetmez. Çocuklarımız bize Allah’ın en büyük nimeti, en büyük lütfu, en büyük
kıymeti ve en büyük hediyesi. Çocuklarımız aldığımız nefesin, attığımız adımın,
kurduğumuz hayallerin en anlamlı sebebi. İşte, biz AK PARTİ olarak en büyük
hazinemiz olan çocuklarımızı düşünerek, onları merkeze alarak çalışmayı şiar
etmiş bir hareketiz. Biz yola çıkarken aydınlık yarınları hedef aldık, 2023
dedik, 2071 dedik çünkü biz bugünü değil yarını, istikbalimizi ve
istikbalimizin teminatı olan çocuklarımızı düşünerek yola çıktık. Bizim için
doğduğu coğrafya, dili, dini, ırkı ayırt etmeksizin çocuk bizim için çocuk,
çocuk bizim en kıymetli hazinemiz. 
Evet,
biz AK PARTİ olarak hayatın her alanında var olduğu gibi, çocuklarımız için de
fırsat eşitliği için tüm yasal, ulusal ve uluslararası düzenlemelerde imzalar
attık ve on üç yılda çok önemli çalışmalar yaptık ve bu çalışmalara binaen de
2010 yılında -biraz evvel araştırma komisyonu kurulması için önerge veren
arkadaşımızın da ifade etmiş olduğu gibi- çok önemli bir komisyon kurduk.
Öncelikle, kayıp çocuk tarifine bakarsak, genel kabul gören kayıp çocuk tanımı
şöyledir: Hangi ortamda kaybolursa kaybolsun, nerede olduğu ebeveynleri veya
yasal temsilcileri tarafından bilinmeyen, terk edilen, tehlikede olduğu
düşünülen ve hakkında kayıp ihbarı yapılmış olan çocuk, kolluk tarafından kayıp
çocuk olarak tarif edilmekte ve işlem görmekte. Kayıp çocuğun, “Kaçırılma veya
kendi rızasıyla, fiziksel ve ruhsal sorunları nedeniyle yaşamdan, yaşadığı
ortamdan ayrılma…” şeklinde açıklaması yapılıyor. Son beş yıl içerisinde 14.412
çocuğun kaybolduğu, bu çocuklardan 13.528’inin bulunduğu, 834 çocuğumuzun ise
hâlâ arandığını belirtmek isterim. Evet, şu ana kadar kaybolan çocuklarımızın
yüzde 97’sini bulduk ama bulamadığımız yüzde 3 çocuğumuz, Tokat’taki kayıp olan
çocuklarımız gibi bizim yüreğimizin yarasıdır. Onun için, yasal olarak
yapılması gereken tüm işlemleri yaptık ama şimdi yapmamız gereken hem bireysel
olarak hem toplumsal olarak hem de siyasiler olarak üzerimize düşen bu alanda
yapılması gereken çalışmalar. 
Ortalama,
her gün, Türkiye genelinde 7 çocuk hakkında kayıp ihbarı yapılıyor ve bu 7
çocuğun 6’sı bulunuyor ama o kaybolan 1 çocuğu bulmak hepimizin asli
vazifesidir, görevidir. 
Kaybolan
çocukların yaş aralığına baktığımız zaman, kaçırılma sebeplerine baktığımız
zaman, dünya genelinde olduğu gibi Türkiye'de de çocukların kaçırılma sebepleri
hemen hemen aynıdır. Seyahat ve turizm içeren cinsel sömürü ve fuhuşa
sürüklenmek üzere kaçırılan çocuklarımız var. İş gücü sömürüsü için kaçırılan
çocuklarımız var. Yasa dışı evlat edinmek için kaçırılan çocuklarımız var.
Dilencilik ve suç eylemi için kaçırılan çocuklarımız var. Zorla evlendirilen
çocuklarımız var. Fidye amaçlı kaçırılan çocuklarımız ve organ nakli için
kaçırılan çocuklarımız var. 
Kaybolan
çocukların yaş aralığına baktığımız zaman, 12 yaş üzerindeki çocuklarda kayıp
oranının daha fazla olduğunu görüyoruz. Zaten çocuklarımızın kaçırılma
sebeplerine bakıldığı zaman, bu tahmin edilebilir bir yaş aralığıdır. 
Dünya
genelinde toplamda 2,5 milyon yakın çocuğun kaçırılarak satıldığı tahmin
edilmektedir. Yine, her yıl 1,5 milyon çocuğun iş gücü ve cinsel sömürü
nedeniyle kaçırıldığı bilinmektedir.
Bu
bilenenler çerçevesinde, kayıp çocuklar konusuyla ilgili olarak 2010 yılında
Mecliste 25 ayrı araştırma önergesi birleştirilerek bir araştırma komisyonu
kuruldu ve kurulurken de çocuk konusunda, çocuklar konusunda yıllarca çalışma
yapmış bir arkadaşımız, bir milletvekilimiz buna başkanlık yaptı. Ben o
komisyonu kuran ve komisyonda çalışan bütün arkadaşlarıma hassaten teşekkür
ediyorum. Halide İncekara Milletvekilimiz çok önemli çalışmalara imza attı ve
bu imzayı atarken de kurulan bu komisyon çok önemli bir misyon üstlenmiş,
koruyucu, önleyici kararlar konusunda yapılacak yasal çalışmalara yol gösterici
olmuştur. 2010 yılında Kayıp Çocuklar Başta Olmak Üzere, Çocukların Mağdur
Olduğu Sorunların Araştırılarak Alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu’nu okumayı tüm
milletvekillerime tavsiye ediyorum, tabii ki başta Milliyetçi Hareket Partisine
çünkü Türkiye Büyük Millet Meclisinde kurulan bu komisyon, raporu tam 780 sayfa
ve bu 780 sayfa içerisinde tüm bakanlıkların, kurum, kuruluşların ve sivil
toplum örgütlerinin, ilgili bütün birimlerin hepsinin araştırıldığı, dinlendiği
bir komisyon olmuş ve çok önemli bir rapor hazırlanmış. Bu rapor, sadece rapor
olarak, kitap olarak kalmamış aynı zamanda uygulamaya dönmüş, hem yasal
düzenlemelerde hem de kayıp çocukların yüzde 95’ten yüzde 97’ye bulunma
oranının yükselmesine vesile olmuştur. 
İşte,
bu yüzden derim ki bu araştırma komisyonunun aleyhinde söz alırken en önemli
gerekçemiz şu: Çok daha yeni, insan kaynakları kullanılarak hazırlanan bu
kitap, bu veri hepimiz için çok önemli ışık oldu, bakanlıklarımız buradan
alınan sonuçlar çerçevesinde yeni düzenlemeler yaptı. 
En
önemli sorunlardan bir tanesi, kayıp çocuklarla alakalı rakamlardı; İçişleri Bakanlığı
başka rakam, Nüfus İşleri başka bir rakam, Aile Bakanlığımız başka bir rakam
veriyordu. Şimdi, bu rakamın tekleştiğini görüyoruz. 
Yine,
kayıp çocukların bulunması için, çok önemli bir rehber niteliğinde, 89 maddelik
bir öneri sunuyor komisyonumuz ve bu öneriyle birlikte, çocuklarımızın
kaybolduğunda anında bulunma konusu da hızla, çok hızlı bir şekilde ilerlemiş
vaziyette. İlk kayıp başvurusu yapıldığında çocuğun özellikle fotoğrafıyla
başvurulması çok önem arz ediyor ve İçişleri Bakanlığında, yine komisyonun
önerisi çerçevesinde, çocuk 5 yaşında kaybolduğunda 10 yaşına kadar aranırken,
10 yaşına geldiğinde ya da 17 yaşına geldiğinde yaşlandırma yapılabilmesi için
bir merkez kuruluyor. Bu, yine bu raporumuzun sonuçlarından bir tanesi. 
Biz
çocuklarımızla ilgili çok önemli yasal düzenlemeler yaptık, fiilî düzenlemeler
yaptık. Bunlar anlatılacak olursa, çocuklarımız, ailelerimizle ilgili yapılacak
olan çalışmalarımıza bakacak olursak biz, Hükûmet olarak bebeğin doğduğu andan
değil anne karnına düştüğü andan itibaren yani annenin sağlığını… Doğum
esnasındaki kadının doktora ulaşma oranı şu an Türkiye’de yüzde 99. Bu çok
önemli bir rakamdır. Yani bebek anne karnına düştüğü andan itibaren biz
bebeğimizi korumaya başlıyoruz ve hastanede doğum oranlarımız yüzde 100’e
varmış oranda. Anne, bebek ölüm oranları tüm dünyanın bize hayretle baktığı
başarıyı çok net gösterir. 
CEYHUN
İRGİL (Bursa) – Yapmayın! Oraya kadar güzeldi.
ÖZNUR
ÇALIK (Devamla) – Türkiye’deki anne ölümleri yüz binde 15, bebek ölümleri binde
6’dır. 
CEYHUN
İRGİL (Bursa) – Hadi canım sen de!
ÖZNUR
ÇALIK (Devamla) – Biz, bebeklerimizin doğumundan sonra da yine korumaya,
kollamaya devam ediyoruz. 
CEYHUN
İRGİL (Bursa) – Tamam, şu ana kadar güzeldi de artık uydurma.
HAYDAR
AKAR (Kocaeli) – Malatya’dan mı veriyorsunuz bu rakamları, tüm Türkiye’den mi?
ÖZNUR
ÇALIK (Devamla) – Tüm Türkiye’den veriyorum.
Ve
OECD ülkelerinin, bakın, Milenyum Kalkınma Hedefleri çerçevesinde 2015 yılında…
CEYHUN
İRGİL (Bursa) – Hanımefendi, bu kadar hekim var. Bu kadar hekimin gözünün içine
baka baka bunu söyleyemezsiniz. Bu kadar hekim var. Yapmayın!
ÖZNUR
ÇALIK (Devamla) – Bakın, ben de eczacıyım ve…
CEYHUN
İRGİL (Bursa) – Toplumu kandırmayın yani.
ÖZNUR
ÇALIK (Devamla) – Anne, bebek ölüm oranları konusunda istediğiniz tüm verileri
size verebilirim.
CEYHUN
İRGİL (Bursa) – Bize gerek yok. Biz zaten Sağlık Bakanlığındayız.
ÖZNUR
ÇALIK (Devamla) – Yüz binde 15 ve binde 6 bebek ölüm oranları. Dolayısıyla bu
oranlar çerçevesinde de biz bebeklerimize doğduğu andan itibaren bakıyoruz ve
sonrasında da 18 yaşına kadar sosyal güvenlik şemsiyesi altına alıyoruz. Ve
sağlık, eğitim, sosyal güvenlik reformlarını bu manada gerçekleştirdik. 
Ve
bunlara, yaptıklarımıza kısaca değinecek olursak çocuklarımıza özellikle
eğitim, sağlık alanında birçok çalışmalar yaptık. Aile Bakanlığımızın yapmış
olduğu çalışmalar hepimizin bilgisinde. 
Bu
kaçırılan çocuklarımız -süremiz yetmediği için hemen hızlı geçiyorum- suça
itilen çocuklarımız en önemli sorunumuz. Özellikle suça itilen çocuklarda fuhşa
zorlanan çocuklar, madde bağımlılığına sürüklenen çocuklar; eline silah verilip
askere, polise, hatta sivillere kurşun sıktırılan çocuklarımız ve eline
molotofkokteyli verilerek devletin, milletin malına zarar verdirilen, dağa
kaçırılarak onlara, teröre hizmet etmek için kullanılan çocuklarımız var. 
İşte
bu yüzden derim ki, biz, siyaset ayrımı gözetmeksizin çocuğun yaradılışından
itibaren var olan haklarını hepimiz tesis etmekle mükellefiz; eğitim hakkını,
sağlık hakkını korumakla mükellefiz.
(Mikrofon
otomatik cihaz tarafından kapatıldı) 
ÖZNUR
ÇALIK (Devamla) – Bunu sadece devlet değil, siyaset kurumu olarak da yapmak
zorundayız. 
BÜLENT
YENER BEKTAŞOĞLU (Giresun) – Tokat’taki çocuklar bulundu mu acaba?
ÖZNUR
ÇALIK (Devamla) – Ben bu vesileyle, Milliyetçi Hareket Partisinin vermiş olduğu
araştırma komisyonu önergesinin aleyhinde söz aldım.
Bir
kez daha, yüce Meclisi saygıyla selamlıyorum.
Teşekkür
ediyorum. (AK PARTİ sıralarından alkışlar) 
BAŞKAN
– Teşekkürler Sayın Çalık.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın Başkan, sayın konuşmacı partimizin de adını zikretmek
suretiyle sataşmada bulunmuştur. Söz istiyoruz efendim.
BAŞKAN
– Doğal olarak önerinin aleyhinde söz aldı ama ne dedi tam olarak kaçırmış
olabilirim?
ERKAN
AKÇAY (Manisa) – Efendim, daha evvel 2010 yılında benzeri bir konuda yani aynı
konuda değil de benzeri bir konuda hazırlanan raporu önce MHP’liler okusun
diyerek nezaket… 
BAŞKAN
– Kim konuşacak Sayın Akçay?
ERKAN
AKÇAY (Manisa) – Aydın Milletvekilimiz Sayın Deniz Depboylu efendim.
BAŞKAN
– Sayın Depboylu, buyurun; iki dakika sataşmadan söz veriyorum. 
Lütfen,
yeni bir sataşmaya meydan vermeyin.
VII.- SATAŞMALARA İLİŞKİN KONUŞMALAR
1.- Aydın Milletvekili Deniz Depboylu’nun,
Malatya Milletvekili Öznur Çalık’ın MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
DENİZ
DEPBOYLU (Aydın) – Evet, sayın AKP’li hatip arkadaşımız bizim raporu
okumadığımıza dair bir ithamda bulundu. Bizim hâlbuki bu raporu okuduğumuzu,
incelediğimizi az önceki konuşmamda belirtmiştim.
ERKAN
AKÇAY (Manisa) – Dinlememiş yani.
DENİZ
DEPBOYLU (Devamla) – Ki bu Komisyonun 2010 yılında kurulduğunu ve ayrıntılı bir
rapor sunduğunu da ifade etmiştim. Yani burada gayet verimli bir çalışma
yapmış, onu kabul ediyoruz ancak 2010 yılından sonraki verilere baktığımızda bu
Komisyonun yaptığı çalışmaların belki amaca ulaşamadığını ya da önlemlerin
yeterince alınamadığını, her ne olursa olsun bu Komisyondan çıkan çalışmaların
başarıya ulaşamadığını iddia ettim. 
Neden?
Çünkü verilere bakıyorum… 3 tane ayrı bakanlığın farklı veriler verdiğini siz
kendiniz ifade ediyorsunuz.
ÖZNUR
ÇALIK (Malatya) – Ama tekleştiğini de söylüyorum.
DENİZ
DEPBOYLU (Devamla) – Ancak şunu da kabul etmemiz gerekir ki tek partili
iktidarsınız. Bu kurumlar nasıl birbirinden ayrı rakamlar veriyor, biz de onu
anlayamıyoruz. Zira, bu bizim güvenimizi de sarsıyor.
Yine,
o 2010 yılından sonraki verilere tekrar değinmek istiyorum. Bu verilere
baktığımızda 2010 yılında kayıp çocuk sayısı 8.081 iken 2014 yılındaki veri
18.696’dır. Yine, dışarıda çalıştırılan çocuklar 2.768 iken 2010’da, 2014’te
3.267. Suça sürüklenme 2010’da 83.393 iken 2014 yılında 117.486. Yine, mağdur
çocukların sayısı 2010 yılında 76.428 iken 2014 yılındaki rakam 131.172’dir.
Yani hâlâ bir artış söz konusudur. 
Bu
durumda bu Komisyonun başarılı bir çalışma yaptığını kimse iddia edemez. 800
çocuk yüzde 3 gibi küçümsenerek bir rakam olarak verildi. “800 çocuk kayıp”
demek… Bir tek çocuk bile kaybolsa bu bizim için utanılması gereken bir
durumdur. Hiçbir çocuğumuzu kaybetme lüksümüz yoktur. 800 çocuk… Ben burada
bunu kabul edemiyorum. (MHP ve CHP sıralarından alkışlar)
BAŞKAN
– Teşekkürler Sayın Depboylu.
COŞKUN
ÇAKIR (Tokat) – Sayın Başkan…
BAŞKAN
- Buyurun Sayın Çakır.
COŞKUN
ÇAKIR (Tokat) – Sayın Başkan, değerli konuşmacının ifade etmiş olduğu
“İktidarınıza rağmen…” Üç farklı kurumun üç ayrı data verdiğini söylüyor. Bu
doğru bilgilendirme değildir, doğrusunu Öznur Hanım açıklasın.
BAŞKAN
– Sayın Çalık, buyurun. Siz de iki dakikada bitirirseniz…
CEYHUN
İRGİL (Bursa) – Sayın Çalık tek veri veriyor ama o da yanlış veriyor. Bari üç
ayrı yerden alın, belki karşılaştırırız.
2.- Malatya Milletvekili Öznur Çalık’ın,
Aydın Milletvekili Deniz Depboylu’nun sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
ÖZNUR
ÇALIK (Malatya) – Arkadaşlar, AK PARTİ iktidarının yaptıklarını
özümseyeceksiniz, benimseyeceksiniz.
BÜLENT
YENER BEKTAŞOĞLU (Giresun) – Öyle yok! Öyle yok!
ÖZNUR
ÇALIK (Devamla) – Anne, bebek ölüm oranları konusunda OECD ülkelerine
bakacaksınız, sonra laf söyleyeceksiniz. Ben bu konuda asla hiçbir eleştiriyi
kabul etmiyorum. 
CEYHUN
İRGİL (Bursa) – Hanımefendi, Türkiye İstatistik Kurumu sizin kurumunuz.
ÖZNUR
ÇALIK (Devamla) – Evet, Milliyetçi Hareket Partisi milletvekili
arkadaşlarımızın söylemiş olduğu cümleler… 
Öncelikle
şunu söylerim: Ben sözümde, konuşmamda ifade ettim, 800 çocuğumuz kayıp. 800
değil 8 olsa, 8 değil 1 olsa o bizim yüreğimizin yarasıdır dedim ve günde 7
çocuğun kaybolduğunu, 6’sının bulunduğunu, o 1 çocuk için de hepimizin
dertlendiğini çok net ifade ettim ve ayrıca, kurumlar arası rakamların
farklılaştığı çok aşikârdır diye söyledim.
Ve
ilk kez Türkiye Cumhuriyeti Meclisinde, Türkiye Büyük Millet Meclisinde ilk kez
kayıp çocuklarla ilgili bir araştırma komisyonu kuruluyor ve bunu AK PARTİ
kuruyor. 2010’dan önce, 2002 yıllarında Milliyetçi Hareket Partisi
iktidardaydı. Acaba o zaman niye bir kayıp çocuklar komisyonu neden kurulmadı? 
ERKAN HABERAL
(Ankara) - 2010’dan evvel sekiz sene ne oldu?
ÖZNUR
ÇALIK (Devamla) – Biz her türlü sorunun var olduğunu görüyor, çözmek için çaba
sarf ediyoruz. Sorunları halının altına süpürmüyoruz, açığa çıkarıyoruz, bunun
için de mücadele ediyoruz.
Kurumların
rakamları arasındaki farklılıkları, 2010 öncesi farklı olduğunu ben de ifade
ettim ve bu Komisyon çalışması sonrası rakamın tekleştirilmeye çalışıldığını ve
tekleştiğini çok net ifade ettim ve rakamları da size İçişleri Bakanlığımızın
verilerini TÜİK rakamlarıyla örtüştürerek verdim.
Tekraren
teşekkür ediyorum.
Çocuklar
bizim canımız, çocuklar bizim yüreğimiz. (AK PARTİ sıralarından alkışlar.
BAŞKAN
– Teşekkürler Sayın Çalık.
HAYDAR
AKAR (Kocaeli) – Sayın Başkan…
BAŞKAN
– Sayın Akar…
ERKAN
AKÇAY (Manisa) – Sayın Başkan…
BAŞKAN
– Bir saniye…
Sayın
Akar…
HAYDAR
AKAR (Kocaeli) – Bizim grubu itham ederek “AKP’nin yaptıklarını öğreneceksiniz,
nelerin yapıldığını göreceksiniz.” şeklinde bir ithamda bulundu. 
Yine,
rakamları düzeltmek üzere hanımefendi tekrar kürsüye çıktı. Biz rakamların
düzeltilmesi konusunda, o rakamların doğru olmadığını söylüyoruz. Yine devletin
resmî rakamlarına göre neler olduğunu açıklamak üzere Sayın Bursa
Milletvekilimiz Ceyhun Bey kürsüden iki dakikalık bir açıklama…
RAMAZAN
CAN (Kırıkkale) – Yerinden açıklama yapabilir sataşma olmadığı için Başkanım. 
BAŞKAN
– Şimdi, Sayın Akar…
HAYDAR
AKAR (Kocaeli) – Sataşmadan dolayı istiyoruz, bu bir tanesi. 
İkincisi…
BAŞKAN
– Bir saniye, bir saniye…
Tabii
rakamlar farklı olabilir; siz farklı konuşursunuz, bir başka arkadaş farklı
konuşur.
HAYDAR
AKAR (Kocaeli) – Düzeltmek istiyoruz devletin resmî rakamlarına göre. 
BAŞKAN
– Yani bunu sonuçta kamuoyu takdir edecek. Herkesi, her rakamı, her söylemi
düzeltmek hiçbirimizin hakkı değildir. Ama grubunuzu itham ederek “Siz
öğreneceksiniz.” diye bir ifade varsa ben sataşmadan iki dakika söz
verebilirim.
HAYDAR
AKAR (Kocaeli) – Evet, bu bir.
İkincisi
de Türkiye Cumhuriyeti Meclisinde kayıp çocuklarla ilgili bu Meclis
araştırmasının tarihte ilk kez AKP tarafından getirildiğini ifade etti. Doğru,
AKP’nin de imzası var, onu biz yadsımıyoruz ama tüm muhalefet partilerinin de
bu Meclis araştırması açılması konusunda teklifleri birleştirilerek Türkiye
Büyük Millet Meclisine getirildi ve hep birlikte yaptık.
ÖZNUR
ÇALIK (Malatya) – 25 önerge olduğunu söyledim. 
HAYDAR
AKAR (Kocaeli) – Hanımefendi 89 maddeden, önerilerden oluştuğunu söyledi ama
hangi önerilerin yerine getirildiğini, yüzde kaçının getirildiğini açıklamadı.
BAŞKAN
– Sayın Akar, siz buyurun konuşun, iki dakika burada, kürsüde vereyim, lütfen. 
HAYDAR
AKAR (Kocaeli) – Bitiriyorum efendim, bitiriyorum.
Şimdi,
biz bu rakamların düzeltilmesi konusunda ve bizim grubumuza yapılan sataşma
konusunda Bursa Milletvekilimiz Sayın Ceyhun İrgil’in açıklama yapmasını… 
BAŞKAN
– Buyurun Ceyhun Bey, iki dakika. (CHP sıralarından alkışlar) 
3.- Bursa Milletvekili Ceyhun İrgil’in,
Malatya Milletvekili Öznur Çalık’ın sataşma nedeniyle yaptığı konuşması
sırasında CHP Grubuna sataşması nedeniyle konuşması
CEYHUN
İRGİL (Bursa) – Sayın Başkan, değerli milletvekilleri; sadece bir noktayı
düzeltip yerime geçeceğim tekrar. 
Değerli konuşmacı bebek ölüm hızlarının düştüğünü,
kendi dönemlerinde en düşük rakama, dünyanın imrendiği bir yere ulaştığını
söyledi. Bu konuda sayın konuşmacı Türkiye'yi ve Türk kamuoyunu yanıltıyor.
Bebek ölüm hızları özellikle 2014 yılında, kendi verilerinize göre, sizin
Türkiye İstatistik Kurumunun verilerine göre binde 11 ve binde 14 noktalarına,
binde 11,1 noktasına, hatta Kilis’te binde 25 noktasına… Ha siz Karabük’ü
söylüyorsanız Karabük’te binde 5’tir. O konuda evet, haklısınız ama ortalama
olarak 2009’a kadar düşüş göstermesine karşın 2014 yılında artış göstermiştir
dünyaya göre ve binde 11’e ulaşmıştır. Kilis’te, Antep’te, Şırnak’ta binde
20’lerin üzerindedir. Sadece Karabük’te, Bolu’da ve Kırklareli’de binde 10’un
altına düşmüştür.
Saygılarımla.
(CHP sıralarından alkışlar) 
BAŞKAN
– Teşekkürler.
Sayın
Akçay…
ERKAN
AKÇAY (Manisa) – Sayın Başkan, biraz evvel Adalet ve Kalkınma Partisi Sayın
Grup Başkan Vekili bir gerekçeyle sataşmadan dolayı söz istedi. O gerekçenin
başında, üç ayrı kurumdan farklı bilgiler verildiğinden bahsetmişti Sayın
Depboylu, ona ilişkin bir söz istedi ama bu soruya tabii bir cevap da
alınamadı, bu sataşma da ortada kaldı. Eğer müsaade ederseniz ben de başka bir
sataşmaya mahal vermeden…
BAŞKAN
– Sayın Akçay, buyurun.
Yalnız,
lütfen sayın milletvekilleri, bakın, burada tabii lehte, aleyhte herkes
kanaatini bildirecek ama şahıslara ve gruplara bir sataşma olmadan bu işi de
istismar etmememiz lazım. Ahenk içerisinde bu Meclisi hep birlikte milletin
beklentilerine uygun idare etmek durumundayız.
Buyurun
Sayın Akçay, size de iki dakika süre veriyorum. (MHP sıralarından alkışlar)
Yeni
bir sataşmaya meydan vermeyelim lütfen. 
4.- Manisa Milletvekili Erkan Akçay’ın,
Malatya Milletvekili Öznur Çalık’ın MHP grup önerisi üzerinde ve sataşma
nedeniyle yaptığı konuşmaları sırasında Milliyetçi Hareket Partisine sataşması
nedeniyle konuşması
ERKAN
AKÇAY (Manisa) – Sayın Başkan, çok teşekkür ediyorum. Bu tavsiye ve önerinizi
özellikle ve bilhassa Adalet ve Kalkınma Partisi Grubuna yöneltmenizde büyük
fayda olur diye düşünüyorum çünkü biz Milliyetçi Hareket Partisi olarak mümkün
mertebe gereksiz polemiklerden, sataşmalardan kaçınıyoruz. Bunu özellikle takdir
etmenizi bekliyorum.
Gayet makul, mantıklı bir araştırma önergesi
hazırlanmışken sayın hatibin burada “2010 yılında hazırlanan raporu önce
MHP’liler okusun.” demesi şık mıdır? Değildir. Yani, bu, incitmeye de
yöneliktir, polemiğe ve sataşmaya âdeta davetiye çıkaran üsluptur. Bunu doğru
bulmadığımızı ifade etmek isterim. 
Ayrıca,
bahsedilen, bahse konu Komisyon raporu, zaten bütün partilerin ortak kararıyla
ve ortak önergeleriyle kabul edilerek ortaya çıkmış bir rapordur. Önemli olan,
bu rapor kadar, uygulamada tek başına on üç yıldır iktidarda olan iktidar
partisi ne yapmıştır? Ayrı ayrı kurumların ayrı ayrı uygulamalar, ayrı ayrı
bilgiler verdiği bir Hükûmet yapısında bunların yerine getirilmediği,
eleştirilen hususların, rakamların arttığı ifade ediliyor. Sayın hatip geliyor,
“Ben de böyle demiştim.” diyerek aslında Sayın Depboylu’nun konuşmasını teyit
ediyor. Yani hem raporu iyi okumak lazım hem de konuşmacıları kürsüde iyi
dinlemek gerekir diye düşünüyorum. 
Hepinize
saygılar sunarım. (MHP sıralarından alkışlar) 
BAŞKAN
– Teşekkürler Sayın Akçay.
VI.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 16/12/2015 tarihinde
Aydın Milletvekili Deniz Depboylu ve arkadaşları tarafından, sağlıklı ve
gelişmiş bir toplum olabilmemizin teminatı olan çocuklarımızın temel
gereksinimlerinin başında gelen güvenlik ihtiyaçlarının karşılanması için
yaşamları süresince karşılaşabilecekleri tehdit ve tehlikelerin öngörülerek
alınacak tedbirlerin belirlenmesi amacıyla ve kayıp çocuklar hakkında verilmiş
olan Meclis araştırması önergesinin, Genel Kurulun 6 Ocak 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Milliyetçi Hareket Partisi Grubu önerisi lehinde ikinci söz, İstanbul
Milletvekili Barış Yarkadaş’a aittir. 
Buyurun
Sayın Yarkadaş. (CHP sıralarından alkışlar)
Süreniz
on dakikadır. 
BARIŞ
YARKADAŞ (İstanbul) – Sayın Başkan, değerli milletvekilleri; hepinizi saygıyla
selamlıyorum. 
Milliyetçi
Hareket Partisinin kayıp çocuklarla ilgili önergesi üzerine söz almış
bulunmaktayım. Kayıp çocuklarla ilgili önerge üzerine konuşmadan, bir
meslektaşımın başına getirilenlerden kısaca bahsetmek istiyorum. 
İzmir’de
Cumhuriyet gazetesi yazarı Hakan Dirik yaptığı bir haberden dolayı bugün polise
çağrılmıştır, Emniyet Müdürlüğüne çağrılmıştır. Diyebilirsiniz ki: Bir gazeteci
Emniyet müdürlüğüne ifadeye çağrılamaz mı? Yasalara göre tabii ki çağrılabilir
ama bir gazeteci yaptığı haberden dolayı Cinayet Bürosuna çağrılıyorsa orada
gazetecinin mesleğine yönelik büyük bir hakaret ve gazetecilere yönelik bir
gözdağı söz konusudur. Bugün Cumhuriyet gazetesinden arkadaşımız Hakan Dirik
Cinayet Bürosu masasına götürülmüş ve orada azılı katillerin fotoğraflarının
bulunduğu şemanın, tablonun altında ifadesi alınmıştır. Daha önce de yine İzmir
Emniyet Müdürlüğü bir gazeteci arkadaşımızı, bir hanımefendiyi yaptığı bir
haberden dolayı Ahlak Masasına çağırmıştır. Ahlak masasına çağırmak, gazeteciyi
yaptığı haberden dolayı oraya davet etmek ahlaksızlığın ta kendisidir. (CHP
sıralarından alkışlar)
Az
önce AKP’li hatip arkadaşımız AKP iktidarının kayıp çocuklarla ilgili bir
komisyon kurduğunu ve bu konuya hassasiyetle eğildiğini söyledi. O Komisyonda
görev alan bir milletvekili -uzun bir konuşma, hepsini okumayacağım- “Yüzlerce
insan çocuğunu karakolda arıyor. Hastanelerde, anmak istemediğim sebeplerden
dolayı, kız çocukları eziyet çekiyor. Ey bakanlar, rapordaki önerilerimizin
kaçını dikkate aldınız?” diyor Hürriyet gazetesine verdiği demeçte. Ardından da
devam ediyor “Bürokratik engeller devam ediyor. Meclis arkasından gitti mi?
Komisyonun sonuçları ne kadar hayata geçmiş, bu Meclis Araştırma Komisyonu
sonuçlarının ne kadarını hayata geçirmiş?” diyor.
ERKAN
AKÇAY (Manisa) – Kim demiş olabilir?
BARIŞ
YARKADAŞ (Devamla) – Sizce kim demiş olabilir bunu?
ERKAN
AKÇAY (Manisa) – Halide İncekara.
BARIŞ
YARKADAŞ (Devamla) – Halide İncekara.
O
hâlde, AKP’nin o dönemde Komisyonda yer alan milletvekili bile bu Komisyonun
herhangi bir sonuca ulaşmadığını söylüyorsa, sanırım, benim ifademden daha çok
Halide İncekara’nın söylediklerini dikkate alırsınız. Bizzat Halide İncekara
AKP iktidarının, elindeki çoğunluğa rağmen, kayıp çocuklarla ilgili herhangi
bir adım atmadığını itiraf ediyor. İşte burada, Meclis tutanağında konuşması,
Meclis tutanağı burada. Ben söylemiyorum, Halide İncekara söylüyor.
ÖZNUR
ÇALIK (Malatya) – Yıl, sene kaç?
BARIŞ
YARKADAŞ (Devamla) – Tabii, AKP’liler artık deneyimli. Geçen Garo Paylan’ın
okuduğu sözlerin Kandil’den geldiğini düşünmüşlerdi ya, o yüzden “Acaba, ya, bu
da bizim bir arkadaşımız olabilir mi?” diye daha temkinli duruyorlar. 
Kendi
arkadaşınız iktidarınızın hiçbir şey yapmadığını söylüyor.
ÖZNUR
ÇALIK (Malatya) – Açıklama yaptığı tarihi biliyor musunuz?
BARIŞ
YARKADAŞ (Devamla) – Efendim, açıklama yaptığı tarih bugün de olabilir, dün de
olabilir; bu, sonucu değiştirmez. Sizin arkadaşınız sizin kurmayı önerdiğiniz
Komisyonun hiç çalışmadığını, kayıp çocuklarla ilgili herhangi bir adım
atmadığını bizzat söylüyor. Üstelik, siz kayıp çocukları 800 kişiyle
sınırlandırmaya çalışırken arkadaşınız “Yüzlerce çocuk karakollarda aranıyor.”
diyor. 
Şimdi,
bu yüzlerce çocuk meselesine şöyle bir bakalım. Kayıp çocuk sayısı kaç? AKP
iktidarı, Kaçakçılık İstihbarat Harekat ve Bilgi Toplama Dairesi Başkanlığının
raporlarını yayınlatmıyor. Bakın, burası çok önemli; bu daire başkanlığı her
yıl kayıp çocukların sayısını 2013 yılına kadar açıklardı. 2012 yılından sonra
bu dairenin raporları ne yazık ki buharlaştı çünkü şu anda Türkiye’de kaybolan
çocuk sayısının 7 binin üzerinde olduğu gerçeği ortaya çıkınca AKP bu dairenin
raporlarının yayınlanmasını engelledi. Eğer AKP iktidarı burada sadece kayıp
çocukların sayısını 800’le sınırlamaya çalışıyorsa Kaçakçılık İstihbarat ve
Bilgi Toplama Harekat Dairesi Başkanlığı neden her yıl yayınladığı raporları
artık yayınlamıyor? 
Kaybolan
çocuk sorunu sadece 7 binle sınırlanmıyor, IŞİD gibi terör örgütlerinin
bünyesine kattığı çocuklardan da haber alınamıyor. Onlarca aile her gün
milletvekillerimizi arayarak “Çocuğumu IŞİD kaçırdı, IŞİD götürdü. Emniyeti
arıyoruz ama Emniyet müdürlüğü hiçbir şey yapamayacağını söylüyor.” diyor. Bu
da AKP iktidarının kaybolan çocuklarla ilgili hassasiyetinin ne denli boş
olduğunu gösteriyor. 
Sadece
kayıp çocuklardan bahsetmeyelim, bir de yaşarken kaybedilen çocuklarımız var;
AKP zihniyetinin, yaşarken öldürdüğü çocuklar var. Bakın, az önce medyaya
yansıyan bir haber, saat 13.35’te bir ajans geçmiş bunu; “Çocuğa zincirleme
istismar” diye.
YILMAZ
TUNÇ (Bartın) – Bunun AK PARTİ’yle ne ilgisi var ya, ne alakası var?
BARIŞ
YARKADAŞ (Devamla) – Anlatacağım ne ilgisi olduğunu, anlatacağım.
YILMAZ
TUNÇ (Bartın) – Adli bir olay.
BARIŞ
YARKADAŞ (Devamla) – Ben de onu anlatacağım işte.
Antalya’da
15 yaşında bir çocuk bir kişi tarafından alıkonuluyor; bir bodruma götürülüyor
ve tacize uğruyor. Bir görgü tanığı kadın durumu polise bildiriyor. Şahıs
gözaltına alınıyor ve soruşturma sonucunda, savcı herhangi bir soruşturmaya
gerek görmediğini söylüyor ve dosyayı kapatıyor. Arkadaşlar, savcının bodrum
katına götürülüp alıkonulan çocukla ilgili herhangi bir soruşturma açmamasının
sonucunda bu çocuk bu sabah intihar etti. 
YILMAZ
TUNÇ (Bartın) – Savcının kararına itiraz et kardeşim ya. AK PARTİ’yle ne ilgisi
var bunun? Allah allah!
BARIŞ
YARKADAŞ (Devamla) – Bir saniye, bir saniye. Niye siz üstünüze alınıyorsunuz? 
MİHRİMAH
BELMA SATIR (İstanbul) – “AK PARTİ iktidarında” dediniz ama.
BAŞKAN
– Arkadaşlar müdahale etmeyelim. 
BARIŞ
YARKADAŞ (Devamla) – Bakın, burada Antalya’daki o Cumhuriyet savcısına
sesleniyorum…
MİHRİMAH
BELMA SATIR (İstanbul) – “AK PARTİ iktidarında” dediniz.
BARIŞ
YARKADAŞ (Devamla) – Antalya’daki Cumhuriyet savcısı, bu çocukla ilgili,
çocuğun tacize uğramasıyla ilgili ve alıkonulmasıyla ilgili hürriyeti tahdit
suçlamasından dolayı soruşturma açmalıydı. Ancak, Adli Tıp kepazeliği, kepaze
hâline getirdiğiniz Adli Tıp “Bu çocuğun ruh sağlığı bozulmamıştır.” diye rapor
veriyor ve savcı da bu raporun üzerine soruşturma açmaya gerek görmüyor.
YILMAZ
TUNÇ (Bartın) – İtiraz et ona, itiraz.
BARIŞ
YARKADAŞ (Devamla) – Hüseyin Üzmez geleneği Antalya’da da devam ediyor. (CHP ve
HDP sıralarından alkışlar) 15 yaşındaki çocuk tacize uğradığı hâlde,
alıkonulduğu hâlde Adli Tıp kepazeliği “Çocuğun ruh sağlığı bozulmamıştır.”
raporu veriyor, savcı da bunun üzerine soruşturma açmıyor. 
Buradan
Adalet Bakanına sesleniyorum: Derhâl yazılı bir emirle bu soruşturmayı açtırın,
bu çocuğa sahip çıkın. Bu çocuk hepimizin çocuğudur. Hüseyin Üzmezleri, Hüseyin
Üzmez anlayışını koruyacaksınız diye bu ülkenin çocuklarına kıymayın.
Antalya’da 15 yaşında bu sabah intihar eden ve az önce…
ZEKERİYA
BİRKAN (Bursa) – Hüseyin Üzmez’le ilgili yasayı çıkaran da AK PARTİ.
BARIŞ
YARKADAŞ (Devamla) – …ajansa düşen bu haber, Adli Tıp kepazeliğinin, Adli
Tıbbın yandaşlaştırılmasının sonucudur. Eğer o Adli Tıpta namuslu bir bürokrat
olsaydı bodrum katına götürülen 15 yaşındaki bir çocuğunun ruh sağlığının
bozulduğuna ilişkin rapor verirdi. 
Ayrıca,
bilmeyebilirsiniz, doğaldır…
ZEKERİYA
BİRKAN (Bursa) – Siz bilmiyorsunuz, Hüseyin Üzmez’le ilgili yasayı çıkaran da
AK PARTİ.
BARIŞ
YARKADAŞ (Devamla) – …hukukla herhangi bir ilginiz olmadığı için, söyleyeyim:
Bir çocuk eğer zorla bir bodruma kapatılıyorsa bu hürriyeti tahdit suçudur ve
soruşturma açılmasını gerektirir.
İLKNUR
İNCEÖZ (Aksaray) – Onu savcıya söyle sen.
BARIŞ
YARKADAŞ (Devamla) – Hukuku o kadar ayaklar altına aldınız ki, hukukun temel
nosyonlarından dahi habersizsiniz. Hukuk sizin için bir şey ifade etmeyebilir
ama bizim için ediyor. Bu çocuğun da hakkını Antalya milletvekili
arkadaşlarımızla birlikte sonuna kadar savunacağız ve Adalet Bakanının bu
konuda yazılı soruşturma emri vermesi için kamuoyuna da baskı yapacağız. 
YILMAZ
TUNÇ (Bartın) – Savcının kararına itiraz edin.
ZEKERİYA
BİRKAN (Bursa) – Kamuoyu baskısıyla dava açılmaz.
MİHRİMAH
BELMA SATIR (İstanbul) – Her konuyu suistimal ediyorsunuz.
BARIŞ
YARKADAŞ (Devamla) – Burada söyleyelim -son sözlerim- çocuk ölümleri en çok AKP
iktidarı döneminde yaşandı. Daha dün “Terörle mücadele ediyorum.” bahanesi adı
altında 52 çocuk öldürüldü doğu ve güneydoğuda. 
MİHRİMAH
BELMA SATIR (İstanbul) – Eliniz cebinizde. Bir kahve içer misiniz?
İLKNUR
İNCEÖZ (Aksaray) – Yani terörle mücadeleyi de bahane ediyorsun ya, hayret
ediyorum.
BARIŞ
YARKADAŞ (Devamla) – Suriyeli çocuklar sizin politikalarınız yüzünden bu ülkede
dilenci hâline getirildi. Bütün bunlardan sorumlusunuz, bu ölen çocukla ilgili
soruşturma açılmamasından da sorumlusunuz. Bu utanç da sizindir. Bunu söyleyip
sözlerimi bitiriyorum. (CHP sıralarından alkışlar) 
MİHRİMAH
BELMA SATIR (İstanbul) – Yazıklar olsun! Yeni bir yöntem, eliniz cebinizde. Bir
de kahve gönderelim bari!
ORHAN
KIRCALI (Samsun) – Saygılı ol ya! Elin cebinde konuşuyorsun.
COŞKUN
ÇAKIR (Tokat) – Sayın Başkan...
BAŞKAN
– Sayın Çakır...
COŞKUN
ÇAKIR (Tokat) – Değerli konuşmacı açıkça “Hukuku ayaklar altına aldınız,
çiğnediniz.” demek suretiyle grubumuza sataşmıştır. Kısa bir açıklama
yapacağım.
BAŞKAN
– Buyurun efendim, iki dakika.
Yeni
bir sataşmaya meydan vermeden… 
VII.- SATAŞMALARA İLİŞKİN KONUŞMALAR (Devam)
5.- Tokat Milletvekili Coşkun Çakır’ın,
İstanbul Milletvekili Barış Yarkadaş’ın MHP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan.
Değerli
konuşmacının anlatmış olduğu olayın elbette herkesi rahatsız etmesi gerekir,
bundan hepimizin rahatsız olması gerekir ancak ortada bir fiilî durum var,
savcının önüne gitmiş. Sanki biz bunun temel mümessili, sorumlusuymuşuz gibi
grubumuza dönmek ve itham etmek, bühtan etmek suretiyle işin sorumlusu olarak
bizi göstermektedir. Elbette, yazarak, çizerek, konuşarak, burada da gündeme
getirerek eleştirebiliriz savcıyı, bu kararı, elbette bunu yapabiliriz ancak
bunu sanki AK PARTİ'nin bir kararıymış gibi göstermek son derece yanlış ve
kasıtlı bir tutumdur. Ayrıca, buradan hareket etmek suretiyle Adli Tıp Kurumuna
geçiş yapmak, arkasından da hukuku ayaklar altına aldığımızı iddia etmek,
hukuku çiğnediğimizi iddia etmek asılsız bir iddiadır; bunu kabul etmiyoruz.
Teşekkür
ederim. (AK PARTİ sıralarından alkışlar)
BAŞKAN
– Teşekkür ediyorum.
Birleşime
on dakika ara veriyorum.
Kapanma Saati: 15.24
İKİNCİ OTURUM
Açılma Saati: 15.43
BAŞKAN: Başkan Vekili Ahmet AYDIN
KÂTİP ÜYELER: Elif Doğan
TÜRKMEN (Adana), İshak GAZEL (Kütahya)
------0-----
BAŞKAN
– Sayın milletvekilleri, Türkiye Büyük Millet Meclisinin 24’üncü Birleşiminin
İkinci Oturumunu açıyorum.
VI.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 16/12/2015 tarihinde
Aydın Milletvekili Deniz Depboylu ve arkadaşları tarafından, sağlıklı ve
gelişmiş bir toplum olabilmemizin teminatı olan çocuklarımızın temel
gereksinimlerinin başında gelen güvenlik ihtiyaçlarının karşılanması için
yaşamları süresince karşılaşabilecekleri tehdit ve tehlikelerin öngörülerek
alınacak tedbirlerin belirlenmesi amacıyla ve kayıp çocuklar hakkında verilmiş
olan Meclis araştırması önergesinin, Genel Kurulun 6 Ocak 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Milliyetçi Hareket Partisi Grubu önerisi
üzerinde şimdi söz sırası Samsun Milletvekili Sayın Hasan Basri Kurt’tadır. 
Buyurun
Sayın Kurt. (AK PARTİ sıralarından alkışlar) 
Süreniz
on dakika. 
HASAN
BASRİ KURT (Samsun) – Sayın
Başkan, kıymetli milletvekilleri; MHP Grubu tarafından verilmiş olan önergenin
aleyhinde söz almış bulunuyorum. Hepinizi saygı ve hürmetle selamlıyorum. 
AK PARTİ iktidarı döneminde sosyal politikalar alanında,
ailenin korunması ve sosyal hizmetler alanında birçok ilke imza atıldı. Kayıp
çocuklar da yine sadece bir emniyet veya bir kriminal olay olarak değil,
ailenin korunması, toplumsal hayatın korunması, toplumsal dokunun korunması
konusu olarak ele alındı. Bu çerçevede yapılan tüm çalışmalar sadece tek bir
bakanlık nezdinde değil, Millî Eğitim Bakanlığı, Sosyal Politikalar Bakanlığı
ve İçişleri Bakanlığının ortak çalışmasıyla ve bunlara, yine aynı şekilde, AK
PARTİ iktidarlarının bugüne kadar yapmış olduğu faaliyetlerde genel ilke olarak
benimsediği STK’ların bu sürece katılmasıyla gerçekleşti. Bizler elbette kayıp
çocuklarımıza birer istatistik, birer rakam olarak bakmıyoruz; kaybolan her bir
çocuğun acısını her bir aile derin olarak içinde hissediyor. Şimdiye kadar bu
konuda yapılan birçok çalışma var, Meclisimizin bu konuda yapmış olduğu
çalışmalar var ve çok kapsamlı bir çalışma yapıldığını benden önceki, grubum
adına konuşan Sayın Çalık ifade ettiler. 
Meclisimiz elbette çalışmalarına
devam etmek zorunda, gündemimiz çok yoğun. Kayıp çocukların asla ve asla
önemsiz bir konu olduğunu burada ifade edecek hâlimiz yok grup olarak veya
şahsımız olarak ancak Meclisimizin de elbette yoğun bir gündemi var. Daha önce
yapılan bir çalışmanın tekrar yapılıyor olmasından, daha önce mesai harcanmış,
iş görülmüş bir çalışmanın tekrar gündeme getiriliyor olmasından dolayı şahsım
ve arkadaşlarım adına bunun aleyhinde olduğumu ifade etmek istiyorum. 
Bakın, benden önceki konuşmalarda, Meclisimizde,
istatistik üzerinden bir temel tartışma başlatıldı. İstatistikleri bir kenara
bırakalım. Memleketimizin dört bir tarafı kar altında. Bundan on sene önce, on
beş sene önce biz, bu havalarda kızakla taşınan hamile kadınları konuşuyorduk.
SSK hastanesi dışında devlet hastanesine gidip doğum yapamayan kadınları konuşuyorduk
biz bu kürsüde.
ERKAN AKÇAY (Manisa) – Kayıp çocuklardan bahsediyoruz,
kayıp çocuklar; hamile kadınları konuşmuyoruz.
HASAN BASRİ KURT (Devamla) – Bizlerin on beş sene önce
olan hadiseleri, şu anda geldiğimiz noktayı çok iyi ölçmemiz, biçmemiz lazım.
Artık paletli ambulanslarımız var, helikopterlerimiz her tarafa inip bunları
alıyor. Hatta daha da ötesi, hastaneler bunlar için, kritik kriz bölgeleri için
yer ayırıyorlar, riskli gebeleri alıyorlar hastanelere, bunları misafir
ediyorlar. Eskiden doğum için yatak bulunamayan hastaneler şimdi riskli gebeler
için, uzak köylerde oturan gebeler için otelcilik hizmeti verir hâle geldi. 
Bundan beş sene önce yapılan bir konuşma, o dönemki AK
PARTİ milletvekilimizin...
ERKAN HABERAL (Ankara) – Kayıp çocuklar için ne yaptı?
HASAN
BASRİ KURT (Devamla) - …yapmış olduğu bir konuşma üzerinden de yine bir polemik
yaşandı. Biz AK PARTİ olarak her zaman kendimizi yenilemek üzerine, eleştiri
yapacaksak da açık, net, halkın önünde, vatandaşın önünde eleştirimizi yapacak
şekilde yolumuza devam ediyoruz. Hata, kusur varsa herkesle birlikte biz de
bunu söyleriz, bunu iletiriz. Hükûmetimizin bugüne kadar yapmış olduğu çalışma
hep bu yönde oldu ve her zaman düzeltici hareketler, bürokrasiyi düzeltici veya
uygulamayı düzeltici hareketler oldu. Beş yıl önce yapılmış bir konuşma
üzerinden burada koparılan bir fırtına gerçekten çok anlamsız. O köprünün
altından çok sular aktı. Ondan sonra yapılan birçok çalışma var. İçişleri
Bakanlığı, Aile ve Sosyal Politikalar Bakanlığı, Emniyet verileri, elbette, o
tarihe kadar belki birbirinden farklılık arz ediyordu ama o tarihten sonra
belli bir düzen içerisine sokuldu. Artık tek veriye ulaşma şansımız var ve
veriler gerçekten güncel, gerçekçi. Eğer kayıp ailelerine giderseniz, kayıp
aileleriyle konuşursanız, Hükûmetin organlarının -hem Aile ve Sosyal
Politikalar Bakanlığının hem Emniyetin hem de diğer kurumların- bu kayıp
çocuklarla ilgili neler yaptığını çok net bir şekilde ortaya koyabilirsiniz.
Onların bu konuda gerçekten aradaki farkı gördüğünü biz söyleyebiliyoruz. 
Biz
iktidara geldiğimizde sadece çocuklarla ilgili değil, birçok kayıp insan da
vardı, bunlarla ilgili de teknolojiyi son sınırına kadar kullanmak için
elimizden geleni yapıyoruz. Biliyorsunuz, en son, kayıp oluştuğu andan itibaren
o bölgede MMS’le kaybın fotoğrafı bütün telefonlara atılabiliyor ve bunun ciddi
bir şekilde takip edilmesi durumunda kayıp daha o bölgeden uzaklaşmadan
herkesin fotoğrafı görüp polise bunu bildirmesiyle ciddi sonuçlar alındığını da
Emniyet rakamlarından almamız mümkün. 
Tabii,
önemli bir konu, suça itilen çocuklarımız; burada bunu da söylemeden
geçemeyeceğiz. Suça itilen çocuklar; eline molotof verilen çocuklar, fuhşa
zorlanan çocuklar, eline silah verilip, taş verilip polise atması emredilen,
polise atması istenilen çocuklar. Bunlar da gerçekten toplumumuzun kanayan bir
yarası. 
Bu
konu Meclisimizde tartışılırken bunun da hassasiyetle dikkate alınması
gerektiğini düşünüyorum. Bizler her bir birey olarak -sadece devlet
kurumlarının sorumluluğunu içermiyor çocuklarımızla ilgili konular- bundan
yükümlüyüz; etrafımızda ne varsa bunu açık, net bir şekilde, parti ayrımı
gözetmeden ifade etmek zorundayız. 
Ben,
daha önceden gündeme gelmiş, tartışılmış ve ciddi bir külliyat oluşmuş bir konu
üzerinde tekrar bir çalışmanın yapılmasını uygun bulmadığımı ifade etmek
istiyorum.
Hepinizi
saygı ve sevgiyle selamlıyorum. (AK PARTİ sıralarından alkışlar)
BAŞKAN
– Teşekkür ediyorum Sayın Kurt.
MAHMUT
TANAL (İstanbul) – Sayın Başkan…
BAŞKAN
– Sayın Tanal, niçin söz istediniz?
MAHMUT
TANAL (İstanbul) – Sayın Başkan, teşekkür ediyorum.
Sayın
hatip dedi ki: “Kayıp çocuklarla ilgili bu konu, gerçekten çok elzem, güncel
bir konu.” Bu kayıp olan çocukların kaç tanesinin organ mafyası tarafından
kaçırıldığı, kaç çocuğun terör örgütleri tarafından kaçırıldığı, kaç tanesinin
fuhuş için kaçırıldığı… Yani, netice itibarıyla, bu kanayan bir yara. Bizim bu
sorunlardan uzak kalmamız mümkün değil. Bu açıdan ben söz istemiştim Sayın
Başkan.
BAŞKAN
– Teşekkürler Sayın Tanal.
Milliyetçi
Hareket Partisi Grubu önerisini oylarınıza sunuyorum: Kabul edenler… Kabul
etmeyenler… Kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
Buyurun:

2.- HDP Grubunun, 5/1/2016 tarihinde
Diyarbakır Milletvekili Sibel Yiğitalp ve arkadaşları tarafından, 9 Ocak
2013’te Fransa’nın başkenti Paris’te katledilen Sakine Cansız, Fidan Doğan ve
Leyla Şaylemez’le ilgili soruşturmayı yavaşlatan güçlerin ve ilişkilerinin
araştırılması amacıyla verilmiş olan Meclis araştırması önergesinin Genel
Kurulun bilgisine sunulmak üzere bekleyen diğer önergelerin önüne alınarak,
Genel Kurulun 6 Ocak 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
6/1/2016
Türkiye Büyük Millet Meclisi Başkanlığına
Danışma
Kurulunun 6/1/2016 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
İdris
Baluken
Diyarbakır
Grup
Başkan Vekili
Öneri:
5
Ocak 2016 tarihinde Diyarbakır Milletvekili Sayın Sibel Yiğitalp ve arkadaşları
tarafından verilen (480 sıra numaralı), 9 Ocak 2013’te Fransa’nın başkenti
Paris’te katledilen Sakine Cansız, Fidan Doğan ve Leyla Şaylemez’le ilgili
soruşturmayı yavaşlatan güçlerin ve ilişkilerinin araştırılması amacıyla
Türkiye Büyük Millet Meclisine verilmiş olan Meclis araştırma önergesinin Genel
Kurulun bilgisine sunulmak üzere bekleyen diğer önergelerin önüne alınarak
6/1/2016 Çarşamba günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir. 
BAŞKAN
– Halkların Demokratik Partisi Grubu önerisi lehinde ilk söz Adana Milletvekili
Meral Danış Beştaş’a aittir.
Buyurun
Sayın Beştaş. (HDP sıralarından alkışlar)
Süreniz
on dakikadır.
MERAL
DANIŞ BEŞTAŞ (Adana) – Sayın Başkan, değerli milletvekilleri; bugün, 9 Ocak
gününde Paris’te 3 Kürt kadın siyasetçisinin katledilmesinin 3’üncü ölüm yıl
dönümü sebebiyle bu sözü almış bulunmaktayım. Meclis araştırma önergemizin bu
dönemde özellikle kabulünün, 9 Ocağın hem şu anda devam eden ölümlerin,
ablukaların, ağır insan hakları ihlallerinin ve Kürt meselesinin çözümü
açısından tekrar masaya dönüp müzakerelerin başlatılmasına dair çok önemli bir
tarih olduğunu, 3 Kürt kadın devrimcinin Paris’te katledilmesinin de bu sürecin
başlangıcına denk geldiğini önemle hatırlatmak istiyorum.
3
Ocak 2013 tarihine size götürmek istiyorum. 3 Ocak 2013 tarihinde İmralı’da
Sayın Öcalan’la ilk kez bir siyasi heyet görüştü ve o tarih, Türkiye’de,
gerçekten, Kürt meselesinin çözümü, demokratikleşme açısından çok önemli bir
tarih olarak kayıtlarda yerini aldı. Sonrasında, çözüm süreci askıya alınıncaya
kadar, savaş kararı verilmeden önce, devam eden heyetlerimizin ziyaretleri,
bütün taraflarla yapılan görüşmeler de 3 Ocak tarihinde atılan ilk adımın
neticesinde oluşmuş bir sürece tekabül ediyor. Fakat maalesef 9 Ocakta, hemen
altı gün sonra Paris’in göbeğinde 3 Kürt kadını katledildi ve aynı zamanda,
barış görüşmelerinin, çözüm sürecinin başlandığı tarihte bunun uluslararası bir
komplo olduğu, çözüm sürecini aksatmak amacıyla yürürlüğe girdiği konusunda,
bir komplo olduğu konusunda çok ciddi tartışmalar da yapıldı. Bizim o dönemde
de bu konuda çok sayıda araştırmalarımız ve farklı açıklamalarımız mevcut. Bu,
çözüm sürecinin ilk siyasi cinayetleriydi, 3’ü de kadınlara yönelmişti ve çözüm
sürecini istemeyenlerin, Kürt meselesinin çözümünü istemeyenlerin aynı zamanda
açık bir mesajıydı bize. Sayın Öcalan, yaptığı görüşmelerin en başından beri,
her zaman, siyasi iradenin bu çözüm sürecinin arkasında olması gerektiğini
söylemişti ve devlet heyeti de her zaman siyasi iradenin bu çözüm sürecinin
arkasında olduğunu ifade ediyordu. Fakat, Kürt hareketinin, aynı zamanda Kürt
kadın hareketinin çok önemli 3 ismi, 3 siyasetçisi, MİT’in de parmağı olduğu
iddia edilen ve bizce bunun artık belgelerle netleştiği bir siyasi cinayetler
zinciri ciddi soru işaretleri yarattı. Bu cinayetler olduğunda henüz çözüm
sürecinin başındaydık, buzdolabına da kalkmamıştı, ablukalar da başlamamıştı.
Ondan sonra, maalesef, daha dün 3 Kürt kadın siyasetçi, devrimci yine Silopi’de
katledildi. Bu, aynı zamanda, kadınlara yönelik, kadınların iradesine,
kadınların özgürlük mücadelesine, tutkusuna ve yürüyüşüne bir müdahale, bir
mesaj olarak ortaya konuluyor. 
Dün
Silopi’de katledilen arkadaşlarımız Seve Demir, Demokratik Bölgeler Partisi
Meclisi üyesidir, parti meclisi üyesidir. Fatma Uyar, HDP ve KJA çalışanı,
bizim seçimlerde birlikte çalıştığımız bir arkadaşımız. Yine, Pakize Nayır,
Silopi’de, yerelde halk meclisi başkanı. Bu, aynı zamanda, direnen örgütlü
kadın gücüne yönelik siyasi cinayetlerin de devamı niteliğindedir. 
Leyla Şaylemez, Fidan Doğan ve Sakine Cansız… Âdeta bu
komployu hazırlayanlar tarafından üç kuşak hedeflenmiştir. Leyla Şaylemez’le
gençlik, son kuşak, Fidan Doğan’la orta kuşak ve ilk kuşaktan da Sakine Cansız
hedeflenmiştir. Katliamın siyasi arka planının ne olduğunun ortaya çıkarılması,
uluslararası çapta gerçekleşmiş ve planlanmış katliamın aydınlatılması için
gerek Türkiye’de gerekse Fransa’da, Paris’te bizler çok sayıda görüşme yaptık.
Ben, uzun süre, 3 kadının ailesinin de bu davada müdahil avukatı olarak da
görev yaptım. Paris’te de defalarca oradaki hâkimlerle ve avukatlarla
görüşmemiz oldu ama Türk yargı sistemi, ilk andan itibaren, maalesef, bu
soruşturmayı örgüt içi hesaplaşma arka planıyla ve yargısıyla başlattı. İlk
andan itibaren, bu açıklamalar, en üst düzeyden, o dönem Başbakan Yardımcısı
Hüseyin Çelik ve diğer Hükûmet yetkilileri tarafından örgüt içi hesaplaşma
şeklinde yapıldı.
Yine,
o zaman cemaat ile AKP iktidarı arasında herhangi bir savaş ve çatışma yoktu, koalisyonları,
iş birlikleri ve ittifakları çok aktif bir şekilde devam ediyordu. Her iki
tarafa ait yayın organları da bunu örgüt içi hesaplaşma olarak ya da
İmralı-Kandil çatışması olarak vermeyi tercih ettiler. Ama sonradan AKP
iktidarının, “paralel” adı altında, cemaate yönelik -işte, bu bir hesaplaşma, o
dönemde ve hâlen devam eden dönemde- o yapıyı yıkmak gibi bir çalışması oldu ve
bu söylemler de çok ön plana çıktı. Ama maalesef, AKP iktidarı tarafından
yargının ele geçirildiği ve talimatlarla hareket edildiği konusunda Türkiye
vatandaşının hiçbir kuşkusunun olmadığı bir ortamda, şu anda, yargı, Ankara
Cumhuriyet Başsavcılığı bu soruşturmayı avukatlara ve ailelere kapatmıştır ve
bu kapatmayla da aynı zamanda dosyadaki bilgi ve belgeler de bizlerden gizlenmektedir.
Şimdi,
Ömer Güney şu anda Fransa’da tutuklu, oradaki dava açıldı ancak Fransa’nın
Türkiye'den istediği MİT’le ilgili bilgiler Fransa’ya uzun süre gönderilmediği
hâlde bu konuda açıklamalar da farklı yönde yapıldı. Ve Ankara Savcılığının
yaptığı soruşturma Ömer Güney’in PKK bağlantısını çözmek üzerinden yaklaşılan
bir soruşturma oldu. Oysa ki Ömer Güney’in MİT’le irtibatlı olduğu, katliam
tarihinden çok yakın bir süre önce Türkiye'ye üç defa –tarihleri de var, zaman
olmadığı için ayrıntılara giremiyorum- giriş çıkış yaptığı açıkça delillerle
sabit ve bu da bizim elimizde mevcut. Bu da, MİT ve uluslararası bir komplo
sonucunda bu katliamın gerçekleştiğini ortaya koyuyor. 
“Arz
notu” başlıklı, 18/11/2012 tarihli, MİT’e ait olduğu iddia edilen bir evrak
kamuoyuna yansıdı, ses kaydı yansıdı ve bu, aynı zamanda Ömer Güney’le
bağlantılı olduğu, görüştüğü tespit edilen bir telefon numarası -bizde kayıtlı-
Başbakanlık Millî İstihbarat Teşkilatı Başkanlığına ait olduğu resmî olarak
TELEKOM’dan bildirildi dava dosyasına. 
Biz,
bu süre zarfında, Millî İstihbarat Teşkilatının “İlgimiz yok.” dediğini
duymadık, sadece bu belgenin gerçek olduğunu kabul etti ve basına yaptığı
açıklamayla dedi ki: “Bu belgeyi araştırıyoruz, sorumluları açığa çıkaracağız.”
Başbakanlık nezdinde de yaptığımız hiçbir girişime yanıt verilmedi. 
Geçen
süre zarfında, o “Arz notu” adı altındaki bilgi notunun… Millî İstihbarat
Teşkilatının Paris katliamındaki sorumluluğunun açığa çıkarılması noktasında
yaptığımız bütün başvurular yanıtsız kaldı. Ve şu anda Ankara Cumhuriyet
Başsavcılığında yürütülen soruşturmada MİT’e bir yazı yazıldığını biliyoruz,
çünkü o zaman dosya aleniydi, fakat bir yıldır dosyayı inceleyemediğimiz için
Millî İstihbarat Teşkilatının bu soruya ne yanıt verdiğini, maalesef, henüz
bilmiyoruz. Yani netice olarak bu davanın gidişatı, katliamın oluş tarihi ve
sonucu, gerçekten Kürt meselesinin çözümü konusunda hayati bir öneme sahiptir.
Bu katliamın faillerinin Türkiye'yle ilişkilerinin, çözüm süreci başlangıcında
Sayın Öcalan’la yapılan görüşmelerden hemen sonra olması itibarıyla, açığa
çıkarılması, Kürt meselesinin adil, eşit ve özgürlük temelinde onurlu bir
barışın tesis edilmesi açısından da bu faillerin ortaya çıkarılması çok büyük
bir aciliyet ve zorunluluk arz etmektedir.
Şunu
da neticede söylemek istiyorum: Maalesef, bugün Sakinelerin, Fidanların,
Leylaların, Sevelerin öldürüldüğü topraklarda her an yeni kadınlar toprağa
düşüyorlar ve kadın ölümleri, kadına yönelik siyasi cinayetler asla dur durak
bilmiyor. 
Biz,
Türkiye Büyük Millet Meclisi Halkların Demokratik Partisi Grubu üyesi kadınlar
olarak, siyasi cinayete kurban giden kadınlara şu sözümüzü bir kez daha
söylüyoruz: Onların özgürlük ve eşitlik mücadelesinin, kadın hakları
mücadelesinin bayrağını asla yerde bırakmayacağız. Gözleri arkada kalmasın.
Onların faillerini bulmak için sonuna kadar takipçisi olacağız. 
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın Beştaş.
Halkların
Demokratik Partisi Grubu önerisi aleyhinde ilk söz Adıyaman Milletvekili Adnan
Boynukara’ya aittir.
Buyurun
Sayın Boynukara. (AK PARTİ sıralarından alkışlar) 
Sizin
de süreniz on dakikadır. 
ADNAN
BOYNUKARA (Adıyaman) – Sayın Başkan, değerli milletvekilleri; Halkların
Demokratik Partisinin Paris’te öldürülen 3 kadına ilişkin soruşturma önergesi
üzerinde söz almış bulunuyorum. 
Değerli
milletvekilleri, öncelikle şunu belirteyim ki Türkiye AK PARTİ iktidarıyla
birlikte, toplumsal kesimlerin taraf olduğu sorunları çözme konusunda irade ve
kararlılık göstererek yola çıkmıştır. Bu perspektifle ele alınan ve çözüm
kararlılığı gösterilen konulardan biri de herkes tarafından farklı şekilde
isimlendirilse de genel olarak “Kürt meselesi” denilen meseledir. Öncelikle
Kürt meselesi ile çözüm sürecini birbirinden ayırmak gerektiği açıktır. Biz
toplumsal kesimlerin muhatap olduğu tüm sorunların çözümünün devletin
demokratik dönüşümüne bağlı olduğuna inanıyoruz. Devletin demokratik dönüşümü
için yasal mevzuatın büyük bir kısmı yenilendi. Anayasa değişikliği gerektiren
kimi konuların ise önümüzdeki süreçte yeni anayasa çalışmalarıyla çözüleceğini
umuyorum. Bu arada çözüm süreci ise silahı ve şiddeti araç olarak gören,
kullanan PKK terör örgütünün elinden silahı almak ve Türkiye için tehdit
olmaktan uzaklaştırmaktır, çıkarmaktır. 
Konuya dönecek olursak, sizlere sürece ilişkin kısa
birkaç notu hatırlatmak istiyorum. Fransa’da meydana gelen olay 22 Ocak 2013
günü Dışişleri Bakanlığına bildirilmişti. Bunun üzerine Ankara Cumhuriyet
Başsavcılığı 28 Ocak tarihinde suç duyurusunda bulunmuştu. İlerleyen süreçte
Ankara Cumhuriyet Başsavcılığı tarafından yürütülen soruşturma kapsamında,
Almanya, Hollanda ve Fransa adli makamlarından suçun işlenişi, şüpheli Ömer
Güney hakkında terör örgütü bağlantısı ve benzeri konuları içeren hususlara
ilişkin olarak bilgi ve belge talebinde bulunulmuştu. Bu talepler ilgili
ülkelere ayrı ayrı iletilmişti. Bu taleplere Almanya ve Hollanda makamlarınca
cevap verilmiş, ancak Fransa makamlarından bugüne kadar herhangi bir cevap
gelmemiştir. Ankara Cumhuriyet Başsavcılığı tarafından 12 Mayıs 2014 tarihinde
ek bilgi ve belgeler talep edilmiştir, bu da bugüne kadar cevaplanmamıştır. 
Önergede
dile getirilen konulardan birisi soruşturmanın gizliliği konusudur. Adalet
Bakanlığınca soruşturma kapsamında adli makamlara gizlilik talebinde
bulunulmamıştır, Bakanlığın herhangi bir talebi söz konusu değildir. Ancak,
soruşturmanın büyük bir kısmı gizli olduğu için, ayrıca da ilgili savcılığın
gizlilik talebi ilgili mahkeme tarafından kabul gördüğü için bu süreç
işlemiştir. Bu da Adalet Bakanlığının veya siyasi erkin dışında cereyan
etmektedir.
Değerli
milletvekilleri, şu an Türkiye çukur terörü üzerinden kaosa sürüklenmek
isteniyor. Evet, yaşadığımız sürecin adı çukur terörü. PKK terör örgütü,
çerçevesi Kandil ve yabancı istihbarat örgütleri tarafından belirlenmiş bir
ajanda kapsamında hareket ediyor. Öncelik sıralaması yapmış, örgüt; halkın,
siyaset kurumunun, partilerin ve Meclisin de bu ajandanın peşinden gitmesini
istiyor. İsteyen bu ajandaya tabi olabilir, peşinden gidebilir ama biz bu
ajandanın tarafı olmayacağız, peşinden gitmeyeceğiz. AK PARTİ kendi öncelikleri
ve kamuoyuna açıkladığı Hükûmet programı kapsamında hareket ediyor ve etmeye de
devam edecektir. 
Günlerdir
Mecliste bazı fotoğraflar gösteriliyor. Kuşkusuz, ölümlere sevinmek, ölümlere
ilişkin, ölümlerle ilgili bir olumlu cümle kurmak mümkün değil, Allah kimseye
göstermesin ancak, ben de size yüzlerce fotoğraf gösterebilirim, terör
örgütünün kullandığı silahlara ilişkin yüzlerce fotoğraf. Halka hizmet etmek
için seçilmiş olan kimi belediyelere ait araçların ne tür silahlar taşıdığını,
kimi belediyelerin çukur kazmada nasıl kullanıldığını, PKK’nın katliamlarını,
kısacası çukur terörüne ilişkin yüzlerce fotoğrafı sizinle paylaşabilirim ama,
dediğim gibi, biz PKK terör örgütünün belirlemiş olduğu ajandanın peşinden
gitmeyeceğiz.
Değerli
milletvekilleri, birkaç soruyu vicdanınıza iletmek istiyorum. Ölümler üzerinden
siyaset devşirmeye son vermenin zamanı gelmedi mi? Bundan kim, ne kazandı?
Türkiye ne kazandı, Kürtler ne kazandı? Herkes bilsin ki ölümler üzerinden elde
edilen kazanç haramdır; başkalarının çocukları üzerinden siyaset yapmak
günahtır. Hepimiz ölümün değil hayatın yanında durmalıyız, bu ülkenin ve
çocuklarımızın geleceği bunu gerektiriyor.
Değerli
milletvekilleri, Türk’ün Kürt’le, Kürt’ün Türk’le herhangi bir sorunu yok. PKK
terör örgütü ve türevleri şunu bilsin ki toplumsal bir çatışma ve ayrışmanın
alanını oluşturamadılar, oluşturamayacaklar; bu coğrafya buna izin vermiyor. 
Terör
örgütüne sesleniyorum: Bu kirli oyundan vazgeçin. Sorun, siz ile eski devlet
anlayışı arasında üretilen ve ikinizin de tepe tepe kullandığı bir malzemeydi.
Eski devlet anlayışı artık yok, siz yalnız kaldınız. Kendi kendinize tek
taraflı sorun alanları, çatışma alanları oluşturarak bu halkı daha fazla mağdur
etmeyin. Kürtler adına konuşmaktan vazgeçin. Siz yani PKK ve türevleri -yani
PKK, MLKP, DHKP-C, DAİŞ- sadece bir terör örgütüsünüz. 
PKK
terör örgütü ve PKK terör örgütünün ajandasına tabi olanlar zaman zaman şımarık
bir mağduriyet tavrı sergiliyorlar. Sözüm ona, mağduriyetlerini daha tehditkâr
ve kabadayı bir üslupla ifade ediyorlar. Bu üslup Kürtlükten değil, içeriksiz,
kof ve gerici sol anlayıştan kaynaklanmaktadır.
Değerli
milletvekilleri, Türkiye her şeyin konuşulduğu bir ülkedir. Bakın, mevcut
siyasi partiler içerisinde federalizmi savunanlar var, daha ileriye gidip
ayrılmayı dile getirenler var. Meşru zemin korundukça politikalarını
dillendirmede herhangi bir sakınca yok. Asıl olan terör örgütlerinin gölgesine
sığınmamaktır, Türkiye’yi tehdit eden güçlerle iş birliği yapmamaktır,
taşeronluk yapmamaktır, iddialarını demokratik yollarla, meşruiyet içerisinde
kalarak kamuoyuna aktarmak esastır. Ancak, meşruiyetin dışına çıkarak şiddeti
araç hâline getirenler halkımızdan, milletimizden hiçbir karşılık
bulamayacaklardır. Türkiye’yi kaosa sürüklemek isteyenlerin tüm girişimleri
halkımızın sağduyusunda boğulacaktır. 
Değerli
milletvekilleri, bu ülkede silah olmadan söylenmeyen ne var da silah
aracılığıyla konuşuyoruz? Bu ülkede silah olmadan yapılamayan ne var da silah
üzerinden yapmaya çalışıyoruz? Bu ülkede silah olmadan örgütlenmeye ilişkin ne
tür yasaklar var da silah üzerinden bunu yürütmeye çalışıyoruz? Varsa bunların
konuşulacağı, çözüm bulunacağı yer Türkiye Büyük Millet Meclisidir, halkın
iradesiyle seçilen milletvekilleridir. Gelin, var olan meşru zeminleri
tüketmeyelim, demokrasinin alanını daraltmayalım. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Boynukara. 
Halkların
Demokratik Partisi Grubu önerisi lehinde ikinci söz, Ardahan Milletvekili
Öztürk Yılmaz’a aittir. 
Buyurun
Sayın Yılmaz. (CHP sıralarından alkışlar) 
ÖZTÜRK
YILMAZ (Ardahan) – Sayın Başkan, değerli milletvekilleri; Meclis araştırması
hakkında söz almış bulunmaktayım. 
Öncelikle,
bazı prensiplerin altını çizmek istiyorum. Biz, her şeyden önce terörün her
türlüsünü kınamalıyız. Terör nereden gelirse gelsin, kim yaparsa yapsın, amacı,
saiki, siyasi hedefi, kapsamı ne olursa olsun terörü şiddetli bir şekilde
kınamalıyız. Demokratik toplumlar eğer teröre teslim olurlarsa, terörün baskısı
ve zulmüne teslim olurlarsa demokratik alan kaybolur. Demokratik alanı açmanın
tek koşulu da şiddetten, baskıdan uzak geniş bir alan yaratabilmektir. Biz bu
geniş alanı yaratabildiğimiz ölçüde konuşabiliriz, geniş alan yaratıldığı
ölçüde de dertlerimizi anlatabiliriz. 
Bugün
dünyada en büyük tehdit terör tehdididir. Dünyanın neredeyse yarısından
fazlası, hatta dört bir yanı terörün kurbanı hâline gelmiştir. Artık terör,
gerek etnik terör gerek mezhep terörü her tarafa yayılmış bulunmaktadır. Biz,
öncelikle kendi ülkemizde, dışarıda, Orta Doğu’da, Avrupa’da bugün yaygınlaşan
terörün nelere mal olduğunu açık açık görüyoruz. 
Bakınız,
2015 yılında dünyada, sadece dünyada neler olmuş: Avustralya, Cezayir, Kanada,
ABD, Suudi Arabistan, Fransa, Libya, Lübnan, Mısır, Danimarka, Tunus, Yemen,
Afganistan, Kuveyt, Bangladeş ve Türkiye'de terörün kurbanı toplu ölümler
olmuş. Biliyorsunuz, terör, özellikle mezhep terörü yayıldıkça yayıldı son
dönemlerde; özellikle Nijerya’da Boko Haram, Somali’de El Şebab, Yemen’de El
Kaide, Irak ve Suriye’de IŞİD terörü aldı başını gidiyor. Diğer taraftan, etnik
terör de hızla yayılmaya başladı. 
Biz
bir kere, her şeyden önce şunu anlamalıyız: Biz her Kürt’ü PKK’lı olarak göremeyiz
ve görmemeliyiz. Bunlar bizim vatandaşımız ve birinci sınıf vatandaşımız. Biz
eğer ülkemizde barış sağlamak istiyorsak, bizim kendi öz yurdumuzu barış ve
istikrar içerisinde kalkındırmak istiyorsak öncelikle bunu kabul etmemiz
gerekiyor. Dolayısıyla, her Kürt’ü biz PKK’lı göremeyiz. Bu sakat anlayıştan
uzaklaşmamız gerekiyor. 
İkinci
bir sakat anlayış ise her sakallıyı IŞİD’ci görmek. Bu da yanlış bir anlayış,
bu da yanlıştır. Maalesef toplumda büyük bir kamplaşma ve kutuplaşma var. Artık
gerçekler değil, ön yargılar hâkim olmaya başladı topluma. Bizim bu ön
yargılardan şiddetli bir şekilde ve süratli bir şekilde uzaklaşmamız ve normale
dönmemiz gerekiyor. 
Bir
başka konuya daha değinmek istiyorum. Şimdi, çözüm süreci deniyor, Allah
aşkına, çözüm sürecinin içeriğinde ne olduğunu bilen var mı, ne konuşuldu? Biz,
Cumhuriyet Halk Partisi Grubu olarak bunun içeriğinde neler olduğunu bir türlü
öğrenemedik, temmuzda bitmeden önce de bilmiyoruz. Ne konuşuldu içinde? İçinde
otonomi mi vardı, özerklik mi vardı, başka hususlar mı vardı, federasyon mu
vardı, eşit yurttaşlık denen unsurlar mı vardı, ne vardı? Bu süreç, maalesef,
kapalı kapılar ardında gizli götürüldü. Bizim bu süreçle ilgili en ufak bir
bilgimiz olmadı. Dolayısıyla, bu sürece ilişkin doğru dürüst bir sözümüz de
olmadı. Niye olmadı? Çünkü bilmiyoruz, ne konuşulduğunu bilmiyoruz.
Dolayısıyla, bu sürecin en azından Mecliste, en azından bazı unsurlarıyla
açıklanması ve bizlerle paylaşılması gerekiyordu. Sonra temmuz ayında süreç
bitti. Neyle başlamıştı ki niye bitti? Bilen var mı? Hiç kimse bir şey
bilmiyor. Dolayısıyla, bu sürecin en azından geçmişte hangi unsurlarla öne
çıkartıldığını, hangi unsurlarda tıkanma olduğunu, niye bittiğini biz bilmek
istiyoruz çünkü sağlıklı bir değerlendirme yapabilmek için bunun unsurlarını
anlamamız gerekiyor. Bizim şu anda bu unsurları anlamak için maalesef bu
bilgimiz yok, dolayısıyla bir değerlendirme yapamıyoruz. 
Bir
başka konu: Ülkeler maalesef küçülüyor, bölgede ülkeler küçülüyor. Bakınız,
merkezî hükûmetin ağırlığını koymadığı dünyanın dört bir köşesindeki ülkeler
teröre teslim olmuş durumdalar. Bugün Afganistan öyle, Pakistan’ın bir bölümü
öyle, Irak keza durum ortada, Suriye öyle, ülkemizde ayrı bir durum yaşanıyor,
Libya keza öyle. Dünyanın her tarafında merkezî otoritenin zayıfladığı,
devletin hâkimiyet kuramadığı bölgeler tamamen terörün egemenliğine ve
baskısına maruz kalmış durumda. Bizim terör olaylarını değerlendirirken daha
küresel bir bakış açısıyla yaklaşmamız gerekiyor. 
Terörü, evet,
kınamalıyız ve mutlak suretle kınamalıyız ancak teröre giden yolun neler
olduğunu anlayıp onları da çözmemiz gerekiyor. Eğer birlikte yaşamak istiyorsak
insanların ne istediğini anlamamız gerekiyor. Şu andaki ortamda, Hükûmetin
özellikle Kandil’le ve İmralı’yla götürdüğü süreci, HDP’nin içinde olduğu
süreci gerçekten anlamış değiliz, hakikaten ne görüşüldüğünü bilmiyoruz. AK
PARTİ’li kardeşlerimizin de bunu bildiğini sanmıyoruz. Kimse bilmiyor bunu. Ne
konuşulduğunu anlamış değiliz. Bu konuda en azından fazla bilgimiz olursa daha
kapsamlı bir değerlendirme yapma imkânımız da olur. 
İkinci bir konu,
Türkiye’de etnik ve mezhep terörü. Maalesef etnik terör hızlı bir şekilde
yayılıyor ama mezhep terörü konusunda da büyük bir tırmanış var, Türkiye’de 70
ilden IŞİD’e katılımlar var. Bunlar nasıl oluyor? Nerede eğitim alıyor bunlar?
Bunlar hiç yakalanmıyor mu? Operasyonlar yapılıyor, siz hiç IŞİD’e operasyon
yapıldıktan sonra bir yüz görüyor musunuz, kimler bunlar? Nasıl
yargılanıyorlar? Bunlar hangi hapishanelerde oluyor? Mesela, bunları bir gidip
gezsek. Nerede bu insanlar? Biz bilmiyoruz gerçekten. 
Bakınız,
demokrasi şeffaflık gerektiren bir süreçtir. Bu alanı genişletmek istiyorsak
terörü şiddetli bir şekilde kınamalıyız ama özgürlük alanını da korumalıyız,
özgürlük alanının da sınırlarını genişletmeliyiz, bu konudaki dengeyi
tutturmalıyız. Bu dengeyi tutturamadığımız zaman terör bizi de teslim alacak,
bu alanı da yok edecek, dolayısıyla konuşma alanımız da kalmayacaktır.
Hepinize
saygılar sunuyorum.
Teşekkür
ediyorum. (CHP sıralarından alkışlar) 
BAŞKAN –
Teşekkür ediyoruz Sayın Yılmaz.
Halkların Demokratik Partisi Grubu
önerisinin aleyhinde ikinci ve son söz İstanbul Milletvekili Halis Dalkılıç’a
aittir.
Buyurun Sayın Dalkılıç. (AK PARTİ
sıralarından alkışlar) 
HALİS DALKILIÇ (İstanbul) – Sayın
Başkan, değerli milletvekilleri; HDP’nin grup önerisi aleyhinde söz almış
bulunuyorum. Bu vesileyle yüce Meclisi saygıyla selamlıyorum. 
Değerli milletvekilleri, her vesileyle, her fırsatta,
burada, devleti suçlayan, iktidarı suçlayan, güvenlik güçlerini suçlayan ve
doğu, güneydoğuda verilen mücadeleyle ilgili tek suçluyu devlet olarak ilan
eden bir dille hep karşı karşıya kaldık. Ancak şunu asla unutmamamız gerekiyor:
Doğu, güneydoğuda yaşanan olaylardan, yaşanan süreçten en çok etkilenen oradaki
masum Kürt halkı ve oradaki çocuklar; doğrudur. Ancak bundan rant devşirmeye
çalışan, bu dili kullanarak devleti suçlamaya çalışan ve maalesef orada verilen
yoğun mücadelede devletin güvenlik
güçlerinin verdiği mücadeleyi görmeyip orada terör örgütüyle ilgili mücadelenin
dışında, sanki Kürt halkına devletin bir şiddeti varmış gibi bir algı
operasyonu yürütmeye çalışılmasını ibretle ve hayretle izliyoruz. 
LEZGİN
BOTAN (Van) – Yalan mı yani?
HALİS
DALKILIÇ (Devamla) – Yalan tabii.
LEZGİN
BOTAN (Van) – Biraz ahlaklı olun, ayıp, ayıp, utan!
HALİS
DALKILIÇ (Devamla) – Çünkü orada mazlum ve mağdur edilen insanlar sizin
dediğinizi demiyor.
İDRİS
BALUKEN (Diyarbakır) – Ne zaman gittin en son, ne zaman gittin oraya? 
HALİS
DALKILIÇ (Devamla) – Orada şiddetten kaçan, PKK terör örgütünün şiddetinden
kaçanlar, devlete sığınmaya devam ediyor, örgüte sığınmıyor. Onun için, bu
süreçte, orada yaşanan olaylarla ilgili sadece sizin ajite ettiğiniz dil
değil, bizde orada ne olup bittiğini görüyoruz.
LEZGİN
BOTAN (Van) – Sizin yandaş medyanız da bunu yapıyor, 80 milyon insanı
kandırıyorsunuz, yalan söylüyorsunuz, utanın!
HALİS
DALKILIÇ (Devamla) – Bir tane mazlumun, bir tane masumun canının yanmasını biz
de kabul etmiyoruz, bizim de gönlümüz bu konuda kan ağlıyor. Ancak bu dille,
bizim muhatabımız asla ne PKK terör örgütü ne Kandil’in dilini kullananlar
olmayacaktır.
LEZGİN
BOTAN (Van) – Siz IŞİD’in dilini kullanıyorsunuz ama sen IŞİD’in dilini
kullanıyorsun. 
HALİS
DALKILIÇ (Devamla) – Bundan sonraki muhatabımız çok açık ve net, Kürt halkının
kendisidir. Orada, inşallah, her şeye rağmen... Anadolu medeniyeti, daha önce
de birçok tuzakları, birçok musibetleri, birçok oyunları bozdu, engin
tecrübesiyle bozdu, merhameti ile şefkatiyle bozdu.
LEZGİN
BOTAN (Van) – Anadolu medeniyeti bırakmadınız.
HALİS
DALKILIÇ (Devamla) – İnşallah, doğu ve güneydoğuda da yeniden kardeşliğin hâkim
olduğu, orada vatanına, milletine, bayrağına sevdalı olan insanların da huzur
içerisinde evlerinde yaşadığı, hastanelerin, okulların bombalanmadığı, roketatarla
vurulmadığı, hendeklerin kazılmadığı, masum insanların teröre kurban edilmediği
günleri herkese rağmen inşa edeceğiz, herkese rağmen inşa edeceğiz, bunu asla
unutmayın.
Bu
konuda, biz, bu mücadelede canlarını veren aziz şehitlerimizi, güvenlik güçlerimizi
rahmetle, minnetle yâd ediyoruz.
Bu
konuda, verilen HDP önergesinin aleyhinde olduğumu bir kere daha zikrediyor,
hepinizi saygıyla selamlıyor, hayırlı günler diliyorum. (AK PARTİ sıralarından
alkışlar) 
BAŞKAN
– Teşekkürler Sayın Dalkılıç.
İDRİS
BALUKEN (Diyarbakır) – Sayın Başkan...
BAŞKAN
– Sayın Baluken...
İDRİS
BALUKEN (Diyarbakır) – Sayın hatip konuşması sırasında defalarca partimize
açıktan sataşmalarda bulundu, terörü desteklediğimizi, devleti, iktidarı haksız
yere suçladığımızı ifade etti. 
BAŞKAN
- Buyurun, iki dakika sataşmadan söz veriyorum.
Lütfen,
yeni bir sataşmaya meydan vermeyelim. 
VII.- SATAŞMALARA İLİŞKİN KONUŞMALAR
(Devam)
6.- Diyarbakır Milletvekili İdris
Baluken’in, İstanbul Milletvekili Halis Dalkılıç’ın HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Sayın Başkan, değerli milletvekilleri; hepinizi saygıyla
selamlıyorum. 
Özellikle
AKP grup başkan vekillerine önerim, buraya bir hatip gönderirken önce o
önergede nelerin yazıldığını bir okutup o önerge üzerine birkaç cümle burada
kullanmasını sağlamanızı özellikle tavsiye ediyorum. Bugün burada vermiş
olduğumuz önerge 9 Ocakta Paris’te katledilen 3 devrimci Kürt kadının
cinayetiyle ilgili uluslararası komplonun açığa çıkarılmasıyla ilgili
önergeydi. Maalesef, konuşmalarınızda bu olayla ilgili bir tek cümle bile
kullanmadınız. Biz başından beri Paris cinayetinin bizzat devlet tarafından
planlandığını, hayata geçirildiğini söylüyoruz, bugün de aynı şeyi söylüyoruz.
Bu Parlamento da onu açığa çıkarmak zorunda. Bu konuda Hükûmet yetkililerinin
yapmış olduğu açıklamalar da ortada; kimi suçu bir devlet kurumuna atıyor, kimi
suçu devlet içerisindeki Fethullahçı paralel yapıya atıyor. Biz onu bunu
bilmeyiz, bizim bildiğimiz şey şudur: Bu katliamda şu anda tutuklu olan sanık
katliamdan hemen önce Ankara’ya gelmiş mi, Ankara’da görüşmeler yapmış mı?
Devlet kurumlarının bu görüşmelerden haberi var mı? Bu görüştüğü kişiler
kimlerdir, hangi kurumlarla bağlantıları vardır? Kurumlardan sızan ses
kayıtları ve belgelerin anlamı nedir? Bütün bunlarla ilgili sizin cevap
vermeniz lazım, siz iktidarsınız, cevap vermiyorsanız Meclisin o işe el atması
lazım. 
Bakın,
hani “Devlet kimseyi öldürmez.” diyorsunuz ya, dün işte Silopi’de 3 Kürt
siyasetçi kadını yine katletti. Tam dört saat boyunca telefon başında parti
meclisi üyemizin ve orada bulunan siyasetçilerin yaralandığını, oraya ambulans
gönderilmesi gerektiğini ifade etmemize rağmen oraya cenaze aracı gönderdiler,
dört saat oyalayıp tıpkı Sakine, Leyla ve Fidan gibi, orada Fatma’yı, Seve’yi
ve Pakize’yi katlettiler. 
COŞKUN
ÇAKIR (Tokat) – Sayın Baluken, dün Bakanla yapmış olduğunuz konuşmayı da
açıklayın.
İDRİS
BALUKEN (Devamla) - Bu kadar açık bir durum var. Paris’ten Silopi’ye kadar
elinize kan bulaşmıştır, Kürt kadınının kanı bulaşmıştır. Meclis de onu
araştıracak. (HDP sıralarından alkışlar)
HALİS
DALKILIÇ (İstanbul) – Sayın Başkan…
BAŞKAN
– Sayın Dalkılıç…
COŞKUN
ÇAKIR (Tokat) – Sayın Baluken, dün Bakanla yapmış olduğunuz konuşmayı bu
konuda, açıklayın lütfen, orada zikredin. Dün akşam konuştunuz Bakanla.
İDRİS
BALUKEN (Diyarbakır) – Ne konuştunuz, çıkın söyleyin. Ben konuştum. 
COŞKUN
ÇAKIR (Tokat) – Siz konuştunuz, siz, siz.
İDRİS
BALUKEN (Diyarbakır) – Ne konuştunuz?
BAŞKAN
– Sayın Baluken… 
COŞKUN
ÇAKIR (Tokat) – Siz konuştunuz ya dün akşam.
İDRİS
BALUKEN (Diyarbakır) – Konuştuk işte, hepsini kürsüden ifade ederim. 
BAŞKAN
– Sayın Baluken, sözleriniz bitti.
COŞKUN
ÇAKIR (Tokat) – Siz dün konuştuğunuzu açıklayın.
İDRİS
BALUKEN (Diyarbakır) - Siz söyleyin, ben size cevap vereyim. 
COŞKUN
ÇAKIR (Tokat) – Ben niye söyleyeyim, siz söyleyeceksiniz onu.
BAŞKAN
– Sayın Dalkılıç, buyurun sizi dinliyorum.
HALİS
DALKILIÇ (İstanbul) – Başkanım, grup başkan vekili diyor ki: “Bizim önerimizle
ilgili okumadan çıktı ve bir tek cümle geçmedi.” Müsaade ederseniz ben cevap
vermek istiyorum sataşma için. 
BAŞKAN
– İki dakikayı geçmeden, lütfen. 
Yeni
bir sataşmaya meydan vermeyelim. 
7.- İstanbul
Milletvekili Halis Dalkılıç’ın, Diyarbakır Milletvekili İdris Baluken’in
sataşma nedeniyle yaptığı konuşması sırasında şahsına sataşması nedeniyle
konuşması 
HALİS
DALKILIÇ (İstanbul) – Sayın Başkanım, yüce Meclisi tekrar saygıyla
selamlıyorum.
HDP
grup başkan vekilimiz konuşmasında diyor ki: “Bizim verdiğimiz grup önerisiyle
ilgili bir tek cümle yok.” Ben de diyorum ki: Siz verdiğiniz grup önerilerinde
de, söz aldığınız her platformda da devleti suçluyorsunuz, milleti
suçluyorsunuz elinizde hiçbir delil olmadan. Paris’te öldürülen kadınlarla
ilgili diyorsunuz ki: “Devlet işlemiştir, güvenlik güçleri işlemiştir.”
Dolayısıyla, sizin verdiğiniz önergeler ve kullandığınız dilin bundan sonra
karşılık bulmadığını çok net olarak ifade ediyorum. 
İDRİS
BALUKEN (Diyarbakır) – Senin Bakanın diyor, Bakanın! “Devlet içerisindeki
paralel yapı işlemiştir.” diyor!
HALİS
DALKILIÇ (Devamla) – Oradaki Kürt kardeşlerimiz de sizin bu dilinizle ilgili
artık muhatap olmuyorlar, bunu çok net olarak görün. Bundan sonra oradaki
muhatap, gerçekten bin yıldır kardeş olan Kürt halkı, Türk halkının kardeşliği
olacak. 
LEZGİN
BOTAN (Van) – Boş, boş! Boş laflar bunlar!
HALİS
DALKILIÇ (Devamla) – Buradan siyasi rant devşirmek, ajite dili kullanmak,
burada sloganlar atmak, resimler yayımlamak değildir. 
LEZGİN
BOTAN (Van) – Öldürün, ondan sonra “Kardeş.” deyin. 
HALİS
DALKILIÇ (Devamla) – Eğer orada yaşanan olaylar varsa, bunlarla ilgili sizin
kullandığınız dilin dışında, o kanlı, o ayırıcı, o bloklaştırıcı dilin dışında
gerçekten mazlum insanlar bedel ödüyor ve inşallah, bu bedel tamamen bitecek ve
bu ülkede her şeye rağmen, her türlü tezgâha rağmen millet kazanacak.
Ben
bu vesileyle yüce Meclisi saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum Sayın Dalkılıç.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın hatip konuşması sırasında tekrar, grubumuza aynı
sataşmalarda bulundu. Bilgiye, belgeye dayanmadan, sloganlarla, ajitasyonla
konuştuğumuzu... 
BAŞKAN
– Sayın Baluken, bu işi bitirelim artık.
Son
kez, yeni bir sataşmaya meydan vermeyelim.
Lütfen,
buyurun, iki dakika.
8.- Diyarbakır Milletvekili İdris
Baluken’in, İstanbul Milletvekili Halis Dalkılıç’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Hepinize saygılar sunuyorum.
Tabii,
gerçekler acıdır, gerçekler acı olduğu için de yüzleştiğiniz zaman bu şekilde
bir savunmaya giriyorsunuz. 
Bizim
burada ifade ettiğimiz her şey bilgiye, belgeye ve şu anda yaşanan gerçekliğe
tekabül ediyor, ona dayanıyor. Şu anda, konuştuğumuz saat itibarıyla Cizre’de
beyaz bayrakla dışarı çıkan 12 yaşındaki bir çocuk sizin talimatlandırdığınız
güvenlik güçleri tarafından katledildi. (AK PARTİ sıralarından gürültüler)
MEHMET
ERDOĞAN (Gaziantep) – PKK yaptı, PKK.
HALİS
DALKILIÇ (İstanbul) – Yalan!
ŞAHİN
TİN (Denizli) – Hep yalan söylüyorsun ya, böyle bir şey yok.
İDRİS
BALUKEN (Devamla) – Dün gece, bir önceki gece tam on sekiz saat boyunca Seve
Demir adındaki parti meclisi üyesi arkadaşımızın güvenlik güçleri tarafından
tarandığını, yanında bulunan 3 kişinin de yaralı olduğunu, bir an önce
hastaneye alınmaları gerektiğini ifade ettik.
HALİS
DALKILIÇ (İstanbul) – PKK’nın katlettiklerini de söyle, o zaman inanayım.
İDRİS
BALUKEN (Devamla) – Tam dört saat boyunca bizi oyalayanlar gece saat birde
oraya cenaze aracını gönderip orada 3 Kürt kadın siyasetçinin cenazesini Silopi
Devlet Hastanesine getirdiler. Siz bunu bilgi ve belge olarak kabul
etmiyorsanız gerçeğe gözünüzü kapatmışsınız demektir. 
ERTAN
AYDIN (Ankara) – Yasin Börü’yü kim katletti?
SALİH
CORA (Trabzon) – Yasin Börü’yü kim katletti?
İDRİS
BALUKEN (Devamla) – Gerçekler ortada, Roboski’yi kimin yaptığı ortada, Ceylan
Önkol’u, Uğur Kaymaz’ı kimin katlettiği ortada, Paris’in orta yerinde katliam
yapanın kim olduğu ortada, Cizre’de, Silopi’de, Sur’da… 
ERTAN
AYDIN (Ankara) – Yasin Börü’yü katledenin kim olduğunu da biliyoruz, Yasin
Börü’yü siz katlettiniz.
İDRİS
BALUKEN (Devamla) – …“terörle mücadele” adı altında orada halka karşı bir
katliam yapanın kim olduğu ortada. O katliamların hepsinin hesabını tarih
önünde, adalet önünde mutlaka vereceksiniz. 
Bugün
bütün şehirleri boşaltan, 200 binin üzerinde insanı tehcire gönderen, on
binlerce insanı katliam tehdidiyle âdeta her gün ölüme göndereceğini söyleyen
bir anlayışla burada konuşuyorsunuz. Ama şunu unutmayın: Asla sonuç
almayacaksınız, bu katliamların tamamı noktasında tarihten utanacak şekilde
hesap vereceksiniz.
ERTAN
AYDIN (Ankara) – Yasin Börü’yü kim katletti peki?
İDRİS
BALUKEN (Diyarbakır) – Yasin Börü’yü de araştıralım diyoruz, siz gelmiyorsunuz,
gelin Yasin Börü’yü de araştıralım.
COŞKUN
ÇAKIR (Tokat) – Sayın Başkan…
MERAL
DANIŞ BEŞTAŞ (Adana) – Sayın Başkan…
BAŞKAN
– Bir saniye…
Sayın
Çakır…
COŞKUN
ÇAKIR (Tokat) – Sayın Başkan, Sayın Baluken bugün öldürülen çocuk dâhil olmak
üzere bunu bizim sorumluluğumuza atfetmek suretiyle sataşmıştır, bu çok açık
bir sataşmadır.
BAŞKAN
– Buyurun. (AK PARTİ sıralarından alkışlar)
İki
dakika süre veriyorum.
Yeni
bir sataşmaya meydan vermeyelim. 
9.- Tokat Milletvekili Coşkun Çakır’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan.
Değerli
milletvekilleri, bugün ölen çocuk dâhil, bugün ölen çocuğumuz dâhil olmak üzere
şu saat itibarıyla, yüz kere, bin kere, milyon kere tekrar edelim ki hiç kimse
ama hiç kimse bunu savunamaz, bundan memnuniyet duyamaz. Bunu söylemeye hacet
bile yok. Bu izahtan vareste bir durumdur eskilerin deyimiyle. Ancak, Sayın
Baluken’in açık bir şekilde bugün olan, çıkan bir çatışmada bile ölen çocuğun
sorumlusu olarak bizi göstermesi kadar abes bir şey olamaz. “Abes” kelimesini
bilerek kullanıyorum. 
İDRİS
BALUKEN (Diyarbakır) – Ya, neyin çatışması! Çatışma diye bir şey yok. 12
yaşındaki çocuk çatışmada mı öldü?
COŞKUN
ÇAKIR (Devamla) - Bugün orada ortaya çıkan, günlerdir devam eden çatışmanın
nedenine bakmadan sadece sonucundan hareket etmek kadar isabetsiz, yanlış bir
şey olabilir mi? Bugün, oraya açılan hendekler, çukurlar olmasa, burada bir
terörle mücadele olmasa bu olaylar neticelenebilir mi? Kaldı ki siz nereden
biliyorsunuz güvenlik güçlerinin kurşunuyla olduğunu, anında rapor alıyorsunuz?

LEZGİN
BOTAN (Van) – Uğur Kaymaz öldürülürken hendek mi vardı?
COŞKUN
ÇAKIR (Devamla) - Böyle bir şey olabilir mi? Bunları kesinlikle kabul edemeyiz.
Eğer hakkaniyetli ve adaletli davranacaksak nedenlerini de konuşmak üzere
çukurları kapatarak, hendekleri kapatarak tekrardan başa dönmek durumundayız. 
Teşekkür
ederim. (AK PARTİ sıralarından alkışlar)
İDRİS
BALUKEN (Diyarbakır) – Sayın Başkan…
BAŞKAN
– Birleşime on dakika ara veriyorum.
Kapanma Saati: 16.31
ÜÇÜNCÜ OTURUM
Açılma Saati: 16.52
BAŞKAN: Başkan Vekili Ahmet AYDIN
KÂTİP ÜYELER: Elif Doğan TÜRKMEN (Adana), İshak GAZEL (Kütahya)
------0-----
BAŞKAN – Sayın
milletvekilleri, Türkiye Büyük Millet Meclisinin 24’üncü Birleşiminin Üçüncü
Oturumunu açıyorum.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 5/1/2016 tarihinde
Diyarbakır Milletvekili Sibel Yiğitalp ve arkadaşları tarafından, 9 Ocak
2013’te Fransa’nın başkenti Paris’te katledilen Sakine Cansız, Fidan Doğan ve
Leyla Şaylemez’le ilgili soruşturmayı yavaşlatan güçlerin ve ilişkilerinin
araştırılması amacıyla verilmiş olan Meclis araştırması önergesinin Genel
Kurulun bilgisine sunulmak üzere bekleyen diğer önergelerin önüne alınarak,
Genel Kurulun 6 Ocak 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN -
Halkların Demokratik Partisi Grubu önerisi üzerindeki konuşmalar tamamlanmıştı,
şimdi grup önerisini oylarınıza sunacağım.
Kabul edenler…
Kabul etmeyenler… Öneri kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, 9/12/2015 tarihinde İzmir
Milletvekili Özcan Purçu ve arkadaşları tarafından, Roman vatandaşlarla ilgili
sorunların araştırılması amacıyla verilmiş olan Meclis araştırması önergesinin,
Genel Kurulun 6 Ocak 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi
06/01/2016
Türkiye Büyük Millet Meclisi Başkanlığına
Danışma
Kurulunun 06/01/2016 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Özgür Özel
Manisa
Grup Başkan
Vekili
Öneri:
İzmir
Milletvekili Özcan Purçu ve arkadaşları tarafından, Roman vatandaşlarla ilgili
sorunların araştırılması amacıyla 09/12/2015 tarihinde Türkiye Büyük Millet
Meclisi Başkanlığına verilmiş olan Meclis Araştırması Önergesi’nin (41 sıra
no.lu) görüşmelerinin Genel Kurulun 06/01/2016 Çarşamba günkü birleşiminde
yapılması önerilmiştir.
BAŞKAN –
Cumhuriyet Halk Partisi Grubu önerisi lehinde ilk söz İzmir Milletvekili Özcan
Purçu’ya aittir.
Buyurun Sayın
Purçu. (CHP sıralarından alkışlar)
Tüm Roman
kardeşlerimizle birlikte tüm Türkiye sizleri izliyor.
Süreniz on
dakikadır. 
ÖZCAN PURÇU
(İzmir) – Sayın Başkan, değerli milletvekili kardeşlerim; öncelikle hepinize
saygılar sunuyorum.
Bu önerimizi
grup önerisi olarak Meclisimize getirdik. Önerimiz, Roman vatandaşlarımızın
barınma ve yaşam şartlarının araştırılmasıyla ilgili Mecliste araştırma
komisyonu kurulmasıyla alakalı ama bundan önce bir konuya değinmek istiyorum,
mülteci konusuna. 
Avrupa
Birliğiyle geçen aylarda bir anlaşma imzalandı ama hâlâ bizim kıyılarımıza
mülteci kardeşlerimizin cesetleri vuruyor. Evvelki günde 40 mülteci kardeşimiz
kıyıya vurdu, çoluk çocuk. Bu kardeşlerimizle ilgili Cumhuriyet Halk Partisi
olarak bir komisyon oluşturduk. Bu komisyonun araştırmaları neticesinde…
Türkiye’de Avrupa’ya gitmek isteyen mülteci kardeşlerimizin yarısı Avrupa’ya
göç ediyor, başarılı oluyor, yarısı da maalesef ölüyor. Bu maalesef ülkemizin
en büyük sorunlarından birisi şu an. Bu konuyla ilgili Hükûmet ne yapacak, ne
yaptı? Maalesef ortada bir şey yok, hâlen ülkemiz ceset tarlası gibi. Batıda
kıyılarımıza vuruyor cesetler, efendim doğuda gene olağanüstü hâl var. Yani,
ben anlamıyorum ya. Biz bu ülkede niye buradayız arkadaşlar? Lütfen kan
dökülmesin, lütfen kim olursa olsun ölmesin bu ülkede ya, ölmesin arkadaşlar,
önlemini alalım. (CHP sıralarından alkışlar) Biz niye buradayız? Yapmayın
arkadaşlar. 
Sevgili
kardeşlerim, bakın, mülteci kardeşlerimiz bu ülkeden gitmeyecek, ülkelerinde
savaş var. Onun için, bu kardeşlerimiz bizimle birlikte yaşayacak yıllarca.
Onların barınma, sağlık, eğitim haklarını düzenlememiz gerekiyor ülke olarak,
bu bizim görevimiz. 
Bunu
demişken şimdi konuyu Roman kardeşlerimize bağlıyorum. En önemli nokta Roman kardeşlerimizin
barınma meselesi. Geçen gün de burada bas bas bağırdım ama önlem alamadığımız
için gene maalesef kötü yaşam koşulları sebebiyle Ezine’de 48 yaşındaki Ünzile
kardeşimiz vefat etti çadırda. Bakın, işte yaşam şartlarımız bu. Geçen gün de
söyledim, burası Türkiye arkadaşlar. Bakın, Roman kardeşlerimiz bu hâlde. Allah
aşkına, vicdanlarınıza bunu sunuyorum bakın. Bu vicdani bir mesele kardeşlerim,
bunu politik malzeme kimse yapmasın, bu bizim halkımız, vatandaşımız lütfen ya.
Bunu kaç defa söyledik arkadaşlar. Bakın, bu konuyla ilgili araştırma komisyonu
kurulsun. Roman vatandaşlarımızı kimse bilmiyor şu an, ne durumda olduğunu
bilmiyor. Dili var mı, kültürü nedir, nasıl yaşar, mesleki durumu nedir,
barınma sorunu hangi safhada kimse bilmiyor. Bakın, ilk defa bir araştırma
komisyonu kurulması için teklif veriyoruz. Bunu kimse parti meselesi yapmasın.
Geçenlerde dedim ki: “Romanları seviyor muyuz?” Herkes “Seviyoruz.” dedi,
tamam, ne güzel. Ama dilde sevmeyelim, yürekten sevelim, gönülden sevelim, onlara
da bir şeyler yapalım. 
Sevgili
kardeşlerim, bakın, bugüne kadar bize yapıcı hiçbir şey yapılmadı burada.
Bakın, Roman açılımında ben de görevliydim, pilot çalışmalar yapıldı. Birkaç
yerde TOKİ çalışmaları yapıldı -sağ olsunlar- verdiler ama yeterli mi? Değil.
Hâlâ çadırda yaşayan birçok vatandaşımız var. O TOKİ’lerde de birçok sorun var.
Aslında Türkiye’deki kentsel dönüşüm -vallahi- Romanların kentsel felaketi
hâline geldi. Kentsel felaket yaşıyoruz arkadaşlar. Bakın, gene İstanbul’da bu
çadırların oluşumuna sebebiyet verdik özellikle. Nasıl verdik? Mahallelerimiz
yıkıldı arkadaşlar, kentsel dönüşüm adı altında mahallelerimiz yıkıldı.
Sulukule’de 5 bin insan yaşıyordu, acil kamulaştırma kararı çıkardılar… Acil
kamulaştırma ne zaman çıkarılır? Yol, hastane, efendim, diğer durumlarda
çıkarılır. Acil kamulaştırma kararıyla Romanlar oradan çıkarıldı, şehrin 50
kilometre ötesine gönderildiler, çadırlarda yaşıyorlar şimdi. Ama oraya şimdi
villalar yapıldı, zenginlere verildi. 
Gene,
sevgili kardeşlerim, bakın, Sapanca’da şu an kentsel dönüşüme var. Roman
mahallesi yıkıldı, orada da kamulaştırma yapıldı, gene çadırlara gönderildi,
gene orada bir tane küçücük hastane yaptılar kamulaştırma diye, onun arkasına
birçok villa yaptılar şimdi gene. 
Arkadaşlar,
bakın, kentsel dönüşüme orada yaşayan insanlarla mutabakat yapılmadan karar
veriliyor, yapılıyor, yukarıda tepede bitiyor işler, müteahhitlerle ya da işte
yerel yönetimlerle anlaşılıyor, oradaki vatandaşa sorulmuyor. “Yahu, size
kentsel dönüşüm yapacağız, sizin düşünceniz nedir, ne düşünüyorsunuz?” diye hiç
kimseye sorulmuyor sevgili kardeşlerim. Yani bu ne demek? Bakın onların çadırda
yaşamasına biz sebep olduk. Şu an bakın size örnek vereceğim: Şu çadırda 6
aylık bebek öldü arkadaşlar 2006 yılında. 6 yaşında bebeğimiz orada donarak
öldü. 
Geçen,
dört beş gün önce, Ezine’de Ünzile ablamız gene çadırda donarak öldü. 
Gene,
verilen TOKİ’lerde ısınma sorunu, doğal gaz sorunu olduğu için Roman
kardeşlerimizden 2 tanesi Tekirdağ’da geçen vefat etti. Yani, yapmayalım sevgili
kardeşlerim. Bu konuya lütfen el atalım, lütfen. Barınma meselesi dedik kaç
defa, birçok açılımlar yapıldı, efendim toplantılar yaptık ama sonuç alamadık. 
Bakın,
bunu gene söylüyorum: Bize bu Roman açılımı dolayısıyla birçok söz verildi.
Yüzlerce toplantı yaptık bütün bakanlıklarda, Çalışma Bakanlığında yaptık,
Millî Eğitim Bakanlığında yaptık, Aile ve Sosyal Politikalar Bakanlığında
yaptık ama hepsi lafta kaldı. 
Sayın
Cumhurbaşkanımız bize bir söz vermişti, ben onu burada yineleyeceğim
arkadaşlar. Dedi ki: “Benim vatandaşım çadırda kalmayacak, biz bu konuya el
atacağız.” Ama, bakın, kentsel dönüşümle Romanların çadırda kalmasına sebep
oluyoruz ve çadırda donmalarına sebep oluyoruz arkadaşlar. Bu kentsel dönüşümü
sosyal dönüşümle yapacağız. Bu kentsel dönüşümü yapacaksak insanlar böyle
çadıra gitmeyecek arkadaşlar, bakın, ayıptır, günahtır ya! (CHP sıralarından
alkışlar) Çadırlara göndermeyeceğiz, göndermeyeceğiz arkadaşlar. Lütfen ya,
bakın, biz samimiyet istiyoruz. 
Romanlar
herkese oy atabilir, atsın varsın, özgürlük var, demokrasi var ama bakın, Roman
kardeşlerim sizlere de oy verdi arkadaşlar. Onlara vicdani olarak hem borcunuz
var hem de parti anlamında oy alıyorsunuz birçok yerde. Vallahi şu araştırma
komisyonunu kabul edin arkadaşlar, kabul etmek zorundayız. Bu, vicdani bir şey;
siyasi bir şey değil. Biz veriyoruz diye araştırma önergesine el
kaldırmayacağız diye bir şey yok. İyi bir şey olursa biz de sizin araştırma
önergenize el kaldırabiliriz. Bu böyle. 
LEVENT
GÖK (Ankara) – Yapıyoruz da zaten. 
ÖZGÜR
ÖZEL (Manisa) – Hep yapıyoruz, hep.
ÖZCAN
PURÇU (Devamla) – Biz, ülkemiz için çalışıyoruz, devletimiz için; devletimiz
için çalışıyoruz, milletimiz için, sadece Roman kardeşlerimize değil. 
Bakın,
beni Antalya’dan hiç tanımadığım bir ağabeyim aradı, Nazif ağabeyim, ”Ben Roman
değilim ama ben de çadırda kalıyorum.” dedi. 
Buradan
sesleniyorum: Nazif ağabey… Açık söyleyeyim, yani sadece Romanlar çadırda
kalmıyor ki arkadaşlar, yani birçok vatandaşımız bizim yoksul, fakir. Yani bu
kentsel dönüşüme ihtiyaç var. Bu kardeşlerimizin mutlu olması gerekiyor.
Ülkemizde maalesef 17 milyon yoksul var. Bu yoksullarımızın, şurada karar
alarak, bakın, sosyal anlamda paylarını daha da artırmamız lazım. 
Bakın,
ülke sıralamasında 34 ülkeden sondan 3’üncü ülkeyiz, sosyal yardımlara yüzde 13
pay ayırıyoruz. İyi, hoş, güzel de ortalaması bunun yüzde 22, yüzde 23
arkadaşlar. Yani sosyal yardım sadece odun, kömür dağıtmakla olmuyor. Ben on
bir yıl Avrupa Konseyinde çalıştım, oradaki sosyal devletin nasıl olduğunu çok
iyi biliyoruz. Sosyal devlet, hissettirmeden, belli etmeden sosyal anlamda o
vatandaşın, o insanın onuruna yakışır bir şekilde devlet tarafından ona yaşama
hakkı tanınması, yaşama şansının sosyal anlamda, sosyal çerçevede verilmesi
demektir. Ama biz, odun, kömür vererek sanki sosyal devlet ilkesini yerine
getirmiş gibi oluyoruz. Onu da devlet adına yapmıyoruz, yanlış anlamayın,
kusura bakmayın, açık söyleyeyim, sanki bunu parti yapıyormuş gibi, bu sosyal
yardımları. Böyle bir şey olamaz arkadaşlar. Sosyal devlet ilkesi gereği bunu
devlet yapar. Zaten bunu, odun, kömürü de sosyal devletin yardımı şeklinde
gösteremeyiz. Eğer yapıcı bir şeyler yapacaksak önce herkes samimi olacak,
şurada gereken neyse yapacak. Ortada bir mesele var, 2016’da çadırda
vatandaşlarımız ölüyor, Türk vatandaşı bunlar. Mültecilerin ölmesine alıştık da
kendi vatandaşımızın ölmesine de mi bizi alıştıracaksınız, yapmayın arkadaşlar
ya! (CHP sıralarından “Bravo” sesleri, alkışlar) Lütfen, en kısa sürede… 
Bakın
buradan sesleniyorum -vallahi 60 bin Roman’a da, bütün kardeşlerime mesaj attım
herkes bizi izliyor- bu araştırma komisyonu önerisini kabul edeceğiz
arkadaşlar. Tarihte doksan iki yıldan beri ilk defa Romanların sorunlarının
araştırılması için bir teklif veriliyor. Cumhuriyet Halk Partisi adına ben bunu
Cumhuriyet Halk Partisiyle birlikte verdim, bunu kabul edeceğiz. Partizanlık
kimse yapmasın. Bakın, bizim vatandaşlarımız can çekişiyor, biz burada
partizanlık yapıyoruz. Kim vicdanına yediriyorsa parmak kaldırsın olumsuz. Bir
de benim aleyhimde konuşacaklarmış. Aleyhimde ne konuşacaksınız arkadaşlar ya!
Doksan iki seneden beri ilk defa konuşmuşuz burada. Bakın, ben de çadırda
büyüdüm. Liseyi mumların altında bitirdim ben. Bakın, daha birçok çocuk var
hâlen çadırlarda yaşıyor. Bakın, fotoğraflar burada, İstanbul; Ezine de var,
İzmir de var, Aydın da var. Menderes’te bakın, inanın şehrin 10 kilometre
dışında Menderes ilçesinde -buradan Kaymakam Bey’e de sesleniyorum- elektrik
yok, su yok, çocuklar çöpten besleniyor. Yani cenazelerimiz kokuyor, lütfen…
Bu, hepimizin sorumluluğunda. Bunun onaylanmasını talep ediyorum.
Teşekkür
ediyorum. Sağ olun. (CHP, HDP ve MHP sıralarından alkışlar)
BAŞKAN
– Teşekkürler Sayın Purçu.
Şunu
ifade edeyim ki hiçbir milletvekili sizin aleyhinizde değildir, olamaz da. Bu
Mecliste tüm milletvekilleri sizi seviyor, takdir de ediyor. Tabii ki İç Tüzük
gereği önerinin lehinde ve aleyhinde iki tane söz vermek durumundayız. 
Bu
bağlamda Cumhuriyet Halk Partisi Grubu önerisi aleyhinde ilk söz Bursa
Milletvekili Sayın Hakan Çavuşoğlu’na aittir. 
Buyurun
Sayın Çavuşoğlu. (AK PARTİ sıralarından alkışlar)
HAKAN
ÇAVUŞOĞLU (Bursa) – Değerli milletvekili arkadaşlarım, CHP’nin Roman
kardeşlerimizin özellikle barınma ve konut ihtiyaçlarını gidermek üzere yapılan
bazı uygulamaların araştırılmasıyla ilgili olarak vermiş olduğu grup önerisi
hakkında söz aldım. Bu vesileyle heyetinizi saygıyla selamlarım. 
Sayın
milletvekilleri, Türkiye'nin yakın tarihi aynı zamanda horlanan, itilen,
ötekileştirilen toplumsal grupların da tarihi olmuştur. Türkiye'deki
modernleşme süreci tepeden inmeci bir anlayışla tasavvur edilmiş, modernleşme
tipine uygun düşmeyen toplumsal kesimler belli bir kalıba sığdırılmak üzere
farklılıkları yok sayılmış, kültürel özellikleri bastırılmış, kısacası kendi
özünden uzaklaştırılmak istenmiştir. 
HAYDAR
AKAR (Kocaeli) – Ne zaman oldu bunlar?
HAKAN
ÇAVUŞOĞLU (Devamla) – Hâlbuki, insanı insan yapan unsurları onun aidiyeti,
kültürel ve ananevi özellikleri olduğu göz ardı edilmiş…
HAYDAR
AKAR (Kocaeli) – Sen uzayda mıydın bunlar olurken?
HAKAN
ÇAVUŞOĞLU (Devamla) – …sosyolojik yapımız içten içe bir buhar kazanı gibi
kaynamıştır. Bu dönemde bir yandan muhafazakâr ve dindar kesimler, diğer yandan
farklı kültürel özelliklere sahip sosyolojik tabanlar, bir diğer yandan da
etnik aidiyetler tek tipleştirilmek üzere bir sistem organize edilmiştir. Bu
nedenle, bu kesimlerle ilgili giderek nefret söylemi de baş göstermiştir.
Aslında, ülkemiz gerçekleri nazara alındığında, farklılıkları aynı kalıba
sığdırma anlayışıyla bu anlayışın beraberinde getirdiği ötekileştirme ve nefret
söyleminin ülkemizde sosyolojik ve tarihsel bir arka planı bulunmamaktadır
değerli arkadaşlarım. Bizim tarihî kodlarımız da dinî aidiyetimiz de buna
engeldir. 
Sayın
milletvekilleri, birçoğumuzun mensubu olmakla şeref duyduğumuz İslam, kelime
anlamı itibarıyla barış demektir ve İslam’a göre bir ırkın bir başka ırka
hiçbir şekilde üstün olamayacağı temel prensiplerden bir tanesidir. Bu nedenle,
herhangi bir Roman kardeşimizin, kendini ne hissediyorsa hissetsin, bu ülkede
yaşayan herhangi bir kimseyle arasında hiçbir fark yoktur, olmayacaktır. Bütün
adımlarımız bu paradigma üzerine şekillenmiştir ve bundan sonra da böyle devam
edecektir. 
Sayın
milletvekilleri, AK PARTİ 2001 yılında yola çıkarken her türlü farklılığı zenginlik
sayan ve yıllardır ülkede yok sayılan, itibarsızlaştırılan toplulukların asli
ve eşit bir vatandaş olarak Türkiye’de yer alması iddiasıyla yola koyulmuştur
ve bunda da on dört yıllık süreçte bir reform hareketi olarak âdeta attığı
demokratikleşme adımlarıyla sessiz devrimin mimarı olmuştur. Bize göre, insanı
Yaradan’dan ötürü sevmek boynumuzun borcudur. Bize göre, devleti baki kılmak,
insanı yaşatmakla mümkündür. Bize göre, hangi renkten, hangi ırktan olursa
olsun, bu devletin her vatandaşı bir tarağın dişleri gibi birbirine eşittir. 
Sayın
milletvekilleri, Roman kardeşlerimizden bahsedince, öncelikle, burada bir hakkı
teslim etmek gerekiyor. Ülkemizde Roman yurttaşlarımızın yaşadıkları
zorlukların devlet tarafından ilk defa tanınması ve üst düzeyde dillendirilmesi,
her şeyden önce Romanlarla diyalog kurulması 2009 yılının sonunda AK PARTİ
iktidarında gerçekleştirilmiştir. (AK PARTİ sıralarından alkışlar) Bu diyalog
Cumhurbaşkanımız Sayın Recep Tayyip Erdoğan’ın Başbakanlığı dönemindeki
talimatlarıyla İstanbul’da düzenlenen Roman Çalıştayında Roman
vatandaşlarımızla gerçekleştirilen buluşmayla mümkün olmuştur. Bu tarihten
sonra çeşitli bakanlıklarımız tarafından kâh Roman sivil toplum kuruluşlarıyla
kâh Roman toplumunun temsilcileriyle toplantılar gerçekleştirilmiş, Roman
kardeşlerimizin başta istihdam, eğitim ve barınma alanlarında olmak üzere tüm
sorunlarına kalıcı çözümler aranmıştır. Bu çalışmalar neticesinde uygulamaya
konulan ve konulmak üzere olan strateji belgelerini birazdan sizlerle paylaşacağım
ancak ondan önce ifade etmeliyim ki partimiz hem seçim beyannamesinde hem
Hükûmet programında Roman kardeşlerimizin beklentilerini karşılayacak
taahhütlerde bulunmuş, son olarak, kısa bir süre önce Sayın Başbakanımız
tarafından kamuoyuna açıklanan 2016 Hükûmet Eylem Planı’nda bu taahhütlerimiz
daha somut hâle getirilerek takvime bağlanmıştır. 
Eylem planımızda, 21 Aralık 2015-21 Mart 2016 tarihleri
arasında gerçekleştirilmek üzere, Roman kardeşlerimizin başta eğitim, istihdam
ve iskân sorunları olmak üzere sorunlarının çözümüne hız vererek her türlü
ayrımcılık zemininin ortadan kaldırılmasına yönelik çalışmaların başlatılacağı
ifade edilmiştir. Öte yandan, eylül ayında yapılan parti kongremizde partimizin
iç yapılanmasında da değişikliğe gidilerek yeni Genel Başkan Yardımcılığı olan
İnsan Hakları Genel Başkan Yardımcılığı ihdas edilmiştir. Söz konusu AK PARTİ
İnsan Hakları Genel Başkan Yardımcılığının dört çalışma başlığından bir tanesi
Roman kardeşlerimizle ilgili başlıktır. Nihayet bu Genel Başkan Yardımcılığımız
henüz geçtiğimiz pazar günü Sakarya’da 18 Roman derneğinin temsilcisini Aile ve
Sosyal Politikalar Bakanlığı, İŞ-KUR Müdürlüğü, millî eğitim müdürleri,
belediye başkanlarıyla aynı masa etrafında buluşturarak yani sorunların çözüm
muhataplarıyla onları bir araya getirerek iskân, eğitim, istihdam ve sosyal
alan ve ayrımcılık konularında somut çalışmaların altına imzalar atılmıştır. 
Sayın milletvekilleri, 2009 yılından bu yana birçok
bakanlığın müşterek surette sürdürdüğü çalışmalar neticesinde Roman
vatandaşlarımıza yönelik kimi strateji belgeleri hazırlanmış ve uygulamaya
konulmuştur. Örneğin, Roman Vatandaşlarımızın Yoğun Olarak Yaşadığı Yerlerde
Sosyal İçermenin Desteklenmesi Projesi 2014 sonunda ihaleye çıkmış, 27 Temmuz
2015 tarihinde ihale sonuçlandırılmış, proje Kasım 2015 tarihinden itibaren
uygulamaya konulmuştur. Bu çerçevede Ankara, Adana, Balıkesir, Hatay, Edirne,
Eskişehir, İstanbul, İzmir, Kırklareli, Manisa, Mersin ve Tekirdağ illeri olmak
üzere 12 pilot ilde yirmi dört ay boyunca Roman yurttaşlarımıza çeşitli
konularda yardım ve danışmanlık sunulacak, Roman semtlerinde araştırmalar
gerçekleştirilecek, ayrımcılıkla mücadele alanında farkındalığı güçlendirmek
için eğitimler verilecek, Roman semtlerindeki okullarda çocuklarla ders dışı aktiviteler
gerçekleştirilecek, sağlık sisteminden daha kolay yararlanmasına yönelik
eğitimler yapılacak, mesleki kurslara erişim sağlanacak ve ücretsiz taşıma
hizmeti sunulacaktır. Bu proje dâhilinde Roman yurttaşlarımızın arasından
istihdam edilecek Roman ara bulucu kardeşlerimiz de olacaktır. 
Yine
Roman vatandaşlarımıza yönelik yürütülecek politikaları belirlemek ve bu konuda
eş güdümü sağlamak için Sosyal İçerme Uluslararası Strateji Belgesi 2016-2021
hazırlanmaktadır. Bu belge, başta Aile ve Sosyal Politikalar Bakanlığı olmak
üzere diğer bakanlıklar ve Roman sivil toplum kuruluşlarıyla gerçekleştirilen
çalışmalardan sonra ulaşılan noktanın bir özeti olacak ve 2020 yılına kadar
devlet olarak farklı kurumlar eliyle gerçekleştirilecek politikaların da temelini
oluşturacaktır. Bu belgenin hazırlıklarının sürdürülüyor olmasına Avrupa
Birliği tarafından hazırlanan 2014 İlerleme Raporu’nda olumlu bir husus olarak
da yer verilmiştir.
ÖZCAN
PURÇU (İzmir) – Beş yıl oldu, daha hazırlanmadı yalnız, beş yıl oldu. Beş yıldan
beri bekliyoruz, strateji bekliyoruz. 
HAKAN
ÇAVUŞOĞLU (Devamla) – Bu strateji belgesi 2016-2018 ve 2019-2021 dönemini
kapsayacak iki dönem hâlinde uygulanacaktır.
ÖZCAN
PURÇU (İzmir) – Otuz sayfa şeyi beş yılda yazamadık.
HAKAN
ÇAVUŞOĞLU (Devamla) – Bu uygulamalar arasında eğitim, istihdam, sağlık ve
barınma da vardır.
Sayın
milletvekilleri, sözlerime son vermeden önce buradan Roman kardeşlerime
seslenmek istiyorum: 
Değerli
kardeşlerim, siz bu ülkenin asli unsurlarısınız. Size asla yan gözle bakmadık,
bakmayacağız. Her ne sorununuz, her ne derdiniz varsa onlar bizim de
sorunumuzdur, bizim de derdimizdir. 
CEMAL
OKAN YÜKSEL (Eskişehir) – O yüzden çadırlarda ölüyorlar.
HAKAN
ÇAVUŞOĞLU (Devamla) – Samimi gayretlerimiz ortadadır; yaptık, yapıyoruz, yapmaya
da devam edeceğiz. Bunların artık araştırma safhası çoktan geçti. 
ÖZCAN
PURÇU (İzmir) – Bakın, yapılanlar bunlar mı Allah aşkınıza? Yapılan bu mu?
HAKAN
ÇAVUŞOĞLU (Devamla) – Biz sorunların teşhisini koyduk, çözme safhasına geçtik,
biz bunları çoktan araştırdık.
ÖZCAN
PURÇU (İzmir) – Yapılan bu mu? Beş yıl, beş yıl… Yapılan bu mu?
CEMAL
OKAN YÜKSEL (Eskişehir) – Hikâye, hikâye…
HAKAN
ÇAVUŞOĞLU (Devamla) – Araştırmaya da gerek duymuyoruz, artık yapıyoruz. 
ÖZCAN
PURÇU (İzmir) – Şu anda, bakın, on yıl önce çadıra geçen insan bu.
HAKAN
ÇAVUŞOĞLU (Devamla) – Roman kardeşlerim, o dönem bu dönemdir diyorum. 
ÖZCAN
PURÇU (İzmir) – 6 aylık bebek öldü burada, 6 aylık bebek öldü.
HAKAN
ÇAVUŞOĞLU (Devamla) – Sizleri bu duygu ve düşüncelerle saygıyla selamlıyorum. Hepinizi
Allah’a emanet ediyorum, çok sağ olun. (AK PARTİ sıralarından alkışlar)
ÖZCAN
PURÇU (İzmir) – İstanbul’da evi yıkılan, Sulukule’de evi yıkılıp da çadıra
geçen aile bak, bak, burada.
BAŞKAN
– Teşekkür ediyorum Sayın Çavuşoğlu.
ÖZGÜR
ÖZEL (Manisa) – Sayın Başkan, yerimden…
BAŞKAN
– Sayın Özel, buyurun, iki dakika.
IV.- AÇIKLAMALAR (Devam)
2.- Manisa Milletvekili Özgür Özel’in,
Bursa Milletvekili Hakan Çavuşoğlu’nun CHP grup önerisi üzerinde yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Çok teşekkür ederim Sayın Başkan. Konunun önemine binaen, böyle
bir sataşma ve kürsüde karşılıklı söz alma gibi bir şeye girmek istemedim ama
yerimden de bir şey söylemek durumundayım.
Bir hayat hikâyesinden kesitler paylaşayım sizinle: Bir
çocuk, 1972’de Gümülcine’de doğuyor, orada barınmıyor, Türkiye’ye geliyor,
Türkiye'de, çocuk yaşta geldiği ülkede bu ülkenin okullarında okuyor ve
üniversiteyi burada okuyor, hukuk fakültesine giriyor, hukuk fakültesini
bitiriyor, bir miktar iş yaşantısından sonra siyasete atılıyor ve memleketi
Bursa’dan seçilip bu kürsüye geliyor, konuşuyor. Bu konuşan kişi Sayın Hakan
Çavuşoğlu. Sayın Hakan Çavuşoğlu bu süreci yaşarken ülkede AKP iktidarı yok.
AKP iktidarından önceki dönemlerde toplumun tüm kesimlerine, göçmenlere,
sığınmacılara, ülkenin yeni yerleşimcilerine yapılan ayrımcılıklardan
bahsederken bu kadar ciddi bir reddimiras, bu kadar ciddi bir geçmiş dönemi
kötüleme… (CHP sıralarından alkışlar) Biz, bir Türkiye Cumhuriyeti milletvekili
olarak Hakan Çavuşoğlu’nun yaşam hikâyesine ve onu bize kazandıran Türkiye
Cumhuriyeti’nin geçmiş dönem hükûmetlerine de teşekkür ediyoruz.
Saygılarımla. (CHP sıralarından alkışlar)
BAŞKAN – Teşekkürler Sayın Özel.
HAKAN ÇAVUŞOĞLU (Bursa) – Sayın Başkanım…
BAŞKAN – Sayın Çavuşoğlu…
HAKAN ÇAVUŞOĞLU (Bursa) – Sayın Başkanım, açıkça adım
zikredildi.
BAŞKAN – Siz de yerinizden, buyurun. 
KAMİL AYDIN (Erzurum) – Gümülcine kan ağlıyor. 
BAŞKAN - Hassas bir konu, hepimizin mutabık olduğu bir
konu, bu ülkede herkesin bir ve beraber olması, eşit vatandaş olması
noktasında.
3.- Bursa Milletvekili Hakan Çavuşoğlu’nun,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
HAKAN ÇAVUŞOĞLU (Bursa) – Sayın Başkanım, teşekkür
ediyorum.
Sayın grup başkan vekilinin tarif ettiği kişi taa
kendisi benim, Hakan Çavuşoğlu. 
KAMİL AYDIN (Erzurum) – Hani üstenci, modern bir şey
dayatma vardı.
HAKAN ÇAVUŞOĞLU (Bursa) – Kendim olmakla gerçekten bu
millete duyduğum aidiyet vesilesiyle de her zaman şeref duydum, her zaman onur
duydum.
KAMİL AYDIN (Erzurum) – Teşekkür et şu bayrağa.
HAKAN ÇAVUŞOĞLU (Bursa) – Ben Türklerin horlandığı,
ötekileştirildiği, âdeta insan yerine konulmadığı, ikinci sınıf vatandaş olarak
görüldüğü bir toplumda büyüdüm ve buraya geldim.
CEMAL OKAN YÜKSEL (Eskişehir) – İşte, Romanlar da
burada böyle.
BAŞKAN – Bir saniye arkadaşlar, bir saniye.
HAKAN ÇAVUŞOĞLU (Bursa) – Değerli arkadaşlar, evet,
şimdi bakınız, ben ilk defa Türkiye’ye 1983 yılında geldim değerli
arkadaşlarım. 1983 yılında Biga’ya geldim, orasını eksik söyledi. Biga’yla
doğduğum köy arasında aşağı yukarı 260 kilometrelik bir kara yolu mesafesi var
ve Biga’ya geldiğimde benim Yunanistan’dan geldiğimi duyan ve bunların
içerisinde yaşı ikmale ermiş öğrenci arkadaşlarım, öğretmen arkadaşlarım olduğu
hâlde yanıma gelerek ne dediler biliyor musunuz? “Ya, sen Türkçe konuşuyorsun, sen
Türk müsün, sen Müslüman mısın?” diye sordular. 
Arkadaşlar, benim geldiğim yer Yunanistan. Bu
topraklara sadece 200 kilometre ötede ve bu millet, bu topraklarda orada kimin
yaşadığından bihaber büyümüş.
ÖZGÜR ÖZEL (Manisa) – Allah Allah, ne ayıp ya! (CHP
sıralarından gürültüler)
BAŞKAN – Arkadaşlar, lütfen…
HAKAN ÇAVUŞOĞLU (Bursa) – Evet.
Ve beni buraya öğrenci olarak getiren -Allah nur içinde
yatırsın, kendisini yâd ediyorum- Turgut Özal ve zamanın Millî Eğitim Bakanı
Vehbi Dinçerler’dir. Her zaman elini öpmek üzere hazırımdır Vehbi Dinçerler’in,
buralarda bulunmaktadır.
BAŞKAN
– Teşekkürler Sayın Çavuşoğlu.
HAKAN
ÇAVUŞOĞLU (Bursa) – Bu dönemde kesinlikle CHP de iktidar olmamıştır. Ben,
sadece bir durumu tespit ettim. Türkiye’nin gerçeklerinden kaçamazsınız.
BAŞKAN
– Teşekkürler Sayın Çavuşoğlu.
HAKAN
ÇAVUŞOĞLU (Bursa) – Kendi tarihinizle önce yüzleşeceksiniz, ondan sonra
başkasına laf söyleyeceksiniz. (AK PARTİ sıralarından alkışlar) 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 9/12/2015 tarihinde İzmir
Milletvekili Özcan Purçu ve arkadaşları tarafından, Roman vatandaşlarla ilgili
sorunların araştırılması amacıyla verilmiş olan Meclis araştırması önergesinin,
Genel Kurulun 6 Ocak 2016 Çarşamba günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Cumhuriyet Halk Partisi Grubu önerisi lehinde ikinci söz Osmaniye
Milletvekili Ruhi Ersoy’a aittir. 
Buyurun
Sayın Ersoy. (MHP sıralarından alkışlar) 
Süreniz
on dakikadır. 
RUHİ
ERSOY (Osmaniye) – Sayın Başkan, değerli milletvekilleri; Cumhuriyet Halk
Partisinin Romen vatandaşlarımızla ilgili vermiş olduğu araştırma önergesinin
lehinde söz almış bulunuyoruz. Neden? Çünkü vatandaşlık hukukuna saygılı ve
vatandaş olduğu için Türkiye Cumhuriyeti vatandaşlığı hukukunun gereği bir
yaşam şartını, kendisine verilmesi gereken hizmetleri alma talebinde bulunan herkesin
yanındayız. Yanında oluştaki temel fark, Türkiye’yi çok kültürlü, çok dilli,
çok etnik yapılı, her etnik yapıya, her kültürel kimliğe siyasal bir oluşum
peşinde olanların yanında, Romen kardeşlerimizin ne kadar insani, kalbi güzel
ve o kadar… Türkiye’yi güzelleştiren bu insanların hak ettikleri yaşam tarzında
olmadıklarını bildiğimiz için bu araştırma önergesini destekliyoruz. Çünkü,
Romen kardeşlerimizin tek bir Romen kimliği veyahut da Romenlik üzerindeki bir
yaşam tarzları yoktur. Bu yaşam tarzları İstanbul Sulukule’de farklıdır,
Erzurum’da, Kırşehir’de farklıdır, Adana’da farklıdır. Bu isimlendirmeler,
Anadolu’nun değişik coğrafyalarında değişik terimlerle karşılanırlar. Bu
karşılanma süreci içerisinde Roman, Romen, Çingene, haymatlos vesair gibi isimlerle
anılabilirler ama bunların içerisinde özellikle ve özellikle siz bizim Türk
halk müziğimizden bir Muharrem Ertaş’ı çıkarabilir misiniz? Bir Neşet Ertaş’ın
hakkını nasıl ödersiniz? Biz, Çukurova bölgesinde tüm delikanlıları sünnet
eden, o dönemki çocukları sünnet edip bugün delikanlı hâline getiren bizim
Abdal Hamit amcayı nereye koyarız? Halk hekimliği vazifesi yapan Elif Garı
teyzeyi nereye koyarız? Bu mesele sadece Roman kimliği üzerinden değil,
Anadolu’daki abdal kardeşlerimiz üzerinden başlayarak vatandaşlık hakları olan
haklara erişimle ilgili yaşamlarını güzelleştirecek konulara katkı verilmesi
gerektiğini düşünüyoruz.
Bu
meseleye Adalet ve Kalkınma Partisinin değişik sebeplerle, değişik konu ve
gündemlerle el attığını görüyoruz. “Romen vatandaşlarımızdan, Roman
vatandaşlarımızdan özür diliyorum.” diyerek bir manifesto yayınlayarak değişik
çalışmalar yaptılar, ne hikmetse bunların hepsi konjonktürel ve seçim
süreçleriyle sınırlı kaldı. Daha sonra, Sulukule’de yaşam tarzının
sosyokültürel ve antropolojik boyutu göze alınmadan TOKİ’lere gönderirsek
bunları problem çözülür zannedildi. Zaten Türkiye’de temel sorun kültürel
bağlamdan kopup her şeye modernist bir dayatma olmasıdır. Kendileri, “Modernist
dayatmaların tek tipleyici cumhuriyet ideolojisi şunu yapmıştır.” diye Türkiye
Cumhuriyeti devletinin birikimlerini eleştirirler, o eleştirinin tam tersi, çok
modernist dayatmalarla kültürel sorunları çözmeye kalkarlar, bu bir çelişkidir.

Öte
yandan, burada söz alarak 1983 yılında memlekete, Bursa’ya gelip yerleşip bugün
milletin kürsüsünde söz hakkı sahibi olduğunu söyleyen arkadaşımız, asli unsur,
tali unsur nedir? “Bu memleket 100 kilometre ötede, Bulgaristan’daki,
Yunanistan’daki vatandaşlarımızı bile, soydaşlarını bile tanımıyordu.” demekle
bir ithamda bulunmuştur. Biz İttihat ve Terakkinin o bölgede verdiği mücadeleyi
de biliyoruz, Sarı Saltuk’u da biliyoruz, Gül Baba’yı da biliyoruz. Bu
memleketi bir Selaniklinin verdiği millî mücadeleyle kurduğunu da biliyoruz. Bu
gerçekleri de bu vesileyle ifade etmiş olalım. 
Gelelim
özellikle kendi memleketim Osmaniye’de yaşayan vatandaşlarımın meselesiyle
ilgili konuda biz ne yapıyoruz? Milliyetçi Hareket Partisinin belediye meclis
üyesi, özellikle, bizim Roman vatandaşlarımızın bölgesinden sorumludur ve o Orhan
Şal kardeşimiz, -partimizde de uzun süre çalışmış kardeşim- onlarla aynı
mahallede oturur ve ne tür meseleleri olursa olsun yerel yönetimimizle
aralarında bir köprü kurarlar, benimle vekilleri olarak aralarında köprü
kurarlar. Kadınlarının, eşlerinin rahatsızlıkları, cezaevindeki durumları,
birtakım özel sebeplerden ve ilgisizlikten dolayı edinilmiş olan
alışkanlıklardan kurtulunmasıyla ilgili burada bireysel anlamdaki yaptığımız
çalışmaları isimlendirerek tek tek saymak, sıralamak istemiyorum. Az önce, bu
kürsüye çıkmadan önce bir vesileyle sanatçı, vatan ve aşk sanatçısı Ahmet Şafak
Bey’le telefonla görüştüm. “Benim orkestramda ‘Beyler, bu vatan size neyledi?’
diye beste yaptığımda en büyük coşkuyla keman çalan, klarnet çalan orkestramın
parçasında olan kardeşim Romen kardeşimdi kardeşim.” dedi. (MHP sıralarından alkışlar) “Unutma,
sen oradan şunu haykır ve ifade et: Özellikle, Edremit Kaymakamı Hamdi Bey
şehit edildikten sonra kendi ruhuna yakıştıramayıp büyük bir millî vicdanla
hareket ederek onun intikamını alan 2 Roman kardeşimdi.” dedi. Bütün bunları bilerek hareket ettiğimizde,
Osmaniye düşman işgali esnasındayken verilen mücadeleler esnasında düğünlere
derneklere davullarını zurnalarını saklayarak gitmeyen, “Bu memleket esaret
altındayken davul zurna çalınmaz.” diyen abdal vatandaşlarımın huzurunda
saygıyla eğiliyorum. O insanlar da bugün çadırda yaşamaktalar, o insanlar da
bugün yarı yerleşik, göçebe hâl içerisindeler. 
Bu
mesele en temel insan hakları sorunudur. İnsan haklarının ihlaliyle ilgili pek
çok konu siyasal bir mesele yapılırken, bu konunun, insan haklarını vatandaşlık
hakkıyla kabullenerek Türkiye Cumhuriyeti devletine vatandaşlık hukukuyla bağlı
olmakla, 66’ncı maddeye saygı duymakla, Mustafa Kemal’e saygı duymakla,
cumhuriyetin kurucu iradesine saygı duymakla kendilerini bütünleştiren Romen
kardeşlerimin insani anlamdaki hayat standartlarının araştırılması elbette ki Türkiye Büyük Millet Meclisine
düşer. Demek ki siyasal iktidar bu konuları istismar etti ve sonuçlandıramadı.
O hâlde, bu konunun hangi metotla çözülmesi için kafa yorulması gereken,
disiplinler arası, uzmanlıklar arası, heyetleri dinleyerek bu konulara çözüm
üretebilecek bir reçete Türkiye Büyük Millet Meclisi çatısı altında neden
olmasın, neden bu meseleler çözülmesin. 
Asıl konu, Türk musikisine, sanat müziğine, Türk halk
müziğine emek vermiş bu insanların telif
hakları meselesidir. Gidin, bu manada, sadece Kurtuluş’ta, Feriköy’de
müzisyenler kıraathanesinde birazcık sohbet edin: “Mevcut iktidar sizin telif
haklarınızla ilgili neler yaptı? Bu konuyla ilgili, hayatınızı şenlendiren
rahmetli Adnan Şenses’le, Kibariye’yle beraber şarkı söylemek, onlarla
görüntüye girmek sorunlarınızı çözdü mü, yoksa telif haklarınız konusundaki
hukuki düzenlemelerin takibi yapıldı mı?” Bu insanların ürettiği değerlerde,
emeklerde, yaşam tarzında ve yaşam tarzları çerçevesinde iyileştirme göz önünde
bulundurulmadan sadece tek tipçi modernist yaklaşımla bu problemleri
çözemezsiniz.
İki:
Zaman kaybolmaz değerli milletvekilleri, zaman birikir, biriktirdikleriyle var
eder. İnsanlar da, kültürler de, medeniyetler de, şehirler de, parlamentolar da
böyledir. Bu memlekete hizmet etmiş, cumhuriyetin kuruluşundan bugüne gelmiş
siyasal iktidarların yaptıkları hizmetlerin tamamına saygı duyarak yol almak durumundayız.
Saygı duymadan ayrım yapıp ötekileştirmeye kalkarsak o zaman bir eski
Türkiye-yeni Türkiye ayrımıyla toplumda ruhların arasına hendekler kazmaya
kalkar, Türkiye Cumhuriyeti'nin varlığını tartışmaya açar, ondan sonra da
kalkar Graham Fullerci yaklaşımlarla mücadele verirsiniz.
İttihat
ve Terakki ile Hürriyet ve İtilaf Partisinin mücadelesini postmodern süreçte
vermeyelim, bu birikimin neticesi olan tecrübelerden hareket edelim. Bu
hakikatleri bu milletin Meclisinde konuşalım. Türkiye Cumhuriyeti devletinin
ilelebet payidar olması, büyük Türk milletinin kardeşlik hukuku içerisinde bu
topraklarda gelecek bin yıllarda daha yaşaması için bugün üzerimize düşen
tarihî sorumluluğu yerine getirelim. Eğer biz bu sorumluluğu yerine
getiremediğimiz takdirde yarınlarda bu kayıtlardan bizim çocuklarımız hesap
soracaktır diyorum.
Bu
kapsamda, Parlamentomuzda bulanan değerli ve köklü milletvekillerimizin,
değişik siyasal partilerde görev almış devlet adamı hüviyetindeki olan
büyüklerimizin yer yer gelip partilerinin dar kalıpları içerisinde değil, büyük
Türk milletinin ve Türk devlet geleneğinin gerektirdiği tarzda konuşmalar
yapmalarını bekliyorum. Sayın Cemil Çiçek’ten, Sayın İlhan Kesici’den,
özellikle ve özellikle bu kürsüde Türk milletinin beklediği konuşmaları yaparak
toplumsal huzur adına reçetelerin bu Meclisten yazılabileceğini ifade
etmelerini bekliyor, huzurunuzdan saygıyla ayrılıyorum. (MHP ve CHP
sıralarından alkışlar) 
BAŞKAN
– Teşekkürler Sayın Ersoy.
Cumhuriyet Halk Partisi Grubu önerisi aleyhinde ikinci ve
son söz Siirt Milletvekili Besime Konca’ya aittir.
Buyurun Sayın Konca. (HDP sıralarından alkışlar) 
Süreniz on dakikadır. 
BESİME KONCA (Siirt) – Konuşmama başlamadan önce, 7
Haziran seçiminden sonra Suruç’ta katledilen 10 kadın, Zergele’de katledilen 2
kadın, Ankara’da katledilen 28 kadın, aylardır abluka altında olan kürdistanda
katledilen 37 kadın ve toplamda katledilen 77 kadını anarak başlamak istiyorum.
Yine, burada bu kürsüde bugün kaybolan çocuklar
tartışıldı ama devlet güçlerinin, devlet terörünün katlettiği 64 çocuktan
bahsedilmedi. Evet, kaybettiklerimizi arayarak bulabiliriz ama devletin
katlettiği çocukları nasıl bulacağız? Onların hakkına, onların adaletine,
devletin yaptığı bu vicdansızlıklara nasıl cevap olacağız? O çocukları da anarak
başlamak istiyorum. 
Evet, verdiğiniz önergeye aleyhte konuşmak için çıktım
ama aleyhte konuşulacak çok şey yok fakat eleştirilecek şeyleri vardır. Romen
kardeşlerimizin yaşam hakkını, özellikle özgürlüğünü talep etme, tarihini,
kültürünü, kimliğini, geleneğini, geçmişini ve geleceğini nasıl özgürce
yaşayacağının tartışılmasından çok ölmeden nasıl yaşayabileceğini tartışmak,
bunun için çadırdan çıkarılıp nasıl bir kulübede ya da bir evde yaşar ya da
yerinden edilmeden nasıl orada hayatını idame eder konusundaki önerileri eksik
olarak bulduğum için aleyhte söz aldım.
Türkiye tarihinde zihniyet olarak ve bugün de bu
Hükûmetin temsil ettiği faşizm, yok sayma, inkârcılık zihniyeti, beyinlerden ve yüreklerden silinmediği takdirde ne
Roman halkımızın, kardeşlerimizin ne Alevi halkımızın, kardeşlerimizin ne
sınıfsal olarak ezilen kimliklerin, cinslerin ne de çok tarihî bir sorun olan
Kürt sorununun çözümü imkânsızdır. 
Biz
burada faşizmin duvarlarına konuşuyoruz ve geri gelip bize çarpıyor ya da boş
kürsülere konuşuyoruz. Evet, dün söylediler, “En çok biz burada bulunuyoruz.”
dediler ama bugün burada değiller. Oylama için sadece buraya geliyor iktidarı
temsil edenler. Bunun dışında, önergelerimizde boş kürsülere konuşma oluyor. 
Bunun
dışında, en temel yapılması gereken, bu faşizmin bir an önce durdurulmasıdır. 
Paris
katliamı yıl dönümü vesilesiyle, Paris’te katledilen 3 Kürt siyasetçi kadını da
anmak istiyorum ve yıl dönümüne denk gelen, dün gerçekleşen ve burada katliamın
alkışlandığı saatlerde 3 siyasetçi kadın arkadaşımız katledildi. Seve Demir
katledildi, Fatma Uyar katledildi, Pakize Nayır katledildi ve bu hangi zihniyet
üzerinden katledildi, açıklayalım. Diyorsunuz ya “Hep devleti suçluyorsunuz.”
Evet, devleti siz iktidar olana kadar siz de suçladınız. Nasıl kırım yaptığını,
nasıl katliam yaptığını, nasıl soykırımlar, nasıl yolsuzluklar yaptığını siz de
söylediniz ve iktidar oldunuz, bu Anayasa’yı, bu devlet zihniyetini, bu devlet
rejimini, bu devlet kültürünü, bu devlet bakış açısını, ideolojisini değiştirmeden
devraldınız ve bugün bunu derinleştirerek sürdürüyorsunuz. Ve siz nasıl ki bu
katliamlarda geçmiş hükûmetleri sorumlu görerek kendinizi temize çıkardıysanız,
iktidara taşıdıysanız, bugün biz de bu Hükûmeti eleştirerek, bu Hükûmetin cevap
vermesi gerektiğini söyleyerek sizden cevap bekleyeceğiz. Bu cevapları vermek
zorundasınız ve katliamları yapan bu Hükûmettir, sorumlusu bu Hükûmettir. Bugün
kürdistanda yaşananlar… Binlerce, Türkiye’nin her yerinde görevlendirdiğiniz
özel birimler kimlerdir, bunlar kime bağlı çalışıyor? Seve Demir’i katleden…
DBP meclis üyesi arkadaşımızdı, Malatya’dan giden özel birimler götürmüştür
Şırnak’a, oradaki hiçbir yetkili muhatap olmamıştır. Bunları kim oraya
gönderiyor? 
Madem
bu kadar güçlü bir devletsiniz Türkiye’deki bütün güçlerinizi, askerî
güçlerinizi niye bu alanlara yığıyorsunuz, niye Sur’a yığıyorsunuz, niye
Cizre’ye, niye Nusaybin’e, niye Şırnak’a, niye Silopi’ye, madem bu kadar
güçlüsünüz? Hendek siyasetini, çukur siyasetini yapan bu Hükûmettir, bunu
bilmeniz lazım.
Evet,
“Ajandamız var, biz başka ajandalara bakmayız.” diyorsunuz. Bugünkü ajandanız
İsrail ajandasıdır, Sudan ajandasıdır. Bununla siyaset yapmaya çalışıyorsunuz,
bununla Türkiye’yi yönetmeye çalışıyorsunuz. “Sokak sokak, mahalle mahalle, ev
ev temizleyeceğiz.” dediniz. 
Seve
Demir arkadaşımız, Fatma Uyar arkadaşımız ve saydığım 77 kadın nasıl katledildi
biliyor musunuz? Tekrar söyleyelim, bir evden, bir mahalleden bir mahalleye
geçerken sokak ortasında katledildi ve sizin o talimat verdiğiniz “Ev ev, sokak
sokak temizleyeceğiz.” dediğiniz mantığınızın sonucudur. Orada ne hendek var,
orada ne barikat var. Arkadaşlarımız siyasi parti çalışmalarından doğru oradaki
sorunlarla ilgilenmektedirler, oradaki halkımızın mağduriyetiyle
ilgilenmektedirler, 
Goebbels
Teorisi’ni burada bize dayatmayın, Büyük Yalan Teorisi’yle bu ülkeyi yönetmeye
çalışmayın. Siz Suruç’ta kamp kurdunuz, toplama kampları yaptınız Nazilerin
yaptığı gibi, okulları kamp hâline getirdiniz, halkı spor salonlarına
topladınız. Daha bunun aşağısında bir durum var mı, yarattığınız bir mağduriyet
var mı?
İLKNUR
İNCEÖZ (Aksaray) – Neden, neden? Nedenini söyle.
BESİME
KONCA (Devamla) – Kaç mahallede hendek var? Ankara katliamı yapıldığında hendek
mi vardı, Suruç katliamında bunlar mı vardı, Zergele’yi bombaladığınızda bunlar
mı vardı? Bu, faşist zihniyetin anayasal olarak, ideolojik olarak Türkiye’de
çözülmemesinin sonucudur. 
Siz
ki elini öptüğünüz, eteğini öptüğünüz, göbeğinde büyüdüğünüz cemaati bile kendi
içinizde terör örgütü yaratan bir güçsünüz.
MEHMET
UĞUR DİLİPAK (Kahramanmaraş) – Şu anda size destek veriyorlar, şu anda.
BESİME
KONCA (Devamla) – Yarın bir gün birileri de çıkacak…
BAŞKAN
– Sayın Konca, kaba ve yaralayıcı sözler kullanmayalım lütfen, temiz bir dille
konuşmanızı tamamlayın.
BESİME
KONCA (Devamla) – …sizin burada bulunanların içinde bir cemaat yaratacaklar,
sizin içinizden de birileri bunu yaratacak. 
RAVZA
KAVAKCI KAN (İstanbul) – Terbiyeli konuşun, terbiye takının! Türkiye Büyük
Millet Meclisi burası, böyle konuşamazsınız!
BESİME
KONCA (Devamla) – Bunu doğru anlamak, doğru yönetmek zorundasınız. Yaptığınız
katliamların haddi hesabı yoktur, bunları görmek zorundasınız. 
MEHMET
UĞUR DİLİPAK (Kahramanmaraş) – Sayın Başkan, bu şekilde bir konuşma olmaz!
GÖKCEN
ÖZDOĞAN ENÇ (Antalya) – Şimdi şu şehitleri de söylesene, “Asker şehit edildi.”
desene!
BESİME
KONCA (Devamla) – Bakın, dün Başbakan açıkladı, dedi ki: “Belediyeler
hedefimizdir.” “Siyasi partiler bedel ödeyecek.” dediniz. 
GÖKCEN
ÖZDOĞAN ENÇ (Antalya) – Bakın, ben size söyleyeyim. 6 yaşındaki çocuğun
öldürüşünü anlatsana!
BESİME
KONCA (Devamla) – Bugün 3 kadın arkadaşımızı katleden zihniyet “Siyaseten bedel
ödeyecek.” demenizin mesajıdır. Yerelde de bizi tahrip ediyorsunuz. 
GÖKCEN
ÖZDOĞAN ENÇ (Antalya) – Şehitleri söyle, şehitleri! Ensesinden vurulan
polisleri söyle!
BESİME
KONCA (Devamla) – Polisleri, şehitleri söyleyeceğiz, askerleri de söyleyeceğiz.

GÖKCEN
ÖZDOĞAN ENÇ (Antalya) – Söyle, söyle! Onları niye söylemiyorsun? Bir tanesinin
cenazesine gittin mi! Bir tane şehit annesinin elini öptün mü!
BESİME
KONCA (Devamla) – Bununla gurur duyan sizsiniz. “Bedel ödeyeceksiniz.” diyen
sizsiniz. “Askerlik yan gelip yatma yeri değil, tabii ki ölecekler.” diyen
sizsiniz. Biz askerin de biz polisin de ölmesini istemiyoruz. 
GÖKCEN
ÖZDOĞAN ENÇ (Antalya) – O zaman hendek kazmayacaksın!
BESİME
KONCA (Devamla) – Paralı askerlik maaşını artıran, maaş artırarak paralı
askerliği çıkaran sizsiniz. Bakın, dün Adıyaman’da öldürülen askerin baraka
evini bütün havuz medyanız manşet yaptı. Annesinin çorabının yeşil olduğunu
gündem yaptınız ama katledilen 3 Kürt siyasetçi kadının hiçbirini gündem
yapmadınız. Bunu sorun olarak görmüyorsunuz. Bunları tartışmak zorundasınız.
Taş kesilmiş vicdanınızı, taş kesilmiş beyninizi hangi faşizmin kabından, hangi
faşizmin fincanından içtiyseniz bundan kurtulmak zorundasınız. 
BAŞKAN
– Sayın Konuşmacı, lütfen temiz bir dille konuşun, kaba ve yaralayıcı sözler
sarf etmeyin.
GÖKCEN
ÖZDOĞAN ENÇ (Antalya) – Faşist sensin! Faşistin Allah’ısınız.
BESİME
KONCA (Devamla) – Bu sadece sizinle ilgili değil, bu, Türkiye’nin zihniyetiyle
de ilgilidir. On yıl öncesine kadar bunu söyleyen sizdiniz; ne Kenan Evren
anayasasını değiştirdiniz ne başka bir şeyi değiştirdiniz ne Kürt kimliğini
kabul ettiniz ne bugün önergesi olan Roman halkının sorunlarını çözdünüz ne
Alevi sorununu çözdünüz ne emekçinin ne işçinin. 
GÖKCEN
ÖZDOĞAN ENÇ (Antalya) – İlk 60 maddeyi getirdik! Niye reddettiniz!
BESİME
KONCA (Devamla) – O zaman bu sistem devam ediyor, bunu siz devam
ettiriyorsunuz. Siz paraları ayakkabı kutularında sakladınız. Ama yaptığınız
suçları, bu yaptığınız vicdansızlıkları nereye saklayacaksınız? 
RAVZA
KAVAKCI KAN (İstanbul) – Siz mi vicdandan bahsediyorsunuz! Utanın, utanın!
BESİME
KONCA (Devamla) – Artık Türkiye 1990’lardaki gibi. Dün de söylediniz, dediniz
ki: “Asit kuyuları vardı.” Evet, asit kuyularında en azından insanlar
gömülüyordu. Belki o zaman bu kadar arşiv, bu kadar toplumsal kamuoyu, sosyal
medya yoktu. Bütün bu son yılların faşizminin arşivi toplumdadır, halktadır.
Halk bunu görüyor, halk bunun arşivini oluşturuyor. Yarın bir gün dönüp devlete
“Arşivlerinizi açın.” demeyeceğiz , bu arşivler zaten var. 
GÖKCEN
ÖZDOĞAN ENÇ (Antalya) – Onun için 1 Kasımda çakıldınız, iyi ki görüyor!
BESİME
KONCA (Devamla) – Siz çukur kazmıyorsunuz, siz hendeklere gömmüyorsunuz
insanları, siz asit kuyularına atmıyorsunuz, siz sokaklarda kuşa, kurda yem
etmek için bırakıyorsunuz. Bak, hâlen arayışınız var. Habur Sınır Kapısı’nda
soğutucu depo oluşturup cenazeleri oraya toplamayı düşünüyorsunuz, tartışıyorsunuz.
Bunu hangi insani, vicdani, ahlaki mantıkla yapıyorsunuz? 
(Mikrofon
otomatik cihaz tarafından kapatıldı) 
GÖKCEN
ÖZDOĞAN ENÇ (Antalya) – Sayın Vekil, hendek kazmayacaksınız!
BESİME
KONCA (Devamla) – Bu Parlamento çok daha ciddi şeyleri çözmek durumundayken
bunu niye yapmıyorsunuz? (AK PARTİ sıralarından gürültüler) Bunun hesabını
bütün bu halka vereceksiniz. Ya demokratikleşirsiniz ya da sonunuz diğer
iktidarlar, diğer sistemler gibi olacak. (HDP sıralarından alkışlar) 
BAŞKAN
– Süreniz dolmuştur Sayın Konca.
COŞKUN
ÇAKIR (Tokat) – Sayın Başkan…
BAŞKAN
– Sayın Çakır, bir saniyenizi alacağım.
Sayın
milletvekilleri, hepimizin tabi olduğu, bağlı olduğu bir Anayasa’mız ve Meclis
İç Tüzük’ümüz var. Meclis İç Tüzük’ümüzün 67’nci maddesi konuşma üslubunu çok
net bir şekilde ifade ediyor: “Genel Kurulda kaba ve yaralayıcı sözler söyleyen
kimseyi Başkan derhâl, temiz bir dille konuşmaya, buna rağmen temiz bir dil
kullanmamakta ısrar ederse kürsüden ayrılmaya davet eder. Başkan, gerekli
görürse, o kimseyi o birleşimde salondan çıkartabilir.” 
İDRİS
BALUKEN (Diyarbakır) – Kaba ve yaralayıcı söz ne varmış bu konuşmada?
BAŞKAN
– Efendim, “faşist” denirse, “Nazi” denirse, başka şeyler denirse, siz bundan
gocunmaz mısınız?
İDRİS
BALUKEN (Diyarbakır) – “Faşist” de der, “Nazi” de der. Bu, ağır siyasi
eleştiridir. 
BAŞKAN
- Birincisi bu.
Sayın
Baluken, ben tamamlayayım.
İDRİS
BALUKEN (Diyarbakır) – Burada gösterdiğiniz hassasiyetin onda 1’ini oraya
göstermiyorsunuz. 
BAŞKAN
– Herkes hakkında gösteriyorum, herkes için söylüyorum.
İDRİS
BALUKEN (Diyarbakır) – Hayır.
BAŞKAN
– Bu konuşma üslubu bütün milletvekilleri için geçerlidir, sadece bir grup için
değil.
İDRİS
BALUKEN (Diyarbakır) – Oradan “terörist” deyince, “terör destekçisi” deyince
bir şey demiyorsunuz.
BAŞKAN
– Onu da söylüyorum.
İkincisi
sayın milletvekilleri, bu süreçte, özellikle kürsüden sıkça “kürdistan”
kelimesinin kullanıldığını görüyoruz. Türkiye Cumhuriyeti’nin merkezî ve
mahallî idareler yapılanmasının esasları Anayasa’nın 126 ve 127’nci
maddelerinde net bir şekilde düzenlenmiştir. Bu esaslar dahilinde, Türkiye
Cumhuriyeti devleti içinde “kürdistan” adıyla herhangi bir idari ve coğrafi bir
birim bulunmamaktadır. (MHP sıralarından “Bravo” sesleri, alkışlar; AK PARTİ
sıralarından alkışlar)
İDRİS
BALUKEN (Diyarbakır) – Sizin şahsi görüşünüzdür o.
BAŞKAN
– Kaldı ki “Kürdistan” ifadesinin tarihî bir terim olarak kullanılmasından
ziyade, Türkiye sınırları içerisinde bir bölgeyi ayrı bir egemen, hukuki veya
siyasi bir varlık biçiminde gösterir şekilde farklı anlamlara yol açabilecek
tarzda zikredilmesi de doğru değildir. 
Sayın
milletvekillerinin bu ibareleri kullanırken daha özenli davranmasını özellikle
istirham ediyorum. 
Teşekkür
ediyorum. (AK PARTİ sıralarından alkışlar) 
COŞKUN
ÇAKIR (Tokat) – Sayın Başkan… 
İDRİS
BALUKEN (Diyarbakır) – Sayın Başkan… 
BAŞKAN
– Önce Sayın Çakır’a, sonra size. 
Buyurun
Sayın Çakır.
COŞKUN
ÇAKIR (Tokat) - Sayın Başkan, değerli konuşmacının konuşması içerisinden
sataşmadan söz alacağım da neresini zikredeceğimden emin değilim çünkü
konuşmanın tamamı sataşma. (AK PARTİ sıralarından alkışlar) 
BAŞKAN
– Buyurun Sayın Çakır. 
Sataşmadan
dolayı iki dakika süre veriyorum. 
Lütfen,
yeni bir sataşmaya meydan vermeyelim. 
VII.- SATAŞMALARA İLİŞKİN KONUŞMALAR
(Devam)
10.- Tokat Milletvekili Coşkun Çakır’ın,
Siirt Milletvekili Besime Konca’nın CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan. 
Değerli
milletvekilleri, hakikaten bu dil, bu üslup, bu tarz bize birkaç saat önce
yapmış olduğumuz konuşmalar bağlamında bir çıkış, bir arayış için imkân, fırsat
vermez; aksine, açılması muhtemel yolları tıkamak için âdeta kastı mahsusayla,
özenle seçilmiş bir dile tekabül eder. Ben bu dili kınıyorum. 
İkincisi,
bu kavramların, şu yüce çatının altında, Meclisin çatısı altında bu kadar
hoyratça, bu kadar rahatça kullanılmasını gerçekten anlamakta güçlük çekiyorum.

Faşizmden
bahsetti demin değerli konuşmacı, faşistlikle suçladı bizi. Eğer faşizmle
ilgili okumuşsanız -ki, okuduğunuzu düşünüyorum, kullandığınıza göre- faşizmle
ilgili size bir şey söyleyeyim: Faşizm, nihayetinde Batı’da ortaya çıkmış bir
rejimin adıdır, bir ideolojinin adıdır ve unutmayın ki bizim “Faşizm” diye
adlandırmış olduğumuz çoklukla ve biraz da yanlış bilinerek İspanya’ya değil,
İtalya’ya değil, daha çok Almanya’da Hitler’e tekabül eden bir şeydir. Şunu,
özellikle altını çizerek söylemek isterim ki: Almanya’da ortaya çıkan faşizmin
türü, özelliği ulusçuluk ile sosyalizmin bir arada, beraber yürümüş olduğu bir
ideolojinin adıdır ve tırnak içinde söylersek “nasyonal sosyalizm”dir. 
HİŞYAR
ÖZSOY (Bingöl) – Onu da bilmiyorsun. 
ERKAN
AKÇAY (Manisa) – Nazizm o Sayın Başkan.
NURETTİN
YAŞAR (Malatya) – Nasyonal sosyalizm. 
COŞKUN ÇAKIR (Devamla) - Değerli arkadaşlar, ırkçılık
ile sosyalizmin bugün bu ülkede tekabül ettiği bir ideoloji, bir siyasi hareket
arıyorsanız bunu görmemek için kör olmanız gerekir, çok açık bunu
görebilirsiniz. (AK PARTİ sıralarından alkışlar) 
Bir
başka husus Sayın Başkan, “katliam” kelimesi bu kadar basit bir kelime midir?
Bir devletin milletini katletmesinden, halkını katletmesinden söz ediyorsunuz,
nasıl bunu bu kadar rahat kullanabilirsiniz? 
BESİME
KONCA (Siirt) – O zaman bunlar ne?
COŞKUN
ÇAKIR (Devamla) – Yani Türkiye Cumhuriyeti devletinin halkını katlettiğini
nasıl söyleyebilirsiniz? 
Ve
son olarak, kimsenin elini öpmedik…
(Mikrofon
otomatik cihaz tarafından kapatıldı)
COŞKUN
ÇAKIR (Devamla) – …kimsenin eteğini öpmedik ve kimsenin göbeğinde büyümedik,
öpmeyiz ve büyümeyiz. (AK PARTİ sıralarından alkışlar)
CEYHUN
İRGİL (Bursa) – Aa, orada dur! Orada dur!
BESİME
KONCA (Siirt) – Orada büyüdünüz.
BAŞKAN
– Teşekkürler Sayın Çakır.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, buyurun.
İDRİS
BALUKEN (Diyarbakır) – Sayın hatip konuşması sırasında partimiz adına konuşan
arkadaşımızın yaralayıcı dil kullandığını, kınadığını ifade etti, dolayısıyla
açıktan bir sataşmada bulundu.
BAŞKAN
– Buyurun, iki dakika söz veriyorum size de.
Yeni
bir sataşmaya meydan vermeyelim.
11.- Diyarbakır Milletvekili İdris
Baluken’in, Tokat Milletvekili Coşkun Çakır’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Arkadaşımız
burada çok net bir konuşma yaptı, sizler de daha on üç yıl öncesine kadar bu
devletin katliam tarihini çok iyi biliyorsunuz. Aranızdaki birçok arkadaş bu
devletin tarih boyunca yapmış olduğu katliamlardan çokça bahsetti ama şu anda
sorun, siz devletleştiniz. Siz şu anda bir zamanlar o katliamla suçlamış
olduğunuz muktedirlerin yerine geçtiğiniz için devleti kutsallaştırdınız. 
NURETTİN
YAŞAR (Malatya) – Siz aslında o devleti arıyorsunuz, 1990’ların devletini
arıyorsunuz İdris Bey.
İDRİS
BALUKEN (Devamla) - Evet, bugün bir faşizm uygulaması vardır, bir katliam
konsepti vardır, bir savaş konsepti vardır…
MEHMET
UĞUR DİLİPAK (Kahramanmaraş) – Savaş filan yok.
GÖKCEN
ÖZDOĞAN ENÇ (Antalya) – Savaş yok.
İDRİS
BALUKEN (Devamla) - …ve bu bizzat çöktürme planları şeklinde devletin ilgili
kurumlarında hazırlanmış, sahaya sürülmüştür.
MEHMET
UĞUR DİLİPAK (Kahramanmaraş) – Savaş yok, terörle mücadele var.
İDRİS
BALUKEN (Devamla) – Bu sıralarda oturan hangi biriniz Roboski’nin bir katliam
olmadığını iddia edebilir? Bu sıralarda oturan hangi biriniz Suruç’ta,
Diyarbakır’da, Ankara’da olan şeyin katliam olmadığını iddia edebilir? Şu anda
Sur’da, Cizre’de, Silopi’de sivil yerleşim alanlarının…
MEHMET
UĞUR DİLİPAK (Kahramanmaraş) – Terörle mücadele vardır, terörle mücadele
vardır.
İDRİS
BALUKEN (Devamla) - …tanklarla bombalanmasını hanginiz katliam olarak
görmezsiniz? 
MEHMET
UĞUR DİLİPAK (Kahramanmaraş) – Terörle mücadele vardır orada.
İDRİS
BALUKEN (Devamla) – Eğer siz bunları katliam olarak değerlendirmezseniz, o
zaman…
MEHMET
UĞUR DİLİPAK (Kahramanmaraş) – Eline silah almış vatandaşı, silah almış kişiyi
çiçekle mi karşılayacak?
İDRİS
BALUKEN (Devamla) – …sizin sadece siyasi anlayışınızı değil, kusura bakmayın,
insani bakış açınızı sorgulamak hepimizin boynunun borcudur.
MEHMET
UĞUR DİLİPAK (Kahramanmaraş) – Çiçekle mi karşılayacak silah doğrultan
insanları?
İDRİS
BALUKEN (Devamla) – Günlerdir burada söylüyoruz, günlerdir söylüyoruz,
mezarları bombalatıyorsunuz, camileri, cemevlerini yıktırıyorsunuz, cenazeleri
sokak ortasında bırakıyorsunuz, cenazeleri kurda kuşa yem ettiriyorsunuz… (AK
PARTİ sıralarından gürültüler)
NURETTİN
YAŞAR (Malatya) – Yalan, yalan! 
İDRİS
BALUKEN (Devamla) – Bütün bu yaptığınız uygulamaların tamamı sivil halka
yönelik açık bir faşizm uygulamasıdır, katliam uygulamasıdır. Tarih bunu böyle
yazıyor, insanlık bunu böyle yazıyor, inanın ki uluslararası ceza sistemi,
uluslararası sözleşmeler de böyle yazacak. 
Hepinize
saygılarımı sunuyorum. (HDP sıralarından alkışlar)
MEHMET
UĞUR DİLİPAK (Kahramanmaraş) – Silah doğrultanlara gül mü atalım?
ÖZCAN
PURÇU (İzmir) – Sayın Başkan…
BAŞKAN
– Sayın Purçu, siz…
ÖZCAN
PURÇU (İzmir) – Sayın Başkanım, şöyle bir sıkıntı var, sayın hatiplerimiz
bilmeyerek Roman kardeşlerimize “Romen” diyorlar. Ben bu konuda bir dakika söz
istiyorum sizden. 
BAŞKAN
– Bir dakika yerinizden söz vereyim, olur.
Buyurun,
oturun.
MAHMUT
TANAL (İstanbul) – İki dakika verseniz cebinizden zarar mı edersiniz Başkanım?
BAŞKAN
– Sayın Purçu, tamam, size iki dakika söz veriyorum.
Buyurun,
bitirelim bu polemiği.
MAHMUT
TANAL (İstanbul) – Ama şimdi bizim boynumuz ağrıyacak Başkanım, hatibi
karşımızda görmek istiyoruz. 
IV.- AÇIKLAMALAR (Devam)
4.- İzmir Milletvekili Özcan Purçu’nun,
Romanların etnik kökenlerine ilişkin açıklaması
ÖZCAN
PURÇU (İzmir) – Sayın Başkanım, teşekkür ediyorum.
Sevgili
kardeşlerim, sizlere Romanlarla ilgili iki dakika bilgi vereceğim. 
Roman
kardeşlerimiz kendi dillerini konuşurlar, “Romanist” diye bir dil vardır, bütün
Romanlar bütün dünyada tek dil konuşur. Ben Avrupa Konseyinde çalıştım, 46
ülkenin temsilcisiyle toplantılarımız Romanca yapıldı. Avrupa Konseyinde ve
Avrupa Parlamentosunda bütün resmî yazışmalar Romanca yapılır ve bizim kendi
adımız kendi dilimizde “Rom” ve “Roma”dır. “Rom” tekil, “Roma” çoğuldur. Onun
için Romen Romanyalı vatandaşlara denir. “Rom” ve “Roma” kelimeleri “lar”
takısı alınca Türkiye'de bizim adımız “Romanlar” olarak geçmektedir. Avrupa
Konseyinde de 1971’de yapılan bir konferansla, bütün dünyadaki Roman
kardeşlerimize resmî olarak “Rom” ve “Roma” şeklinde bir isim kullanılacağı
söylenmiştir ve bu böyle kabul edilmektedir. 
Sizden
ricam bizim adımız Romen değil, Roman.
Teşekkür
ediyorum efendim. Sağ olun. (CHP sıralarından alkışlar)
BAŞKAN
– Teşekkür ediyoruz Sayın Purçu, kayıtlara geçmiştir. 
İDRİS
BALUKEN (Diyarbakır) – Sayın Başkan…
BAŞKAN
– Cumhuriyet Halk Partisi grup önerisini oylarınıza sunuyorum…
İDRİS
BALUKEN (Diyarbakır) – Sayın Başkan, tutanaklara geçmesi açısından bir hususu
ifade edeyim. 
MEHMET
UĞUR DİLİPAK (Kahramanmaraş) – Şimdi konuştun ya!
İDRİS
BALUKEN (Diyarbakır) – Konuşma değil arkadaşlar… 
BAŞKAN
– Şimdi, Sayın Baluken, sayın milletvekilleri…
İDRİS
BALUKEN (Diyarbakır) – Arkadaşlar, oylamadan önce grup başkan vekili söz
isteyip kayıtlara geçmesi açısından bir irade beyanında bulunabilir. Bunu
acemiliğinize veriyorum, bu itiraz refleksinizi.
BAŞKAN
– Sayın Baluken, buyurun. 
MEHMET
UĞUR DİLİPAK (Kahramanmaraş) – Acemilik sizde var kardeşim!
İDRİS
BALUKEN (Diyarbakır) – Sayın Başkan, şu anda görüşülmekte olan Cumhuriyet Halk
Partisi Grubunun vermiş olduğu bu araştırma önergesini yetersiz bulmakla
birlikte Halkların Demokratik Partisi olarak destek sunacağız. Arkadaşımız
hangi noktada yetersizlikler olduğunu kürsüden ifade etti. Aleyhte konuşmamızın
sebebi tamamen Meclis İçtüzüğü’ndeki işleyişten kaynaklanan bir şeydir ve bu
yetersizliklerle ilgili eleştiriler hususudur. O nedenle, biraz sonra oylanacak
bu önergeye Halkların Demokratik Partisi olarak olumlu oy kullanacağız.
BAŞKAN
– Tutanaklara geçmiştir.
İDRİS
BALUKEN (Diyarbakır) – İkincisi: Sizin yapmış olduğunuz kürdistan açıklamasıyla
ilgili mevzuda daha önce defalarca burada tartışmalar yürütüldü. Kürdistan bu
ülkenin tarihsel, coğrafik, sosyal, siyasal bir realitesidir, bir
gerçekliğidir. Selçuklu döneminden Osmanlı dönemine kadar, bu Meclisin ilk
tutanaklarından şu anki Cumhurbaşkanının yapmış olduğu konuşmalara kadar
kürdistan realitesinin ne anlama geldiğini biraz araştırma zahmetine
katlanırsanız bir Kürt kökenli Meclis Başkan Vekili olarak da rahat bulursunuz
diyorum. Bu ifadelerinizin Anayasa ve İç Tüzük’le de herhangi bir ilgisi
olmadığını belirtmek istiyorum.
Teşekkür
ederim. 
BAŞKAN
– Sayın milletvekilleri, az önce Sayın Baluken siz de kürsüde konuşurken
özellikle güvenlik güçlerine ve idari makamlara yönelik olarak, iddia
niteliğinde olmayan kesin ve maddi gerçeklik olarak sunulan ve devlet
kurumlarını “faşist” gibi ifadelerle itham eden kaba ve yaralayıcı ifadeler
kullanılmıştır. Dolayısıyla, biraz önce de bahsettiğim gibi, Meclis
İçtüzüğü’nün 67’nci maddesine göre eleştirimizi yapalım, en sert dille yapalım
ama temiz bir dil kullanmak durumunda olduğumuzu bir kez daha ifade etmek
istiyorum. Bundan dolayı da tüm milletvekillerinden bunu tekrardan istirham
ediyorum.
İDRİS
BALUKEN (Diyarbakır) – Biz temiz bir dil kullanıyoruz. Gerçekler acıdır!
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 9/12/2015 tarihinde İzmir
Milletvekili Özcan Purçu ve arkadaşları tarafından, Roman vatandaşlarla ilgili
sorunların araştırılması amacıyla verilmiş olan Meclis araştırması önergesinin,
Genel Kurulun 6 Ocak 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Kabul edilmemiştir.
On
dakika ara veriyorum. 
Kapanma Saati: 17.50
DÖRDÜNCÜ OTURUM
Açılma Saati: 18.42
BAŞKAN: Başkan Vekili Ahmet AYDIN
KÂTİP ÜYELER: Elif Doğan
TÜRKMEN (Adana), İshak GAZEL (Kütahya)
------0-----
BAŞKAN
– Türkiye Büyük Millet Meclisinin 24’üncü Birleşiminin Dördüncü Oturumunu
açıyorum.
Gündemin "Seçim" kısmına geçiyoruz.
VIII.- SEÇİMLER
A) Komisyonlarda Açık Bulunan Üyeliklere
Seçim 
1.- Kadın Erkek Fırsat Eşitliği
Komisyonunda açık bulunan üyeliğe seçim
BAŞKAN – Kadın Erkek Fırsat Eşitliği
Komisyonunda boş bulunan ve Adalet ve Kalkınma Partisi Grubuna düşen 1 üyelik
için Sakarya Milletvekili Ali İhsan Yavuz aday gösterilmiştir. 
Oylarınıza
sunuyorum: Kabul edenler... Kabul etmeyenler... Kabul edilmiştir.
Alınan karar
gereğince, sözlü soru önergelerini görüşmüyor ve gündemin "Kanun Tasarı ve
Teklifleri ile Komisyonlardan Gelen Diğer İşler" kısmına geçiyoruz.
1'inci sırada
yer alan, 4 sıra sayılı Türkiye Cumhuriyeti Hükümeti ile Somali Federal
Cumhuriyeti Hükümeti Arasında Savunma Sanayi İşbirliği Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporlarının görüşmelerine başlayacağız.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Somali
Federal Cumhuriyeti Hükümeti Arasında Savunma Sanayi İşbirliği Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporları (1/307) (S. Sayısı: 4)
BAŞKAN - Komisyon? Yok.
Ertelenmiştir.
2’nci sırada yer alan, 6 sıra sayılı
Türkiye Cumhuriyeti Hükümeti ile Amerika Birleşik Devletleri Hükümeti Arasında
Genişletilmiş Bilgi Değişimi Yoluyla Uluslararası Vergi Uyumunun Artırılması
Anlaşması ve Eki Mutabakat Zaptının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız.
2.- Türkiye Cumhuriyeti Hükümeti ile
Amerika Birleşik Devletleri Hükümeti Arasında Genişletilmiş Bilgi Değişimi
Yoluyla Uluslararası Vergi Uyumunun Artırılması Anlaşması ve Eki Mutabakat
Zaptının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/310) (S. Sayısı: 6)
BAŞKAN - Komisyon? Yok.
Ertelenmiştir.
3'üncü sırada yer alan, 7 sıra sayılı
Türkiye Cumhuriyeti Hükümeti ve Gürcistan Hükümeti Arasında Enerji Alanında
İşbirliğine Dair Anlaşmanın Onaylanmasının Uygun Bulunduğuna Dair Kanun
Tasarısı ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu ve Dışişleri Komisyonu Raporlarının görüşmelerine başlayacağız.
3.- Türkiye Cumhuriyeti Hükümeti ve
Gürcistan Hükümeti Arasında Enerji Alanında İşbirliğine Dair Anlaşmanın
Onaylanmasının Uygun Bulunduğuna Dair Kanun Tasarısı ile Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ve Dışişleri Komisyonu
Raporları (1/312) (S. Sayısı: 7)
BAŞKAN - Komisyon? Yok.
Ertelenmiştir.
4’ncü sırada yer alan, 2 sıra sayılı
Türkiye Cumhuriyeti ile Kore Cumhuriyeti Arasında Serbest Ticaret Alanı Tesis
Eden Çerçeve Anlaşma Kapsamında Yatırım Anlaşmasının Onaylanmasının Uygun
Bulunduğuna Dair Kanun Tasarısı ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu ve Dışişleri Komisyonu Raporlarının görüşmelerine
başlayacağız.
4.- Türkiye Cumhuriyeti ile Kore
Cumhuriyeti Arasında Serbest Ticaret Alanı Tesis Eden Çerçeve Anlaşma Kapsamında
Yatırım Anlaşmasının Onaylanmasının Uygun Bulunduğuna Dair Kanun Tasarısı ile
Sanayi, Ticaret, Enerji, Tabii Kaynaklar, Bilgi ve Teknoloji Komisyonu ve
Dışişleri Komisyonu Raporları (1/303) (S. Sayısı: 2)
BAŞKAN - Komisyon? Yok.
Ertelenmiştir.
5'inci sırada yer alan, 5 sıra sayılı
Türkiye Cumhuriyeti Hükümeti ile Ruanda Cumhuriyeti Hükümeti Arasında Askeri
Alanlarda Eğitim, Teknik ve Bilimsel İş Birliği Çerçeve Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma Komisyonu
ve Dışişleri Komisyonu Raporlarının görüşmelerine başlayacağız.
5.- Türkiye Cumhuriyeti Hükümeti ile Ruanda
Cumhuriyeti Hükümeti Arasında Askeri Alanlarda Eğitim, Teknik ve Bilimsel İş
Birliği Çerçeve Anlaşmasının Onaylanmasının Uygun Bulunduğuna Dair Kanun
Tasarısı ile Millî Savunma Komisyonu ve Dışişleri Komisyonu Raporları (1/308)
(S. Sayısı: 5)
BAŞKAN - Komisyon? Yok.
Ertelenmiştir.
6’ncı sırada yer alan, 8 sıra sayılı
Türkiye Cumhuriyeti ile Macaristan Arasında Dostluk ve İşbirliği Antlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
6.- Türkiye Cumhuriyeti ile Macaristan
Arasında Dostluk ve İşbirliği Antlaşmasının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/313) (S. Sayısı: 8)
BAŞKAN - Komisyon? Yok.
Ertelenmiştir.
7'nci sırada yer alan, 9 sıra sayılı
Türkiye Cumhuriyeti Hükümeti ile Romanya Hükümeti Arasında Savunma Sanayi
İşbirliği Anlaşmasının Onaylanmasının Uygun Bulunduğuna Dair Kanun Tasarısı ile
Millî Savunma Komisyonu ve Dışişleri Komisyonu Raporlarının görüşmelerine
başlayacağız.
7.- Türkiye Cumhuriyeti Hükümeti ile
Romanya Hükümeti Arasında Savunma Sanayi İşbirliği Anlaşmasının Onaylanmasının
Uygun Bulunduğuna Dair Kanun Tasarısı ile Millî Savunma Komisyonu ve Dışişleri
Komisyonu Raporları (1/315) (S. Sayısı: 9)
BAŞKAN - Komisyon? Yok.
Ertelenmiştir.
8'inci sırada yer alan, 10 sıra sayılı
Türkiye Cumhuriyeti Hükümeti ile Nijer Cumhuriyeti Hükümeti Arasında Güvenlik
İşbirliği Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
8.- Türkiye Cumhuriyeti Hükümeti ile Nijer
Cumhuriyeti Hükümeti Arasında Güvenlik İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/316) (S.
Sayısı: 10)
BAŞKAN - Komisyon? Yok.
Ertelenmiştir.
9'uncu sırada yer alan, 13 sıra sayılı
Türkiye Cumhuriyeti Hükümeti ve Sierra Leone Cumhuriyeti Hükümeti Arasında Hava
Ulaştırma Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
9.- Türkiye Cumhuriyeti Hükümeti ve Sierra
Leone Cumhuriyeti Hükümeti Arasında Hava Ulaştırma Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/299) (S.
Sayısı: 13)
BAŞKAN - Komisyon? Yok.
Ertelenmiştir.
10'uncu sırada yer alan, 14 sıra sayılı
Türkiye Cumhuriyeti Hükümeti ve Güney Sudan Cumhuriyeti Hükümeti Arasında Hava
Ulaştırma Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
10.- Türkiye Cumhuriyeti Hükümeti ve Güney
Sudan Cumhuriyeti Hükümeti Arasında Hava Ulaştırma Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/300) (S.
Sayısı: 14)
BAŞKAN - Komisyon? Yok.
Ertelenmiştir.
11'inci sırada yer alan, 15 sıra sayılı
Türkiye Cumhuriyeti Hükümeti ve Ruanda Cumhuriyeti Hükümeti Arasında Hava
Ulaştırma Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
11.- Türkiye Cumhuriyeti Hükümeti ve Ruanda
Cumhuriyeti Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/301) (S.
Sayısı: 15)
BAŞKAN - Komisyon? Yok.
Ertelenmiştir.
12’nci sırada yer alan, 16 sıra sayılı Türkiye Cumhuriyeti
Hükümeti ve Zimbabve Cumhuriyeti Hükümeti Arasında Hava Ulaştırma Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız. 
12.- Türkiye Cumhuriyeti Hükümeti ve
Zimbabve Cumhuriyeti Hükümeti Arasında Hava Ulaştırma Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/302) (S. Sayısı: 16)
BAŞKAN
– Komisyon? Yok. 
Ertelenmiştir.

13’üncü
sırada yer alan, 17 sıra sayılı Türkiye Cumhuriyeti Hükümeti ve Jamaika
Hükümeti Arasında Hava Ulaştırma Anlaşmasının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine
başlayacağız. 
13.- Türkiye Cumhuriyeti Hükümeti ve
Jamaika Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/306) (S.
Sayısı: 17)
BAŞKAN
– Komisyon? Yok. 
Ertelenmiştir.

14’üncü
sırada yer alan, 18 sıra sayılı Dünya Ticaret Örgütünü Kuran Marakeş
Anlaşmasını Tadil Eden Protokol ile Ticaretin Kolaylaştırılması Anlaşmasının
Onaylanmasının Uygun Bulunduğuna Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ile Dışişleri Komisyonu
Raporlarının görüşmelerine başlayacağız. 
14.- Dünya Ticaret Örgütünü Kuran Marakeş
Anlaşmasını Tadil Eden Protokol ile Ticaretin Kolaylaştırılması Anlaşmasının
Onaylanmasının Uygun Bulunduğuna Dair Kanun Tasarısı ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ile Dışişleri Komisyonu
Raporları (1/386) (S. Sayısı: 18)
BAŞKAN
- Komisyon? Yok. 
Ertelenmiştir.
15’inci
sırada yer alan, 19 sıra sayılı Asya Altyapı Yatırım Bankası Kuruluş
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
15.- Asya Altyapı Yatırım Bankası Kuruluş
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/387) (S. Sayısı: 19) (x)
BAŞKAN
- Komisyon? Burada.
Hükûmet?
Burada. 
Komisyon
raporu 19 sıra sayısıyla bastırılıp dağıtılmıştır. 
Tasarının
tümü üzerinde söz isteyen Cumhuriyet Halk Partisi Grubu adına Antalya
Milletvekili Niyazi Nefi Kara’ya aittir. 
Buyurun
Sayın Kara. (CHP sıralarından alkışlar) 
Süreniz
yirmi dakikadır. 
CHP
GRUBU ADINA NİYAZİ NEFİ KARA (Antalya) – Sayın Başkan ve değerli
milletvekilleri; 19 sıra sayılı uluslararası anlaşma üzerine grubumuz adına söz
almış bulunmaktayım. Bu vesileyle yüce Meclisinizi saygıyla selamlıyorum. 
Bu
anlaşma üzerinde muhalefet şerhimiz yok. Yapılan bu anlaşmayı destekliyoruz
ancak bu, getirdiğiniz ya da detaylarını gizlediğiniz her uluslararası
anlaşmayı destekleyeceğimiz anlamına da gelmiyor. 
Bugün,
bu kürsüden size, ülkemizde kanayan bir yara hâlini alan bir sistemden, ciddi
bir toplumsal sorun olan taşeron sisteminden ve yarattığı sorunlardan
bahsedeceğim. 
4857
sayılı İş Kanunu’nun 2’nci maddesine göre “asıl işin taşeron şirketlere
verilemeyeceği” ibaresi bulunmaktadır. Ancak uygulamaya bakıldığında kanunun
ilgili maddesinin ihlal edildiği sıklıkla görülmektedir. Bu uygulamanın en
yoğun şekilde uygulandığı alan ise kamu, sağlık alanı ve belediyelerdir. Sağlık
sektöründe görevli personelin neredeyse yüzde 85’i taşeron olarak
çalışmaktadır. Toplumu ve insan sağlığını doğrudan ilgilendiren bu kurumlarda
taşeronu yaygınlaştırmak, yarınlarını ellerinden almak, güvencesiz bırakmak ve
buralarda çalışan işçi ve emekçi kardeşlerimizin taleplerini yok saymak modern
kölelik düzeninin ta kendisidir. 
Taşeron
sistemde insan yarınını düşünmemeye başlıyor, günübirlik yaşıyor, plansız
yaşamaya başlıyor ve kolay yönlendirilebilir hâle geliyor, kendisini çaresiz
hissediyor, değerlerine saygısını yitiren insanlar oluşuyor. Taşeron sistem
insan hayatını zorlaştırıyor. Örneğin, belediyede temizlik işçisi gündüz
çalışıyor, gece ise taksi şoförlüğü yapıyor. Bir başka taşeron işçi hastanede
gece sabaha kadar çalışıyor, hasta taşıyor, temizlik yapıyor ama aynı kadınımız
ertesi gün temizlik işine gidip ev temizliyor. Yani “gece gündüz” kavramı yok,
sonunda aile düzeni yok oluyor, toplumun temelini dinamitliyor. 
Hem
7 Haziran seçimlerinde hem de 1 Kasım seçimlerinde “Taşeronu kaldıracağız.”
diye oy istediniz. Taşeronun önüne geçeceğinize taşeronlaşmaya devam
ediyorsunuz. Şimdi, soruyor halk bize: “Taşeronu kaldıracaklar mı?” İnşallah
diyoruz buna. Seçim sürecinde kamudaki 800 bin taşeron işçiye kadro vereceğinizi
söylediniz, biz de söyledik, sonra bu rakam 600 bine düştü, daha sonraki
yaptığınız açıklamalarda 150 bine düşürdünüz. Eski Çalışma Bakanımız Faruk
Çelik’in 2014’teki verisi 1 milyon 482 bin 690’dı, şimdi siz 600 bine
düşürdünüz. Daha sonra asıl iş, yardımcı iş diye olayı sulandırarak 150 bine
düşürdünüz, onu da Haziran 2016’ya kadar yaydınız. Niye acaba, hazırlıksız
mıydık? Gerçekten istemiyor musunuz? Bu oran insaf gerektirir, sadece yüzde
10’u taşeronun. 
Biliyorsunuz,
madenlerde yüzlerce insanımızı kaybettik, Soma’da, Ermenek’te, Zonguldak’ta,
Şırnak’ta, birçok yerde, inşaatlarda, amele kamyonlarında insanlarımızı
kaybettik. Alınması gereken önlemler, işçiler için sağlanması gereken güvenlik
koşulları, sosyal güvenlik açısından verilmesi gereken haklardan mahrum,
çalıştırmaya mahkûm ettiğiniz bu insanların ölümlerini “fıtrat” diyebilecek
kadar küçümsediniz, olağanlaştırdınız. Taşeron sistemi yolsuzluk düzeninin
temel taşıdır. Taşeron düzeni açlıktır, taşeron düzeni güvencesizliktir,
taşeron düzeni günü kurtarma düzenidir, taşeron düzeni köleliktir, zulümdür,
ölümdür. Bu kara düzen değişmelidir arkadaşlar. (CHP sıralarından alkışlar)
2002
yılından önce de taşeron sayısı 387 bindi. Bu günah sadece sizlere ait değil,
ucu 12 Eylül faşizmine kadar gider. On üç yıllık iktidarınız boyunca taşeron
sistemi kaldırmak yerine daha da kurumsallaştırarak taşeron işçi sayısını 1,5
milyona çıkardınız. Aslında, bu sistem sizi de çürütüyor, bunu görün
arkadaşlar. 
Şimdi,
şunu bir saptayalım: Sorunun kaynağı AKP iktidarlarının taşeron bir yapı
olmasıdır. Uluslararası bağlantıları olan, emperyalistlerin yönlendirdiği bir
yapı var karşımızda. Bugün gelinen Kürt sorunu, Suriye sorunu da, çevre sorunu
da taşeron zihniyetin yerleşmesi ve yarınları düşünememesinden kaynaklanmaktadır.
Cumhuriyet Halk Partisi olarak geçtiğimiz günlerde taşeron sistemin
kaldırılmasına ve taşeron olarak çalıştırılan tüm işçilerin kadroya alınmasına
yönelik kanun teklifimizi tüm milletvekili arkadaşlarımızın imzasıyla Türkiye
Büyük Millet Meclisi Başkanlığına sunduk. Eğer samimiyseniz işçi ve emekçi
kardeşlerimizin haklarını verelim. Sosyal bir hukuk devleti olmanın gereğini
gelin hep birlikte yapalım. Bu sorunun çözülmesi için kırın zincirlerinizi,
birlikte mücadele edelim. Hak için, halk için, emek için yasayı çıkartalım.
Samimiyiz ve tüm desteği vermeye hazırız.
Saygılar
sunuyorum arkadaşlar. (CHP sıralarından alkışlar)
BAŞKAN
– Teşekkür ediyorum Sayın Kara.
Sayın
milletvekilleri, Cumhuriyet Halk Partisi Grubu Başkan Vekili Özgür Özel Bey’in,
grupları adına yapılacak konuşmanın onar dakikadan 2 konuşmacı tarafından
yapılmasına ilişkin bir talebi olmuştur. İç Tüzük’te konuya ilişkin bir açıklık
olmamakla birlikte teamül şeklindeki uygulamaya göre, grup adına konuşmalar 1
kişi tarafından yapılmaktadır. 
Ancak
gruplar arasındaki uzlaşıyı da dikkate alarak, grup konuşma süresini aşmamak ve
kalan süreyi kullanmak üzere, Cumhuriyet Halk Partisi Grubu adına ikinci
konuşmacı olarak Bursa Milletvekili Sayın Erkan Aydın’ı kürsüye davet ediyorum.
Buyurun
Sayın Aydın. (CHP sıralarından alkışlar) 
CHP
GRUBU ADINA ERKAN AYDIN (Bursa) – Sayın Başkan, değerli milletvekilleri; yüce
Meclisimizi saygıyla selamlıyorum.
Divanın,
Meclis üyelerinin ve yurttaşlarımızın yeni yılını kutluyor, 2016 yılının
ülkemize barış ve huzur getirmesini temenni ediyorum.
Saygıdeğer
milletvekilleri, bugün konuşacağım konu tam da Meclis TV yayınının kesileceği
saat 19.00’a geldi. Bizim de kısmetimiz böyleymiş. Beş dakikamız var. Beş
dakikasını da artık İnternet’ten yayınlarız. 
Hükûmetin
medyaya uyguladığı ağır baskı sonucu, maalesef, muhalefetin haberleri ne
televizyonlarda ne de gazetelerde yer almaktadır. Meclis TV’nin, geçerliliğini
yitiren protokol gereği, yayınlarını, özel günler dışında saat 19.00’da kesmesi
sonucu, halkımız kendi oylarıyla seçtiği vekillerinin çalışmalarını takip
edememektedir. Hiçbir yorum, hiçbir değerlendirme yapılmaksızın
milletvekillerinin Genel Kurul çalışmalarını çıplak gözle izleyebilmesi
vatandaşlarımızın en doğal hakkıdır.
TRT
ile Türkiye Büyük Millet Meclisi arasındaki protokol 1994 yılında yapılmıştır.
3984 sayılı Yasa’nın 17’nci maddesinde “Ulusal kanal ve frekans bandı
planlamasındaki kanal ve frekans bandlarının dörtte biri Türkiye Radyo ve
Televizyon Kurumuna tahsis edilir. Kanal sayısı üçten, frekans bandı sayısı
dörtten az olamaz. Bu kanalların birinden Türkiye Büyük Millet Meclisi
faaliyetleri yansıtılır. Hangi faaliyetlerin ne ölçüde yayınlanacağına Türkiye
Büyük Millet Meclisi Başkanı karar verir.” denmiştir. Ancak protokol, 2008
yılında yürürlüğe giren 2954 sayılı Yasa’yla bir önceki protokol hükmünü
kaybetmiştir. 
2954
sayılı Yasa’nın 21’inci maddesinde “Türkiye Radyo-Televizyon Kurumu, Türkiye
Büyük Millet Meclisi Genel Kurul çalışmalarını radyodan dengeli ve tarafsız bir
biçimde özetleyen yayın yapar. Kuruma tahsis edilen TV kanallarından biri olan
TRT 3'ten Türkiye Büyük Millet Meclisi TV aracılığıyla Türkiye Büyük Millet
Meclisi faaliyetleri yansıtılır. Türkiye Büyük Millet Meclisi faaliyetlerinin
hangi ölçüde yansıtılacağı hususu, Türkiye Büyük Millet Meclisi Başkanlığı ile
Türkiye Radyo-Televizyon Kurumu Genel Müdürlüğünce birlikte hazırlanacak
protokolle belirlenir. Bu yayınlardan ücret alınmaz.” denmektedir. Buna rağmen,
yeni bir protokol imzalanmamıştır. Dönemin Meclis Başkanı Sayın Cemil Çiçek muhalefetle
hiçbir görüş alışverişinde bulunmadan eski protokolü uygulamaya devam etmiştir.

3
Mart 2011 tarihinde Resmî Gazete’de yayımlanarak yürürlüğe giren RTÜK
Yasası’nda da Meclis TV yayınlarıyla ilgili bir düzenleme yer almamaktadır.
Her
iki yasa dikkate alındığında, 1994 yılında yapılan protokolün yasal dayanağı
ortadan kalkmıştır. 2008 yılında yapılması gereken protokol bugüne kadar
yapılmadığı için de ortada yasal bir boşluk bulunmaktadır. Bu nedenle, hukuki
bir geçerliliği olmamasına rağmen, Meclis TV yayınlarını saat 19.00’da
kesmekte, halkımız Genel Kurul çalışmalarını sadece İnternet üzerinden
izleyebilmektedir. Benim talebim, Sayın Meclis Başkanı İsmail Kahraman’ın
muhalefetle iş birliği yaparak TRT’yle yeni bir protokol yapmasıdır. 
Dünyanın
birçok demokratik ülkesinde parlamentoların çalışmaları kesintisiz, canlı
yayınlanmaktadır. Bu ülkelerde parlamento yayını için özel bir kanal tahsis
edilmiştir. Aynı konuda, geçmiş dönemde, hem Türkiye Büyük Millet Meclisi hem
de RTÜK tarafından yapılmış bir çalışma ve hazırlanmış bir rapor vardır. Bu
raporlar doğrultusunda ivedilikle çalışma yapılması gerekmektedir.
Değerli
milletvekilleri, Türkiye’de son birkaç yılda basın ve basın çalışanlarına
uygulanan baskılar gün geçtikçe artmaktadır. Uluslararası karnesi Türkiye'nin
giderek zayıflamaktadır. Uluslararası Sınır Tanımayan Gazeteciler Örgütünün
2015 dünya basın özgürlüğü endeksine göre Türkiye 180 ülke arasında
149’uncudur. Endekse göre Türkiye, Ürdün, Afganistan, Irak gibi ülkelerin
arkasında kalarak problemli ülke olarak raporda yerini almıştır. Türkiye
Gazeteciler Federasyonunun hazırladığı raporda da Türkiye’de beş altı yıllık
süre içerisinde 200’den fazla gazetecinin hapse girdiği bilgisi yer almıştır.
Basın Konseyinin işten çıkarılan gazeteciler hakkında raporunda da durum pek iç
açıcı değildir. Konsey tarafından verilen bilgiye göre, Türkiye’de genel
işsizlik oranı yüzde 8 iken basında işsizlik oranı yüzde 20’lere kadar
çıkmıştır. Bu durumun nedeniyse gazetecilerin çalışma alanlarının daraltılmış
olması, Hükûmet politikalarına ters düşen yazıları kaleme alan gazetecilerin
üst makamların istekleri doğrultusunda işten çıkarılması olarak vurgulanmıştır.

İnsanların
en temel ihtiyaçlarından biri kuşkusuz haber alma ihtiyacıdır. Dolayısıyla
dünyadaki herhangi bir ülkede olacağı gibi Türkiye’de de basın özgürlüğünün
kısıtlanması ve kısıtlanmaya devam etmesi sanılan ve gösterilenden çok daha
önemli bir sorun teşkil etmektedir. 2016 yılında, 21’inci yüzyılda artık basın
çalışanları ve gazeteciler özgür, tarafsız, herhangi bir kurum ya da kuruluşa
bağlı kalmadan, kendi ilkeleri çerçevesinde düşüncelerini insanlara rahatça
aktarabilmeli, ifade edebilmelidir. Bu açıdan bakıldığında, yüce Meclisimiz de
gazetecileri baskı altına alan bir kurum hâline getirilmemelidir. 
Başkanlık
makamının Meclisimizi izleyen gazetecilerin saat 20.00’den sonra kulislere
girme yasağını gündeme getirmesi son derece üzüntü vericidir. Kararın güvenlik
nedeniyle alındığı bildirilmiştir. Gazetecilerin güvenliği tehdit eden bir yapı
olarak görülmesi de ayrı bir düşündüren konudur, daha önemlisi demokrasiye
aykırıdır. Gazeteciler kamu adına bizleri izlemekte, diğer yandan denetim
görevini de sürdürmektedir. 23 Nisan 1920 yılından bu yana Meclis kulisleri
Parlamento muhabirlerine açıktır. “Güvenlik” adı altında getirilen karar
Anayasa’nın ve Meclisin İçtüzüğü’nün ruhuna ve basın özgürlüğünü düzenleyen
maddelerine de aykırıdır. Meclis idare amirlerinin bu kararı bir kez daha
gözden geçirmesini diliyorum. 
Hiç
kuşku olmamalı ki Meclis çalışmalarımız şeffaf ve halka açık olmadır. Eğer bunu
başaramaz isek baskıcı, sansürcü bir görünüm sergilemiş olacağız. Bu ise “Egemenlik
kayıtsız şartsız milletindir.” ilkesiyle kurulan ve bu ruhla hareket eden
Meclisimize hiç yakışmayacaktır. 
Ve
şu anda, sanırım tam da yayının kesildiği saatte benim de konuşmam sona ermiş
olacak. Gene şanslı olanlardanım, tam kesinti sırasında konuşmamı bitiriyorum
ama bu konunun gerek Meclis Başkanlığı makamınca gerekse Parlamentoda grubu
bulunan 4 partimizin de ortak önerisiyle tekrar, ortada kalan bu hükmün yasayla
bağlanarak ve herkesin yirmi dört saat boyunca bu yüce Mecliste ne olduğunu
izleme hakkına sahip olduğunu düşünüyor ve herkese saygı ve sevgilerimi
sunuyorum. (CHP ve AK PARTİ sıralarından alkışlar)
BAŞKAN
– Teşekkürler Sayın Aydın. 
Birleşime
yarım saat ara veriyorum. 
Kapanma Saati: 19.03
BEŞİNCİ OTURUM
Açılma Saati: 19.39
BAŞKAN: Başkan Vekili Ahmet AYDIN
KÂTİP ÜYELER: Elif Doğan
TÜRKMEN (Adana), İshak GAZEL (Kütahya)
-----0-----
BAŞKAN
– Türkiye Büyük Millet Meclisinin 24’üncü Birleşiminin Beşinci Oturumunu
açıyorum.
19
sıra sayılı Kanun Tasarısı’nın görüşmelerine kaldığımız yerden devam edeceğiz.
Komisyon?
Burada.
Hükûmet?
Burada.
Milliyetçi
Hareket Partisi Grubu adına Kahramanmaraş Milletvekili Fahrettin Oğuz Tor tümü
üzerinde ikinci konuşmacı olarak gruplar adına söz almış bulunuyor. 
Süreniz
yirmi dakikadır.
Buyurun
Sayın Tor. (MHP sıralarından alkışlar)
MHP
GRUBU ADINA FAHRETTİN OĞUZ TOR (Kahramanmaraş) – Sayın Başkan, değerli
milletvekilleri; 19 sıra sayılı Asya Altyapı Yatırım Bankası Kuruluş
Anlaşmasının Onaylanmasının Uygun Bulunduğuna Dair Kanun Tasarısı hakkında
konuşmak üzere söz almış bulunmaktayım. 
Konuşmama
başlamadan önce, önceki gün Diyarbakır’da alçakça şehit edilen Nuh Özdemir’e,
bugün Şırnak il merkezinde saat 08.10’da göreve gitmek üzere evinin önünde
beklerken alçakça yapılan silahlı saldırı sonucu şehit edilen Ramazan Emet’e
Allah’tan rahmet, yine, bugün İstanbul Beyoğlu’nda devriye görevi yapmakta olan
polis ekibine yapılan silahlı saldırıda yaralanan polislerimize de acil şifalar
diliyorum.
Değerli
milletvekilleri, Türkiye acılıdır, Türkiye mutsuzdur. Yedi ayda verilen şehit
sayısı 258’dir. Çatışmaların başladığı 1 Temmuzdan bugüne kadar Diyarbakır
Sur’da şehit edilen asker ve polis sayısı 15’tir. Her gün sabahleyin
televizyonlarını içi titreyerek açıp şehit haberi duymak istemeyen milyonlarca
insan sıkıntıdadır, yarınlarından maalesef umutsuzdur. Bu vesileyle aldığı
maaşı helal ettirmek için en riskli bölgelere koşarak göreve giden yiğit vatan evlatlarını
da saygıyla selamlıyorum.
Değerli
milletvekilleri, Türkiye terörü yenmeden hiçbir alanda başarılı olamayacaktır.
Bu sebeple de bir an evvel terörün son bulması için her türlü tedbirin
gecikilmeden alınması acil bir zorunluluk hâline gelmiştir. Belirtmek gerekir
ki terörün bir an önce son bulması, ülkesine ve milletine samimiyetle ve
sadakatle bağlı yöre insanının da en büyük arzusudur. Bu duygularla yüce
heyetinizi saygıyla selamlarım.
Değerli
milletvekilleri, banka kurarsınız, kurulan bankalara ortak olabilirsiniz,
bunlar güzel şeylerdir. Milliyetçi Hareket Partisi olarak bu tür faaliyetlerden
sevinç duyarız, mutluluk duyarız, destek oluruz. Ancak, tekraren belirtmek
gerekirse Türkiye olarak terörü behemehal önlemeliyiz. Türkiye’nin başka çaresi
yoktur. İçeride yaşanan terör olaylarıyla dışarıda meydana gelen gelişmelerin,
özellikle Suriye’de oynanan oyunların perdelenmemesi de en büyük arzumuzdur.
Değerli
milletvekilleri, az sonra konuyla ilgili açıklamalara geçmeden bir hususu
öncelikle belirtmek istiyorum: Asya Altyapı Yatırım Bankasının kuruluşuna ülke
olarak taahhüt ettiğimiz sermaye miktarı 2 milyar 609 milyon 900 bin ABD
dolarıdır. Başta da belirttiğim gibi, Hükûmetin bu tür faaliyetlerini
desteklemekle beraber ülkemizin içine düştüğü terör belasından bir an evvel
kurtarılması için de yeterli kaynak zaman geçirmeden ayrılmalı ve ihtiyaç
duyulan, şehit sayımızın artmasını engelleyecek her türlü donanım, araç ve
gereç, ne gerekiyorsa o bir an önce temin edilmelidir. Bugün itibarıyla, terörü
bir an önce yenmenin, bankaya ortak olmaktan, önemli miktarda sermaye koymaktan
çok önce geldiğine kuşku bulunmadığını düşünüyorum. 
Değerli
milletvekilleri, tasarı metninden de anlaşılmakla birlikte, Asya Altyapı
Yatırım Bankası hakkında kısa bir bilgi vermek gerekirse Asya bölgesinde
kalkınmayı desteklemek, refahı artırmak, altyapı imkânlarını iyileştirmek,
bölgesel iş birliğini teşvik etmek ve diğer kalkınma kuruluşlarıyla iş birliği
içerisinde kalkınmanın önündeki engelleri kaldırmak amacıyla Asya Altyapı
Yatırım Bankası adıyla çok taraflı bir kalkınma bankası kurma çalışmalarına Çin
Cumhuriyeti Hükûmetinin girişimiyle 2014 yılında başlandığını; ülkemizin de
kuruluş çalışmalarına katılım için 2015 tarihinde Pekin’de, Mayıs 2015
tarihinde de Singapur’da düzenlenen müzakerelere iştirak ettiğini öğrenmiş
bulunuyoruz. Söz konusu bankanın kuruluş anlaşması imza töreni 29 Haziran 2015
tarihinde Pekin’de gerçekleştirilmiş ve ülkemiz de söz konusu anlaşmayı
imzalamıştır. 
Ülkemiz
de dâhil olmak üzere, kuruluş anlaşmasını imzalayan ülkelerin kurucu üye
sıfatını alabilmeleri için 31 Aralık 2016 tarihine kadar iç hukuk süreçlerini
tamamlamaları gerekmektedir. Bankanın 2015 yılı sonunda faaliyete başlaması
öngörülmüştür. Bankanın faaliyetine başlaması için, kuruluş anlaşmasının,
sermaye taahhütlerinin toplamının en az yüzde 50’sini teşkil eden asgari 10 üye
ülke tarafından onaylanması gerekmektedir.
Değerli
milletvekilleri, bölgede, altyapı ve yatırım finansmanı alanında faaliyet
gösteren Asya Kalkınma Bankası haricinde başka bir finans kuruluşu yoktur. Bu
banka da daha çok ABD ve Japonya tarafından kontrol edilmektedir. Hâl böyle
olunca, öteden beri eksikliği hissedilen, ABD ve Japonya kontrolü dışında,
altyapı ve finansman alanında faaliyet göstermek üzere yeni bankalar kurulması
düşüncesi doğmuştur. Bunun sonucu olarak da, ilk önce “BRICS” olarak ifade
edilen Brezilya, Rusya Federasyonu, Hindistan, Çin Halk Cumhuriyeti ve Güney
Afrika’nın ortaklığıyla yeni kalkınma bankası kurulmuştur 2014 Temmuzunda.
Ardından, 21 Asya ülkesinin imzaladığı mutabakat zaptıyla 2014 yılında Asya
Altyapı Yatırım Bankasının kurulmasına başlanmıştır. Asya Altyapı Yatırım
Bankasının kurulmasına ABD ve Japonya’nın bankaya yönelik eleştirilerine, hatta
ABD’nin üye olunmaması çağrılarına rağmen, bölgesel ve bölge dışı toplam 57
ülkenin katılımıyla bankanın kuruluşu büyük ölçüde gerçekleştirilmiştir. Kurucu
üyelere bakıldığında, Batılı birçok ülkenin de kurucu üye olması, iyi
yönetilebilirse bankanın gelecek vadedebileceğini söyleyebiliriz.
Gerek
BRICS ülkelerinin kuruluşunu duyurduğu yeni kalkınma bankasının gerekse söz
konusu Asya Altyapı Yatırım Bankasının küresel finans sisteminin patronları,
Dünya Bankası ve Uluslararası Para Fonuna bir alternatif karşılık verme
girişimi olarak ortaya atılmış ise de, başta da belirttiğimiz gibi, bu teori
bankanın iyi yönetilmesi hâlinde gerçekleşebilecektir.
Belirtmek
gerekir ki İkinci Dünya Savaşı sonrasında Japonya, ardından da “Asya
Kaplanları” olarak ifade edilen Tayvan, Singapur, Hong Kong ve Güney Kore küresel
ekonomide dikkat çekmiştir. Son dönemde ise Çin’in gerçekleştirdiği yüksek
oranlı büyüme ve üretim, Asya Kıtası’nı geçmişle kıyaslanamayacak oranda
küresel finansmanın gündemine sokmuştur. 
Her
geçen gün daha fazla enerjiye ve ham maddeye ihtiyaç duyan Çin’in, ihracatta ve
diğer alanlarda tedarik ve ulaşımda, ihracat yaptığı ülkelerle ciddi altyapı
yatırımlarını yapması gerektiği düşüncesi bu alanda faaliyet gösterecek bir
bankaya ihtiyaç duyulduğunu göstermektedir. Zira, uluslararası ekonomik kuruluşlarda
Çin yeterli oranda temsil edilmemektedir. Dünya Bankasında Çin’in oy gücü yüzde
4, ABD’nin 16, Japonya’nın 7,5’tur. IMF’de Çin’in oy oranı 3,8, ABD’nin 16,
Japonya’nın 6’dır. IMF’de Çin’in gücü 2010 yılında yüzde 6’ya çıkarılmış ise de
henüz yürürlüğe girmemiştir. ABD ve Japonya öncülüğünde 1966 yılında kurulan
Asya Kalkınma Bankasında Çin’in oy gücü yüzde 5,4 iken, ABD’nin 12,7,
Japonya’nın oy gücü 12,8’dir. Asya için kurulan bir kalkınma bankasında dahi
Çin’in gücü ABD ve Japonya’nın yarısı kadar değildir, üstelik bankanın başkanı
devamlı Japonlardan oluşmuştur. 
Çin’in finansal kuruluşlarda gücü, karar alma ve
yönetim mekanizmalarında ABD, Japonya üstünlüğü, kısa ve orta vadede de Çin
lehine dönüşüm beklentisinin olmaması, Çin öncülüğünde ve Çin’in büyük sermaye
koyarak yeni kalkınma bankası ve Asya Altyapı Yatırım Bankasının kurulması
düşüncesini başlattığı düşünülmektedir. Olayın siyasi boyutu bir tarafa, olaya
ekonomik açıdan, yatırım potansiyeli açısından bakıldığında ise, Asya Kalkınma
Bankasına göre Asya’da yıllık 800 milyar dolarlık yatırım ihtiyacı
bulunmaktadır. Mevcut şartlarda bu ihtiyacın finanse edilmesi mümkün
görünmemektedir. 100 milyar dolar sermayeli Asya Altyapı Yatırım Bankasının da
sorunu tek başına çözemeyeceği doğru ise de altyapı yatırımlarının bir kısmını
fonlayabilecek olması Asya’nın finans açığını bir miktar azaltabilecektir. 
Değerli milletvekilleri, tabii, Çin deyip geçmemek
lazım. Son dönemde, özellikle 2014 yılı Çin’in ekonomik bazı istatistiklerini
sizlere sunmak istiyorum: Çin’in gayrisafi yurt içi hasılası 10,4 trilyon ABD
dolarıdır. Dünya ekonomisindeki payı yüzde 16,7’dir. Büyüme oranı 7,36’dır,
2014 rakamları. 10,4 trilyon ABD doları gayrisafi yurt içi hasıla ile büyüme
oranını birlikte değerlendirdiğimizde Çin’in gerçekten büyük bir büyümeyi
gerçekleştirdiğini söylemek mümkündür. 
Dünya mal ihracatı sırası 1’dir, mal ithalatı sırasında
ise 2’nci durumdadır. Toplam mal ithalatı 1 trilyon 959 milyar dolardır. 2014
yılında dünya mal ihracatından aldığı pay yüzde 12’dir. 2014 yılında dünya mal
ithalatından aldığı pay yüzde 10’dur; ihracat yüzde 12,3, ithalat yüzde 10.
Rakamlara bakıldığında Çin imalat, ihracat ve ithalat rakamları bakımından
hatta ihracat içinde teknoloji ihracatı bakımından önemli bir ülkedir. O kadar
önemlidir ki gayrisafi yurt içi hasılanın 10,4 trilyon ABD doları, 2014
büyümesinin yüzde 7,36 olduğu göz önüne alındığında Çin Asya’da çok önemli bir
ekonomik güçtür, dünyada da önemli bir ekonomik güçtür. 
Belirtmek lazımdır ki ekonominin ekseni Asya’ya kaymaktadır,
Çin’e kaymaktadır. Bunun sonucu olarak da küresel ölçekli şirketler
yatırımlarını ve iş odaklarını Asya’ya çevirmektedirler. Asya’da hayata
geçirilecek altyapı yatırımlarında yer almak büyük şirketler için önem arz
etmektedir. 
Değerli
milletvekilleri, ülkemiz ile Çin arasındaki dış ticaret verileri de şu
şekildedir: 2013 yılında biz Çin’e 3 milyar 600 milyon dolarlık bir ihracat
gerçekleştirmişiz; ithalatımız bunun hemen hemen 2 katı, 24 milyar 686 milyon
dolardır, neredeyse 8-9 katı civarındadır. İthalat-ihracat dengesi Türkiye
aleyhine yüzde 21’dir. 
Türkiye’yle
Çin arasında dış ticaret hacmi 2013 itibarıyla 28 milyar dolara, bir önceki
yıla göre yüzde 17 artarak gerçekleşmiştir. 2009 yılı itibarıyla bu artış yüzde
100’e yakındır. Bu sebeplerle, kurulacak Asya Altyapı Yatırım Bankasının önemli
fırsatlar sağlayacağı düşünülmektedir.
Çin
ile ticari ilişkilerin geliştirilmesi Türkiye'nin yararına olacaktır. Zaten
globalleşen dünyada bu gelişmelere de kayıtsız kalmak mümkün olamamaktadır.
Nitekim, söz konusu bankanın kuruluşunun ilanından hemen sonra, ABD, bankaya
muhalif olduğunu açıklayarak üye olunmaması çağrısı yaptığı hâlde, birçok Batı
ülkesi uzun süre bekledikten sonra bankaya kurucu üye olarak başvurmuştur.
Bunlardan Avusturya 500, Danimarka 369, Finlandiya 310 milyon dolar
yatırmıştır. Almanya 4 milyar 484 milyon civarında sermaye koymuştur,
İngiltere’nin koyduğu sermaye 3 milyar civarındadır ve diğer birçok Batı
ülkesinin önemli miktarlarda sermaye koyduğu göz önüne alındığında, bankanın
gelecekte önemli işlevler yürütmesi beklenebilir.
Avrupa
ülkeleri finans sisteminin değişim ve dönüşümünden uzak kalmak istememişlerdir,
Asya’da gerçekleşecek projelerden ülkesi ve şirketleri açısından azami fayda
sağlamayı amaçlamaktadırlar. Ekonomik anlamda belirli bir büyüklükteki bazı
Avrupa ülkelerinin -Almanya, İtalya, İngiltere, Fransa gibi- peş peşe üye
olmaları, bankanın kurulmasına karşı çıkan ABD’nin baskısının önünü almış gibi
gözükmektedir.
Türkiye'nin
de Asya’da gerçekleşecek projelerden azami fayda sağlaması yönündeki gayretler
takdire şayan olacaktır. Burada ABD ve Japonya’nın tereddütleri daha çok,
kurulacak kurulacak bankanın uluslararası finans kurallarına uymayacağı ve iyi
yönetim sergilemeyeceği gibi tereddütlere dayandığını da belirtmek gerekmekte
ise de bankanın kurucuları arasında önemli Batılı ülkelerin yer almasının bu
tereddütlere fazla bir itibar etmediğini göstermektedir. Burada gerek Dünya
Bankasını gerekse Asya Kalkınma Bankasını, hatta IMF’yi elinde tutan hâkim
güçlerin söz konusu bankanın kuruluşuyla göreli olarak önemlerinin azalacak
olması, hâkimiyetin de koyduğu sermaye miktarıyla Çin’de olması tereddüdün
gizli sebebi olması ihtimal dâhilindedir.
Değerli
milletvekilleri, bankaya kurucu başkan olarak Çin Maliye Bakanı Yardımcısı ve
Asya Kalkınma Bankası Başkan Yardımcısı Jin Liqun atanmıştır. Liqun yaptığı
konuşmada, bankanın 21’inci yüzyıl yönetim yapısına uygun, finansal şeffaflık,
yüksek standartlar ve yönetim özelliklerine sahip bir banka olacağını ifade
etmiştir. Bu ifade gerçekleşirse ABD kaynaklı tereddütler de ortadan
kalkacaktır. Bankanın 12 kişiden oluşan bir yönetim kurulu olacaktır. Kurulun 9
tanesi bölgesel ülkelerden, 3 tanesi de bölge dışı ülkelerden oluşacaktır.
Merkezi Pekin’de olacak bankanın birden fazla başkan yardımcısı olabilecektir.
Daha önce de belirttiğimiz gibi, Türkiye’nin yönetim kademelerinde yer alması
önemli fırsatları takip etme imkânı sağlayacaktır. Dileğimiz, bu yöndeki
gayretlerin artmasıdır.
Değerli milletvekilleri, söz konusu banka özellikle
altyapı projelerinin finansmanını sağlayacaktır. Ulaşım alanında otoyollar,
tren yolları, havaalanları; enerji alanında santraller ve boru hatları;
iletişim alanında telekomünikasyon projeleri bankanın önem verdiği projeler
olacaktır. Dünya Bankasıyla karşılaştırıldığında faaliyet alanı daha
kısıtlıdır. Zira, Dünya Bankası, Cinsiyet Eşitsizliği Projesi’ne dahi kaynak
aktardığı göz önüne alındığında, söz konusu banka daha dar alanda faaliyet
gösterecektir. En önemli konulardan biri kaynakların verimli kullanılmasının
sağlanmasıdır. Asya’daki kötü yönetim ve yaygın yolsuzluk sorunları nedeniyle,
finanse edilecek projelerin çok iyi takip edilmesi gerekmektedir. Bu sebeple,
banka yönetiminin ve çalışanlarının yüksek vasıflı, ehliyetli kişilerden
oluşması güveni sağlayacaktır.
Türkiye’ye getirileri ne olabilir? Türkiye’nin bankaya
kurucu üye olarak başvurmasında İngiltere, Almanya, Fransa gibi ülkelerin
üyelik başvurusu yapması etkili olmuştur. Söz konusu banka Türkiye’yi Asya
ülkesi olarak kurucu üyeliğe kabul etti. Türkiye, Asya Kalkınma Bankasından
farklı olarak Batılı ülkelerle aynı statüde bulunmayacaktır. Asya Kalkınma
Bankasında bölge dışı üye statüsüne ve binde 5’lik oy gücüne sahip Türkiye, bu
bankada bölge ülkesi olarak kabul edildi, Avrupa ülkeleriyse bölge dışı kurucu
üyeler olarak kabul edildi. Asya ülkesi olarak yer almak, kuruluş aşamasında
Türkiye’ye önemli maddi yükümlülükler getirecektir. Bankanın ekonomik
büyüklükleri oranında paylaşılan yüzde 75’lik oy gücü Asya ülkelerinde
bulunmaktadır. Türkiye, bankanın hisse paylaşımı yapılmasında ilk 10 ülkenin
hemen arkasından yüzde 2,6 payla 11’inci sırada yer almıştır.
Değerli milletvekilleri, tabii, son söz olarak şunları
söylemek istiyorum: Şimdi, Singapur merkezli bir enstitü başkanı, Benigni
isimli enstitü başkanı, bu bankayla ABD’nin Asya’daki ekonomik etkisinin
azalacağını ifade etmektedir. Benigni, Türkiye’nin de üyelik başvurusu yaptığı
Asya Altyapı Yatırım Bankasının ABD’nin bölgedeki ekonomik etkisini
azaltacağını savunuyor. Bir başka kişi, Lahey Stratejik Araştırmalar
Merkezinden Oosterveld diye bir adam, Çin’in söz konusu bankayı kurmasındaki en
önemli amaçlarından birinin Asya Pasifik Bölgesi’nde ABD’nin etkisini azaltmak
olduğunu söylemektedir. Asya Yatırım Bankasının ABD egemenliğindeki Dünya Bankası,
Asya Kalkınma Bankası ve IMF gibi uluslararası finans kuruluşlarının karşısına
farklı bir aktör olarak çıkacağını belirterek “Çin’in bu oluşuma girmesindeki
diğer bir faktör de bölgede avro ve dolar dışında kendi para biriminin
kullanıldığını göstermek istemesidir.” diye konuşmaktadır.
Tabii, konuyla ilgili çok ciddi şeyler var ama son
sözüm şudur: Bankaya üye olan ülkelerin Çin ile geliştirecekleri olumlu ticari,
ekonomik ve hatta siyasi ilişkilerin Çin’in özellikle Doğu Türkistan’da yaptığı
etnik ve dinî ayrımcılıkla insan hakları ihlallerine sessiz kalmalarına neden
olmaması en büyük temennimizdir.
(Mikrofon
otomatik cihaz tarafından kapatıldı)
FAHRETTİN
OĞUZ TOR (Devamla) - Değerli milletvekilleri, çok zor olsa da söz konusu
bankanın Avrupa ofisinin…
Bir
dakika uzatabilir misiniz?
BAŞKAN
– Süre uzatamıyorum maalesef, siz böyle buyurun.
FAHRETTİN
OĞUZ TOR (Devamla) – Çok zor olsa da söz konusu bankanın Avrupa ofisinin
Türkiye'ye getirilebilmesi bir başarı olacaktır. Türkiye'nin karar alma
mekanizmalarında etkili olması yeni fırsatların açılmasında önemli bir aşama
olacaktır. Hükûmetin bu yöndeki gayretlerini artırması düşüncesiyle yüce
heyetinizi saygıyla selamlıyorum. (MHP ve AK PARTİ sıralarından alkışlar) 
BAŞKAN
– Teşekkür ediyorum Sayın Tor.
Gruplar
adına üçüncü söz, Halkların Demokratik Partisi Grubu adına Iğdır Milletvekili
Mehmet Emin Adıyaman’a aittir. 
Buyurun
Sayın Adıyaman. (HDP sıralarından alkışlar)
Süreniz
yirmi dakikadır.
HDP
GRUBU ADINA MEHMET EMİN ADIYAMAN (Iğdır) – Değerli Başkan, sayın
milletvekilleri; Asya Altyapı Yatırım Bankası Kuruluş Anlaşmasının
Onaylanmasına İlişkin Kanun Tasarısı üzerinde Halkların Demokratik Partisi
Grubu adına söz almış bulunmaktayım.
Değerli
milletvekilleri, uluslararası ilişkiler hiç şüphesiz devletlerin karşılıklı
ortak çıkarlarına ve mütekabiliyet ilkesine dayanır. Elbette Türkiye'nin de
uluslararası ilişkiler boyutunda kendi ulusal çıkarları ve devlet çıkarları
doğrultusunda başka ülkelerle iş birliğine girmesi, ortak yatırımlar
gerçekleştirmesi doğal bir durum. Ama öncelikle, Asya gibi bizden coğrafik
olarak -özellikle az önceki hatibin de belirttiği üzere, Çin’in öncülüğünde-
kilometrelerce uzakta olan ülkelerle yapılan iş birlikleri bu şekilde
gündemimize gelirken, hemen yanı başımızda hemen komşumuz olan Suriye, Irak,
Rusya, İran, Yunanistan gibi pek çok konuda ortak çıkarlarımızın örtüştüğü
ülkeler ve bu ülkelerle, yine hem tarihsel hem inanç boyutundaki yakınlaşmamız
da nazara alındığında, komşularla sıfır sorunla başlayan dış politikamız
maalesef Arabistan çöllerinde sürünmektedir. Oysa, AKP Hükûmeti iktidara
geldiğinde bütün komşularımızla sıfır sorunlu bir politika izleyeceğini, tüm
komşularla iş birliği, dostluk ve kardeşlik ilişkisini gerçekleştireceğini dile
getirmişti ama geriye dönüp baktığımızda bugün hiçbir komşumuzla sorunsuz
değiliz; hemen tüm komşularımızla sıfır sorun değil, yüzde yüz sorunluyuz.
Daha
dört yıl öncesinde, 2011 Suriye iç savaşı başlamadan önce, Sayın Cumhurbaşkanı
o dönemde Başbakanken Suriye Devlet Başkanı Beşar Esad’la kol kola, ailece iki
kanka olarak Türkiye'nin sahil bölgelerinde dostlardı, kardeşlerdi ve Beşar
Esad sanki yetmiş yıllık Suriye tarihinde diktatör değildi ve sarmaş dolaş
tatil yapmaktalardı. Ama ne olduysa, bugün Beşar Esad diktatör, halkına kurşun
sıkan bir barbar. Yine, Beşar Esad’dan daha vahşi, daha diktatör, daha bağnaz
olan Suudi Arabistan Kralı’yla şimdi kol kola, el ele. Şimdi, Sayın
Cumhurbaşkanı kiminle el ele, kol kola verdiyse bir uğursuzluk getirdi.
Muhtemelen Suudi Kralı’nın da geleceği pek parlak değil, onun da geleceği Beşar
Esad’a benzeyecek gibi görünüyor. 
ÖZGÜR
ÖZEL (Manisa) – Maşallah dediği inek sütten kesiliyor. 
MEHMET
EMİN ADIYAMAN (Devamla) - Şimdi, değerli milletvekilleri, tabii, dış politikada
sıfır problemden yüzde yüz probleme varan dış ilişkilerimiz ve komşu ülkelerle
âdeta düşmanca olan ilişkilerimiz bununla bitmiyor. Suriye’deki gelişmelerde
ortaya çıkan, belli bir dinamik hâline gelen, aslında tarihsel olarak,
Türklerle tarih boyunca ittifak hâlinde olan Kürt halkının Suriye’deki
kazanımları, IŞİD barbarlarına karşı vermiş olduğu mücadele ve bu mücadelede
ulaştığı başarı da yine mevcut AKP Hükûmeti açısından tehlike olarak görülmekte
ve düşman bir politikayla bakılmaktadır. 
Şimdi,
değerli arkadaşlar, eğer uluslararası ilişkiye gireceksek, tıpkı Meclisin
gündemine gelen Asya Altyapı Yatırım Bankası gibi ilişkilere gireceksek
öncelikle kendi komşularımızla, tarihsel birlikteliğimiz olan halklarla bir
dostluk, barış ve kardeşlik ortamını, adasını yaratmak zorundayız. 
Şimdi,
dış politikada bu başarısızlığa ulaşmanın doğal sonucu olarak kendi iç
ilişkilerimizde, ülke içerisindeki siyasetimizde barışı inşa edememenin, temel
sorunlarımıza çözüm üretemememizin yansıması olarak da dış politikada, dış
siyasette tıkanır ve yalnızlık yaşarız. 
En başta Kürt sorunu olmak üzere Türkiye’de inanç
sorunlarına çözüm üretmeden, bugün Meclisimizde gündeme gelen Roman sorununu
çözmeden, dolayısıyla bütün bu sorunlara belli bir eksenle bakarak, tıpkı
yetmiş yıllık statükocu anlayış gibi bu sefer de Neoosmanlıcılık ya da
Panislamist bir yaklaşımla, mezhebî bir yaklaşımla biz meselelere çözüm
üretmeye çalışırsak elbette dış siyasette de tıkanır, elimiz kolumuz bağlanır
ve yalnızlık yaşarız.
Bakın,
değerli milletvekilleri, tarihte Kürtler ile Türklerin karşılaştıkları üç
önemli dönüm noktaları vardır. Biri: 1071’dir, Mervani Kürt devleti ile Alp
Arslan’ın karşılaşmasıdır. İkinci tarihsel önemli karşılaşma: 1514, Yavuz
Sultan Selim ile İdrisi Bitlisî. Ve üçüncüsü: Kurtuluş Savaşı dönemidir,
Birinci Dünya Savaşı. Altını çizerek söylüyorum ve dikkatinizi celbetmek
istiyorum: Tarihsel bu üç karşılaşmanın her biri Kürtler ile Türkler arasında
yüz yıllar devam eden ittifaklara neden olmuştur ve tarihin hiçbir döneminde
Kürtler ile Türklerin ilişkisi zor üzerine, baskı üzerine, şiddet üzerine inşa
olmamıştır ve hiçbir halk da bunu Kürtler üzerinde başaramamıştır. Bütün bu
ittifaklar gönüllülük esası üzerinedir. 
Bugün
AKP iktidarının kürdistanda sürdürdüğü zora dayalı, baskıya, ıslaha, terbiye
etmeye dayalı politika başarıya ulaşamaz, ulaşamayacaktır. Bunun tek çözüm yolu
var: Eğer Kürtler varsa ki vardır, tarihî bir gerçekliktir, üzerinde
yaşadıkları bir coğrafyaları varsa ki vardır, kürdistandır. Bu kürdistan
coğrafyasının devamı Irak’ta sizin daha düne kadar “postal yalayıcımız”
dediğiniz, sizin düne kadar “aşiret reisleri” dediğiniz, bugün iş birliği
yaptığınız, kanka olduğunuz güney Kürdistan bir realiteyse, Rojava da bir
realitedir, kırmızı çizgilerle bu gerçekliği değiştiremezsiniz. O zaman
yapılacak tek şey vardır: Kürtler varsa, Kürt’ün dindarıyla dinsiziyle,
genciyle ihtiyarıyla, sağcısıyla solcusuyla oturacaksınız, tıpkı tarihte
verdiğimiz örneklerde olduğu gibi, gönüllülük esası üzerine, haklar üzerine,
özgürlükler üzerine, Kürtlerin bir halk olmaktan doğan temel hakları üzerinden
anlaşma yapacaksınız, ittifak yapacaksınız. Ve işte göreceksiniz, esas, tıpkı
1500’de Yavuz Sultan Selim’in İdrisi Bitlisî’yle yaptığı ittifakla nasıl ki
Memlûklulardan halifeliği aldı, bütün Orta Doğu coğrafyasını kendisine bağladı
ve o tarihten sonra imparatorluğa dönüştüyse; nasıl Alp Arslan Mervani Kürt
devletinin göndermiş olduğu 15 bin kişilik orduyla Romen Diyojen’i yendiyse,
nasıl Kurtuluş Savaşı’nda hep hamaset siyasetiyle dile getirdiğiniz yedi düvele
karşı savaşta Kürtlerle ittifak yaptıysanız, bugün de Türkiye'nin güçlenmesini,
uluslararası konjonktürde bir güç olmasını istiyorsanız, Kürtlere tankla,
topla, derebeyi hukukuyla gitmeyeceksiniz. Bugün kürdistanda derebeyi hukuku
uyguluyorsunuz. Sultan, vezir ve bölgedeki valileriniz derebeyidir, mevcut 12
Eylül Anayasası’nı bile ihlal ediyorsunuz, ona bile riayet etmiyorsunuz. 
AHMET
HAMDİ ÇAMLI (İstanbul) – Derebeyi yok, derebeyi yok. 
MEHMET
EMİN ADIYAMAN (Devamla) – Çünkü bugün uyguladığınız sokağa çıkma yasağının
mevcut 12 Eylül faşist Anayasası’nda bile dayanağı yoktur. 5442 sayılı Yasa’ya
dayandırıyorsunuz, 11’inci maddesine, yoktur böyle bir hüküm. Çıkın, bu
Mecliste, eğer yapacaksanız, sıkıyönetim ilan edin, olağanüstü hâl ilan edin,
bunun Anayasa’da dayanakları var ama 5442 sayılı Yasa’nın 11’inci maddesinde
yoktur. Sizin valileriniz, sizin talimatlarınızla kürdistanda şehirleri
kuşatıyor, tankla, topla şehirleri bombalıyor; bu yetmez gibi süresiz sokağa
çıkma yasağı uygulanıyor. Bunun mevcut hukukta dayanağı yoktur. İşte bu hukuk
keyfî hukuktur, bu hukuk Orta çağ hukukudur, işte sultan, veziriazam ve
derebeyi hukukudur, sizin uyguladığınız hukuk tam da bu hukuktur. 
AHMET
HAMDİ ÇAMLI (İstanbul) – Derebeyi olmak isteyenlerle mücadelemiz bizim,
derebeyi olmak isteyenler var. Milletin adamlarından bahsediyorsun, derebeyi
diyemezsin, onlar milletin adamları.
MEHMET
EMİN ADIYAMAN (Devamla) – Değerli milletvekilleri, bugünkü çatışmanız İttihat
ve Terakki içindeki kanat çatışmasıdır. Sizin yetmiş yıllık politikadan, yetmiş
yıllık statükodan hiçbir farkınız yok. Tek yaptığınız şey, 1924 Anayasası’yla
iktidarı ele geçiren Jön Türkçü ya da Turancı ya da Türkçü kanada karşı, sizin,
bugün, Panislamist kanatla iktidarı ele geçirme derdinizdi, kaygınızdı -başka
bir şey de yok- onu da başardınız; on üç yıldır iktidarı ele aldınız, devlet
kurumlarını ele geçirdiniz. 
AHMET
HAMDİ ÇAMLI (İstanbul) – Millet el verdi, millet! Kanal kazarak iktidarı
almadık, millet verdi!
MEHMET
EMİN ADIYAMAN (Devamla) – Şimdi, yapacağınız şey şu: Bu anlayış, bu zihniyet
1925 Şeyh Sait hareketinde ne diyordu? “Eşkıya.” 1937-38 Dersim katliamında ne
diyordunuz -bir sıfat yakıştırıyordunuz- neydi o zaman Dersim halkının ismi?
“Şaki.” 
AHMET
HAMDİ ÇAMLI (İstanbul) – Biz şakiye “şaki” diyoruz, Kürtlere değil!
MEHMET
EMİN ADIYAMAN (Devamla) – Bugün, Kürtlere reva gördüğünüz katliamın ismine de
işte tıpkı söylediğiniz gibi “terörizm” diyeceksiniz, “terörle mücadele”
diyeceksiniz, 35 günlük bebek öldüreceksiniz, daha bugün 14 yaşında bir genci
öldüreceksiniz, sivilleri katledeceksiniz. 
AHMET
HAMDİ ÇAMLI (İstanbul) – PKK öldürüyor, PKK!
MEHMET
EMİN ADIYAMAN (Devamla) – Peki, Kars’ta, Erzurum’da, Ağrı’da, Van’da hendek mi
var? Siz bu bölgelerde, 160’ı aşkın bölgede özel güvenlik bölgeleri ilan
etmişsiniz, özel askerî bölgeler ilan etmişsiniz. Sizin yaptığınız bu hukukun,
bu uygulamaların hiçbir yasal dayanağı yoktur. Değerli arkadaşlar, siz bu
anlayışınızla, bu politikanızla kendinizi tüketirsiniz. 
Saddam
Hüseyin güney Kürdistan’da 186 bin Kürt’ü Enfal’de katletti. Arapça
bilenleriniz bilir “enfal”in ne anlama geldiğini. 186 bin Kürt’ü katletti ama
Kürtler yok olmadı, Kürtler var ama Saddam Hüseyin gitti. Beşar Esad da aynı
şeyi yapıyordu, Kürtleri vatandaş bile kabul etmiyordu ama şimdi gidiyor. 
AHMET
HAMDİ ÇAMLI (İstanbul) – Kol kolasınız Esad’la, kol kola!
MEHMET
EMİN ADIYAMAN (Devamla) – Siz bu politikayla aynı akıbete uğrarsınız. Onun
için, dönün tarihe bakın, Kürt halkıyla, Kürt halkının siyasal öncüleriyle
oturun, tıpkı tarihte olduğu gibi kardeşçe, eşitçe, özgürce ama gönüllü
beraberliğe dayalı bir çözümü inşa edin. Yoksa tankınıza, topunuza güvenerek,
bugünkü siyasal iktidardaki çoğunluğunuza güvenerek bir çözüme ulaşamazsınız.
Ulaşılsaydı eğer doksan yıldır bu sorun çözülmüş olurdu, bugün huzurumuza
gelmezdi bu sorun.
Bu
nedenle, değerli arkadaşlar, bizim esas meselemiz iç meselemizdir, sadece Kürt
sorunu değil, Alevi sorununu çözmek zorundasınız, çözmezseniz, mezhep eksenli
bir siyaset yürütürseniz, yürütmeye devam ederseniz işte, Suudi Arabistan ve
İran, bu politikanın malzemesi hâline gelirsiniz. 
NURETTİN
YAŞAR (Malatya) – Sorun Kürtler değil, sizsiniz. 
MEHMET
EMİN ADIYAMAN (Devamla) – Bu sorun, Şia-Sünni meselesi Orta Doğu’nun en kronik,
en eski meselesidir. Emevilerden günümüze kadar, Osmanlı-Safevi çelişkisinin
temelinde bu var, Emevilerde bu var, Abbasilerde bu var, Memlüklerde bu var.
Bakın, bu oyuna, bu siyasetinizle, bu mezhepçi anlayışla Orta Doğu’da giderek
derinleşen ve Şii-Sünni, mezhep eksenli bir derin savaşa giden sürece taraf
olacaksınız, alet olacaksınız, nitekim, olmaya başladınız bile. Suudi Kralı
yetmedi size, şimdi İsrail’e sığındınız. Hani İsrail katildi, hani “…”(x)
diyordunuz, hani bebekleri öldürüyordu, fotoğraflar gösteriliyordu; ne oldu?
Kucağına oturdunuz,(xx) şimdi kanka oldunuz. (HDP ve CHP
sıralarından alkışlar, AK PARTİ sıralarından gürültüler) Ne oldu? İran mı
sıkıştırdı? İran-Suudi Arabistan çelişkisinden, Rusya uçağı, jeti düştü,
sıkıştınız mı? Sıkışınca İsrail’in hemen kucağına, ABD’nin kucağına. 
AHMET
HAMDİ ÇAMLI (İstanbul) – Hiç alakası yok.
MEHMET
EMİN ADIYAMAN (Devamla) – Hani, İncirlik Üssü’ne izin vermiyordunuz, İncirlik’i
verdiniz, Malatya’yı verdiniz, Diyarbakır’ı verdiniz, bölgedeki tüm üsleri
Amerika’ya peşkeş çektiniz.
Şimdi,
değerli arkadaşlar, bu takiye siyasetiyle, bu halkı kandırma siyasetiyle, bu
yalan siyasetiyle kısa vadeli iktidarınızı devam ettirebilirsiniz ama
Türkiye’yi, ama Türkiye halklarını felakete götürürsünüz. Türkiye halklarının
geleceğini karartıyorsunuz. Bu anlayışla, bu politikanızla kürdistanı siz
kuracaksınız. Size söyleyeyim nasıl kuracağınızı. Bakın, size söyleyeyim.
HÜSNÜYE
ERDOĞAN (Konya) – Kurdurtmayacağız.
MEHMET
EMİN ADIYAMAN (Devamla) – Siz bu zihniyetle batıda, İstanbullarda, Ankaralarda,
İzmirlerde tıpkı 1 Kasım öncesi talimatlarınızdaki o bindirilmiş kıtalar bizim
nasıl 400 seçim büromuza saldırdıysa, suçsuz günahsız Kürt esnafların iş
yerlerine saldırdıysa, sizin bu anlayışınızla tekrar o kitleler harekete
geçecek ama siz de kontrol edemeyeceksiniz, biz de kontrol edemeyeceğiz ve işte
asıl bölücülüğü, ülkenin bölünmesini siz yaratacaksınız. 
ŞAHİN
TİN (Denizli) – Bölücülüğü siz yapıyorsunuz.
MEHMET
EMİN ADIYAMAN (Devamla) – Onun için aklınızı biraz tarihten alın, biraz da
vicdandan alın, biraz da aklıselimle düşünün ve oturun bu sorunu çözmeye
çalışın. Hep sizin böyle keyfinizle, böyle koltuklarınızda kurularak,
Kayseri’nin ötesine geçmeden, yandaş medyanın yalan dolan haberleriyle bu
sorunu çözemezsiniz. Orada dün analar ağlıyordu, bugün analar katlediliyor.
Yarın, bunun kıvılcımları İzmir’e, İstanbul’a, Antalya’ya yansıdığında bu
Meclis vebal altında kalacak bu Hükûmet yönetemeyecek.
REŞAT
PETEK (Burdur) – Teröristlere lanet okuyabiliyor musun oradan? 
MEHMET
EMİN ADIYAMAN (Devamla) – İşte bu mantıkla, bu zihniyetle çözemeyeceksiniz. Çözemeyeceksiniz!
REŞAT
PETEK (Burdur) – Katillere, teröristlere lanet olsun diyebiliyor musunuz?
Teröristlere lanet okuyabiliyor musunuz?
MEHMET
EMİN ADIYAMAN (Devamla) – Söylüyoruz. Tekrar söylüyorum: Git o zaman biraz
tarihi oku! Böyle, az önce Roman kardeşlerimizin sorunlarının çözümüne ilişkin
bir Meclis araştırma önergesi geldi. İşte o küçümseyen, o tepeden bakıcı, o
hiçleştiren, ötekileştiren zihniyetle ne yaptınız? El birliğiyle el kaldırıp
reddettiniz. Neydi o? Neydi? Ötekileştirilmiş, yüz yıldır bu ülkede bütün
haklardan mahrum edilmiş, kendi kültürünü yaşayamayan, dilini yaşayamayan,
ekonomik özgürlüğü olmayan, çocuğunu okula veremeyen, hepimizin çok yakından
bildiği âdeta çadırlara mahkûm olmuş bir kesimin haklarını sayın milletvekili
arkadaşımız burada dile getirdi, alay edercesine güldünüz, sonra el birliğiyle
reddettiniz.
NURETTİN
YAŞAR (Malatya) – Ben sana gülüyorum. Sana gülüyorum, sana…
MEHMET
EMİN ADIYAMAN (Devamla) - Bu gerçekliği gizleyebilir misiniz? Reddetmekle Roman
vatandaşlarımızın sorununu hasıraltı edebilir misiniz? 
NURETTİN
YAŞAR (Malatya) – Kürt halkı sizi tanıdı.
MEHMET
EMİN ADIYAMAN (Devamla) - Sorunları demokratik, akıl, bilim ve tarihin ışığında
çözmek zorundasınız. Çözemezseniz, siz bu zihniyetle ancak Suudi Arabistan
çöllerinden dönersiniz, başka bir yere varamazsınız. 
NURETTİN
YAŞAR (Malatya) – Kürt halkı sizi Cihangir’e gömecek.
MEHMET
EMİN ADIYAMAN (Devamla) - Bu zihniyetle hiçbir soruna çözüm üretemezsiniz.
Yoksa, dünya deneyimlerine bakın. 
NURETTİN
YAŞAR (Malatya) – Cihangir’deki yoldaşlarınızla birlikte Kürt halkı sizi
tanıdı. 
MEHMET
EMİN ADIYAMAN (Devamla) - Sizin yönteminizle giden bütün diktatörler, bütün
faşistler tarihin çöplüğüne gitmiştir. 
NURETTİN
YAŞAR (Malatya) – Kürt halkı faşizminizi de tanıdı.
REŞAT
PETEK (Burdur) – Bütün faşistler, bütün teröristler…
MEHMET
EMİN ADIYAMAN (Devamla) - Gelin, bu sorunu tarihin ışığında, Kürt halkının
öncüleri…
NURETTİN
YAŞAR (Malatya) – Faşistleri gömeceğiz.
REŞAT
PETEK (Burdur) – Teröristleri de faşistleri de tarihe gömeceğiz.
MEHMET
EMİN ADIYAMAN (Devamla) - Daha dün barış müzakeresi yaptığınız Sayın Abdullah
Öcalan sizin kontrolünüzde. Oturun masayı tekrar düzeltin ve bu ülke daha fazla
kan kaybetmesin diyorum.
NURETTİN
YAŞAR (Malatya) – Kürt halkı sizi tanıdı.
MEHMET
EMİN ADIYAMAN (Devamla) - Hepinizi saygıyla selamlıyorum. (HDP sıralarından
alkışlar) 
COŞKUN
ÇAKIR (Tokat) – Sayın Başkan…
BAŞKAN
– Sayın Çakır, bir dakika…
Sayın
milletvekilleri, ben az önceki oturumda da ifade ettim. Nasıl bir üslupla
konuşulması gerektiğini İç Tüzük çok açık bir şekilde beyan ediyor.
İğnelemeden, kaba ve yaralayıcı sözler kullanmadan meramımızı çok rahat bir
şekilde ifade edebiliriz. Sadece buradakileri değil, halkımızın bir kısmını da
yaralayan ifadeleri kabul etmek mümkün değildir.
“Kürtlere
katliam yapıldı.”, “Kürtlere katliam vardır.” gibi ağır, kabul edilemez
ifadeleri, ben, burada, esefle karşıladığımı ifade etmek istiyorum. (AK PARTİ
sıralarından alkışlar) 
İDRİS
BALUKEN (Diyarbakır) – Siz yorum yapamazsınız Başkan.
FİLİZ
KERESTECİOĞLU DEMİR (İstanbul) – Nasıl böyle konuşuyorsunuz?
BAŞKAN
- Birincisi, Kürtler ile teröristleri ayırmak lazım. Burada bir derebeylik yok.
Kürtlere karşı değil ama tam da terörle mücadele kapsamında, derebeylik
oluşturmak isteyen teröristlere yönelik bir mücadele vardır. Bunun böyle
bilinmesi gerekiyor. (AK PARTİ sıralarından alkışlar) 
Hepimizin
ifademizi çok net bir şekilde, doğru bir şekilde kullanması lazım.
Buyurun
efendim.
İDRİS
BALUKEN (Diyarbakır) – Sayın Başkan, siz bu şekilde görüş belirtemezsiniz. Eğer
bu şekilde görüş belirtecekseniz burada oturmanız lazım, kürsüyü kullanmanız
lazım. Bu ülkede Kürtlere yönelik katliam yapıldığını şu anki Cumhurbaşkanı da
Dersim’de ifade etmişti.
BAŞKAN
- Bakın, burada temiz bir dil kullanılması gerektiğini az önce de ifade ettim.
İDRİS
BALUKEN (Diyarbakır) – “Katliam yapıyorsun.” demek sizin dediğiniz anlamda
kaba, yaralayıcı bir durum değil, tam tersine yaşanan gerçekliği tespit
etmektir.
BAŞKAN
– “İsrail’in kucağına oturdunuz.” Başka türlü ifadeler… 
İDRİS
BALUKEN (Diyarbakır) – Sayın Başkan...
BAŞKAN
- Bakın, bu ifadeleri lütfen, ne olursunuz… Meramınızı ifade ederken itham
edici, şahsiyetle uğraşan bu tür yaralayıcı sözlerden hepimizin sarfınazar
etmesi lazım. 
Bu
ifadeleri kabul etmek mümkün değildir Sayın Baluken.
İDRİS
BALUKEN (Diyarbakır) – Sayın Başkan, evet, yani sayın hatibin konuşması
sırasında argoda farklı anlama gelebilecek bir deyim kullanması bizim açımızdan
da doğru olmayan bir durum ortaya çıkarmıştır. Orada sayın hatip İsrail’le olan
kucaklaşmayı dile getirmek istemiştir. 
REŞAT
PETEK (Burdur) – Özür dilesin!
İDRİS
BALUKEN (Diyarbakır) – Onun dışında, konuşmanın geneli içerisinde herhangi bir
kaba, yaralayıcı herhangi bir söz yoktur; ağır siyasi eleştiriler ve mevcut
durumla ilgili tespitler vardır.
COŞKUN
ÇAKIR (Tokat) – Sayın Başkan…
BAŞKAN
– Sayın Çakır, buyurun. 
COŞKUN
ÇAKIR (Tokat) – “Kucağına oturmak.” yok “Oturtmak.” -farklı şekillerde ifade
edilebilir- ifadesi, özdeyişi, hangisini alırsanız alın, bu ülkede, bu millette
ne şekilde anlaşıldığı çok aşikâr bir husustur. Dolayısıyla değerli
konuşmacının bu ifadeyi İdris Bey’in ağzından değil, ağzından düzeltmesini
talep ediyoruz. Birinci husus, ısrarla.
İkincisi
ise, “derebeylik” kelimesinin kendisine sıfat olarak zikredildiğinde eğer
derebeylikle ilgili bir miktar bilgisi olan birisi feveran etmiyorsa büyük bir
şey vardır, problem ortada. Onun için bunu şiddetle reddediyoruz, hakaretin en
ağırı telakki ediyoruz. Sataşmadan da 69’a göre söz istiyoruz.
BAŞKAN
– Buyurun efendim.
İki
dakika süre veriyorum. (AK PARTİ sıralarından alkışlar) 
VII.- SATAŞMALARA İLİŞKİN KONUŞMALAR
(Devam)
12.- Tokat Milletvekili Coşkun Çakır’ın,
Iğdır Milletvekili Mehmet Emin Adıyaman’ın 19 sıra sayılı Kanun Tasarısı’nın
tümü üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan.
Öncelikle
değerli konuşmacı Mehmet Bey’den bu ifadesini düzeltmesini, tashih etmesini
ısrarla talep ediyoruz.
Değerli
arkadaşlar, derebeylik meselesini konuştuğumuzda derebeylikle ilgili Marc
Bloch’un Feodalitesini okumasına gerek yok, iktisat tarihinden okuyan kişi
derebeyliğin ne olduğunu iyi bilir. Derebeylik değerli arkadaşlar -bunu
açıkladığım için utanıyorum, özür diliyorum sizden- Orta Çağ’da hüküm sürmüş,
birkaç yüzyıl hâkim olmuş, sadece bir feodal beyin hâkimiyetinde süren ve
insanları, tebaasını sadece serf olarak yani köle, tarım işçisi olarak esas
alan ve arkasından, toprakla birlikte alıp satan rejimin, uygulamanın adı, onun
başındaki beyin adı da derebeyidir. Dolayısıyla, eğer derebeyliğin tanımı buysa
-bakabilirsiniz ansiklopedilere, lügatlere yahut kitaplara- biz bunu şiddetle
reddederiz. Her şeyden önce, bu sıfat bizim için söylendiğinde, sadece bizim
için değil, kim için söylenirse söylensin, imparatorluğu geçirmiş, ulus
devletine geçmiş, cumhuriyete geçmiş ve 78 milyon insana karşı bir hakarettir,
esas itibarıyla bunun da geri alınması gerekir.
Değerli
arkadaşlar, derebeylik hâkim olduğu dönemde Orta Çağ’da bırakın siz cumhuriyeti
yahut 19’uncu yüzyılı Osmanlı İmparatorluğu’nda bile derebeyliğin d’si yoktur,
söz konusu bile değildir. Bu tamamıyla Orta Avrupa’ya özgü bir ideolojidir,
bunun altını çizelim, böyle ulu orta da bu kavramları lütfen kullanmayalım.
Ve
bir hususu daha zikredeceğim, bitireceğim. Tarihten çok güzel örneklerle
başlayan değerli konuşmacı, nasıl oluyorsa, on beş yirmi dakikalık konuşmanın
sonunda bir şekilde bir makas değiştirmek suretiyle hakaretlerle biten bir
konuşmaya dönüştürüveriyor. Oysa ne kadar güzel başlamıştınız; Alp Arslan’ı
anlatmıştınız, Diyojen’i anlatmıştınız, Yavuz’u, İdrisi Bitlisî’yi
anlatmıştınız, Kurtuluş Savaşı’nı anlatmıştınız. Orada da bir tashih yapayım
müsaade ederseniz Mehmet Bey. Kürtlerle ittifak diye bir şey yok, zaten biz beraberiz,
ittifak dediğiniz iki ayrı nesne arasında olan bir şeydir. (AK PARTİ
sıralarından alkışlar) 
MEHMET
EMİN ADIYAMAN (Iğdır) – İnkâr ederek mi?
COŞKUN
ÇAKIR (Devamla) – Yavuz’un, yani 16’ncı yüzyılda Yavuz’un iktidar olduğu
dönemde Türklerle Kürtlerin ittifak etmesine gerek yok, zaten beraberdik biz;
bir imparatorluğun, bir devletin mütemmim cüzleriydik, etle tırnak gibi.
Kurtuluş Savaşı, aynı şekilde; şehitliklere gittiğinizde, Çanakkale’ye,
Yemen’e, Bakü’ye nereye giderseniz gidin her yerde aynı tabloyu görürsünüz,
aynı birliği beraberliği görürsünüz. Tashih ettiğim için özür diliyorum. (AK
PARTİ sıralarından alkışlar) 
MEHMET
EMİN ADIYAMAN (Iğdır) – Sayın Başkan…
BAŞKAN
– Sayın Adıyaman…
MEHMET
EMİN ADIYAMAN (Iğdır) – Hem sataşma var hem açıklama yapacağım.
BAŞKAN
– Düzeltme yani.
Buyurun
Sayın Adıyaman, iki dakika.
IV.- AÇIKLAMALAR (Devam)
5.- Iğdır Milletvekili Mehmet Emin
Adıyaman’ın, 19 sıra sayılı Kanun Tasarısı’nın tümü üzerinde HDP Grubu adına
yaptığı konuşmasındaki bazı ifadelerini düzelttiğine ilişkin açıklaması (x)
MEHMET
EMİN ADIYAMAN (Iğdır) – Değerli arkadaşlar, tekrar hepinizi saygıyla
selamlıyorum.
Şimdi,
birincisi, tabii, “İsrail’in kucağına oturdu.” derken orada mecazen söyledim.
Oradaki anlam kaba… (AK PARTİ sıralarından gürültüler)
BAŞKAN
– Sayın milletvekilleri, lütfen müdahale etmeyelim.
MEHMET EMİN ADIYAMAN (Devamla) – Oradaki anlam “sarmaş
dolaş” anlamında, “kankalar” anlamında. Bunu bu şekilde düzeltmiş olayım. 
REŞAT
PETEK (Burdur) – Özür de dile, özür dile. 
BAŞKAN
– Sayın milletvekilleri, lütfen…
MEHMET
EMİN ADIYAMAN (Devamla) – Şimdi, derebeylik meselesine gelince, arkadaşlar,
derebeylik… Elbette, kara Avrupa’sında derebeyin toprak ağalığı, serf sistemi
doğrudur ama o ekonomik boyutudur. Aynı zamanda kendi hukuku da vardır, o kendi
hukukunu da burada izah etmek istemem, nasıl bir hukuk uyguladığını çünkü her
toprak ağası, her serfe sahip olan derebeyi aynı zamanda bir kurum olan, üst
yapı kurumu olan hukukunu, hatta kendi ahlakını da dayatır o serflere,
köylülere. Şimdi, eğer bir yerde hukuk yoksa, hukuk uygulanmıyorsa, meri
hukukun kuralları dışına çıkılıyorsa, mevcut Anayasa’yı beğeniriz, beğenmeyiz,
mevcut yasaları beğeniriz, beğenmeyiz, onun dışında bir uygulama yapılıyorsa
bunun ismi derebeyi hukukudur çünkü hukuki dayanağı yoktur, çünkü hiçbir
meşruluğu yoktur. Bugün valilerin uyguladığı budur, bunun için de derebeyi
hukukudur. 
İSRAFİL
KIŞLA (Artvin) – Terör örgütünün Anayasa’da adam öldürme yeri var mı?
MEHMET
EMİN ADIYAMAN (Devamla) – Bunu böyle çıkıp süslemenin, güzelleştirmenin bir
anlamı yok, bugün, evet, uygulanan, hiçbir dayanağı olmayan, otuz günü, bir ayı
geçen sokağa çıkma yasakları, tank, topla “Kendi halkına -bunu birileri
kullanmıştı, bu cümleyi- bomba atan diktatördür.” demişti birileri. Evet, aynı
uygulama bugün bu ülkede uygulanıyor, tanklar, toplar bomba atıyor kendi
halkına. 
(Mikrofon
otomatik cihaz tarafından kapatıldı) 
REŞAT
PETEK (Burdur) – Terör örgütü atıyor, onu da söyle. 
İSRAFİL
KIŞLA (Artvin) – PKK’ya atılıyor. 
MEHMET
EMİN ADIYAMAN (Devamla) – 130 binlik Cizre halkı PKK’lıdır öyle mi? (AK PARTİ
sıralarından gürültüler)
BAŞKAN
– Süreniz dolmuştur Sayın Adıyaman. 
REŞAT
PETEK (Burdur) – Terör örgütü atıyor. 
MEHMET
EMİN ADIYAMAN (Devamla) – İşte sizin tek sığınacağınız şey bu, başka bir şey
yok. 
Saygıyla
selamlıyorum. (HDP sıralarından alkışlar)
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
15.- Asya Altyapı Yatırım Bankası Kuruluş
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/387) (S. Sayısı: 19) (Devam)
BAŞKAN
– Şahıslar adına Denizli Milletvekili Kazım Arslan. 
Buyurun
Sayın Arslan. (CHP sıralarından alkışlar)
Süreniz
on dakikadır. 
KAZIM
ARSLAN (Denizli) – Sayın Başkan, değerli milletvekilleri; hepinizi öncelikle
sevgiyle, saygıyla selamlıyorum. 
19
sıra sayılı uluslararası anlaşmanın onaylanması için şahsım adına söz istedim.
Şahsi görüşlerimi sizlere arz ediyorum.
Bu
yasanın onaylanmasıyla ilgili olarak muhalefet şerhimiz yok çünkü biz ülke
menfaatleri doğrultusunda yapılacak her türlü anlaşmanın onaylanması noktasında
üzerimize düşen görevi her zaman yapıyoruz, yine bugün de bu görevimizi
yapacağız.
Bu
anlaşma ile kurulacak Asya Altyapı Yatırım Bankasının kurulmasının bölgeye büyük
bir faydası olacaktır. Anlaşmaların yapılması ne kadar önemli ise takibinin de
o denli önemli olduğunu özellikle belirtmek istiyorum. Çünkü ülkemizin
menfaatleri olan özellikle uluslararası anlaşmaları genelde hep onaylıyoruz
ancak bu anlaşmalar ülkemize ne getiriyor, bizden ne götürüyor; bunun hesabını
iktidar olarak çok iyi yapmadığımızı özellikle belirtmek istiyorum. 
Anlaşmalarda
ve uygulamalarında esasen karşılıklılık esası çok önemlidir; dış ilişkilerde,
dış ticarette, dış siyasette ve uluslararası ilişkilerde karşılıklılık esası
çok önemlidir. Bu nedenle, ticari ilişkilerimize baktığımız zaman genelde bu
işlemlerin aleyhimize geliştiğini de görüyoruz. İthalatımız her gün biraz daha
artıyor, ihracatımız biraz daha azalıyor. Dolayısıyla sürekli dış ticaretimiz
açık veriyor. Bunun yanı sıra cari açığımız da her gün büyümeye devam ediyor.
Bunları azaltmak için ülke ihtiyaçlarımıza yönelik olarak yapılacak yatırımlara
öncelik vermeliyiz, ithalatımızı azaltacak tedbirleri almalıyız. İhracatımızı
artıracak önlemleri de alarak uluslararası ticari anlaşmalarımızın ülke
menfaatlerine en uygun şekilde uygulanmasına ve karşılıklı menfaatlerimizin en
üst noktada tutulmasına olanak sağlamalıyız. Bunun için, ithalatımızı azaltmak
için özellikle yerli üretimi daha çok teşvik ederek, ülkemizde üretilen
ürünleri mümkün olduğunca ülkemizde devletimizin kullanmasına olanak sağlayarak
ve ithal edilmesinin azaltılmasını sağlamak suretiyle, yerli üretimi, yerli
sanayiyi geliştirmek suretiyle ülkemizin uluslararası ilişkilerde ve
anlaşmalarda menfaatini en üst sıraya çıkarmalıyız diye öneriyorum.
Sayın
Başkan, değerli milletvekilleri; öncelikle şunu ifade edeyim: Şu anda ekonomik
krizle birlikte sanayicimiz, üretimin üzerindeki, sanayicinin üzerindeki
yüklerin çok ağır olması sebebiyle, önünde çok fazla engeller olması sebebiyle,
devletin bu alanda, iktidarın bu alanda önemli adımlar atmaması nedeniyle bugün
maalesef çalışmakta zorluk çekmektedir ve birçok iş yeri kapanma noktasına
gelmiştir. Bazı iş yerlerinde işçi çıkarılmaya başladığını gözlemlemekteyiz. Bu
nedenle, siz sanayiciye, yatırımcıya para kazandırmadığınız takdirde, siz onun
maliyetlerini aşağıya çekmediğiniz takdirde bu ülkede ne yatırım artacaktır ne
üretim artacaktır ne istihdam artacaktır ne de ihracat artacaktır. Onun için,
bizim öncelikle ülke olarak, başta da iktidarın bu konuda çok önemli bir
sorumluluğu var. Yatırımların artırılması, üretimin artırılması için öncelikle
vergi indirimlerinin yapılmasını ve yatırımcıların daha güçlü noktaya
getirilmesi noktasında çalışmaların ve teşviklerin gerçekleştirilmesi
gerekmektedir. Bir iş adamı olarak, bir sanayici olarak gittiğim her bölgede
gerçekten sanayicinin mevcut durumu zorla taşıdığını, zorla götürdüğünü, yeni
bir yatırım yapma şevkinin kalmadığını, heyecanının kalmadığını, artık durumu
kurtarmak için bir gayret içinde olduğunu görüyorum ama sanayicimizin,
iktidarın değişik baskıları sebebiyle ses çıkarmadığını da buradan açıklıkla
söylemek istiyorum. Bir başka neden de, sanayicimiz ve yatırımcımız, bankaya borçlu
olması sebebiyle fazla bir şikâyeti ortaya çıkarmamaktadır. 
Gerçek
ve tüzel kişi işletmelerinde hiçbir ayrım yapılmaksızın enerji bedellerinden
eşit şekilde KDV’nin sıfırlanması ve yine işletmelerin ve üretimin üzerindeki
TRT katılım payının kaldırılması suretiyle maliyeti aşağıya çekecek, üretimi
artıracak, sanayicinin önünü açacak bir adil teşvik sisteminin mutlaka
oluşturulmasına büyük bir ihtiyaç bulunmaktadır. Bu nedenle, üretimde haksız
rekabete yol açan -teşvikler ve destekler değil- bütün işletmelerin
faydalandığı bir sistemin mutlaka uygulamaya geçmesi gerekmektedir. Sanayici
için daha çok nitelikli elemanların yetiştirilmesi konusunda mesleki eğitimin
artırılması ve meslek edindiren okulların çoğaltılmasının da ihtiyaç olduğunu
açıklıkla belirtmek istiyorum. 
Sayın
milletvekilleri, bu sanayi kuruluşları, yatırımcılar, ihracatçılar bu kadar
yüksek maliyetler altında zorlanırken, mevcut iktidarın uyguladığı yanlış dış
politikanın faturası sanayicimize ve ihracatçımıza da çıkmaktadır. Bugün, en
son noktada, Rusya ile çıkarılan bir sorunun, gerçekten gerek dış ticaret,
turizm, tarım, inşaat, ulaştırma ve diğer birçok dış ticaret konusunda ülkemizi
8,5 milyar dolara yakın bir zarara uğrattığı da açıkça ortadadır.
Komşularımızla
ilişkilerimizin bozuk olması nedeniyle yine komşularımızla alışverişlerimizin
ve ihracatımızın da en aza indiğini de açıklıkla görmekteyiz. Onun için üretime
dayalı, yatırıma dayalı kalkınma modelini ülkemizde öne çıkarmalıyız. Gerçekçi
bir kalkınmayı gerçekleştirmek istiyorsak yatırımı, üretimi, istihdamı ve
ihracatı artıran, her alanda bu çalışmaları yapan bir çalışmayı da
gerçekleştirmek durumundayız. İşte bu tabloyu gördüğümüz bu çerçevede, yeni bir
sanayileşme modelini de yaratmak için, bizim, Meclis olarak yasal düzenlemeleri
de yapmak, hem iktidara da yol göstermek görevimizdir diye açıklıkla belirtmek
istiyorum. Bunun için, yatırım ve üretimi, istihdamı artırmak için sanayici ve
ihracatçının KDV iadelerinin ve mahsup işlemlerinin hızla yapılması
gerekmektedir, elektrik üzerindeki KDV’nin sıfırlanması gerekmektedir, TRT
katılım payının alınmaması gerekmektedir; peşin vergi uygulamasından
vazgeçilmelidir, damga vergisi de kesinlikle alınmamalıdır. Bu devlet yatırım
yapmıyorsa özel sektörün önü açılmalıdır. Bu şekilde kalkınmayı daha iyi, daha
hızlı bir şekilde gerçekleştireceğimizi açıklıkla belirtmek istiyorum. 
Tekrar
hepinizi sevgiyle, saygıyla selamlıyorum. Sağ olun, var olun arkadaşlar. (CHP
sıralarından alkışlar)
BAŞKAN
– Teşekkür ediyorum.
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci
maddeyi okutuyorum:

ASYA ALTYAPI YATIRIM
BANKASI KURULUŞ ANLAŞMASININ ONAYLANMASININ UYGUN BULUNDUĞUNA DAİR KANUN
TASARISI

MADDE
1- (1) Türkiye Cumhuriyeti adına 29 Haziran 2015 tarihinde imzalanan “Asya
Altyapı Yatırım Bankası Kuruluş Anlaşması”nın onaylanması uygun bulunmuştur.
(2) 
Türkiye Cumhuriyetinin Asya Altyapı Yatırım Bankasına olan sermaye iştiraki
taahhüdü ve bu taahhüt çerçevesinde yapılacak ödemeler 2.609.900.000 ABD Doları
karşılığını geçemez.
(3)  Bakanlar
Kurulu ikinci fıkrada belirtilen tutarı beş katına kadar artırmaya yetkilidir. 
BAŞKAN
– 1’inci madde üzerinde gruplar adına ilk söz, Milliyetçi Hareket Partisi Grubu adına
Afyonkarahisar Milletvekili Mehmet Parsak’a aittir. 
Buyurun Sayın Parsak. (MHP sıralarından alkışlar) 
Süreniz on dakikadır. 
MHP GRUBU ADINA MEHMET PARSAK (Afyonkarahisar) – Aziz
Türk milleti, saygıdeğer vekilleri; Gazi Meclisi, yüce Meclisi sözlerimin
başında saygıyla selamlıyorum. 
Bugün
aldığımız bir haberle yine yüreğimiz dağlandı, bitmek tükenmek bilmeyen
acılarımıza bir yenisi daha eklendi. Şırnak’ta görev yapan Afyonkarahisar
Bolvadinli hemşehrim Jandarma Uzman Çavuş Ramazan Emet, bugün sabah göreve
gitmek üzere evinin önünde beklerken, her vesileyle bu şerefli kürsüden “bizim
çocuklarımız”, “gerilla”, “özgürlük savaşçısı” olarak tanımlanan PKK’lı
teröristlerin, kahpelerin kahpe kurşunlarıyla şehit düştü. Şehidimize yüce
Allah’tan rahmet, kalanlarına, Afyonkarahisar’a ve aziz Türk milletine sabır ve
başsağlığı diliyorum. 
Türkiye’nin en uzun süreli sorunlarının başında gelen
PKK terörü, AKP iktidarı zamanında kademeli olarak yeniden tanımlanmıştır.
Gelinen noktada mesele PKK=Kürt sorunu şeklinde bir içeriğe kavuşturulmuş, bu
ülkenin onurlu birer vatandaşı olan, yıllarca PKK’nın zulmüne maruz kalan Kürt
kökenli kardeşlerimiz tam da PKK’nın ve onun siyasi uzantılarının istediği
şekilde PKK’nın yanında durmaya zorlanmıştır. Oysa sorun hiçbir zaman Kürtler
ile Türkler arasında olmamıştır. Böyle olmasına da ne Kürtler ne de Türkler
razıdır ama şimdi bölgedeki insanlarımız ne yazık ki PKK terör örgütünün elinde
âdeta esir durumdadır. Çünkü AKP Hükûmeti onların akıbetini PKK’ya teslim etmiştir.

Kürt açılımı olarak başlayıp çözüm sürecine evrilen
politikanın terörü bitirmek gibi bir amacının bulunmadığı bugün gelinen noktada
artık şüphe götürmez bir gerçeklik hâline gelmiştir. Sorun, PKK terör örgütünün
bitirilmesi değil, Türkiye’nin millî ve üniter yapısının tasfiye edilmesidir.
Zaten Kürtlere anayasal statü, ana dilde eğitim gibi haklar vereceğini söyleyip
sonra da “Bölünmeyeceğiz, parçalanmayacağız.” demek sadece gerçeğin üzerine
perde çekerek halkın tepkisini önlemeye yönelik söylemlerdir. 
PKK süreç boyunca çok şey kazanmış, meşruiyet kazanma
yolunda önemli mesafe almıştır. PKK bu süreçte bölgedeki gücünü yeniden
toplamış ve öyle bir noktaya gelmiştir ki kamu düzeni bölgede şu anda devletin
değil, âdeta PKK’nın elindedir. PKK’lı olmayan hiç kimsenin bölgede seyahat
özgürlüğü kalmamıştır. Devlet bırakın vatandaşını korumayı, kendi güvenlik
güçlerini koruyamaz duruma düşürülmüştür. AKP 7 Haziranda kaybettiği iktidarı,
halkımızı ekonomi ve terör belasıyla tehdit ederek istikrar söylemiyle 1 Kasımda
tekrar kazanmıştır. 
Bugün 6 Ocak; ekonomide istikrar yok, dış işlerinde
istikrar yok, iç işlerinde istikrar yok. Peki, nerede bu istikrar? Üzülerek
ifade ediyorum ki istikrar sadece terördedir, istikrar sadece artan şehit
sayısındadır. 
Hemşehrim
Ramazan Emet Çanakkale Savaşı’nda şehit olmadı, Kurtuluş Savaşı’nda da şehit
olmadı; AKP’nin 2009 yılından bu yana toplumun nabzına göre çeşitli isimlerle
yürüttüğü ihanet süreci nedeniyle şehit oldu.
Ramazan
Emet, iş birlikçi AKP politikaları nedeniyle şehit oldu.
Ramazan
Emet, dış destekli ayrılıkçı terör örgütünce bölgedeki vatandaşlarımızın
temsilcisi olarak görüldüğü için şehit oldu.
Ramazan
Emet, AKP bölgeyi PKK’ya ne yazık ki bıraktığı için şehit oldu. 
Ramazan
Emet, AKP KCK unsurlarına hukukun gereğini uygulayan İçişleri Bakanını görevden
aldığı için şehit oldu. AKP politikaları sayesinde Ramazan demediler, Kurban
demediler, evindedir, ailesi yanındadır demediler, şehit ettiler. Bazıları ise
onları seyretti, sizin burada vereceğiniz oylarla tükenecek bir terörü bitirmek
yerine elini şehit tabutunun üzerine koyup siyasi nutuklar attı.
Meclisten
Türkiye'nin ulusal güvenliğine yönelik tehditleri gidermek üzere tezkere
çıkardınız, bu tezkereyle PKK’nın Suriye uzantısı PYD’ye Irak’tan peşmerge
desteği sağladınız.
Türk
milleti şehit verdi, siz “Kürt sorunu.” dediniz.
Türk
milleti şehit verdi, siz “Askerlik yan gelip yatma yeri değildir.” dediniz.
Türk
milleti şehit verdi, siz “400 vekil verseydiniz bu işler böyle olmazdı.”
dediniz.
Türk
milleti şehit verdi, siz “Her türlü milliyetçiliği ayaklar altına alıyoruz.”
dediniz.
Türk
milleti şehit verdi, siz “PKK bu süreci silah yığınağı yapmak için kullandı.”
dediniz.
Türk
milleti şehit verdi, siz “Bu işin fıtratında var, senin kardeşin de asker
olmasaydı.” dediniz.
Türk
milleti şehit verdi, siz “’Öcalan Kürtlerin lideridir, yeni Türkiye'nin
mimarıdır, barış güvercinidir, barış için uğraşan adamdır, siyasi dehadır,
sürece katkıda bulunuyor, öngörüleri harika.” dediniz.
Türk
milleti şehit verdi, siz teröristlerle el ele verip “megri megri” dediniz.
Türk
milleti şehit verdi, siz Habur’da törenlerle terörist karşıladınız.
Türk
milleti şehit verdi, siz Oslo’da terörle müzakere yaptınız.
Türk
milleti şehit verdi, siz Dolmabahçe’de terörle mütareke yaptınız.
Türk
milleti şehit verdi, siz “O dağlarda piknik yapılıyor.” dediniz.
Peki, ne demediniz? “Ne yazık ki biz hata yaptık.”
demediniz, oy kaybederiz diye apaçık ihanetleri kabul etmediniz, bir türlü
edemediniz. Buradan açıkça söylüyorum: Çözüm sürecine destek veren herkesin elinde
şehit kanı vardır, Ramazan Emet’in kanı vardır. Çünkü Ramazan Emet, sizin
terörle kirlettiğiniz ilçeleri temizlemek için orada görev yaparken şehit oldu.

“Temizlik”
demişken, sorumsuzluğunuzun yol açtığı tahribat artık boyunuzu aşıyor. Bölgede
şu an görev yapan bir komutanın ifadesini aynen aktarıyorum: “Cizre’yi bir
yıldan önce temizleyemeyiz.” Şu anda temizlemeye çalıştığınız o ilçeleri kim
kirletti? Türkiye Cumhuriyeti’nin bugüne kadar hiç görülmemiş bir yığınakla
karşı karşıya olduğunu bu millete ne zaman itiraf edeceksiniz? PKK ve HDP sözde
öz yönetim açıklamaları yaparken “Öz yönetimi tanımıyoruz.” diye yürüyüş yapan
şerefli bölge insanını sahipsiz bıraktınız ne yazık ki. Siz keyfinize göre
rektör atadınız, İzmir’de Fırat’ımızı şehit verdik. Siz keyfinize göre politika
belirlediniz, Şırnak’ta Ramazan’ımızı şehit verdik. Bu bölücü kahpelere karşı
operasyon yapma yetkisini askerden aldınız kendi atadığınız valilere verdiniz,
işinize gelmeyince de valileri, emniyet müdürlerini suçladınız. Siz kirli paçalarınızı
kurtarmak için başka paralel yapılarla mücadele ederken PKK güneydoğuda Türkiye
Cumhuriyeti devletine paralel devlet yapısını kurdu. PKK güneydoğuda vergi
toplarken neredeydiniz? PKK, güneydoğuda yol keserken, kimlik kontrolü yaparken
neredeydiniz? PKK güneydoğuda sözde mahkemeler kurup vatandaşlarımızı
yargılarken ne yapıyordunuz? Terör sizin sayenizde, sizin vasıtanızla ülkenin
her noktasına sızdı; her ilimize, her kurumumuza, her üniversitemize girdi.
2002 yılında sıfır terörle teslim aldığınız ülkeyi her geçen yıl daha berbat
hâle getirdiniz. Terörün mali kaynaklarıyla mücadele etmeyi bıraktınız. Bölgede
terörle mücadele eden güvenlik güçlerimizi kışlalarına hapsettiniz. Terör sizin
zamanınızda ülkenin her yerinde cirit attı. Teröristler görevini yapan
askerlerimize güpegündüz yol ortasında küfür ve hakaret ediyor artık.
Şehitlerimizin kanlarıyla kurulan Türkiye Cumhuriyeti sayenizde azılı bir terör
örgütü ve bebek katili bir Allahsızdan ne yazık ki barış umar hâle geldi. Tüm
bunlara rağmen 64’üncü Hükûmet Programı’nda çözüm sürecine kararlılıkla devam
edeceğinizi söylediniz. Bu vebale ortak olmaktan hiç mi utanmıyorsunuz? Hiç mi
vicdanınız sızlamıyor? Hadi terörist, hainliğinin gereğini yapıyor, siz bu
koltuklara “vatan, millet, bayrak” diye oturup sonra bu hastalıklı emellere
nasıl el kaldırıyorsunuz? Bu olanlardan insan olanın vicdanı sızlar, insan
olmayanları da biz muhatap alıp söz söylemeyiz. 
RAMAZAN
CAN (Kırıkkale) – Üsluba biraz dikkat et. 
İSMAİL
OK (Balıkesir) – Dinle! Dinle!
MEHMET
PARSAK (Devamla)- Türk milleti, AKP, PKK ve HDP’nin birlikte tezgâhladığı “Yeni
Türkiye” isimli bir tiyatroda canlarımızın toprağa düşürülmesine, göz göre göre
yiğitlerimizin şehit edilmesine kesinlikle müsaade etmeyecektir. 
Bu
düşüncelerle, Gazi Meclisi, yüce Meclisi saygıyla selamlıyorum. (MHP
sıralarından alkışlar) 
COŞKUN
ÇAKIR (Tokat) – Sayın Başkan, değerli konuşmacı çok net bir şekilde “AKP
Hükûmeti, PKK ve HDP’nin beraber kurduğu, ortaklaşa düzenlediği” demek
suretiyle…
İSMAİL
OK (Balıkesir) – Yalan mı! Yalan mı! Utanın ya! Utanın!
BAŞKAN
- Lütfen Sayın Milletvekili. 
Buyurun
Sayın Çakır. 
İki
dakika süre veriyorum. 
İSMAİL
OK (Balıkesir) – Utanın! Utanın ya!
BAŞKAN
– Sayın milletvekilleri, lütfen… 
VII.- SATAŞMALARA İLİŞKİN KONUŞMALAR
(Devam)
13.- Tokat Milletvekili Coşkun Çakır’ın,
Afyonkarahisar Milletvekili Mehmet Parsak’ın 19 sıra sayılı Kanun Tasarısı’nın
1’inci maddesi üzerinde MHP Grubu adına yaptığı konuşması sırasında Adalet ve
Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan. 
Değerli
konuşmacı çok net bir şekilde gerçeği çarpıtarak, “AKP Hükûmeti, PKK ve HDP’nin
beraber kurguladığı, ortaklaşa gerçekleştirdiği…” demek suretiyle…
İSMAİL
OK (Balıkesir) – Yalan mı kardeşim, yalan mı! 
COŞKUN
ÇAKIR (Devamla) - … bir töhmette, bir bühtanda bulunmuştur. Bunu şiddetle
reddediyorum, kayıtlara geçmesini istiyorum. 
Teşekkür
ederim. (AK PARTİ sıralarından alkışlar)
BAŞKAN
– Teşekkürler.
İDRİS
BALUKEN (Diyarbakır) – Sayın Başkan… 
ERKAN
AKÇAY (Manisa) – Sayın Başkan…
BAŞKAN
– Sayın Baluken, buyurun. 
İDRİS
BALUKEN (Diyarbakır) – Demin Milliyetçi Hareket Partisi adına konuşan sayın
hatip partimize…
BAŞKAN
– Buyurun Sayın Baluken. 
Size
de iki dakika süre veriyorum. 
Yeni
bir sataşmaya meydan vermeyelim. 
14.- Diyarbakır
Milletvekili İdris Baluken’in, Afyonkarahisar Milletvekili Mehmet Parsak’ın 19
sıra sayılı Kanun Tasarısı’nın 1’inci maddesi üzerinde MHP Grubu adına yaptığı
konuşması sırasında Halkların Demokratik Partisine sataşması nedeniyle
konuşması 
İDRİS
BALUKEN (Diyarbakır) – Sayın Başkan, değerli milletvekilleri; hepinizi saygıyla
selamlıyorum. 
Bu
kürsüyü kullanırken içerisinde fikir olan siyasi eleştirilerle kullanmak
gerekiyor. Herhangi bir şey söylediğiniz zaman da o söylediğiniz şeylerin altını
doldurmak gerekiyor. 
HDP bugüne kadar hiçbir siyasi partiyle bu ülkenin
aleyhine olacak hiçbir tezgâhın içerisinde olmamıştır, bundan sonra da olmaz.
Bizim yapmış olduğumuz çözüm süreci çalışmalarının tamamı arkasında onurla
durduğumuz, bu ülkede akan kanı durduran, kalıcı barış için de doksan yıllık
meselelerin çözümü için büyük bir fırsat yaratan son derece önemli, son derece
değerli bir çalışmaydı. Bu kürsüden defalarca savunduk, bundan sonra da
savunmaya devam ederiz. Karşımızda oturan muhatap her kimse bu sürece katkı
sunduğu sürece de biz onlarla diyalog ve müzakere kanallarını açık tutmayı da
bütün halklarımıza karşı bir vicdani borç olarak değerlendiririz.
Diğer
taraftan, burada olmayan ve... Bir halkın değerleriyle ilgili burada küfür,
hakarete geçecek olan söylemlerde bulunmak içerisinde bulunulan düzeyi
gösterir. Sayın Öcalan’la ilgili burada konuşurken, Sayın Öcalan’la ilgili bu
Meclise verilmiş milyonlarca dilekçenin “Benim siyasi irademdir.” olduğu
tespitini göz önünde bulundurarak konuşmanız gerekir.
BAKİ
ŞİMŞEK (Mersin) – Bizim için teröristtir o.
İDRİS
BALUKEN (Devamla) - Sayın Öcalan, bugün milyonlarca insanın iradesi olarak
tanımladığı ve bu yönüyle de Kürt halk önderi olarak milyonlar tarafından kabul
edilen bir siyasi kişiliktir, Türkiye'deki barış çalışmalarına da sonsuz
katkıları vardır. Kimin Allah’ının olup olmadığı, kimin dininin olup olmadığı
kendisine burada, bu kürsüde kullanmış olduğu düzeyle yakışacak olan bir
şeydir.
Bebek
katili meselesine gelince, uzaklarda aramaya gerek yok.
(Mikrofon
otomatik cihaz tarafından kapatıldı)
İDRİS
BALUKEN (Devamla) – Anne karnındaki bebeği katleden, otuz beş günlük bebeği
katleden her kimse bebek katilini orada aramak lazım. 
Hepinizi
saygıyla selamlıyorum. (HDP sıralarından alkışlar) 
ŞAHİN
TİN (Denizli) – Teröristin hiç suçu yok mu ya?
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Hem AKP hem HDP’nin grup başkan vekillerinin sataşmaları
nedeniyle söz istiyorum.
BAŞKAN
– Sayın Akçay, buyurun, iki dakika süre veriyorum. (MHP sıralarından alkışlar)
Başka
bir sataşmaya meydan vermeyelim lütfen. 
15.- Manisa Milletvekili Erkan Akçay’ın,
Tokat Milletvekili Coşkun Çakır ile Diyarbakır Milletvekili İdris Baluken’in
sataşma nedeniyle yaptıkları konuşmaları sırasında Milliyetçi Hareket Partisine
sataşması nedeniyle konuşması
ERKAN
AKÇAY (Manisa) – Şimdi, Öcalan dediğimiz kişi en az 30 bin kişinin katlinden
sorumlu olduğu için hüküm giymiş, o nedenle cezaevinde mahkûmiyetini çeken bir
kişidir ve katildir, bebek katilidir. (MHP sıralarından alkışlar) Filancanın
“sayın” demesi, bazı birtakım AKP’lilerin ona övgüler ve güzellemeler getirmesi
veya HDP’nin kendilerine önder olarak kabul etmesi Türk milletinin nezdinde ve
vicdanında Öcalan’ın mahkûmiyetini milim değiştirmez. Bu birincisi.
İkincisi,
güneydoğudaki hendekleri birlikte kazmışlardır AKP, PKK ve HDP. (AKP
sıralarından gürültüler)
İSMAİL
OK (Balıkesir) – Evet.
MEHMET
PARSAK (Afyonkarahisar) – Vicdanınızla muhasebe edin, vicdanınızla, başka
hiçbir şeye gerek yok ya!
ERKAN
AKÇAY (Devamla) – Bu, birlikte kazılan çözüm süreci melanetinin, adını dahi
koyamadığınız bu çözüm sürecinin getirdiği bir neticedir. Buradan vicdanların,
iktidar sahiplerinin kendi sorumluluğunu ele alması gerekir. 
40
saniye kaldı. İnşallah, diğer konuşmalarda da gerek AKP’nin seçim beyannamesi
ve programını ve söylemlerini, HDP’nin programı ve Dolmabahçe mutabakatıyla o
DTK bildirilerini mukayese ettiğimizde maalesef büyük ölçüde örtüştüğünü de
görürüz. 
Bakın
beyler, 28 Şubat Dolmabahçe mutabakatının fotoğrafıdır bu. Mutabakat, anlaşma
demektir. Şimdi bunları bileceksiniz ve bunlardan çark edip de hiçbir
sorumluluğunuz yokmuş gibi hareket edemezsiniz. Yetki varsa, kendinizi yetkili
ve görevli saymışsanız neticeden de sorumluluğunuzu bileceksiniz.
(Mikrofon
otomatik cihaz tarafından kapatıldı)
ERKAN
AKÇAY (Devamla) – Sizi sorumlu bir iktidar gibi davranmaya davet ediyorum.
Hepinize
saygılar sunuyorum. (MHP sıralarından alkışlar)
BAŞKAN
– Halkların Demokratik Partisi Grubu adına…
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Tekrar grubumuza bir sataşma oldu “Hendekleri AKP ve HDP
birlikte kazdı.” denmek suretiyle. Sataşmadan söz istiyorum.
ERKAN
AKÇAY (Manisa) – Yani, politika itibarıyla öyle. 
BAŞKAN
– Sayın Baluken, hakikaten bu konular çok sık dile getirildi.
İDRİS
BALUKEN (Diyarbakır) – Hayır, hayır, yani burada net bir sataşma var Sayın
Başkan.
BAŞKAN
– Her iki taraf, üç taraf, dört taraf, her kimse çok sıkça da konuştu, herkes
meramını ifade etti. Takdiri kamuoyuna bıraksak…
İDRİS
BALUKEN (Diyarbakır) – Sayın Başkan, açık bir sataşma var. HDP ve PKK
ortaklığıyla bölgede hendeklerin kazıldığını…
ERKAN
AKÇAY (Manisa) – Sayın Başkan, evet, açık bir şekilde sataştım, hem AKP’ye de
sataştım, birlikte sataştım. Bu, açık sataşmadır. Lütfen cevaplarını versinler.
BAŞKAN
– Sayın Akçay, Sayın Baluken’le konuşuyorum şu anda.
BAKİ
ŞİMŞEK (Mersin) – Katile “Sayın Öcalan” denmesine burada müdahale edin Sayın
Başkan.
BAŞKAN
– Sayın Baluken, buyurun.
İki
dakika süre veriyorum.
Lütfen, yeni bir sataşmaya meydan vermeyelim, istirham
ediyorum.
16.- Diyarbakır Milletvekili İdris
Baluken’in, Manisa Milletvekili Erkan Akçay’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Tekrar teşekkür ediyorum Sayın Başkan. (Gürültüler)
BAŞKAN
– Sayın milletvekilleri…
İDRİS
BALUKEN (Devamla) - Bu ülkede doksan yıldır oluk oluk akan kanın nereden
kaynaklandığını vicdanı olan her milletvekili iyi bilir. İnkâr, imha ve
asimilasyon politikasını dayatan, herkesi tekleştirmeye çalışan, buna karşı
ortaya konan her toplumsal itirazı da katliamla bastıran her kimse bu
coğrafyada yaşanan bütün katliamların sorumluluğu da onlardadır. 
1925
yılında Şeyh Sait öncülüğündeki hareketin bastırılmasında çoluk çocuğun,
bebeğin, yaşlının, kadının ahırlara, evlere doldurularak nasıl yakıldığının biz
bire bir canlı tanığı olmuş insanların torunlarıyız. “Dersim’de daha fazla
kurşun harcanmasın diye hamile kadınların karınlarını süngülerle deştik.” diyen
insanları dinleyenlerin, onların torunlarıyız. Biz Ağrı’da, Zilan’da, Çorum’da,
Maraş’ta bebeklerin nasıl katledildiğini bu ülkede çok iyi biliyoruz. Bütün
bunlarla ilgili olarak bugüne kadar yüzleşmeyenler, bu ülkenin kronik sorunlarıyla
ilgili çözüm üretemeyenler bu topraklarda yaşanan bütün katliam süreçlerinin,
yaşanan bütün acıların asıl sahipleridir. Dolayısıyla, burada herhangi bir
suçlama getirirken, herhangi birisiyle ilgili bir konuşma yaparken…
KAMİL
AYDIN (Erzurum) - Herhangi birisi değil, katille ilgili konuşuyoruz!
İDRİS
BALUKEN (Devamla) - …bu tarihsel perspektif üzerinden gerçekleri ortaya koyarak
konuşmak gerekiyor. 
Sayın
Öcalan -tekrar ifade ediyorum- bu ülkede milyonlarca insanın “Benim irademdir.”
deyip onun uğrunda cezaevinde yattığı, bu Millet Meclisinin çatısı altında
milyonlarca dilekçeyi burada ifade ettiği, buraya ulaştırdığı bir halk
önderidir. Özellikle çözüm süreci konusunda ortaya koymuş olduğu perspektif de
bugün yaşadığımız bütün bu girdaplar içerisinde de tek kurtuluş reçetesi olarak
ortada durmaktadır.
Hepinizi
saygıyla selamlıyorum. (HDP sıralarından alkışlar)
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
15.- Asya Altyapı Yatırım Bankası Kuruluş
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/387) (S. Sayısı: 19) (Devam)
BAŞKAN
– Halkların Demokratik Partisi Grubu adına Batman Milletvekili Mehmet Ali
Aslan.
Buyurun
Sayın Aslan.
Sizin de süreniz on dakikadır.
HDP
GRUBU ADINA MEHMET ALİ ASLAN (Batman) – Sayın Başkan, Sayın Divan ve Sayın
Meclis; hepinizi saygıyla selamlıyorum.
Öncelikle,
dün katledilen Seve Demir, Fatma Uyar, Pakize Nayır ve Paris’te katledilen
Sakine Cansız, Fidan Doğan, Leyla Söylemez şehitlerimize Allah’tan rahmet
diliyorum, katilleri de lanetliyoruz.
ŞAHİN
TİN (Denizli) – Şehitliği de ayağa düşürdü.
MEHMET
ALİ ASLAN (Devamla) - Şehitlik makamı Allah’ın bire bir verdiği bir makamdır.
Sizin kimin şehit olup olmayacağına karar verme hakkınız yoktur, o Allah’ın
yetkisindedir. Bunu bilmeniz lazım. Mazlumane katledilen herkes şehittir, bunu
da biliniz, biraz o dinî bilginizi de arttırınız. İnsanlar katledilirken böyle
gülebiliyorsunuz, çok ayıp! 
FARUK
ÖZLÜ (Düzce) – Bunu sen mi söylüyorsun!
İDRİS
BALUKEN (Diyarbakır) – Siz konuşmanızı yapın Mehmet Ali Bey.
MEHMET
ALİ ASLAN (Devamla) - Sur’da, Cizre’de, Silopi’de şu anda gıda sıkıntısı var.
Hiçbir şekilde, gerek ablukanın olduğu mahallelere gerekse ablukanın olmadığı
mahallelere gıda girişine izin verilmiyor. Her ne kadar valilik resmî
açıklamalar yapıyorsa da -ben Cizre’de, Silopi’de, Nusaybin’de, Derik’te,
Silvan’da bulundum- hiçbir şekilde halka gıda dağıtımı yapılmamaktadır,
bebeklere mama gitmemektedir, çocuklara gıda gitmemektedir, yirmi beş gündür aç
ve perişan bir hâldeler. 
Yine,
Sur’da on altı gündür çocuklarının cenazesini alamayan üç aile beş gündür İnsan
Hakları Derneğinde açlık grevine girmiştir. Bir an önce bu cenazelerin
ailelerine teslim edilmesi gerekiyor. Yine, Şırnak’ta dünden bu yana iki cenaze
sokakta ve yine alınmalarına izin verilmiyor. 
Bizler
yeni bir yıla girdik; inşallah, dileriz ki bu yeni yılda, bu önümüzdeki üç yüz
altmış beş günde hiçbir anne ağlamaz, hiçbir insan ölmez, anneler, babalar gözyaşı
dökmez. Bütün anne ve babalar için geçerli bu. “…”(x) 
AHMET
UZER (Gaziantep) – Ne oluyor Başkan? 
BAŞKAN
– Sayın Aslan, tutanaklara Türkçe dışında bir dil yazılamıyor, biliyorsunuz.
Ona göre, resmî dilin de Türkçe olduğunu dikkate alarak, tutanaklara da kaydın
geçmesini istiyorsanız Türkçe hitap ederseniz iyi olur. 
MEHMET
ALİ ASLAN (Devamla) – Şu anda bizi İnternet ortamında da izleyen, Türkçe
bilmeyen anne ve babalar var. 
VURAL
KAVUNCU (Kütahya) – Biz anlayacağız sizi.
MEHMET
ALİ ASLAN (Devamla) – Kürtçe ve Arapça ana dili olanlar şu anda bizi izliyor.
Burası bütün Türkiye’nin Meclisidir, Türklerin, Kürtlerin, Arapların, Lazların.
Çerkezlerin ve hepsinin. Dolayısıyla, o yüzden…
İDRİS
BALUKEN (Diyarbakır) – Sen bildiğin gibi konuş.
BAŞKAN
– Sayın Aslan, orada problem yok, ana dilde de bir problem yok…
MEHMET
ALİ ASLAN (Devamla) – Evet, tamam, problem yoksa problem etmemeniz gerekir. 
BAŞKAN
– Ama müzakere ortamında milletvekillerine konuşulduğunu herkesin anlaması,
bilmesi gerekiyor. 
MEHMET
ALİ ASLAN (Devamla) – Şimdi, Sayın Başkan, bir şeye değineceğiz. Sizler ve
bütün milletvekilleri de eminim izlemiştir. Geçen hafta Batman’da gözaltı
işleminde, gördüğünüz bu gence, çocuğa, polisler -4 polis, 2 kadın, 2 erkek-
ağzını, burnunu dağıtacak şekilde işkence yaptılar ve ben engel olmaya
çalışırken, yine izlemişsinizdir…
AHMET
DEMİRCAN (Samsun) – Orada ne işin var senin?
İDRİS
BALUKEN (Diyarbakır) – Batman Milletvekilidir. Nasıl ne işin var!
MEHMET
ALİ ASLAN (Devamla) – Ben sizin gibi burada oturup oradan laf atmıyorum, ben
halkımın içindeyim ve biraz…
VURAL
KAVUNCU (Kütahya) – Hendek mi kazıyorsun?
MEHMET
ALİ ASLAN (Devamla) – Lütfen, bakın, ben öğretmendim...
VURAL
KAVUNCU (Kütahya) – Ne öğretiyorsun sen, hendek kazmayı mı?
MEHMET
ALİ ASLAN (Devamla) – Benim ilk, birinci sınıflara öğrettiğim, hatip konuşurken
dinlenilir, konuşulmaz.
VURAL
KAVUNCU (Kütahya) – Teröristlerin sözcüsü olma.
BAŞKAN
– Sayın milletvekilleri, lütfen…
MEHMET
ALİ ASLAN (Devamla) – Emniyet müdürünün -daha doğrusu komiser olduğu söyleniyor-
tavrına bakın. Benim tek yaptığım sivil, sakallı, IŞİD görünümlü bir polisten
kimlik sormam oldu. Oradaki terör estiren, sözde terörle mücadele amiri. Bakın,
hareketine bakın. Ve biz, burada, Meclisin onurunu, şerefini, 550 vekil olarak
korumak zorundayız. 
Yine,
şurada, sivil, sakallı polis bana silah doğrulttu ve 3 polis, o terörle
mücadele amiri de tam bir karış mesafeyle havaya sıktılar.
HAKAN
ÇAVUŞOĞLU (Bursa) – Havada mıydın sen orada? Havada asılı mıydın sen? Havaya
bakıyorsun ya. Sen havada asılı mıydın?
MEHMET
ALİ ASLAN (Devamla) – Sizin herhâlde gözlüklerinizde sorun var. Bir doktora
görünürseniz iyi olur. Bir bakar mısınız? Bu resmi size vereceğim. (AK PARTİ
sıralarından gürültüler)
HAKAN
ÇAVUŞOĞLU (Bursa) – Siz herhâlde havada asılıydınız.
BAŞKAN
– Sayın milletvekilleri…
MEHMET
ALİ ASLAN (Devamla) – Yine, bu fotoğrafları gösteriyorum. 
HAKAN
ÇAVUŞOĞLU (Bursa) – Bu kadar gerçekten kopuk olmaz yani.
MEHMET
ALİ ASLAN (Devamla) – Bakın, 1 vekil ve 4 eş başkan var, geriye kalan hepsi
polis. Yani halkın linçi falan söz konusu değil Sayın Başkan. Ve ne gariptir ki
onlar beni linç etmeye çalışırken bazı basın, basın ilke ve ahlakından uzak
birtakım basın kalkıp diyor ki: “Vekilden polise linç girişimi.” 
Ha,
ben bir şeyi de itiraf edeyim. Vallahi billahi ben sizin sıralarınızda olsaydım
ve sizin izlediğiniz kanalları izleseydim, vallahi ben sizden daha radikal
olacaktım, sizin savunduğunuz fikirleri kastederek söylüyorum. Ama, yine,
vallahi siz bir hafta Cizre’ye, Silopi’ye, Nusaybin’e giderseniz, siz de bizden
daha radikal olacaksınız. Çünkü insan vicdanı, ruhu, aklı, kalbi bu
vicdansızlığa, bu adaletsizliğe, bu hukuksuzluğa tahammül edemez.
ALİM
TUNÇ (Uşak) – O hendeklere tahammül edilemez. Kesinlikle doğru. O hendeklere
kimse tahammül edemez. Oradaki vatandaş da tahammül edemiyor. 
MEHMET
ALİ ASLAN (Devamla) – Yine, Cizre’de, bakın… Cemile Çağırga, o buzdolabına
konan çocuğu biz ambulansa götürmeye çalışırken bakın namlular bize
doğrultulmuş. 
ALİM
TUNÇ (Uşak) – Şov yapma… Şov yapma…
MEHMET
ALİ ASLAN (Devamla) – Ambulansa kim engel oluyor, milletvekillerine kim ateş
ediyor, ortada.
HAKAN
ÇAVUŞOĞLU (Bursa) – Sağlık memurunu öldürdüler! Sağlık memurunu öldüren kim? 
İDRİS
BALUKEN (Diyarbakır) – Sağlık memurunu da sizinkiler öldürdü.
HAKAN
ÇAVUŞOĞLU (Bursa) - Ambulanstakilere saldıranlar kim? Ne konuşuyorsun orada?
İDRİS
BALUKEN (Diyarbakır) – Aziz Yural’ı kim öldürdü?
BAŞKAN
– Sayın milletvekilleri… Sayın milletvekilleri…
MEHMET
ALİ ASLAN (Devamla) – Bir gelir misin, buradan konuş, medenice konuş. Bağırma!
Bağırma!
HAKAN
ÇAVUŞOĞLU (Bursa) – Dinliyoruz, ne bağırması. Kim saldırıyor ambulanstakilere?
Bırak burada teröristleri savunmayı!
BAŞKAN
– Sayın milletvekilleri… Sayın milletvekilleri…
MEHMET
ALİ ASLAN (Devamla) – Sayın Başkan, lütfen, onların…
HAKAN
ÇAVUŞOĞLU (Bursa) – Arkadaşım, ambulansa saldırıyor, sağlık memurunu öldürüyor,
doktorlara saldırıyor, ne konuşuyorsun?
BAŞKAN
– Sayın Çavuşoğlu…
İDRİS
BALUKEN (Diyarbakır) – Ya, senin elemanların yapıyor. Sana yalan söylüyorlar.
Bağırma öyle!
HAKAN
ÇAVUŞOĞLU (Bursa) – Sen yalan söylüyorsun. Otur!
BAŞKAN
- Lütfen sayın milletvekilleri…
Buyurun
Sayın Aslan.
İDRİS
BALUKEN (Diyarbakır) – Bağırma öyle! Terbiyesizlik yapma!
HAKAN
ÇAVUŞOĞLU (Bursa) – Ne bağırmayacağım. 
BAŞKAN
– Sayın milletvekilleri, lütfen hatibi dinleyelim.
Buyurun
Sayın Aslan.
HAKAN
ÇAVUŞOĞLU (Bursa) – Ne dinleyeceğim, daha hâlâ devam ediyor.
BAŞKAN
- Sayın Çavuşoğlu, lütfen ama hatibi dinleyelim.
HAKAN
ÇAVUŞOĞLU (Bursa) – Ambulansa saldıracak, bir de burada tutmuş konuşacak!
Ambulansa saldırana bir şey söyle be! PKK’ya bir şey söyle!
MEHMET
ALİ ASLAN (Devamla) – Ya, sen gelip buradan konuşsana. 
BAŞKAN
– Sayın milletvekilleri…
MEHMET
ALİ ASLAN (Devamla) – Lütfen süreyi bir durdurur musunuz…
HAKAN
ÇAVUŞOĞLU (Bursa) – Sağlık memurunu öldürene bir şey söyle! Söyleyemezsin çünkü
kendi iradenin ürünü değilsin burada! Sen tasallut altındasın, vesayet
altındasın!
BAŞKAN
– Sayın Aslan, siz Genel Kurula hitap edin.
MEHMET
ALİ ASLAN (Devamla) – Sen çok iradenin temsilcisisin değil mi buradan? Böyle
bağırarak, çağırarak şov yapmayın lütfen. Kürsüye geldiğinizde bakın, delille
konuşun, delil. 
FARUK
ÖZLÜ (Düzce) – Sen şov yapma!
MEHMET
ALİ ASLAN (Devamla) – Kur’an-ı Kerim’de diyor ki: “Biri size haber getirdi mi
araştırın. O getirenler fasık olabilir.” 
HAKAN
ÇAVUŞOĞLU (Bursa) – Sus! Sus! 
FARUK
ÖZLÜ (Düzce) – Sen Kur’an’ı ağzına alma!
MEHMET
ALİ ASLAN (Devamla) - Bakın, belge. Kara Kuvvetleri Komutanlığının belgesi, 30
Temmuz tarihli, diyor ki: “Vurun. Korkmayın savcının karşısına çıkmaktan,
tabuta girmektense savcının karşısına çıkın.” 30 Temmuz yani hendekler
kazılmadan önce. Bunu da görün. Bunu da size vereceğim.
ALİM
TUNÇ (Uşak) – Biz sana veririz!
MEHMET
ALİ ASLAN (Devamla) - Ve Sayın Başkan, bakın, bu 2013 tarihli bir gaz fişeği.
Batman Sonsöz gazetesi yayınladı bunu. Geçen hafta bu tarihi geçmiş gaz
fişekleri işte o sizin çok düşündüğünüzü söylediğiniz Kürt halkına karşı
kullanılıyor. 
ALİM
TUNÇ (Uşak) – Teröriste kullanılıyor.
MEHMET
ALİ ASLAN (Devamla) – Ve burada ne diyor? Tarihi geçmiş gaz fişeğinin kullanılması
çok büyük bir tehlike arz etmektedir. Daha önce de tarihi geçmiş ilaçların doğu
ve güneydoğuya gönderildiğine, kürdistana gönderildiğine dair yine iddialar
vardı.
VURAL
KAVUNCU (Kütahya) – Yalan söylüyorsun!
MEHMET ALİ ASLAN (Devamla) – Şimdi, bakın, iddialar var
diyorum. Niye? Çünkü ben sizin gibi delilsiz konuşmuyorum. Bakın, bunu görün,
bunu görün.
FARUK
ÖZLÜ (Düzce) – Nereden buldun onu?
MEHMET
ALİ ASLAN (Devamla) – Bunu, gazeteyi yani gösteriyorum size, gazeteci
yayınlamış ve gidip gazeteciden aldım.
BAŞKAN
– Sayın milletvekilleri, konuyla alakalı olmayan birtakım materyallerin kürsüye
taşınması doğru değil.
MEHMET
ALİ ASLAN (Devamla) – Siz de lütfen çıkarken delilli konuşun ama sizin elinizde
sadece izledikleriniz var.
(Mikrofon
otomatik cihaz tarafından kapatıldı) 
HAKAN
ÇAVUŞOĞLU (Bursa) – Yok yok, izlediklerimiz yok, merak etme.
MEHMET
ALİ ASLAN (Devamla) – Çok müdahale oldu Başkanım.
BAŞKAN
– Süreniz dolmuştur Sayın Aslan.
MEHMET
ALİ ASLAN (Devamla) – Ama Sayın Çavuşoğlu hep müdahale etti Sayın Başkan. (HDP
sıralarından alkışlar) 
BAŞKAN
– Sayın Aslan, bugüne kadar hiç süre uzatmadım, gene uzatmayacağım.
Süreniz
dolmuştur, buyurun efendim.
MEHMET
ALİ ASLAN (Devamla) – Neyse, devamı yarın. 
YILMAZ
TUNÇ (Bartın) – Sırıtıyor, sırıtarak gidiyor.
BAŞKAN
– 1’inci madde üzerinde gruplar adına Cumhuriyet Halk Partisinden
Afyonkarahisar Milletvekili Burcu Köksal konuşacaktır.
Buyurun
Sayın Köksal. (CHP sıralarından alkışlar)
Sizin
de süreniz on dakikadır. 
YILMAZ
TUNÇ (Bartın) – Sırıtarak gidiyor, sırıtarak.
MURAT
DEMİR (Kastamonu) – Sırıtıyor.
İDRİS
BALUKEN (Diyarbakır) – Susun oradan ya, susun!
MURAT
DEMİR (Kastamonu) – Kes!
İDRİS
BALUKEN (Diyarbakır) – Sen kes! El kol hareketleri yapmayın öyle. (AK PARTİ ve
HDP sıraları arasında karşılıklı laf atmalar)
BAŞKAN
– Sayın milletvekilleri, hatip kürsüdedir şu anda, lütfen hatibin insicamını
bozmayalım.
Buyurun
Sayın Köksal, süreniz on dakikadır.
CHP
GRUBU ADINA BURCU KÖKSAL (Afyonkarahisar) – Sayın Başkan, değerli
milletvekilleri; 19 sıra sayılı uluslararası sözleşmenin 1’inci maddesi
üzerinde söz almış bulunuyorum. 
Bugün
Şırnak’ta şehit düşen Afyonkarahisar Bolvadinli hemşehrim Ramazan Emet’e
öncelikle Allah’tan rahmet, yakınlarına, sevenlerine sabırlar diliyorum.
Hepimizin başı sağ olsun ve terörün her türlüsüne lanet olsun diyorum. (CHP ve
AK PARTİ sıralarından alkışlar)
Evet,
ülkemizde doğu ve güneydoğu ne yazık ki yangın yerine dönmüş durumda. Ülkede
neredeyse bir iç savaş yaşanıyor arkadaşlar ve bu konuda ne yazık ki iktidar
kanadından bize Parlamentoda yeteri kadar bilgi verilmiyor, bunu görüyoruz. 7
Haziran seçimlerinden sonra artan terör olayları neticesinde 1 Kasım
seçimlerine giderken istikrar istikrar diye oy isteyen AKP… Ne yazık ki bugün
ocak ayına geldiğimizde memleketin kan gölüne döndüğünü görüyoruz. Ben
soruyorum: Bu muydu sizin istikrarınız, hani terör olaylarını bitirecektiniz,
hani bu ülkede iç savaş olmayacaktı, hani bir kaos ortamı yaşanmayacaktı? Bu
muydu, ben bunu soruyorum. 
İLKNUR
İNCEÖZ (Aksaray) – Savaş değil, terörle mücadele. 
BURCU
KÖKSAL (Devamla) – Ve bakın, ülkemizin doğusunda yaşanan olaylar sadece can
güvenliğini tehdit etmiyor, biz her gün ölüm haberleri almakla kalmıyoruz,
bütün ülke etkileniyor. Bugün iş adamlarımızın tırları ne yazık ki sınır
kapılarında bekliyor. 
Benim
ilim, Afyonkarahisar, yumurtacılık bakımından büyük bir öneme sahip, Başmakçı
ilçemiz yumurta borsası olarak bilinir ve bizim, bugün, yumurta üreticilerimiz,
yumurta tüccarlarımız yurt dışına ihracat yapan insanlar ve ne yazık ki doğuda
yaşanan olaylar yüzünden, bugün sınır kapılarımızın kapalı olması yüzünden
binlerce tır ne yazık ki orada beklemek zorunda kaldı ve son tüketim tarihi
geçen ürünler bozulma tehlikesiyle karşı karşıya kaldı ve birçok üreticimiz,
birçok iş adamımız bu yüzden zarar etti. Yumurtacılar; çimento, tuğla
üreticileri; çikolata, bisküvi gibi özellikle son tüketim tarihi olan ürünleri
üreten ve bunları pazarlayan iş adamlarımız ne yazık ki büyük oranda zarar etti
ve birçok firmamız iflasın eşiğine geldi. 
Bugün
ne yazık ki -yine söylüyorum- doğu ve güneydoğuda yaşanan olaylar nedeniyle bu
tırların sınır kapılarından geçememesi ve firmaların batma tehlikesi ve zarar
etmesi yüzünden, ne yazık ki, binlerce emekçi, işçi işsiz kalma tehlikesiyle
karşı karşıya. Zaten on üç yıllık iktidarınız döneminde Türkiye’de bir işsizler
ordusu yarattınız ve her gün o ordu giderek büyüyor, bir de bunun üstüne bu iş
adamları battıktan sonra, zarar ettikten sonra çıkan yüzlerce, binlerce işçiyi
hesaba kattığınızda ne yazık ki rakam devasa boyutlara ulaşacak duruma geliyor.
Ve seçimlerden önce… 
ALİM
TUNÇ (Uşak) – Başta verdiğim alkışı geri alıyorum. 
BURCU
KÖKSAL (Devamla) – Bakın, seçimlerden önce taşeron işçilerle ilgili bir
vaadiniz vardı. Ne dediniz? Kamunun ihtiyaç duyduğu alanlarda taşeron işçiler kadroya
alınacak dediniz. Bugün Türkiye’de 1 milyon 361 bin 673 taşeron işçiden sadece
100 binine kadro vereceğinizi söylüyorsunuz.
COŞKUN
ÇAKIR (Tokat) – Yanlış rakam.
BURCU
KÖKSAL (Devamla) – Nerede kaldı bu söz? Hani hepsi kadro alacaktı, hani bakan
açıklama yapmıştı taşeron işçiye kadro verilecek diye. Neden 100 binine
veriyorsunuz, neden tamamına kadro verilmiyor, diğerlerinin suçu ne? Ben burada
soruyorum, onların mağduriyeti nasıl giderilecek?
Yine,
on üç yıllık AKP iktidarı döneminde ne yazık ki, üzülerek söylüyorum Atatürk’le
ilgili “Atatürk” ismiyle ilgili birçok kurumdan Mustafa Kemal Atatürk’ün
isminin kaldırılmaya çalışıldığını görüyoruz. “Afyonkarahisar Atatürk Stadyumu”
kaldırıldı, yerine, yeni açılan stadyuma “Arena Stadı” adı verildi. Neden “Atatürk
Stadyumu” adı vermediniz? Afyonkarahisar’da Mustafa Kemal Atatürk’ün annesinin
adını taşıyan Zübeyde Hanım Kadın Doğum ve Çocuk Hastalıkları Hastanesi
kapatıldıktan sonra yeni binasına taşındı ve Zübeyde Hanım’ın ismi verilmedi.
Kusura bakmayın ama Atatürk’ün ismini tabelalardan belki silersiniz ama bizim
kalbimizden, bizim yüreklerimizden silmeye hiç kimsenin gücü yetmez. (CHP
sıralarından alkışlar)
NURETTİN
YAŞAR (Malatya) – Atatürk’ün posterini indirdiler bak. Bilmiyor musun, duymadın
mı?
BURCU
KÖKSAL (Devamla) – Afyonkarahisar’da 49 tane belediye kapattınız. Kapatılan
belediyeler kapanırken “Çok iyi hizmet alınacak, daha iyi olacak.” dediniz. Ama
şimdi o belediyeleri dolaştığımızda hiçbirinin hâlinden memnun olmadığını
görüyoruz. Bu kapatılan belediyelerde çalışan geçici işçiler bugün işsiz
kaldılar kapattığınız için. Onlara hiçbir istihdam sağlanmıyor. Onların
haklarıyla ilgili ne gibi düzenlemeler yapmayı düşünüyorsunuz, merak ediyorum.
Bugün, bakın, elektrik dağıtım şirketi ocak ayında zam
uygulayacağını söyledi, amenna. Alıştık artık zamlara, hemen hemen her ay bir
zam görüyoruz. Maşallah, kaşıkla veriyorsunuz, kepçeyle alıyorsunuz
vatandaştan.
ORHAN
KARASAYAR (Hatay) – AK PARTİ’den önceydi o.
BURCU
KÖKSAL (Devamla) – Hayır. On üç yıllık AKP iktidarı döneminde kaşıkla verilen
–yine söylüyorum- kepçeyle alınıyor.
RAMAZAN
CAN (Kırıkkale) – Hanımefendi, hangi maddeyle ilgili konuşuyorsunuz?
BURCU
KÖKSAL (Devamla) – Aralık ayında elektrik dağıtım şirketinin tüketilen
elektrikleri sayaçlarda, özellikle endekslerde eksik rakam yazıp aralık
ayındaki o endeksi ocak ayına, ocak ayındaki o zamlı faturaya yansıtacağı
söyleniyor. Bu konuda ne diyorsunuz, merak ediyorum doğrusu. Vatandaşın zaten
zamlardan beli büküldü, vatandaş zaten işsizlikten, yoksulluktan bir hâl oldu.
Acaba bu konuda ne yapmayı düşünüyorsunuz, çok merak ediyorum. Bu Mecliste tüm
AKP’li milletvekili arkadaşlarıma soruyorum. Burada olmasını isterdim Hükûmet
temsilcilerinin, hepsinin tam kadro burada olmasını isterdim, bu Genel Kurulu
takip etmesini isterdim ama ne yazık ki bu takibin yeteri kadar yapılmadığını
görüyoruz biz.
RAMAZAN
CAN (Kırıkkale) – Hangi maddeyle ilgili konuşuyorsunuz?
BURCU
KÖKSAL (Devamla) – Şunu bilin: Seçimlerden önce hangi vaatte bulunduysanız biz
Cumhuriyet Halk Partisi olarak tüm vaatlerinizin takipçisi olacağız, tüm
vaatlerinizin hayata geçirilmesi için biz mücadele edeceğiz.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Köksal.
1’inci
madde üzerinde şahıslar adına İstanbul Milletvekili Zeynel Emre konuşacak.
Buyurun
Sayın Emre. (CHP sıralarından alkışlar)
Sizin
süreniz beş dakikadır. 
ZEYNEL
EMRE (İstanbul) – Sayın Başkan, değerli milletvekilleri; 19 sıra sayılı Asya
Altyapı Yatırım Bankası Kuruluş Anlaşmasının Onaylanmasının Uygun Bulunduğuna
Dair Kanun Tasarısı’nın 1’inci maddesi üzerine şahsım adına söz aldım. Sizleri
saygıyla selamlıyorum.
Değerli
milletvekilleri, bildiğiniz üzere uluslararası anlaşmalarda karşılıklı fayda
esastır. Ülkeler karşılıklı fayda gördükleri bir konuda anlaşma icra ederler.
Biz ülke olarak, devlet olarak burada bugün yaptığımız anlaşmalara, kanunlara,
yasalara, bundan önce çıkan yasalara da olduğu gibi uymakla yükümlüyüz.
Uluslararası ilişkilerde ne kadar dostluk gösterirseniz o kadar dostunuz olur;
ne kadar düşmanlık gösterirseniz de bir o kadar düşman sahibi olursunuz. 
Bakın,
Türkiye’de mevcut iktidar döneminde birbirinden enteresan, vahim, daha önce
görülmemiş olaylar yaşadık, yaşamaya da devam ediyoruz. Bunların en
önemlilerinden biri de mevcut iktidarın dahi hâlen açıklayamadığı, içinden
çıkamadığı, içinde ne olduğuna ve nereye gittiğine bir türlü karar veremediği
MİT tırları olayıdır. Bakın, 19 Ocak 2014 tarihinde –yaklaşık iki sene oluyor-
Adana-Gaziantep otoyolu Ceyhan mevkisinde MİT’e ait üç tır yasa dışı silah
taşıdıkları iddiasıyla jandarma tarafından durduruldu, arandı ve içinde neler
çıktığına ilişkin bugüne kadar farklı haberler, açıklamalar duyduk. O olayda
görev yapan jandarma görevlileri, tırları durduran görevliler hapse atıldı, tutuklandı,
soruşturmayı yürüten savcıların görev yerleri değiştirildi. Olay da paralele
bağlandı. 
Bakın,
aradan bunca zaman geçmesine rağmen tam olarak bu tırların içerisinde ne
olduğuna ilişkin sağlıklı bir açıklamayı duyabilmiş değiliz. Evet, devlet içerisindeki
iki yapının kavgasını biliyoruz. Bu iki yapının zamanında ne kadar sıkı fıkı
olup birbirlerini nasıl kandırdıklarını, tüm Türkiye’yi nasıl yanılttıklarını,
yüzlerce yurttaşımızı nasıl mağdur ettiğini biliyoruz. MİT tırlarıyla ilgili o
kadar farklı açıklamalar oldu ki bu tırların içinde ne olduğunu iktidarın
hakikaten bilip bilmediği konusunda da ciddi şüphelerimiz var.
Tırlar
ilk durdurulduğunda MİT, “Ülke dışına herhangi bir silah nakli söz konusu
değildir.” açıklamasını yaptı. Başbakanlık, “Tırlarda gıda ve insani yardım
malzemesi vardı.” dedi, daha sonra da içinde gıda olmadığı anlaşılınca da
“Tırlar Türkmenlere gidiyordu.” durumuna döndü. Daha önce de burada ifade
edildi: Mevcut Başbakan Yardımcısı, o tırların içerisinde insani yardım
olmadığını, Türkmenlere gitmediğini inandırıcı, daha inandırıcı olsun diye
yemin ederek, “Vallahi de billahi de o tırlar Türkmenlere gitmiyordu.” dedi ve
şu anda da devleti yöneten Hükûmetin içinde yer alıyor. Aslında kimseye gerek
yok değerli arkadaşlar, birbirinizi yalanlayıp duruyorsunuz. Ne garip, ne
acıdır ki, devlet içindeki bu ikiliği, bu tutarsızlığı ortaya koyan, tırlar
içinde ne olduğunu belgeleyen, bunları haber yapan gazeteciler Can Dündar ve
Erdem Gül, bugün, devlet sırlarını ifşa etmekten tutuklular. Aslında ortada
devlet sırrı diye bir şey yok. Tüm dünyanın, haber yapılmadan önce herkesin
duyduğu, İnternet sitelerinde çarşaf çarşaf resimleri çıkan tırlarla ilgili
devlet sırlarını ifşa ettiği, casusluk suçlamasıyla tutuklandılar. 
Bakın
değerli arkadaşlar, devleti devlet yapan, kendi koyduğu kurallara, kanunlara
uymasıdır. İktidar, halkına yalan söyleyemez, suç işleyemez. Halkın haber alma
hakkı, haber alma özgürlüğü kaynağını Anayasa'dan alır ancak iktidarın veya
yönettiği devletin suç işleme özgürlüğü yoktur. Bu nedenle, devlet şeffaf olmak
zorundadır. Devletin halkından gizli iş yaptığını düşünemeyiz. 
Burada,
belki bilerek belki bilmeyerek ortaya çıkan bir durum da var, bunu da belirtmek
istiyorum. Biz, Cumhuriyet
Halk Partisi milletvekilleri olarak, cezaevinde, tutuklanan jandarma
görevlilerini ziyaret ettik. Bakın, o olaydan sonra, tutuklandıkları döneme
kadar, o bölgede herhangi bir trafik suçu işleyen bir tırı dahi durdurmaya
çekinmişler “Acaba içinden ne çıkar?” diye. Buradan da şu sonucu çıkaralım: O
bölgede sürekli bir tır sevkiyatıyla nerelere ne gittiğini bilmiyoruz, kimse de
araştıramıyor. Orada görev yapan “Vahim” isimli bir köpeği dahi maalesef oradan
sürmüşler, başka yere görevlendirmişler değerli arkadaşlar. 
Türkiye bir hukuk devletidir, kendi koyduğu yasalara
uymalıdır ve hukuk devleti olmanın gereklerini yerine getirmelidir diyorum,
hepinize saygılarımı sunuyorum. (CHP sıralarından alkışlar)
BAŞKAN – Teşekkürler Sayın Emre.
1’inci madde üzerindeki görüşmeler tamamlanmıştır.
1’inci maddeyi oylarınıza sunuyorum: Kabul edenler...
Kabul etmeyenler... Madde kabul edilmiştir.
Birleşime on dakika ara veriyorum.
Kapanma Saati: 21.24
ALTINCI OTURUM
Açılma Saati: 21.38
BAŞKAN: Başkan Vekili Ahmet AYDIN
KÂTİP ÜYELER: Elif Doğan
TÜRKMEN (Adana), İshak GAZEL (Kütahya)
------0-----
BAŞKAN
– Sayın milletvekilleri, Türkiye Büyük Millet Meclisinin 24’üncü Birleşiminin
Altıncı Oturumunu açıyorum.
19
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon?
Burada. 
Hükûmet?
Burada. 
1’inci
madde kabul edilmişti. 
Şimdi
2’nci maddeyi okutuyorum:

MADDE
2- (1) Bu Kanun yayımı tarihinde yürürlüğe girer.
BAŞKAN – Madde üzerinde gruplar adına
ilk söz, Halkların Demokratik Partisi
Grubu adına İstanbul Milletvekili Filiz Kerestecioğlu’na aittir. 
Buyurun Sayın Kerestecioğlu. (HDP
sıralarından alkışlar) 
Süreniz on dakikadır. 
HDP GRUBU ADINA FİLİZ
KERESTECİOĞLU DEMİR (İstanbul) – Sayın Başkan, sayın milletvekilleri;
uluslararası sözleşmelerden, ticari anlaşmalardan konuşuyoruz. Uluslararası
sözleşmeler uygulanmak için imzalanan sözleşmelerdir ama maalesef, bugün
imzalanan uluslararası anlaşmalara itibar kazanmak için bir araç olarak
bakılıyor. Örneğin, Avrupa İnsan Hakları Mahkemesi Türkiye’yi cinsiyet temelli ayrımcılıktan, yaşam hakkı ihlalinden
mahkûm ediyor -örneğin Opuz kararında olduğu gibi- sonra biz İstanbul
Sözleşmesi’nin ilk imzacısı olarak yeniden itibar kazanmaya çalışıyoruz. Ama
şimdi de bu sözleşmenin uygulanmasına bakacağız çünkü kadın cinayetleri hızla,
yine artarak sürüyor. İlk imzacısı olmak yetmiyor, gerçekten uygulanıp
uygulanmadığına bakmamız gerekiyor. 
Avrupa İnsan Hakları Mahkemesi eski yargıçlarından Rıza
Türmen bugünkü röportajında “Sokağa çıkma yasaklarını nasıl
değerlendiriyorsunuz?” diye sorulduğunda şöyle açıklıyor: “Sokağa çıkma yasağı
geniş bir insan hakları sorunudur. Devletin kendi vatandaşlarına karşı birtakım
temel yükümlülükleri vardır yaşam hakkıyla ilgili, kötü muameleyle ilgili.
Mesela, devlet kasıtlı olarak öldürmeme yükümlülüğü altındadır. İkincisi,
devlet vatandaşlarının yaşam haklarına yönelik bir tehdit görüyorsa yaşamlarını
koruyacak tedbirleri almakla yükümlüdür. İnsanlık dışı kötü muamele yasağını
delmemekle yükümlüdür. Bu açıdan baktığınızda sokağa çıkma yasağı bütün temel
yükümlülükleri ihlal ediyor. Yani, sokağa çıkmadıkları için oradaki insanların
yaşam hakları tehdit altında. Hastaneye gidemiyorlar, su bulamıyorlar. Devlet
de asli görevlerinden olmasına karşın bu ihtiyaçların hiçbirini gideremiyor. Ve
o duvarlara ‘Türk’e itaat et.’ gibi yazılar yazan ve suç işleyen görevliler
hakkında soruşturma yapıp cezalandırma yoluna gitmiyor. Yani, kamu
görevlilerinin işlediği suçlara kol kanat geriliyor. Cesetler günlerce ortada
kalıyor; yakınlarına, akrabalarına verdiği bir acı var. Yani, insan haklarına
dair her hak ihlal edilmiş hâlde.”
Rıza Türmen kendisine sorulan “Peki, bu yasağın hukuki
dayanağı var mı?” sorusuna hepinizin bildiği cevabı veriyor: “Yok.” Bunu
detaylı olarak açıklamayacağım çünkü bu kürsüden defalarca bunun hukuki hiçbir
dayanağı olmadığı açıklandı. 
Aynı
şekilde “Hükûmet sokağa çıkma yasağı konusunda bir somut süre vermiyor. ‘Son
terörist de etkisiz hâle getirilene kadar’ gibi belirsiz bir süre veriliyor. Bu
keyfîlik değil mi?” sorusuna verdiği cevap da “Çünkü Hükûmet durumu bir savaş
gibi görüyor ve açıkça -tırnak içerisinde- zafer kazanmak istiyor. O bölgeyi
tamamen temizleyip insansızlaştırıp bulduğunu öldürme gibi algılıyor.
Geçmişteki deneyimlerimizden, başka ülkelerin deneyimlerinden böyle bir
yaklaşımın ne tür sonuçlara yol açacağını gayet iyi biliyoruz.”
Son
olarak da “AİHM’den bir tedbir kararı çıkar mı, böyle bir kararın hukuki sonucu
ne olur?” sorusuna cevabı da “Eğer tedbir kararı vermeyecek olsaydı bu
başvuruyu reddederdi. İncelemeyi kabul etmiş, karar çıktığı anda, yargılama
bitene kadar Türkiye sokağa çıkma yasağını kaldırmak zorunda. Bu karara uymaz
ise Mahkeme, Avrupa Komisyonuna bu karara uyması için baskı yapmasını ister.
Böyle bir durum Türkiye’yi uluslararası alanda güç duruma düşürür.”
Yaşamadığımız bir şey değil. Oradaki davalar, tazminatlar, bizlere yol, su,
elektrik olarak hep geri döndü ve insanların tabii yıllarca canı yandı, bu da
cabası.
Şimdi,
bugün ülkenin hâlini ifade eden tek bir söz var benim için, keder, gerçekten
keder; ülkenin her tarafında bir keder var. Yanı başımızda olan Ankara
katliamının kederini, Soma’da ölen 301 madencinin kederini, her gün aralıksız
öldürülen kadınların kederini, savaşın, orada ölen çocukların kederini,
arkadaşımız Tahir Elçi’nin kederini, dün öldürülen, burada arkadaşlarımın
arkadaşları olan ve onları yakinen gördüğüm “Gerçekten öldüler mi, inşallah
ölmemişlerdir.” diye haber almaya çalıştıkları 3 Kürt siyasetçi kadının
kederini sadece biz taşımıyoruz, sadece Kürtler de taşımıyor, aslında herkes
taşıyor bu kederi ve buna sizin seçmeniniz de dâhil. Ülkeye yayılmış bir keder
hâli var maalesef. Bizler birinin acısından, gördüğü eziyetten keyif alan
insanlar değiliz, olamayız. Belki böylece idare ettiğinizi zannediyorsunuz, iki
kuruş maaş zammının ardından onlarca tüketim maddesinde zam yapıyorsunuz, bunun
kederini de bütün halkımız taşıyor. Yoksulluğun kederini de taşıyoruz hep
beraber. 
Şimdi, bugün kabul etseniz de etmeseniz de halkın
önemli bir bölümü, iktidar partisine oy veren seçmenlerin de bir bölümü dâhil
olmak üzere barış, müzakere masasına geri dönülmesini istiyorlar. Gerçekten
insanlar bunu istiyorlar. Çünkü buna terör, terör diyerek bir yere varamıyoruz,
yıllardır varamadık, yine varamayacağız.
Ben, yine, tanıdığım birisinin dün yazdığı bir yazıdan
size örnek vermek istiyorum. İngiltere-İrlanda sürecini dün anlatan Chris
Stephenson İrlanda’nın hikâyesini anlatırken İrlanda ve İngiltere’nin yirmi beş
yıl kaybettiğini, binlerce insanın öldüğünü ve Türkiye’nin zaten bu kayıpları
yaşadığını, aynı noktaya dönülmemesini ifade ediyor. “Kuzey İrlanda’da
silahların nihai gömülüşü, barış anlaşması, yeni anayasanın yasalaşması,
Katolik azınlığa eşit temsil hakkını garantileyen özerk hükûmetin kurulmasından
tam dokuz sene sonra oldu.” diyor. Yani, karşılıklı bir güven ortamından, bazen
de güven bunalımından geçmiş bir süreç. Kuzey İrlanda bugün cennet olmadı ama
eşitlik ve insan hakları mücadelesi politik ve sivil alanda silah kullanılmadan
devam ediyor; evet, silah kullanılmadan devam ediyor.
Bir
başka kederi sıralamak gerekirse, diyorsunuz ki: “Biz o sığınmacılara kapımızı
açtık.” Peki, öyle mi gerçekten, biz sığınmacılara bu ülkede kapımızı açtık mı?
Daha dün çoğu çocuk 31 kişi öldü o sahillerde ve o sahillerde hakikaten
insanlar nasıl yaşayacaklar? Denizlerimiz bile bugün artık gittiğimizde,
yazları baktığımızda çocuk ölüleriyle anılıyor olacak. O denizlere baktığımız
zaman biz çocukların cesetlerini göreceğiz gözümüzün önünde. Peki, biz hangi
kapıyı açtık onlara, hangi şartları sağladık, hangi statüyü sağladık da bu
insanlar ölümü göze alarak bu ülkeden kaçmak istiyorlar? Son bir yılda 3.800
sığınmacı öldü. Sadece Türkiye değil, Avrupa’nın da utanması gerekiyor bu
durumdan. Suriye, Irak, Orta Doğu politikalarının, ulusların kendi kaderlerini
tayin hakkını hiçe sayan korkunç kapitalist ve sömürgeci politikaların
sonucudur bütün bunlar. Bu dünya hepimizin, sadece bir grup tekelci
kapitalistin değil. 
Ben,
son olarak, bugün ülkemizde yapılan talihsiz bir konuşmaya da dikkat çekmek
istiyorum. 
Sayın
Cumhurbaşkanı bugün dedi ki Suudi Arabistan’la ilgili olarak: “47 kişi idama
mahkûm edilmiştir. Türkiye’de bir idam müessesesi yok. Doğrudur veya yanlış,
ayrı bir müessese. Suudi Arabistan’daki idamlar bir iç hukuk meselesidir.” ve
ardından “Mısır’daki idamlara niye dünya ses çıkarmadı?” diye sordu. 
Arkadaşlar,
bugün, ister Amerika’da ister Suudi Arabistan’da ister Mısır’da ister Yemen’de,
nerede olursa olsun idamlarla ilgili olarak “O ülkenin iç hukuk sorunudur.”
diyemeyeceğimiz evrensel hukuk kurallarıyla yaşıyoruz. Bunu yapmak zorundayız. Böyle
yaşamak zorundayız. Bu nedenle, gerçekten, ben, bunun dahi söylendiği bir
despotik anlayışın burada hâkim olmamasını diliyorum. 
Sizlere,
hepinize söylüyorum: Demokrasi, insan hakları, hukuk hepimize gereklidir, bu
ülkeyi el birliğiyle, evet, el birliğiyle bu keder hâlinden çıkaralım senin
seçmenin, benim seçmenim diye değil. Gerçekten, hepimize yansıyan bu keder
hâlinden çıkaralım çünkü birimiz gülemediğimiz zaman hiçbirimizin gülmesi
mümkün olmayacak. Bu, daha fazla sürerse, bu gülememe hâlimiz daha da uzayacak
ve acılarımız daha da büyüyecek. 
Hepinize
saygılar sunarım. (HDP sıralarından alkışlar) 
BAŞKAN
– Teşekkürler. 
Gruplar
adına ikinci söz, Cumhuriyet Halk Partisi Grubu adına Bursa Milletvekili Ceyhun
İrgil’e aittir. 
Buyurun
Sayın İrgil. 
Sizin
de süreniz on dakikadır. 
CHP
GRUBU ADINA CEYHUN İRGİL (Bursa) – Sayın Başkan, sayın milletvekilleri; yüce
heyetinizi saygıyla selamlıyorum. 
Değerli
arkadaşlar, değerli milletvekilleri; burada dün Sağlık Bakanını dinledik ve
bütün seçim süreçleri boyunca da televizyonlardan veya diğer basın
organlarından, özellikle çok övündüğünüz ve çok da üstünde vurgu yaptığınız
sağlık sistemiyle ilgili ben de birkaç söz etmek üzere bugün burada
karşınızdayım.
Değerli
milletvekilleri, bu iktidarınız döneminde en övündüğünüz, seçim meydanlarında
yere göğe koyamadığınız Sağlıkta Dönüşüm Programı nedir, ne değildir, bir de
bizim açımızdan bakalım. 
Sağlık
kamusal, herkesin eşit ve tam olarak ulaşması gereken bir hizmettir ve yıllarca
sağlığa güdük bütçeler ayıran iktidar, tercihini sağlıktan yana, barıştan yana
değil, savaştan ve silahtan yana kullandı. Bunu bütçeye baktığınızda
göreceksiniz. 
2003
yılında başlattığınız Sağlıkta Dönüşüm Programı için, dönemin bakanı programı
sunarken aynen bir tabir kullanmıştı, çok hoş bir tabirdi o “Kendine mahsus bir
program” demişti, “Kendimize mahsus bir program” demişti; gerçekten de yaşadık
ve gördük ki gelinen sonuç itibarıyla kendinize mahsus bir sağlık sistemi
oluşturdunuz. 
Sağlıkta
Dönüşüm Programı’yla Sağlık Bakanlığının örgüt yapısını değiştirdiniz, sağlık
ocaklarını kapattınız ve köylerde sağlık hizmetini sıfırladınız. 
Kamu
Hastaneleri Birliğini kurdunuz ve hastaneleri CEO’lara yönettirmeye başladınız;
çalışanların huzurunu ve çalışma düzenini bozdunuz. Performans sistemi getirdiniz;
talebi kışkırttınız, arzın talebi yaratmasına yol açtınız. Sağlık çalışanlarına
olan güveni, saygınlığı azalttınız, bunun sonucunda da sağlıkta şiddete zemin
hazırladınız. 
Bu
Sağlıkta Dönüşüm Programı’yla sağlık sisteminin nasıl çökme noktasına geldiğini,
bir de sizin resmî rakamlarınızla konuşalım ve bir göz atalım. 
Sizin
döneminizde bazı rakamlar arttı, doğru. Ne arttı? Örneğin devlet hastanelerinde
olan ölüm oranlarında artış oldu. Aranızda hekim arkadaşlarım var, onlar da bu
rakamları biliyorlar. Örneğin 2010 yılında 83 bin kişi, 2014 yılında 116 bin
kişi, yani yüzde 40 oranında devlet hastanelerinde ölüm oranında artış oldu.
Bunun nedenine ben “Siz öldürdünüz.” demiyorum ama bu insanların, bu kritik
hastaların birçoğuna özel hastanelerde ve diğer özel kuruluşlarda bakılmadığı
için kritik ve zordaki ve sıkıntılı hastaların tamamı devlet hastanesine sevk
edilip gerekli ve yeterli bakımları almadıkları için bu sonuçlar bu
istatistikler oluştu. 
Örneğin,
hekime başvuru sayısına bakalım. Siz iktidara geldiğinizde yani 2002’li
yıllarda 209 milyon insan hastaneye başvurdu. 2014 yılında bu sayı ne kadar
oldu? 644 milyon. Bu ülkenin nüfusu ne kadar? 77-78 milyon. Yani, milleti hasta
ettiniz desek yeridir. Örneğin, 2002’de 769 milyon kutu ilaç satıldı. 2014’te 1
milyar 970 milyon kutu ilaç satıldı.
NURETTİN
YAŞAR (Malatya) – Hasta ettik yani.
CEYHUN
İRGİL (Devamla) – Evet, hem hasta ettiniz hem dert sahibi yaptınız.
Zaten
şu anda -kayıtlara da geçsin- aşağı yukarı bizi dinleyen 25-30 civarında AK…
AKP’li arkadaşımız var.
RAMAZAN
CAN (Kırıkkale) – AK PARTİ…
HAKAN
ÇAVUŞOĞLU (Bursa) – AK PARTİ…
CEYHUN
İRGİL (Devamla) – AK PARTİ olsun, öyle bir derdim yok. Boyunuza göre çok kısa.
Acil
servise başvuran sayısı kaçtı Hakanım, biliyor musun? 100 milyon. Ülkenin nüfusu
70 milyon. Burada dünya rekoru kırdınız. Dünyada nüfusundan daha fazla acile
başvuran tek ülke biziz.
AYTUĞ
ATICI (Mersin) – Bütün millet de acillik olmuş desene.
CEYHUN
İRGİL (Devamla) – Onunla ilgisi yok. Acile gidince fark ödemiyorsun da…
İnsanlar, düşünün, o 2 lira, 10 lira, 3 lira farkı bile vermemek için geceleri
acillere yığılıyor arkadaşlar, gerçekçi olun. (CHP sıralarından alkışlar)
İSRAFİL
KIŞLA (Artvin) – Sizin döneminizde acil de yoktu.
NURSEL
REYHANLIOĞLU (Kahramanmaraş) – Eskiden doktora gidemiyorlardı, ilaç
alamıyorlardı.
MUSTAFA
ILICALI (Erzurum) – Ölüleri rehin alıyordunuz, rehin!
CEYHUN
İRGİL (Devamla) – Hocam, rehine girme. Ben öyle örnekler veririm ki, o kadar
borçlandı ki vatandaş hastanelere, geçen sene borçlarını silmek zorunda kaldınız.
Aranızda doktor arkadaşlar var, onlara sorun.
BAŞKAN
– Sayın İrgil, siz Genel Kurula hitap edin.
Sayın
milletvekilleri, lütfen kürsüdeki hatibin insicamını bozmayalım.
CEYHUN
İRGİL (Devamla) – Örneğin, 2002 yılında bu ülkede 2 milyon kişi ameliyat
olmuştu, 2014’te nüfusa oranla baktığımızda kaç kişi ameliyat olmuş? 14 milyon.
Sizce normal mi bu? Bunun nedeni ne? Hizmet mi?
NURSEL
REYHANLIOĞLU (Kahramanmaraş) – Tedavi oluyorlar.
CEYHUN
İRGİL (Devamla) – Değil Hanımefendi, ne tedavisi? Performans, performans.
NURSEL
REYHANLIOĞLU (Kahramanmaraş) – Ben sağlıkçıyım, sizden iyi biliyorum. 
CEYHUN
İRGİL (Devamla) – Çünkü, ameliyat karşılığı para ödüyorsunuz, insanlar o yüzden
ha bire ameliyata yükleniyor. 
NURSEL
REYHANLIOĞLU (Kahramanmaraş) – Önce bıçak parası veriyorduk ama şimdi artık
vermiyoruz.
CEYHUN
İRGİL (Devamla) – Şu anda bıçak parası sizin sayenizde her yerde var. 
NURSEL
REYHANLIOĞLU (Kahramanmaraş) – Beş yıldızlı oteller gibi şu anda hastaneler.
CEYHUN
İRGİL (Devamla) - Eskiden tek tük olanlar şu anda… Şimdi bütün özel
hastanelerde yüzde 200 fark ödediğiniz zaman onun adı ne parası Allah aşkına?
Bıçak parası işte o, resmî bıçak parası oldu o, o resmî bıçak parası oldu. (AK
PARTİ sıralarından gürültüler)
AYTUĞ
ATICI (Mersin) – Sayenizde devlet bıçak parası almaya başladı.
BAŞKAN
– Sayın milletvekilleri, müdahale etmeyelim.
Sayın
İrgil, lütfen Genel Kurula hitap edin.
CEYHUN
İRGİL (Devamla) – Neyse, bu gidişle, bu performans sisteminizle, memlekette
neşter değmeyen insan kalmayacak. Arkadaşlar, bunun sonuçlarını siz de
yaşayacaksınız, birbirimizi kandırmayalım. Yirmi dört saat -hekim arkadaşlar,
hekim milletvekilleri bilir- madem her şey yolunda, insanlar hastanede yer
bulmak için, ameliyat olmak için neden ha bire bizi arıyorlar, sizi arıyorlar? Hatta
sizin kendi milletvekilleriniz bile bizi arıyor kanser hastaları için. Demek ki
bir sorun var, rica ederim.
NURETTİN
YAŞAR (Malatya) – Doktorlar mı yapıyor bu işi Hocam?
NURSEL
REYHANLIOĞLU (Kahramanmaraş) – Her yerde onkoloji var artık, bütün illerde. 
CEYHUN
İRGİL (Devamla) – Her yerde değil Hanımefendi. 
NURSEL
REYHANLIOĞLU (Kahramanmaraş) – Onkoloji yoktu.
CEYHUN
İRGİL (Devamla) – Onkoloji hastanesi bu ülkede 4 yerde var, gidip bakın.
NURSEL
REYHANLIOĞLU (Kahramanmaraş) – Kahramanmaraş’ta da var, her yerde var.
CEYHUN
İRGİL (Devamla) – Evet, o yeni açıldı, 5.
AKP
sadece fark ödeyecek parası olanların hastaneye gidebildiği bir sistem yarattı
şu anda, özel hastaneler için. Bu da “katkı payı, katılım payı, reçete parası”
çeşitli adlarla fark ücreti alınarak herkes müşteri konumuna geldi; eskiden hiç
olmazsa bu farklar yoktu. Piyasacı sağlık hizmetiyle anne ve bebek ölüm hızları
arttı. 
HÜSNÜYE
ERDOĞAN (Konya) - Yanlış bilgi veriyorsunuz, anne ve bebek ölüm hızları…
CEYHUN
İRGİL (Devamla) – Yanlış bilgi vermiyorum. 
HÜSNÜYE
ERDOĞAN (Konya) – Hayır, söyleyin de biz de cevap verelim.
CEYHUN
İRGİL (Devamla) - Biraz önce, öğlen de grup başkanlarınızla tartışma oldu. 10,8
gösteriyorsunuz, 11,3.
HÜSNÜYE
ERDOĞAN (Konya) – Hayır.
CEYHUN
İRGİL (Devamla) - TÜİK, arkadaşlar, sizin kendi İstatistik Kurumunuz, ben evde
kendim tek tek “Kaç tane bebek ölüyor?” diye bakmıyorum ki, sizden alıyorum
rakamları. (CHP sıralarından “Bravo” sesleri, alkışlar)
NURSEL
REYHANLIOĞLU (Kahramanmaraş) – Eskiden evde doğuruluyordu. 
CEYHUN
İRGİL (Devamla) – Hani, nerede?
NURSEL
REYHANLIOĞLU (Kahramanmaraş) – Sizin zamanınızda evde doğum oluyordu, ölen
çocuktan haberiniz bile olmuyordu.
HAYDAR
AKAR (Kocaeli) – Neyse, sen devam et.
CEYHUN
İRGİL (Devamla) - Çok güzel.
Şimdi
ne yapıyorsunuz? Şehir hastaneleri, güzel, şehir hastaneleri. Arkadaşlar, şehir
hastaneleri özelleştirmenin Truva atı, bunu hekimler biliyor, hayır, bunu
hekimler biliyor. Arkadaşlar, bütün hastaneleri özelleştiriyorsunuz aslında.
Böyle bir şey var mı arkadaşlar? Adama arsayı buluyorsunuz, üstüne bina
yapıyor, yirmi dokuz yıl, kırk dokuz yıl kiralıyorsunuz, yüzde 70’lik doluluk
garantisi veriyorsunuz, içindeki bütün işletmeler ona ait, doktor sana ait,
hepsi devlete ait, arkadaş kira ödeyecek. Böyle bir şey nerede var?
NURSEL
REYHANLIOĞLU (Kahramanmaraş) – Vatandaş memnun sağlık sistemimizden, siz ne
derseniz deyin.
CEYHUN
İRGİL (Devamla) – Arkadaşlar, şehir hastaneleri kamu-özel ortaklığı kisvesi
altında “kamu” adını kullanarak küresel sermayeye kaynak yaratıyor, olay bu. Halkın
sağlığını yandaş iş adamlarına pazarlıyorsunuz, özü budur. 
Sağlık
çalışanlarının özlük haklarını vermediğiniz gibi fazla mesaiye zorluyorsunuz.
Siz, sağlık çalışanlarının çalışma barışını bozdunuz, itiraz edenleri sürdünüz,
taciz ettiniz, binlerce yetenekli, bilgili sağlık personeli devlet
hastanelerinden istifa etti. (CHP sıralarından alkışlar) 
RAMAZAN
CAN (Kırıkkale) – Anlaşmaya gel, anlaşmaya. 
CEYHUN
İRGİL (Devamla) – Arkadaşlar, her şey yolunda, her şey güzel... 6 bin doktor
istifa etmiş, gitmiş arkadaşım, sen ne diyorsun? 
NURSEL
REYHANLIOĞLU (Kahramanmaraş) – Vatandaş memnun, vatandaş memnun. 
CEYHUN
İRGİL (Devamla) – 6 bin doktor istifa etti. Şu anda devlet hastanelerinde
gerekli, kritik ameliyatları yapacak adam yok. Bursa Devlet Hastanesinde
neredeyse beyin ameliyatı yapılmıyor, tümör ameliyatları yapılmıyor. 
NURSEL
REYHANLIOĞLU (Kahramanmaraş) – Kılıçdaroğlu’nun zamanında hastanelerde kuyruk
vardı. 
HAKAN
ÇAVUŞOĞLU (Bursa) – A, Ceyhun Bey, şimdi orada dur. 
CEYHUN
İRGİL (Devamla) – Bursa Tıp Fakültesinde… 
HAKAN
ÇAVUŞOĞLU (Bursa) – Bursa, herhâlde tek. 
CEYHUN
İRGİL (Devamla) – Arkadaşım, ben bileceğim. Sen adliyeyi bilirsin, sen
hukukçusun; doktor olan benim, izin ver. 
HAKAN
ÇAVUŞOĞLU (Bursa) – Bursa Milletvekiliyim ben de. 
BAŞKAN
– Sayın milletvekilleri, Sayın İrgil; karşılıklı konuşmayalım, Genel Kurula
hitap edelim. 
CEYHUN
İRGİL (Devamla) – Karşılıklı konuşmamak için bana karşılık, yanıt verilmeyecek,
o zaman ben veririm. 
BAŞKAN
– Sayın milletvekilleri, kürsüdeki hatibin insicamını bozmayalım lütfen. 
RAMAZAN
CAN (Kırıkkale) – Başkanım, bunun sözleşmeyle ne alakası var, anlayamadık
gitti. 
CEYHUN
İRGİL (Devamla) – Sözleşmeyle mi? 
RAMAZAN
CAN (Kırıkkale) – Evet. 
CEYHUN
İRGİL (Devamla) – İşte, her şey ekonomiyle ilgili. 
BAŞKAN
– Bağlantıyı herhâlde kuracak birazdan, bekliyoruz. 
CEYHUN
İRGİL (Devamla) – Arkadaşım, şimdiye kadar hepsi sözleşmeyle ilgili de bana
gelince mi aklına geldi? 
RAMAZAN
CAN (Kırıkkale) – Bir küreselden bahsettin ama küreselle bir alakasını
kuramadım. 
CEYHUN
İRGİL (Devamla) – Çıkan herkes her şeyden bahsediyor. 
Şimdi,
sağlık çalışanları için “İstifa ettiler.” demiştim. Arkadaşlar, mutsuz,
sağlıksız, kaygılı, bıkkın sağlık personeli nasıl sağlık hizmeti verecek? Siz
sağlık çalışanlarını taşeronlaştırdınız, herkes söylüyor. Ne kadar peki bu
oran? Arkadaşlar, her 4 çalışandan 1’i taşeron. Bu ne demek biliyor musunuz? 
FARUK
ÖZLÜ (Düzce) – Konuya gel, konuya. 
CEYHUN
İRGİL (Devamla) – Arkadaşlar, konu şu: Eğer bu taşeron kafayla sağlığı
yürütürseniz bunun acı sonuçlarını, aynı sıkıntıları bir gün gelecek siz de
sevdiklerinizle yaşayacaksınız. Arkadaşlar, bu sağlık, bu ne ekonomiye benzer
ne ona benzer ne politikaya benzer ne partiye, hiçbir şeye benzemez. Dünyada
sağlıktan, hastalıktan, kanserden daha adaletli, daha demokratik bir şey yok. 
(Mikrofon
otomatik cihaz tarafından kapatıldı) 
CEYHUN
İRGİL (Devamla) – Bu Parlamento bile kanser kadar demokratik değil. O yüzden,
bu sağlık konusunda bence fazla siyaset yapmaya çalışmayalım. 
FARUK
ÖZLÜ (Düzce) – Konumuz sağlık değil ama. 
BAŞKAN
- Teşekkürler Sayın İrgil. (CHP sıralarından alkışlar)
CEYHUN
İRGİL (Devamla) – Son bir cümlemi bitirebilir miyim, zamanım var herhâlde?
ÖZGÜR
ÖZEL (Manisa) – Başkan, çok yoğun sataşmalar oldu, bir dakika şey yapın.
BAŞKAN
– Siz cümlenizi bitirin.
CEYHUN
İRGİL (Devamla) – Ben son olarak bir şey söyleyeyim. Tamam, bu kadar
sataştınız, tamam, benim söylediğim her şey yanlış olsun. Tamam Çavuşoğlu,
bugün çok performanslısın.
HAKAN
ÇAVUŞOĞLU (Bursa) – Seni destekliyorum. “Süre versin.” diyorum.
CEYHUN
İRGİL (Devamla) – Çok yanlış olsun. Tamam, bir saniye. 
Arkadaşlar,
son cümlem: Sayıştayın SGK raporu. Ben değil -sizin Sayıştay- arkadaşlar,
Sayıştay incelemiş SGK raporunda, görmüş ve sonuç raporunda şu cümleyi
söylemiş: “SGK’nın rapor ve tabloları doğru ve günlük bilgi içermediği için…”
Arkadaşlar bu ayıp bir şeydir.
BAŞKAN
– Teşekkürler Sayın İrgil, son cümleleriniz geçti.
NURSEL
REYHANLIOĞLU (Kahramanmaraş) – SSK batmıştı, BAĞ-KUR batmıştı. BAĞ-KUR’a ilaç
veremiyorduk, SSK’lılar ilaç alamıyordu.
CEYHUN
İRGİL (Devamla) – “…doğru bilgi içermediği için kanuni ve hukuki düzenlemelere
aykırılığı nedeniyle olumsuz denetim görüşü verilmiştir.” Bu da size yeter.
(CHP sıralarından alkışlar)
BAŞKAN
– Teşekkür ediyoruz.
Madde
üzerinde şahıslar adına Kayseri Milletvekili Çetin Arık.
Buyurun
Sayın Arık. (CHP sıralarından alkışlar)
Sizin
süreniz beş dakikadır. 
ÇETİN
ARIK (Kayseri) – Sayın Başkan, değerli milletvekilleri; yüce heyetinizi
saygıyla selamlıyorum.
Sözlerime
başlamadan önce kahpe kurşunla şehit düşen kınalı kuzularımıza Allah’tan rahmet
diliyorum, yüce milletimize başsağlığı diliyorum.
19
sıra sayılı, uluslararası sözleşme üzerinde söz aldım. Bu anlaşma grubumuz
tarafından uygun görülmektedir, “evet” oyu kullanacağız. Ancak, bu vesileyle
sağlık sisteminde önemli gördüğüm aksaklıklar hakkında görüşlerimi sizlerle
paylaşmak istiyorum. 
Sağlıkta
Dönüşüm Projesi adı altında herkesin istediği hastanede istediği hekime
ücretsiz muayene olabileceğini söylediniz ama gelinen noktada ülkemizde durum
hiç de böyle değil. Bugün özel hastanelerde yüzde 200’lere varan katkı payı
alınıyor. Paran kadar sağlık hizmeti alabiliyorsun, paran varsa ameliyat
olabiliyorsun, paran varsa doğum yapabiliyorsun, paran varsa 3 çocuk
doğurabiliyorsun. Paran yoksa vay halinize.
NURSEL
REYHANLIOĞLU (Kahramanmaraş) – Siz hangi dünyada yaşıyorsunuz? Türkiye’de
yaşamıyorsunuz herhâlde.
ÇETİN
ARIK (Devamla) - Siz yaşamıyorsunuz herhâlde. Ben alandan gelen bir hekim
olarak konuşuyorum. 
Bugün
bir doğumdan alınan katkı payı 1.000 ile 1.500 lira arasında, bir bel
fıtığından alınan katkı payı 4.000 ile 5.000 lira arasında. Siz ne demiştiniz?
Demiştiniz ki muayenelerde bıçak parasının alındığını belirterek doktorları
halka şikâyet etmiştiniz. Sonrasında da bıçak parasını devlet eliyle yasal hâle
getirdiniz. Oysa sağlık, eğitim gibi temel bir haktır, herkesin ücretli ve
nitelikli bir sağlık hizmeti alması gerekmektedir. 
Değerli
milletvekilleri, bir diğer uygulamanız performans sistemi. Diyorsunuz ki ne
kadar hasta bakarsanız, ne kadar ameliyat yaparsanız, ne kadar tetkik
isterseniz o oranda puan alırsınız, o oranda da para kazanırsınız. Sağlıkta
aslolan nicelik değil niteliktir; nitelikli sağlık hizmetinin alınmasıdır,
hastanın memnuniyetidir. Bir hekim günde 100-150 hastaya bakarsa nasıl nitelikli
bir sağlık hizmeti alabilir? Bir hekim bir hastasına “ameliyat” dediğinde hasta
hekime kuşkuyla bakmaktadır, “Acaba bu ameliyat gerçek midir, yoksa puan için
mi yapılıyor?” diye sorgulamaktadır ve hasta, doktor doktor, hastane hastane
dolaşmaktadır.
Üzülerek
sizlerle bir şey paylaşmak istiyorum, lütfen burayı iyi dinleyin: Performans
sisteminde bir hekim en çok puanı ne zaman alıyor, biliyor musunuz? Ben sizlere
söyleyeyim: Hastasını kaybettiği zaman alıyor. Yanlış duymadınız, evet, bir
hekim, sizin getirdiğiniz performans sistemiyle en çok puanı hastasını
kaybettiği zaman alıyor. Oysaki aslolan koruyucu sağlık hizmetidir,
insanlarımız hastalanmadan önce tedbir alabilmektir. Ama sizin uyguladığınız
performans sisteminde koruyucu sağlık hizmetinin puanı sıfırdır. 
Değerli
milletvekilleri, bir diğer konu 18 yaş altı resmî nikâhı olmayan gebeliklerdir.
Bu doğumlar hekimlere geldiğinde emniyet güçlerine bildirmek zorundasınız, eğer
bildirmez iseniz yardım ve yataklık suçundan soruşturmaya tabi tutulmaktasınız.
Bir hasta doğum için hekime geldiğinde, hekim emniyet güçlerine haber veriyor,
polisler gelip hasta doğum sancısı çekerken eşini alıp götürüyor, eşi doğacak
çocuğunu dahi göremiyor. Hekim o an için hastanın gözünde ailesine zarar veren,
eşini ispiyonlayan kişi konumuna düşüyor. Hastanın hekime olan güveni
sarsılıyor. Hekimin verdiği komutları yapmıyor. Bilinçaltında hekimi ailesine
zarar veren, güvenilmeyen kişi konumuna düşürüyor ve doğacak çocuğuna da zarar
vereceğini düşünüyor. Hekimin aslolan görevi bebeği sağlıklı bir şekilde
annenin kucağına vermektir, annenin ve çocuğun sağlığıdır. Bu durumu bilen
birçok gebe gebeliği boyunca hiçbir hekime gitmiyor, doğum zamanı geldiğinde de
evde kendi başına, kendi imkânlarıyla doğum yapmaya kalkışıyor, bu durum da
anne ve çocuk ölümlerine yol açıyor.
MEHMET İLKER
ÇİTİL (Kahramanmaraş) – Yanlış biliyorsun, yüzde 100’e yakını hastanelerde
oluyor doğumların.
ÇETİN ARIK
(Devamla) - Ben kadın doğum uzmanıyım, biliyorum Sayın Vekilim.
MEHMET İLKER
ÇİTİL (Kahramanmaraş) – Ben de sağlık müdürlüğü yapmış ve sizden de daha…
ÇETİN ARIK
(Devamla) - Ve doğum yapamayanlar, zor durumda kalanlar nasıl geliyor biliyor
musunuz? 
(Mikrofon
otomatik cihaz tarafından kapatıldı) 
ÇETİN ARIK
(Devamla) - Evinde doğum yaptırmaya kalkışmışlar, yapamamışlar, çocuğun başı
dışarıda, eks ve siz bu hekime bu zulmü yaşatıyorsunuz, bu ailelere bu zulmü
yaşatıyorsunuz. 
MEHMET İLKER
ÇİTİL (Kahramanmaraş) – Karşılaştıralım. 13-14 sene önceydi sizin dedikleriniz.
ÇETİN ARIK
(Devamla) – Buna sizlerin hakkı yok.
BAŞKAN –
Teşekkürler Sayın Arık. 
ÇETİN ARIK
(Devamla) – Sağlık konusunda çok ciddi sorunlar var. 
MEHMET İLKER
ÇİTİL (Kahramanmaraş) – Hayır, memnuniyet oranı da yüzde 39’lardan yüzde
74-76’lara…
BAŞKAN - Sayın
Arık, süreniz dolmuştur. İsterseniz kuliste bir çay içerek birlikte sohbet
edebilirsiniz.
ÇETİN ARIK
(Devamla) – Yüce Meclisi saygıyla selamlıyorum. (CHP sıralarından alkışlar)
BAŞKAN - Çok
teşekkür ediyoruz.
2’nci madde
üzerindeki görüşmeler tamamlanmıştır.
2’nci maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
3’üncü maddeyi
okutuyorum:
MADDE 3- (1)
Bu Kanun hükümlerini Bakanlar Kurulu yürütür.
BAŞKAN – 3’üncü
madde üzerinde gruplar adına ilk söz, Halkların Demokratik Partisi Grubu adına
İzmir Milletvekili Müslüm Doğan’a attir.
Buyurun Sayın
Doğan. (HDP sıralarından alkışlar) 
Süreniz on
dakikadır.
HDP
GRUBU ADINA MÜSLÜM DOĞAN (İzmir) – Sayın Başkan, değerli milletvekilleri; size
birkaç gün önce Diyanet İşleri Başkanının bir beyanatından bir pasaj okumak
istiyorum, Sayın Başkan diyor ki: “Cemevlerinin alternatifi cami değildir…”
Sorun yok, elbette. “…başka bir inancın mabedi gibi gösterilmesi kırmızı
çizgimizdir.” diyor. 
Değerli
milletvekilleri, cemevinin ne olduğunu, neye hizmet ettiğini hepimiz biliyoruz.
Alevi inancının ve öğretisinin bir ibadethanesidir, hep böyle olmuştur. Eskiden
Aleviler mimari anlamda bir cemevine sahip değillerdi, odalarında yaparlardı
cemlerini, ibadetlerini ama artık kent koşullarında, değişen koşullarda,
kapitalist modernitenin egemen olduğu bu yoğun kentleşme içerisinde artık
kentlere göç ettiler ve kentlerde kendi cemevlerini inşa etmeye başladılar.
Bakın, Diyanet İşleri Başkanlığı… Aslında, sorun ta nereden geliyor? Biraz,
müsaadenizle, hoşgörünüze sığınarak çok kısa tarihî bir sürece değinmek
istiyorum.
Maalesef,
bizim devraldığımız sistem Nizamülmülk’ten devralınan bir sistem olarak…
Osmanlı sistemine karşı Alevilerin ortaya koyduğu direniş maalesef katliamlarla
karşılaştı. Tarihin bu derinliğine bırakarak… Tarihle yüzleşmek Meclisimizin
elbette ki bir görevi olabilir ama bugünkü gündemi olmadığı için bunu ifade
etmek istemiyorum. Katliamlar yaşandı, direnişler oldu ama cumhuriyete
geldiğimizde, cumhuriyet iradesi ilk defa ortaya konduğunda 22 Aralık 1919
yılında Alevilerin serçeşmesi olarak bilinen Hacı Bektaş Veli Dergâhı’nda
bugünkü cumhuriyetin kadroları gidip o günkü postnişine cumhuriyet fikrini
anlatıyorlar ve büyük bir destek alıyorlar. Aleviler, Bektaşiler Osmanlı’nın o
rejiminden çektiklerini cumhuriyette çekmeyecekleri bir hukuk sistemi şeklinde,
bir mutabakat şeklinde anlaşarak geri dönüyorlar ama maalesef, cumhuriyetin
ilanından sonra görüyoruz ki Aleviler yağmurdan kaçarken doluya tutulmuş
oldular.
Değerli
milletvekilleri, bakın, bu ülkede kardeşçe, barış içerisinde bir arada
yaşamanın şartlarını oluşturmamız gerekiyor. Bu cumhuriyetin hızlıca
demokratikleşmesi gerekiyor. Alevilerin, Bektaşilerin 28 Şubatta İslami kesime
verdiği desteği, başörtü özgürlüğüne karşı başörtü özgürlüğünü savunmaları
sizler tarafından unutulmamalıdır. Alevilerin demokratik yönü, Alevilerin
inançlara olan saygısı, hoşgörüsü unutulmamalıdır. 
Cumhuriyet
iradesi 1924 yılında hemen, her neyse, nasıl bir tekçi anlayışsa, egemen
sistem, egemen ulus ve egemen inanç sisteminin getirdiği bir rejim olarak bir
kanun çıkartmış. Bu kanun teklifi verdik. Diyor ki kanunda, Köy Kanunu’nda –ilk
işi- köy tanımı yapıyor: “İçinde yaylak, otlak, harman yeri, cami olan yere köy
denilir.” Peki, Alevi köyleri nerede? Cumhuriyetin egemen Sünni bir devlet anlayışını
nasıl barındırdığına ilişkin bir örnek. Sonra 13’üncü maddede “Köylünün zorunlu
yapacağı işler” başlığı adı altında diyor ki: “Her köye bir cami yapmak, mescit
yapmak.” 
Cumhuriyet
yine hızını alamıyor, bakın, değerli milletvekilleri, 1924 yılında Diyanet
İşleri Başkanlığı kuruluyor ama Aleviler içerisinde yok. Alevi inancı,
öğretisi, diğer inançlar yok. 1924 yılında kurulan Diyanet İşleri Başkanlığı da
tamamen Sünniliğe hizmet etmiş. Sünniliğe olan saygımı burada tekrar belirtmek
isterim; en ufak bir kaygım, en ufak bir çabam olamaz. İnançtır, saygı
içerisinde yaklaşıyorum ama Alevilik yok bu işin içinde. Aslında, Sünniliği de
asimile eden bir kurum hâline gelmiş. O yüzden Diyanet İşleri Başkanı bir gün
diyor ki: “Cemevleri bizim kırmızı çizgimizdir.” Sizin ne haddinize?
Anayasa’nın 24’üncü maddesine muhalefet ediyorsunuz, suç işliyorsunuz.
Bakın
değerli milletvekilleri, bir gün Diyanet İşleri Başkanlığı gibi büyük bir
teşkilatta…
NURETTİN
YAŞAR (Malatya) – 1924’te Erdoğan mı vardı?
MÜSLÜM
DOĞAN (Devamla) – Ben Erdoğan’ı eleştirmedim.
NURETTİN
YAŞAR (Malatya) – Bir soru sordum.
MÜSLÜM
DOĞAN (Devamla) – Hayır, hayır, ben süreci değerlendiriyorum Sayın Vekilim.
Bakın,
arkadaşlar, cumhuriyet iradesi çok sağlam bir iradedir; halkların, inançların
birlikte bir ortak projesidir. Biz ortak vatanda yaşıyoruz, bu ortak vatanda
cumhuriyetin demokratikleştirilmesi çabası Aleviler anlamında ortaya
konulduğunda çok ciddi tepkiler alıyor. 
Diyanet
İşleri Başkanlığının ve Diyanet İşleri Başkanının ortaya koyduğu siyaset, çok
üzülerek söylüyorum, tamamen Sünni bir anlayış. Bakın, bir tane Alevi memur
bulamazsınız içinde, başka bir inançtan insan bulamazsınız. Niye böyle oluyor
bu kurum, neye hizmet ediyor? Gerçek inancını yaşayan, İslami değerlerle
yaşayan insanlara da aslında resmî bir din dayatılmış. Bu resmî dinin hiç
kimseye faydası yok. Sünni yurttaşlarımız da rahatsız buradan. Cemevlerini siz
yok sayarsanız… Bakın, 130 bin civarında minareli ve minaresiz cami var, bu bir
ihtiyaçtır, ihtiyaç olmasa cami yapılmaz. Bunun elektrik, su, temizlik işlerini
belediyeler yapıyor ama cemevlerininkini yapmıyor. 2.882 tane cemevi var.
Efendim, neymiş, yasal dayanağı yokmuş, neye göre yapılacakmış. 
Bakın,
64’üncü Hükûmet Programı’nda cemevlerine hukuki statü konuldu. Bu, Aleviler
anlamında son derece önemsendi ama Diyanet İşleri Başkanı, sizin “oligarşik
bürokrasi” dediğiniz var ya, bakın karşı çıkıyor. Biz kuvvetler ayrılığı
diyoruz, kuvvetler birliği var burada aslında. Ben bunu izliyorum, ben yeni bir
milletvekiliyim, kuvvetler birliği oligarşik bir devlet anlayışını egemen
kılmış, bence buna bir son vermek lazım. Bu cumhuriyetin Meclisi olarak eğer
biz bu ülkedeki sorunları görmezsek, her on yılda bir darbeyle karşılaşan
ülkemizi, ortak vatanımızı özgür demokratik bir sisteme taşıyamayız. 
Bakın,
bu Aleviliği… Yine hoşgörünüze sığınarak bir şey söyleyeceğim. Bu, Alevilik
nedir? Şimdi, bir Diyanet İşleri Başkanının ne haddine ki Aleviliği tanımlıyor?
Benim Alevilikten anladığım, bâtın ile zahirin buluştuğu bir noktada toplum
yaşamına, insanlara bakışımdır bu benim, siz niye karışıyorsunuz, sizin ne
haddinize? Hiçbir inanca, hiçbir öğretiye karışılmaz. Onların özgürleşmesi için
katkı gerekiyor, onların özgürleşmesi, inançların yaşaması için devletin olanak
sağlaması gerekiyor. Bu konuda hepimiz aynı fikirde değil miyiz? Ama konu
Alevilik olunca, bakın biz Alevilikte… Şöyle bakıyor Aleviler: İnsan doğduğunda
bir doğayla karşılaşır, tabiat ana, bu şeriattır. Daha sonra bir yol izler
insan, buna tarikat diyoruz. Tarikatta edindiğimiz tecrübeleri, bu yolda
edindiğimiz tecrübeleri marifete dönüştürüyoruz. Edindiğimiz marifetle
Sırrıhakikat’e ulaşıyoruz, Hakk’a ulaşıyoruz. Alevi inancı ve öğretisi bu
değerli milletvekilleri. Aleviler ne istiyor? Diyor ki: “Cumhuriyetin tek
sisteminden, egemen ulus ve egemen inanç sisteminden acilen kurtulunsun.
Birlikte yaşayalım ortak vatanımızda, kardeşçe, barış içerisinde. İnançlar
özgürleşsin, eşit yurttaşlık istiyoruz.” Bakın, Alevilikte yine bir söz var:
“Tuttum aynayı yüzüme, Ali göründü gözüme.” diyor. Şimdi öyle bir toplum
sözleşmesi yapalım ki öyle bir anayasa hazırlayalım ki bu ülkede yaşayan tüm
inançlar, bu ülkede yaşayan tüm etnik yapılar, kim, ne diyorsanız, hangi isimle
isimlendirilirse isimlendirilsin herkes kendisini görsün, herkes kendi
ifadesini bulsun orada. Bu kardeşlik, kadim dostluklar, ortaya konulan hukuklar
tekrar yeşersin. Anadolu coğrafyasında insanların yarattığı değerler o kadar
önemli ki ama biz, değerli milletvekilleri, bunu harcıyoruz. 
Bakın,
burada çok değerli emekler veriyorsunuz, çok değerli mesailer harcıyorsunuz ama
bu ülkenin demokratikleşmesi, bu ülkenin demokratik bir cumhuriyete dönüşmesi
için de emek koymamız gerektiğinin farkında olmalıyız, bunun için mücadele
etmeliyiz. Eğer bu konuda mücadele etmezsek halklar, inançlar, özgürleşmek
yerine ayrılırlar, birbirine düşman olurlar. 
Bugün
bu ülkede ölümler, işte bir savaş sarmalı ne derseniz; çatışma ortamı mı
diyorsunuz, ne diyorsanız bunun acilen durması lazım değerli milletvekilleri.
Kim kimi öldürüyor? Bu ülke insanları, çocukları birbirini öldürüyorsa normal
bir durum yok burada. Bu öğreti ve bu inancın bir insanı, bir bireyi olarak
acilen 7 Haziran öncesi koşullara dönülmesi gerektiğini belirtiyor, hepinize
saygılarımı sunuyorum. (HDP sıralarından alkışlar)
NURETTİN
YAŞAR (Malatya) – Son söylediğin hariç alkışlıyorum seni.
BAŞKAN
– Teşekkür ediyorum Sayın Doğan.
Gruplar
adına ikinci söz, Cumhuriyet
Halk Partisi Grubu adına İzmir Milletvekili Atila Sertel’e aittir.
Buyurun Sayın Sertel. (CHP sıralarından alkışlar)
Sizin de süreniz on dakikadır. 
CHP GRUBU ADINA ATİLA SERTEL (İzmir) – Sayın Başkanım,
sayın milletvekilleri; bugün Parlamento çatısı altında pek çok milletvekilimiz
konuşmalar yaptı ve Türkiye'de sorunları dile getirdi. Sağlıktan teröre, Roman
yurttaşların yaşadığı sıkıntılardan etnik ayrılıklara kadar her konuda görüş
belirtildi. Ben de konuşmama şehitleri anarak başlamak istiyorum ama bugün beni
etkileyen konuşmaların içinde özellikle bir konuya yer ayırmak istiyorum.
Sevgili İzmir Milletvekilimiz Özcan Purçu konuştu ve siz
de onu dinlediniz; naylon çadırlarda yaşayan Roman yurttaşların sorunlarını
dile getirdi, dile getirirken kendi üslubuyla, size sempatik gelen konuşmasıyla
onu zaman zaman da AKP Grubu olarak alkışladınız; dinlediniz, alkışladınız. Daha
önce de “Roman açılımı” diyerek, Balık Ayhan’ın darbukasıyla oynayarak,
Romanlarla buluşarak Romanlara duyduğunuz sempatiyi, sevgiyi sergilemeye
çalıştınız ama Türkiye'nin gerçeği, Türkiye'de Romanlar hâlâ çadırlarda yaşıyor
ve Romanlar soğuktan ölüyor.
Romanlar, barınma hakkını, bir
yurttaş olma hakkını, sizden, Özcan Purçu Milletvekiliyle Türkiye'ye ses olarak
duyurmanın gayreti içinde, Özcan Purçu bunu
başarıyla yapıyor. Siz onu alkışladınız ve Romanları sevdiğinizi söylediniz ama
ne yazık ki Özcan Purçu’yu da kandırdınız. O ne anlatırsa anlatsın siz
bildiğinizi yaptınız ve direktifler doğrultusunda kollarınızı kaldırarak
Özcan Purçu’nun bu talebini, Romanların bu talebini reddettiniz. 
ÖZGÜR ÖZEL (Manisa) – Küstü gitti zaten, küstürdüler. 
ATİLA SERTEL (Devamla) – Türkiye’de sorunlar çok. Bu
sorunları birlikte çözmek zorundayız. Terör konusunda pek çok sorunu, bu ülkede
birikmiş sorunu birlikte, el ele, omuz omuza bu Meclis çatısı altında çözmek
zorundayız. Çünkü ölen her insan bu toprakların insanı. 
Gecekonduda yaşayan, kapısı olmayan, bacası olmayan,
camı kırık, çerçevesi olmayan evlere, asker olan çocukları ölerek dönüyorlar ve
biz, sloganlar eşliğinde, o şehit cenazelerinde, çocuklarının gözyaşları
içerisinde onları toprağa veriyoruz. Bu daha ne kadar sürer? Bu daha ne kadar
sürecektir? Bunu hiçbiriniz tayin edemiyorsunuz, edemiyoruz. Aslında burada
söylenen her sözün altında yatan gerçeklerin Türkiye’de barışın gerçekleri
olması gerekir. 
Biz
insanı seviyoruz. Cumhuriyet
Halk Partisinin yapısında insan sevgisi var. Biz Aylan bebeğin Bodrum sahilinde
kıyıya vurmuş cenazesini gördüğümüzde bir anne, bir baba olarak gözyaşı
döküyorsak, o Aylan bebeğin acısını yüreğimizde hissediyorsak, insanlığımız
bizim ona gözyaşı dökmemizi gerektiriyorsa, biz Suriyeli olmadığımız hâlde
Suriyeli bir bebek için gözyaşı döküyorsak doğru olan odur. Ya da Filistinli
bir çocuğun, kolu kırık bir çocuğun İsrailli asker tarafından kolu
çevrildiğinde eğer biz o kolu kırık çocuğa İsrailli
askerin yaptığı işkence karşısında, televizyon karşısında yumruklarımızı ve
dişlerimizi sıkıyorsak, biz o çocuk için acı duyuyorsak insanız. Biz Filistinli
değiliz ama biz insanız. Biz insana insanca yaklaşmak ve insanların sorununu
çözmek zorundayız.
Tabii
ki ben ne anlatırsam anlatayım benim bütün anlattıklarım karşıdakinin anladığı
kadardır. Bunları kabul etmeyebilirsiniz; Türkiye’yi sorunsuz bir ülke olarak
gösterme gayreti, çabası içindesiniz ve bu çaba, gerçekten zaman zaman sizleri
çok zor duruma düşürüyor, onu da dikkatle izliyorum.
Ben
gazeteci kökenliyim ve gazetecilik yaptığım sürede, Gazeteciler Cemiyeti
Başkanlığını yaptığım sürede, Türkiye Gazeteciler Federasyonu Başkanlığı
yaptığım sürede hep haksızlıkların karşısında durmaya özen gösteren bir
insandım ve öyleyim.
Sevgili
arkadaşlar, Türkiye’de gazeteciler açısından da zor bir dönem yaşanıyor. Geçmiş
dönemde 2008’de başlayan ve bizim arkadaşlarımızın beş altı yıllık cezaevinde
yattığı süreçler sona erdi, bitti noktasında olamadık, sevinemedik. Bir söz
var: “Az gittik uz gittik, dere tepe düz gittik, bir de baktık ki arkamıza bir
arpa boyu yol almamışız.” Şimdi de 32 gazeteci cezaevinde. Can ile Erdem,
gerçekten bu ülkenin zor koşullarında iyi yetişmiş ve kendilerini çok iyi
yetiştirmiş iki iyi gazeteci ve gazetecilik yaptıkları için bu arkadaşlarımız
cezaevinde. 
Ne
yazık ki bu Parlamento, bu çatı yasaları çıkararak gazetecilere özgürlük
sağlayamıyor. Bunun çözüm noktasında olmalıyız. 10 Ocak yaklaşıyor, üç gün
sonra 10 Ocak. Biz geçmişte bunu Basın Bayramı olarak kutlardık. Rahmetli
Ecevit dönemi, 1961 yılında sendikayla buluşulan, özlük haklarıyla, kıdem
hakkıyla, sendikayla çok rahat koşullar içerisinde yaşanan bir dönem oldu. Ben
de o on yıllık dönemde gazetecilik yaptım. Şimdi ise ne yazık ki Türkiye 180
ülke arasında sıralamada 149’uncu sırada. Ben bu ülkenin bir gazetecisi, bu
ülkenin bir evladı olarak dünya ölçeğinde gazeteciliğin düştüğü durum açısından
gerçekten üzülüyorum. Almanya’ya gittiğimde, İngiltere’ye gittiğimde,
Avustralya’ya gidip konferans verdiğimde Türkiye’nin basın ve ifade özgürlüğü
açısından sıralamasını söylemek gerçekten beni çok üzüyor. Çünkü biz bu ülkede
beraber yaşıyoruz ve bu ülkede sorunları beraber çözeceğiz. 
Basında
çok ağır bir durum yaşanıyor. Basındaki işsizlik oranı ortalamada 3 katına
çıktı arkadaşlar. 2015 yılında 774 gazeteci işten çıkarıldı; 200 basın mensubu,
7 yayın kuruluşu hakkında soruşturma başlatıldı; 156 gazeteci gözaltına alındı;
234 gazeteciye dava açıldı, 32 gazeteci hâlâ tutuklu; 70 gazeteci saldırıya
uğradı; 128 yayın engellendi, 877 siteye erişim engeli konuldu; 24’ü kadın 137
gazeteci şiddet gördü; 15 televizyon kanalı kapatıldı bu ülkede. 2 gazeteye el
konuldu. Basın Kartı Yönetmeliği değişti, basın kartları artık devlet kurumu
olan Basın Yayın Genel Müdürlüğü tarafından verilir oldu. RTÜK cezaları tarihe
geçti. Sadece bir televizyona 1 milyon TL, eski parayla da söyleyeyim, 1
trilyon ceza kesildi. 56 farklı olayda gazetecilere akreditasyon konuldu. Bu
ülkede “Genelkurmay akreditasyon uyguluyor.” diye eleştirenler ne yazık ki Türk
basınına akredite uygulamaya başladı. İsimlerini saymayacağım, siz çok iyi
biliyorsunuz, bütün kanallar kapatıldı, televizyon kanalları.
Şimdi,
sürem daraldı, bitiriyorum sevgili arkadaşlar.
Sınır Tanımayan Gazeteciler Örgütünün 2015 Dünya Basın
Özgürlüğü Endeksi’nde 180 ülke arasında 149’uncu olduk ama ilk defa bir
gazeteci, sevgili meslektaşım Cumhuriyet muhabiri Hakan Dirik dün gitti,
Cumhuriyet gazetesi muhabiri olarak İzmir Emniyet Müdürlüğünde, cinayet
masasında ifade verdi. Ne yazmıştı Hakan Dirik biliyor musunuz? Bergama Ovacık
altın madeni işletmesinin Hükûmet yanlısı şirketlere devredileceğini yazmıştı
ve gerçekten cinayet suçlusu gibi ifadesi alındı.
Siz milletvekilisiniz ve özgür iradenizi kullanarak
Türkiye’nin güzelleşmesine katkı koyun.
Saygılar sunarım. (CHP sıralarından alkışlar)
BAŞKAN – Teşekkürler Sayın Sertel.
Şahıslar adına Bursa Milletvekili Orhan Sarıbal.
Buyurun Sayın Sarıbal. (CHP sıralarından alkışlar)
Sizin de süreniz beş dakikadır.
ORHAN SARIBAL (Bursa) – Sayın Başkan, değerli milletvekilleri;
Can Dündar ve Erdem Gül’e özgürlük diyoruz. Basına özgürlük, sınıfsız,
savaşsız, sömürüsüz bir dünya ve bir ülke istiyoruz. Evet, sıkıyönetimin
olmadığı bir ülke istiyoruz. Güneydoğuda hukuksuz yapılan sıkıyönetimin
kaldırılmasını istiyoruz.
ERKAN HABERAL (Ankara) – Sıkıyönetim yok güneydoğuda.
ORHAN SARIBAL (Devamla) – Çocukların öldürülmesini
istemiyoruz. Annelerin ağlamasını istemiyoruz. Biliniz ki faşizm her zaman
kendi kahramanını yaratır, çok büyük yalanlar söyler, önce kendilerine inanırlar,
sonra toplumu inandırırlar ama biliniz ki mutlaka ve mutlaka sıra herkese
gelecektir. 
Değerli
milletvekilleri, 1,5 milyon metal işçisinin ne yazık ki 1.500’ü tanesi işsiz
kaldı. Ne zaman? 2015 Mayıs-Haziran aylarında gösterdikleri hak arama mücadelesinden
sonra, o günün Çalışma ve Sosyal Güvenlik Bakanı bugünün Tarım Bakanı
telefonlarla, grevin bitmesi, işçilerin işten atılmayacağı sözünü vermiş
olmasına rağmen, Bursa Valisi de bunu özellikle belirtmesine rağmen, işverenler
de fabrikalarında yazılı evraklarla işten atılmamayı garanti etmesine rağmen,
ne yazık ki bugün, bu işçilerin 1.500’ü işten atılmıştır ve bu ülkeyi terk
etmek zorunda kalmışlardır, başka ülkelerde iş bulma çabasındadırlar. 
Değerli
milletvekilleri, yine, Gezi Parkı’nda ağaçlar için direnen dostlarımız, can
veren dostlarımızın kanları pahasına yeşerttikleri ağaçları bugün, Büyükşehir
Belediyesi gövdesinden kesmektedir. Tam da aslında kendine yakışır bir
pozisyonla bunu yapmaktadır. Zaten işleri budamak ve kesmek, başka ne yaptıklarını
biz de bilmiyoruz. 
HÜSNÜYE
ERDOĞAN (Konya) – Yalova’da kaç tane ağaç kestiniz? 
ORHAN
SARIBAL (Devamla) - Evet, değerli dostlarım, biz biliyoruz ki savaş
çığırtkanlığı yapmanın aslında altında başkanlık sistemi yatmaktadır, yeni
anayasa modeli yatmaktadır. Aslında emperyalizmin, sömürü düzeninin eş
başkanlık meselesi üzerinden, Büyük Orta Doğu Projesi üzerinden, Türkiye’yi
böl-parçala-yönet meselesi üzerinden getirip dayattığı mesele, mezhepçi ayrışma
biçimidir. 
Evet,
bir Diyanet İşleri Başkanımız var. Çok şey bildiğinden eminim ama bilmediği
şeylerin de var olduğuna inanarak kendisine buradan birkaç şey söylemek
isterim: 
Bu
Diyanet İşleri Başkanı, İŞID terör örgütü inanç adına dünyayı kana bularken
kalkıp bir şey söylemedi. 
HÜSEYİN
BÜRGE (İstanbul) – Söyledi.
ORHAN
SARIBAL (Devamla) - Yine, bu Diyanet İşleri Başkanı, bürokrat, ne yazık ki
hırsızlığa tahammül etmemeli, bir ülkede hırsızlık oluyorsa hiç olmazsa
inandığı değerler adına bir şeyler söylemeli. 
HÜSEYİN
BÜRGE (İstanbul) – Söyledi, niye dinlemiyorsun? 
ORHAN
SARIBAL (Devamla) - Yine, Soma’da, diğer maden ocaklarında, inşaatlarda
katledilen, iş cinayetleriyle ölen insanların “Fıtratında var.” diyenlere karşı
çıkıp, “Olmaz öyle bir şey.” yine demedi. 
Yine,
bu Diyanet İşleri Başkanı, mesele Alevilik olunca kırmızı çizgilerinin olduğunu
bir anda ortaya koymaya başladı. 
Evet,
Aleviler hümanisttir, özgürlükçüdür; evet, itirazcıdır; evet, bu ülkenin
varsıllıklarından yararlanmak ister; evet, Aleviler bu ülkenin laik,
demokratik, sosyal hukuk devletinin güvencesidir. 
Diyanet
İşleri Başkanına buradan söylüyorum, evet, sırat köprüsünden 1 milyarlık
Mercedes’le geçemeyeceksiniz. Bu mümkün değil. (CHP sıralarından alkışlar) 
O
yüzden kendisini vicdanlı olmaya, dürüst olmaya, toplumun değerlerine saygılı
olmaya çağırıyorum, bu ifadelerinden dolayı da kendisini kınıyorum. 
(Mikrofon
otomatik cihaz tarafından kapatıldı) 
ORHAN
SARIBAL (Devamla) – Evet, değerli dostlar, değerli milletvekilleri; yine bir
şeyi de hatırlatalım. Tabii, bu savaş ortamı, bu başkanlık sistemi ortamı, yeni
anayasa meselesi, ülkenin var olan en büyük sorunlarından biri olan işsizliği
unutturdu. 
Tabii,
sizler genel olarak kendi ilçe teşkilatlarından, kendi partililerinizden ve
kendi referanslarınızla iş bulabiliyorsunuz…
BAŞKAN
– Sayın Sarıbal, süreniz dolmuştur, lütfen tamamlayın.
ORHAN
SARIBAL (Devamla) – …ama biliniz ki er geç yaşanan bu olumsuzluklar sizin de
kapınıza kadar gelecek ama yanınızda kimseyi bulamayacaksınız. (CHP
sıralarından alkışlar)
HÜSNÜYE
ERDOĞAN (Konya) – Yüzde 49,5 var.
HÜSEYİN
BÜRGE (İstanbul) – Millet var, millet! 
BAŞKAN
– Sayın milletvekilleri, özellikle burada olmayanlarla ilgili bir dil
kullanırken biraz daha böyle, özen istirham ediyorum. 
ÖZGÜR
ÖZEL (Manisa) – Milletvekili yaparsınız gelecek dönem, verir cevabını.
BAŞKAN
– 3’üncü madde üzerindeki görüşmeler tamamlanmıştır.
3’üncü
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Tasarının
üzerindeki görüşmeler tamamlanmıştır.
Oylamadan
önce İç Tüzük’ün 86’ncı maddesine göre oyunun rengini belli etmek üzere söz
talep eden iki milletvekiline söz vereceğim.
Bu
bağlamda, lehte Kırıkkale Milletvekili Sayın Ramazan Can.
Buyurun
Sayın Can. (AK PARTİ sıralarından alkışlar)
Süreniz
beş dakikadır.
RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum.
Bu
kanun tasarısı üzerinde birden fazla arkadaşımız konuştu ama kahir ekseriyeti
kanun haricindeki konulara değindiler. Yumurta sektöründen sağlık sektörüne,
terörden işçilerin çektiği sıkıntılara bir sürü konuya değindiler. İleride
merak edip de tutanakları imzalayan, tutanakları inceleyen arkadaşlarımız
hayret edeceklerdir bu kanunla ilgili. 
Netice
itibarıyla, bu kanun… 
İDRİS
BALUKEN (Diyarbakır) – Siz hiç konuşmadınız, bir tek konuşmanız yok!
RAMAZAN
CAN (Devamla) – Biraz da bu kanunla ilgili konuşmak gerektiğine inanıyorum. 19
sıra sayılı bu kanun… Dünyada ekonomik anlamda 2’nci büyük güç olan Çin’in 2014
yılındaki girişimleri neticesinde dünyada bir katılım bankası kurulması
hedefleniyor. 39 üye devlet bölgesel anlamda, 19 da bölge dışı, toplam 56
devlet bu anlaşmaya 10 Nisan 2015 tarihinde imza koymuşlar. Netice itibarıyla,
bu anlaşmanın yürürlüğe girebilmesi için ve üye devletlerin kurucu sıfatını
alabilmesi için kendi ülkelerindeki millî hukuklarını, iç hukuk yollarını
tüketmeleri gerekiyor. Gerçekten önemli bir banka. Türkiye üye devletler
arasında 11’inci sıradadır sermaye hissedarı olarak, bölge dışı üyeler
anlamında ise 7’nci sıradadır. Bu anlaşma imzalanmıştır. Bu anlaşma üye devletlere
ve memleketimize hayırlı olsun.
Oyumun
rengi kabul yönündedir. 
Genel
Kurulun da oyum yönünde destek vereceğini umuyor, Genel Kurulu saygıyla
selamlıyorum. (AK PARTİ sıralarından alkışlar)
BAŞKAN
– Teşekkürler Sayın Can.
Aleyhte
Kayseri Milletvekili Çetin Arık.
Buyurun
Sayın Arık. (CHP sıralarından alkışlar)
Sizin
de süreniz beş dakikadır.
ÖZGÜR
ÖZEL (Manisa) – Şekil şartı tamamlamak adına usulen aleyhte.
ÇETİN
ARIK (Kayseri) – Evet, öncelikle usulen aleyhte söz almış bulunuyorum. Oyumuzun
rengini belirlemek için söz aldım. Oyumuzun rengi “evet” ama AKP’nin uyguladığı
sağlık politikasına hayır diyoruz.
Biraz
önceki konuşmamda kaldığım yerden devam etmek istiyorum. Evet, 18 yaşın
altındaki gebelerin doğumunda hekim emniyet güçlerine bildirmek durumunda. Emniyet
güçlerine bildirmediği zaman, o kişiye yardım ve yataklık yapmaktan suçlanıyor
ve soruşturmaya alınıyor ve bu durumu bilen gençler, kişiler; hekime, hastaneye
müracaat etmiyorlar. Ne doğuracağını bilmiyorlar. Normal doğurabilir mi,
doğuramaz mı, farkında değiller. Evde doğum yapmaya çalışıyorlar…
HÜSNÜYE
ERDOĞAN (Konya) – Böyle bir şey yok. Benim öyle hastalarım oldu ama hiç de
müracaat etmeyen olmadı. Herkes hastanede doğum yaptı. Yanlış bilgi
veriyorsunuz.
ÇETİN
ARIK (Devamla) – Ben kadın doğum uzmanıyım, yanlış bilgi vermiyorum.
HÜSNÜYE
ERDOĞAN (Konya) – Ben de hekimim. Üstelik size görünmeden önce aile hekimine
geliyorlar. 
ÇETİN
ARIK (Devamla) – Çok zor şartlar altında, ancak doğuramadığı zaman, iş işten
geçtiği zaman, çocuk öldüğü zaman hekime müracaat ediyorlar.
HÜSNÜYE
ERDOĞAN (Konya) – Önce bize geliyorlar, sizden önce.
ÇETİN
ARIK (Devamla) – Bakınız, bir hekim olarak ben şununla karşılaşmış bir hekimim:
Hasta geliyor, evde doğum yaptırılmaya çalışılmış, doğum yapamamış. Bebeğin
başı dışarıda. Ultrasonda bakıyorsunuz, ilk gebeliği. Boy 1,50; 4 kilo, 4,5
kilonun üzerinde bir çocuk. Ne yapıyorsunuz, biliyor musunuz? Üzülerek
söylüyorum, söylemek istemiyordum ama bebeğin başını kesiyorsunuz, bebeğin
başını hekime kestiriyorsunuz, karnından da kesip sezaryenle geri kalan kısmını
çıkarıyorsunuz, sonra siz o hekime o kestiğiniz başı diktirip o ailenin
kucağına veriyorsunuz. Lütfen, bu travmayı bu hekimlere yaşatmayın, bu travmayı
bu hastalara yaşatmayın. Evet, bir baba olarak, bir hekim olarak tabii ki ben
de 18 yaş altı doğumlara, gebeliklere karşıyım ama bunun yolu bu değil. Hekime
gelene kadar iş işten geçmiş oluyor.
Gelin,
bu zihniyeti tartışalım; gelin, okuldan alınıp evlendirilen zihniyeti
tartışalım, kıyılan nikâhları tartışalım. Bu zihniyeti biz de…
HÜSNÜYE
ERDOĞAN (Konya) – Hayhay, onu tartışalım ama sadece bir vaka üzerinden bütün
tamamına şümullendirmeniz hiç uygun değil bence. Öyle değil mi? Yani siz bütün
Türkiye’ye şümullendiriyorsunuz.
BAŞKAN
– Sayın milletvekilleri, müdahale etmeyelim.
ÇETİN
ARIK (Devamla) – Yok.
Değerli
milletvekilleri, sağlıkta geldiğimiz nokta gerçekten içler acısı.
Bakın,
uygulanan sağlık politikalarının bir sonucu olarak şu an erken doğumu
engellemek için kullanılan ilaçların piyasadan çekildiğini biliyor musunuz? 5 liralık
ilaç şu an piyasadan çekilmiş. Hastalar erken doğuruyorlar, prematüre
doğuyorlar. Erken doğan çocuklarda çok daha ciddi ücretler ödeniyor ve erken
doğan çocuklarda mental retardasyon, gelişme geriliği, vesaire, bunların
hepsini sizler çok daha iyi biliyorsunuz. 
Sağlıkta
gelinen noktayı aslında kısaca şöyle özetleyebiliriz: “Beni Türk hekimlerine
emanet ediniz.” zihniyetinin yerini, saman ithal etmeyi başaran zihniyetin
doktor ithal etme girişimleri almıştır. 
HÜSNÜYE
ERDOĞAN (Konya) – Yurt dışından ne kadar hasta geldiğini siz de daha iyi
biliyorsunuzdur bunları bildiğinize göre.
ÇETİN
ARIK (Devamla) - Sizlere sormak istiyorum: Bakın, hangi Çinli ya da Rus doktor
“Benim böğrüm ağrıyor.” diyen Ayşe teyzemi, “Ümüğümü sıkıyorlar.” diyen Mehmet
emmimi anlayabilir? Onun için gelin bu uygulamadan, bu uygulamalardan sizler
vazgeçin. 
HÜSNÜYE
ERDOĞAN (Konya) – Peki, dünyadaki hastalar niye Türkiye'yi tercih ediyor Sayın
Vekilim bu kadar kötü sağlık politikamız varsa?
ÇETİN
ARIK (Devamla) - Sözlerimi bitirirken, 10 ilde 22 özel hastanenin SGK’yla
anlaşması feshedildi. Yüzlerce doktor, binlerce yardımcı sağlık personeli işsiz
kaldı. Sağlık Bakanına sormak istiyorum: Neye göre anlaşmaları feshettiniz? Bu
çalışanları nasıl istihdam edeceksiniz? 
HÜSNÜYE
ERDOĞAN (Konya) – Ya, CHP yönetimindeki, SSK’nın başındaki kişinin SSK’nın
Genel Müdürü olduğu dönemdeki SSK hastanelerini düşünün siz Beyefendi.
ÇETİN
ARIK (Devamla) - Biz hukukun güçlü, güçlülerin adil olmasını istiyoruz ama
gelinen sistemde güçlüler adil değil, istediği hastaneyi kapatıyor, “Benden
değilseniz kara toprağınsınız.” diyor. İstediği iş adamının, kendinden değilse,
kapısına kilit vuruyor, istediği hastane kendinden değilse kapatıyor, “Benden
olmayan bertaraf olur.” diyor.
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Böylece tasarı üzerindeki tüm konuşmalar bitmiştir.
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum. Ayrıca, vekaleten oy kullanacak sayın
bakanlar var ise hangi bakana vekâleten oy kullandığını, oyunun rengini ve
kendisinin ad ve soyadı ile imzasını da taşıyan oy pusulasını yine oylama için
öngörülen üç dakikalık süre içerisinde Başkanlığa ulaştırmasını rica ediyorum. 
Oylama
işlemini başlatıyorum. 
(Elektronik
cihazla oylama yapıldı)
BAŞKAN
- Asya Altyapı Yatırım Bankası Kuruluş Anlaşmasının Onaylanmasının Uygun
Bulunduğuna Dair Kanun Tasarısı’nın açık oylama sonucunu açıklıyorum:
Kullanılan
oy sayısı  : 233
Kabul : 226
Ret : 7(x)
 Kâtip Üye Kâtip
Üye
 Elif Doğan Türkmen İshak
Gazel
 Adana Kütahya
Böylece tasarı kabul edilmiş ve kanunlaşmıştır.
Sayın milletvekilleri, gündemimizde başka bir konu
kalmamıştır. 
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 7 Ocak 2016 Perşembe
günü saat 14.00’te toplanmak üzere birleşimi kapatıyorum.
Hayırlı akşamlar diliyorum.
Kapanma
Saati: 22.49




(X) (10/50) esas numaralı Meclis Araştırması
Önergesi’nin tam metni tutanağa eklidir.


(x) 19 S.
Sayılı Basmayazıtutanağa
eklidir.


(x) Bu bölümde hatip tarafından Türkçe
olmayan kelimeler ifade edildi.


(xx) Bu ifadeye ilişkin düzeltme bu
Birleşim Tutanağı’nın 232’nci sayfasındaki “Açıklamalar” bölümünde yer
almaktadır.


(x) Bu düzeltmeye ilişkin ifade bu
Birleşim Tutanak Dergisi’nin 221’inci sayfasında yer almaktadır.


(x) Bu bölümde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.





