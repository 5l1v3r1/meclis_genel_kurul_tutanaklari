



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 39’uncu
Birleşim
 7
Ocak 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Osmaniye Milletvekili Suat Önal’ın, Osmaniye’nin
düşman işgalinden kurtuluşunun 93’üncü yıl dönümüne ilişkin gündem dışı
konuşması
2.- Manisa Milletvekili Erkan Akçay’ın, kar yağışı
nedeniyle Manisa’da yaşanan sorunlara ilişkin gündem dışı konuşması
3.- İzmir Milletvekili Mustafa Moroğlu’nun, İzmir’in
Kemalpaşa ilçesinin sorunlarına ilişkin gündem dışı konuşması

V.- AÇIKLAMALAR
1.- Ankara Milletvekili Özcan Yeniçeri’nin, güneydoğuda
terörün arttığına ve AKP iktidarını vatandaşına, bölgeye ve ülkeye sahip çıkmaya
çağırdığına ilişkin açıklaması
2.- Bursa Milletvekili Aykan Erdemir’in, herkesin yeni
yılını kutladığına ve Mudanya Devlet Hastanesinde kar yağışları nedeniyle acil
sağlık hizmetlerinin verilemediğine ilişkin açıklaması
3.- İzmir Milletvekili Mehmet Ali Susam’ın, İzmir’in
Kemalpaşa ilçesinin Akalan köyüne yapılmak istenen taş ocakları konusunda Çevre
ve Şehircilik Bakanını bir kez daha uyardığına ilişkin açıklaması
4.- İstanbul Milletvekili Kadir Gökmen Öğüt’ün, Sivil
Dayanışma Platformunun, 4 eski bakanla ilgili Meclis Soruşturma Komisyonunun
karar vereceği gün gazetelerde yer alan ilanına ilişkin açıklaması
5.- Bursa Milletvekili Hüseyin Şahin’in, Türkiye’nin
2014 yılında ihracat rekoru kırdığına ve bunda emeği olan herkese teşekkür
ettiğine ilişkin açıklaması
6.- Giresun Milletvekili Selahattin Karaahmetoğlu’nun,
AKP’li milletvekillerinin 4 eski bakanın Yüce Divana gönderilmemesi yönünde oy
kullanmalarının gerekçesine ilişkin açıklaması
7.- Mersin Milletvekili Aytuğ Atıcı’nın, Mersin’in
birçok yerinde elektrik kesintileri yaşandığına ilişkin açıklaması
8.- Tokat Milletvekili Reşat Doğru’nun, Tokat’ta
yaşayan çiftçilerin ve hayvan üreticilerinin sorunlarına ilişkin açıklaması
9.- Kocaeli Milletvekili Haydar Akar’ın, Kocaeli’ndeki
elektrik kesintilerine ilişkin açıklaması
10.- İstanbul Milletvekili Gülay Dalyan’ın, İstanbul
Sultanahmet’te polis karakoluna yapılan saldırıda şehit olan polise Allah’tan
rahmet, yaralı polislere de acil şifalar dilediğine ilişkin açıklaması
11.- İzmir Milletvekili Mustafa Moroğlu’nun, İzmir’in
Kemalpaşa ilçesinin Akalan köyüne yapılmak istenen taş ocağı ruhsatı ile Aydın
Nazilli sınırına yapılmak istenen RES’le ilgili kamulaştırma kararının
engellenmesi gerektiğine ilişkin açıklaması
12.- Antalya Milletvekili Gürkut Acar’ın, İstanbul
Sultanahmet’te polis karakoluna yapılan saldırıda şehit olan polise Allah’tan
rahmet dilediğine ve Antalya’nın özel bir kanunla korumaya alınması gerektiğine
ilişkin açıklaması
13.- Isparta Milletvekili S. Nevzat Korkmaz’ın,
Ankara’da kar yağışı yüzünden sorunlar yaşandığına ve Ankara Büyükşehir
Belediyesini görevini yapmaya davet ettiğine ilişkin açıklaması
14.- Muğla Milletvekili Nurettin Demir’in, narenciye
üreticilerinin zor durumda olduğuna ve cezaevlerinde işkencelerin arttığına
ilişkin açıklaması
15.- İstanbul Milletvekili Sevim Savaşer’in, Suriyeli
mülteciler için AK PARTİ İstanbul İl Başkanlığı koordinasyonunda yardım
toplandığına ilişkin açıklaması
16.- Sinop Milletvekili Engin Altay’ın, 7 Ocak
Osmaniye’nin düşman işgalinden kurtuluşunun yıl dönümüne ilişkin açıklaması
17.- İzmir Milletvekili Oktay Vural’ın, 7 Ocak
Osmaniye’nin düşman işgalinden kurtuluşunun yıl dönümüne ve İzmir’in Kemalpaşa
ilçesinin Akalan köyüne yapılmak istenen taş ocakları konusunda iktidarı
duyarlı olmaya davet ettiğine ilişkin açıklaması
18.- Artvin Milletvekili Uğur Bayraktutan’ın, Artvin
Cerattepe’deki altın madeniyle ilgili verilen iptal kararının alınmasında
çabası olan herkese teşekkür ettiğine ve bu kararı alan Rize İdare Mahkemesinin
yargıçlarını kutladığına ilişkin açıklaması
19.- İstanbul Milletvekili Mihrimah Belma Satır’ın,
Demokrat Partinin kuruluş yıl dönümüne ve İstanbul Sultanahmet’te polis
karakoluna yapılan saldırıda şehit olan polise Allah’tan rahmet, yaralı
polislere de acil şifalar dilediğine ilişkin açıklaması
20.- Amasya Milletvekili Mehmet Naci Bostancı’nın,
Adalet ve Kalkınma Partisi olarak Paris’te bir mizah dergisine gerçekleştirilen
ve 12 kişinin öldüğü saldırıyı kınadıklarına ilişkin açıklaması
21.- Ankara Milletvekili Levent Gök’ün, Cumhuriyet Halk
Partisi olarak Paris’te bir mizah dergisine gerçekleştirilen ve 12 kişinin
öldüğü saldırıyı kınadıklarına ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Sebahat Tuncel ve 21 milletvekilinin,
toplumsal cinsiyete duyarlı bütçeleme politikalarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1170)
B) Genel Görüşme Önergeleri
1.- Adana Milletvekili Seyfettin Yılmaz ve 20
milletvekilinin, 6292 sayılı Orman Köylülerinin Kalkınmalarının Desteklenmesi
ve Hazine Adına Orman Sınırları Dışına Çıkarılan Yerlerin Değerlendirilmesi ile
Hazineye Ait Tarım Arazilerinin Satışı Hakkında Kanun’un uygulamalarındaki
aksaklıklar konusunda genel görüşme açılmasına ilişkin önergesi (8/13)
2.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, TOKİ
uygulamalarıyla mağdur olan vatandaşlarımızın sorunları ile değişik bölge ve illerde
üretilen konutların inşası, teslimi ve kullanımındaki sorunlar konusunda genel
görüşme açılmasına ilişkin önergesi (8/14)

VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
4.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)



VIII.- YAZILI SORULAR VE CEVAPLARI
1.- Ankara Milletvekili Özcan Yeniçeri'nin, İskenderun
Deniz Üs Komutanlığının içindeki alıcı telsiz istasyonuna yapılan saldırıya
ilişkin sorusu ve Millî Savunma Bakanı İsmet Yılmaz’ın cevabı (7/54257) 
2.- Malatya Milletvekili Veli Ağbaba'nın, son on yılda
intihar eden veya intihar girişiminde bulunan rütbesiz er, uzman çavuş, rütbeli
asker ve Bakanlık personeli sayılarına ilişkin sorusu ve Millî Savunma Bakanı
İsmet Yılmaz’ın cevabı (7/55740) 
3.- Kütahya Milletvekili Alim Işık'ın, elektrik üretim
santrallerinin özelleştirileceği iddiasına ilişkin sorusu ve Maliye Bakanı
Mehmet Şimşek’in cevabı (7/58089)
7 Ocak 2015 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Şükran Güldal
MUMCU
KÂTİP ÜYELER: Mine
LÖK BEYAZ (Diyarbakır), Dilek YÜKSEL (Tokat) 
----0----
BAŞKAN – Sayın milletvekilleri, Türkiye
Büyük Millet Meclisinin 39’uncu Birleşimini açıyorum.
III.-YOKLAMA
BAŞKAN – Elektronik cihazla yoklama
yapacağız.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on dakika ara veriyorum.
Kapanma Saati:
14.04
İKİNCİ OTURUM
Açılma Saati: 14.14
BAŞKAN: Başkan Vekili Şükran Güldal
MUMCU
KÂTİP ÜYELER: Mine
LÖK BEYAZ (Diyarbakır), Dilek YÜKSEL (Tokat) 
----0----
BAŞKAN – Sayın milletvekilleri, Türkiye
Büyük Millet Meclisinin 39’uncu Birleşiminin İkinci Oturumunu açıyorum.
III.-YOKLAMA
BAŞKAN – Açılışta yapılan ilk yoklamada
toplantı yeter sayısı bulunamamıştı. 
Şimdi elektronik cihazla yoklamayı
yineliyoruz.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz. 
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Osmaniye’nin
düşman işgalinden kurtuluşunun 93’üncü yıl dönümü hakkında söz isteyen Osmaniye
Milletvekili Suat Önal’a aittir.
Buyurunuz Sayın Önal. (AK PARTİ
sıralarından alkışlar)
Sayın milletvekilleri, lütfen biraz
sessiz olalım. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Osmaniye Milletvekili Suat Önal’ın, Osmaniye’nin
düşman işgalinden kurtuluşunun 93’üncü yıl dönümüne ilişkin gündem dışı
konuşması
SUAT ÖNAL (Osmaniye) – Sayın Başkan,
değerli milletvekilleri; 7 Ocak Osmaniye’nin kurtuluş yıl dönümü üzerine gündem
dışı söz almış bulunuyorum. Bu vesileyle Genel Kurulu ve aziz milletimizi
saygıyla selamlıyorum.
Değerli milletvekilleri, Osmaniye’nin
düşman işgalinden kurtuluşunun 93’üncü yıl dönümü bugün Osmaniye’de yine büyük
bir heyecan ve coşkuyla kutlanıyor. Kahraman ecdadımızın Birinci Dünya Harbi’nde
her cephede olduğu gibi Çukurova’da da yokluklar ve olumsuzluklar içerisinde
verdiği destansı mücadelede iman gücüyle kazandığı zaferi hep beraber bir kez
daha minnet ve şükranla anıyoruz. 
Değerli milletvekilleri, sizin de
bildiğiniz gibi 30 Ekim 1918’de Mondros Mütarekesi’nin imzalanmasından sonra
Anadolu Haçlı anlayışıyla işgal edilmişti. Kahramanmaraş, Gaziantep ve
Şanlıurfa başlangıçta İngilizlerin, daha sonra da Fransızların kontrolüne
bırakılmıştı. Fransızlar daha sonra Mersin, Adana, Hatay ve Osmaniye’yi de
işgal etmişler, bu işgal esnasında genç yaşlı, kız kızan demeden masum
insanları vahşice katlederek ağıtlara da konu olan birçok zulmü sergilemişti.
Ancak Malazgirt Zaferi’yle Anadolu’yu yurt tuttuğumuz tarihten beri Anadolu
coğrafyasında gözü olan Haçlı ruhunun topyekûn bu işgaline rağmen ecdadımızın
destanlar yazarak gösterdiği kahramanlık bir kez daha tarihe geçti. Esarete
asla alışık olmayan ecdadımızın sembol isimlerinden birisi de vatan için
kahramanca çarpışırken Osmaniye’de şehit olan Rahime Hatun’du. Rahime Hatun’la
birlikte Palalı Süleyman, Hasan Çavuş, Muhammed Hoca, Borazan Mehmet, Nacar
Ökkeş ve arkadaşları Osmaniye’nin kurtuluşunda kahramanca mücadele ettiler.
Osmaniyeli merhum şairlerimizden Salih Safa Yazar’ın;
“Korkaklığı bilmez, hiç tanımazsın,
Sen ey Gâvurdağlım, Osmaniyelim.
Bırak seni yazan böylece yazsın.
Sen ey Gâvurdağlım, Osmaniyelim.”
dizeleriyle şiirinde tanımladığı gibi hiç korkmadılar ve esaret yerine şehadeti
arzu ettiler. Öyle ki Sevr Antlaşması’yla dağıtılan ordumuz, işgal edilen
yurdumuz, her yerde tutuklanan gençlerimiz olsa da kahraman ecdadımız
ümitsizliğe kapılmadı ve tüm yokluklara karşı âdeta şu dizeleri haykırdı: 
“Esaret zincirine gelemez bu asil
millet, şehitlik rütbe bize! 
Cennet vatanımıza göz dikenler, elbet
sonunda gelir dize! 
Dünya âlem bilsin ki, asla
vazgeçilmeyecek kutsallarımız var;
Sabrımız taşmaya görsün, bak nasıl
oluyor bu dünya size dar!”
Evet, kahraman ecdadımızın kanıyla,
canıyla mücadelesi sonunda Anadolu yedi düvele dar geldi ve geldikleri gibi
geri gittiler. Kurtuluş Savaşı’nda şehit olan Rahime Hatun ve diğer
şehitlerimizin anısına Osmaniyeli hemşehrilerimiz Osmaniyeli şehitlerimizin de
hemen önünde medfun bulunduğu Osmaniye Envar-ül Hamit Camisi’nde -halk adıyla
Büyük Cami’de- bugün sabah namazında büyük bir kalabalıkla, coşkuyla
toplandılar hatimler indirdiler ve bir kez daha şehitlerimizi dualarla anarak
vefalarını gösterdiler.
Değerli milletvekilleri, gördüğünüz
gibi konu vatan, bayrak, ezan olduğunda Türk, Kürt, Çerkez ayrımı yapmadan
nasıl ecdadımız birlik ve beraberliğini muhafaza ederek omuz omuza mücadele
etmişse bugün de aynı duygularla aynı hassasiyeti taşıyoruz. Ülkemizin
birliğini, beraberliğini bozmaya yönelik faaliyetlerine devam eden şer güçlere
ve onların taşeronlarına karşı hamdolsun biriz, beraberiz ve hep birlikte güçlü
Türkiye’yiz. Allah birlik ve beraberliğimizi daim eylesin.
Bu vesileyle, bugün, Kurtuluş
Savaşı'nın meşalesini yakan başta Gazi Mustafa Kemal olmak üzere, tüm aziz
silah arkadaşlarını, tüm şehit ve gazilerimizi bir kez daha minnet ve şükranla
anıyor, Osmaniyeli hemşehrilerimizin ve tüm aziz milletimizin kurtuluş
bayramını tekrar tebrik ediyor, hepinizi saygıyla selamlıyorum.
BAŞKAN – Teşekkür ederiz Sayın Önal.
Gündem dışı ikinci söz, kar yağışı
nedeniyle Manisa’da yaşanan sorunlar hakkında söz isteyen Manisa Milletvekili
Erkan Akçay’a aittir.
Buyurunuz Sayın Akçay. (MHP
sıralarından alkışlar)
2.- Manisa Milletvekili Erkan Akçay’ın, kar yağışı
nedeniyle Manisa’da yaşanan sorunlara ilişkin gündem dışı konuşması
ERKAN AKÇAY (Manisa) – Teşekkür ederim
Sayın Başkan.
Değerli milletvekilleri, yoğun kar
yağışları nedeniyle Manisalı çiftçilerimizin uğradığı zararlar hakkında gündem
dışı söz aldım. Muhterem heyetinizi saygıyla selamlıyorum.
Değerli milletvekilleri, Manisa’da
30-31 Aralık ve 1 Ocak ve takip eden günlerde meydana gelen kar yağışları
nedeniyle ilk belirlemelere göre 6 binden fazla çiftçimiz büyük zararlara
uğramıştır. 
Kırkağaç’ta başta İlyaslar, Gelenbe,
Karakurt, Bakır olmak üzere toplam 26 yerleşim alanında 1.100 çiftçimizin 31
bin dekarlık zeytinliğinde yüzde 30 ila 45 oranında hasar meydana gelmiştir. 6
mahallede 40 çiftçimizin 80 dekarlık serasında yüzde 80 ila yüzde 100 arasında
hasar meydana gelmiştir. Kümeslerin çökmesi sonucu Kırkağaç merkez, Karakurt ve
İlyaslar’da 123 bin tavuk telef olmuştur. Yunusemre ilçemizde 1.600 çiftçimizin
9.500 dekarlık zeytinliğinde yüzde 70’e varan hasar oluşmuştur. Şehzadeler
ilçesinde 16 köyde 800 çiftçimizin 10 bin dekarlık zeytinliğinde yüzde 70’e
varan hasar meydana gelmiştir. Saruhanlı’da 960 çiftçimizin 27 bin dekarlık
zeytinliğinde yüzde 60’a varan hasarlar söz konusudur. Soma Göktaş
Mahallesi’nde zeytin ağaçlarının yüzde 30’u kırılmıştır. Köprübaşı’nda merkez,
Kemhallı ve İkizkuyu’da 10 çiftçimizin 45 dekarlık çilek serasında büyük
hasarlar vardır.Akhisar’da; Yatağan, Sünnetçiler, Üçavlu, Zeytinliova,
Kadıdağı, Gökçeahmet, Selçikli, Çamönü, Tütenli köylerinde 36 bin dekarlık
zeytinlik yüzde 50’ye varan hasar görmüştür. Yine, Akhisar Çamönü
Mahallesi’ndeki 175 çiftçimizin 620 dekarlık serasında yüzde 90’ı aşan hasar
vardır. Turgutlu’da Gediz Nehri’nin taşması ve su kanallarının geri basması
nedeniyle tarla, kümes ve ahırlarda hasarlar oluşmuş, 20 bin etlik tavuk telef
olmuştur. 
Şimdilik endişemiz Manisa’da sıcaklığın
eksi 7’lere hatta eksi 12’lere düşmesidir. Manisa’da bu gece ve yarın gecenin
çok soğuk geçeceği tahmin edilmektedir. Eksi 7 derecede zeytinler, eksi 12
derecede üzümler donmaktadır. Umarız böyle bir felaketle karşılaşmayız. 
Hükûmet, 13 Mayıs 2014 tarihli Bakanlar
Kurulu Kararı kapsamında, Manisalı çiftçilerin tarım kredi kooperatifleri ve
Ziraat Bankasına olan borçlarının bir yıl süreyle yüzde 3 faizle erteleneceğini
söylemektedir. Ancak, Manisalı çiftçilerin beklentisi bu değildir. Manisalı çiftçilerimizin,
kamu bankaları ve tarım kredi kooperatiflerine olan borçlarının iki yıl faizsiz
olarak ertelenmesi ve yaralarını sarmak için de iki yılı geri ödemesiz olmak
üzere, beş yıllık faizsiz kredi talepleri vardır. 
1 Ocakta Soma’da yoğun kar yağışı nedeniyle
bir hastaya ulaşamayan 112 sağlık ekipleri Manisa’dan paletli ambulans talep
etmiştir. Çekiciye yüklenerek Manisa’dan Soma’ya hareket eden paletli ambulans
Manisa Yeniköy çıkışında Ulaştırma Bakanlığının tonaj işlemine tabi tutularak
kantara çıkarılmıştır. Çekicinin yüklü ağırlığı 180 kilogram fazla geldiği için
çekiciye 600 lira ceza yazılmıştır ve hastaya giden paletli ambulans iki
saatten fazla kantarda bekletilmiştir. Milliyetçi Hareket Partisi Soma
teşkilatının ısrarlı girişimleri sonucunda çekici ve paletli ambulans
bırakılmıştır. Hayat kurtarmada saniyeler önemliyken hasta almaya giden bir
ambulansın iki saat kantarda bekletilmesini anlamak gerçekten mümkün değildir.
Yine, kar yağışı
nedeniyle Manisa-İzmir yolu ulaşıma tam kırk sekiz saat kapanmıştır. Karla
mücadele ve kara yollarının bakım onarımının özelleştirilmesi sonrası Gelenbe,
Çanakçı bölgesi hiçbir bilgi, birikim ve deneyimi olmayan taşeron şirkete
verilmiştir. Manisa-Balıkesir yolu, Çanakçı ve Gelenbe bölgesinde karla
mücadeledeki yetersizlikler nedeniyle kırk sekiz saat ulaşıma kapanmıştır. Bu
durum, karla mücadelenin ve kara yollarının bakım ve onarımını…
(Mikrofon
otomatik cihaz tarafından kapatıldı) 
ERKAN AKÇAY
(Devamla) – …özelleştirme ve taşerona verme kararını tekrar gözden geçirilmesini
zorunlu kılmaktadır. 
Bu düşüncelerle
hepinize saygılar sunuyorum. (MHP sıralarından alkışlar) 
BAŞKAN –
Teşekkür ederiz Sayın Akçay.
Gündem dışı
üçüncü söz, İzmir’in Kemalpaşa ilçesinin sorunları hakkında söz isteyen İzmir
Milletvekili Mustafa Moroğlu’na aittir. 
Buyurunuz Sayın
Moroğlu. (CHP sıralarından alkışlar) 
3.- İzmir Milletvekili Mustafa Moroğlu’nun, İzmir’in
Kemalpaşa ilçesinin sorunlarına ilişkin gündem dışı konuşması
MUSTAFA MOROĞLU
(İzmir) – Sayın Başkan, sayın milletvekilleri; hepinizi saygıyla selamlıyorum. 
Yeni yılın hem
Meclisimize hem de ülkemize iyilikler getirmesi dileğiyle yeni yılın ilk
konuşmasını yaparken size Türkiye'den bir insan manzarası, bir fotoğraf
göstererek başlamak istiyorum. Fotoğraf küçük, bir de baksa da göremeyecek
arkadaşlarımız var. Onun için, anlatarak bu fotoğrafı görmenizi sağlamaya
çalışacağım. 
Bu fotoğraf, Kemalpaşa’nın Akalan
köyüne yani şu an mahalle diyebileceğimiz köye 650 metre uzaklıktaki bir taş
ocağı açılmasıyla ilgili güvenlik kuvvetlerinin yürüttüğü mücadeleye ilişkin.
Özellikle AKP’li İzmir milletvekili arkadaşlarım görürse ve bu fotoğrafın
manzarasının değişmesi için çaba harcarlarsa mutlu oluruz. Çünkü, görüntü şu:
Kemalpaşa’nın Akalan köyünde okula 650 metre uzaklıkta bir taş ocağı açılması
isteniyor, köylüler de bu ocağın açılmasını istemiyor. Taş ocağını açmaya giden
iş makinesinin etrafını çepeçevre güvenlik güçleri korumaya alıyor. Etrafında
da köylüler var. Ne paralel var ne DHKP-C var ne CHP var, sadece köylüler var.
Açılmasını istemiyorlar oraya. Bu manzaranın değişmesinin bir tek yolu var. Bir
defa, artık, güvenlik güçlerinin köylülerin topraklarını talan etmek isteyen,
daha çok kâr için köyün en yakınında taş ocağı açmak isteyen ve meralarını yok
etmek için meralardan toprak taşıyan iş makinelerini korumak yerine köylüleri
korumaya başladığı bir manzaraya dönüşmesi dileğiyle açıyorum yeni yılla ilgili
ilk konuşmayı. 
Akalan köyü Kemalpaşa’nın en şirin
köylerinden biri. Kirazıyla, zeytiniyle, ceviziyle iyi ürünler yetiştiren ve bu
ürünleri yetiştirerek geçimini kazanan köylülerden oluşuyor. Fakat 29 Aralık
2014 günü köylüler, iş makinelerinin köyün en yakınındaki bir araziye gelip taş
ocağı açmak istediğini öğreniyorlar ve 30 Aralık günü, biz hem basın yoluyla
hem de dilekçelerimizle valiliği uyarıyoruz. Zeytin ağaçlarına bile 3 kilometre
uzaklıkta açılması gereken taş ocaklarının köye 1 kilometreye bile varmayan bir
yakınlıkta açılmasına müsaade etmeyin. Çünkü köylüler burada çocuklarını
okuttukları okula da 650 metre yakınlıkta bir taş ocağının güvenliklerini
tehdit edeceğini söylüyorlar. 
Yine öyle bir şeyle karşılaşmışlar ki,
bu Bütünşehir Yasası’ndan sonra artık meralarının ellerinden alınıp hazineye
devredildikten sonra da tarumar edildiğini ve yine bu fotoğrafta görülen bir
gerçek, bütün meralar toprak taşımak için yok edilmiş. Ben gittim, orada
gördüm. Mera olarak kullandıkları yerin yarı bölümü başka yerlere toprak lazım
diye taşınmaya başlanmış. 
Burada şöyle bir gerçeği bütün
arkadaşlarımın göz önüne alması… Çünkü büyük sorunları çözmek için AKP’li İzmir
milletvekillerinin çok çaba harcayamadığını ve engelleyemediklerini ya da
sorunların çözümünde Hükûmete, yürütmeye çok söz geçiremediklerini biliyoruz.
Ama bu sorun bugün öyle bir noktaya geldi ki, köylüler ile güvenlik güçleri
karşı karşıya geldi. 
Yine, bizim milletvekillerimizden
arkadaşlarımız giderek kaymakamlığa, güvenlik güçleriyle görüşerek orada
istenmeyen bir olayın yaşanmasını engellemeye çalıştılar ve engellediler de.
Ama yarın, orada köylülerin isyanının daha büyük noktalara taşınmasını istemiyorsak…
Birazdan bakanımıza da bir belge ileteceğim. Bizzat Otoyol AŞ’nin İnternet
sayfasından aldığım belgede de aynen ifade şudur: “Taş ocağının köy merkezine
uzaklığı 1 kilometredir.” Okul da köy merkezinin biraz daha ilerisinde -bizzat
köylülerle gidip ben ölçtüm- 680 metre. 680 metre okula yakınlıktaki bir taş
ocağının daha çok kâr hırsıyla açılmasına izin vermeyin, bunu engelleyin.
Engellemek sadece bir milletvekili görevi değil, bir insani sorundur. Bu
konuda, hep beraber, bu taş ocağının buraya açılmasını engellemek için köylüler
canlarını başlarını feda etmeye bile hazırlar ama bu noktaya gelmesini, ne biz
istiyoruz ne köylüler istiyor ne de siz istemelisiniz.
Onun için, bakanlarımızı ve yürütmeyi,
bu olayı durdurmak ve taş ocağının daha uzak bir yerde açılması için gerekli
girişimleri başlatmasını rica ediyoruz. (CHP sıralarından alkışlar)
BAŞKAN – Teşekkür ederiz Sayın Moroğlu.
Gündeme geçmeden önce sisteme girmiş
sayın milletvekillerine birer dakika söz vereceğim.
Sayın Yeniçeri…
V.- AÇIKLAMALAR
1.- Ankara Milletvekili Özcan Yeniçeri’nin, güneydoğuda
terörün arttığına ve AKP iktidarını vatandaşına, bölgeye ve ülkeye sahip
çıkmaya çağırdığına ilişkin açıklaması
ÖZCAN YENİÇERİ (Ankara) – Teşekkür
ederim Sayın Başkan.
Güneydoğuda terör iyice gemi azıya
almıştır. Cizre’yi kim yönetiyor, belli değil. Hakkâri’de neler oluyor,
kamuoyunun haberi yok. Caddelerde askerî düzenle yürüyüş yapan silahlı, yüzü
kapalı gruplar bölge kentlerinde terör estiriyor. Bölgeden devlete bağlı vatandaşlar
sürülüyor. Bölgeden devlet sürülüyor. Cizre’de PKK özerklik ilan ediyor.
Mahallelerin giriş ve çıkışlarına belediye araçlarıyla hendek kazılıyor.
Güvenlik güçleri olanı biteni yalnızca seyrediyor. Cizre’de HÜDAPAR ile PKK
unsurları saatlerce çatışıyor. Devletin güvenlik güçleri orta yerde yok.
Çatışmalar sırasında evler yanıyor, belediyeler yangını söndürmek için itfaiye
göndermiyor. Bölgede PKK güvenlik çadırları kuruyor, PKK bezleri
sallandırılıyor; iktidar sesini çıkarmıyor. AKP iktidarını bir kez daha
vatandaşına, bölgeye ve ülkeye sahip çıkmaya çağırıyorum.
Teşekkür ederim.
BAŞKAN – Teşekkür ederiz Sayın
Yeniçeri.
Sayın Erdemir…
2.- Bursa Milletvekili Aykan Erdemir’in, herkesin yeni
yılını kutladığına ve Mudanya Devlet Hastanesinde kar yağışları nedeniyle acil
sağlık hizmetlerinin verilemediğine ilişkin açıklaması
AYKAN ERDEMİR (Bursa) – Teşekkür ederim
Sayın Başkan.
Öncelikle tüm milletvekillerimizin ve
vatandaşlarımızın yeni yılını kutluyorum; kendilerine sağlıklı, mutlu ve umutlu
bir yıl diliyorum.
Mudanya Devlet Hastanesi,
Mudanyalıların tüm uyarılarına rağmen, ulaşım açısından elverişsiz bir konuma
inşa edildi. Son günlerde bastıran kar yağışları sonucu yollar kapandı ve 78
bin kişilik ilçede hastalar acil sağlık hizmetlerinden yararlanamadılar.
Mudanyalı hemşehrilerimizden gelen yoğun şikâyetleri bir kez daha hatırlatmak
ister, yetkilileri benzeri sıkıntıların tekrarının engellenmesi için gerekli
önlemleri almaya davet eder, saygılar sunarım.
BAŞKAN – Teşekkür ederiz Sayın Erdemir.
Sayın Susam…
3.- İzmir Milletvekili Mehmet Ali Susam’ın, İzmir’in
Kemalpaşa ilçesinin Akalan köyüne yapılmak istenen taş ocakları konusunda Çevre
ve Şehircilik Bakanını bir kez daha uyardığına ilişkin açıklaması
MEHMET ALİ SUSAM (İzmir) – Sayın
Başkanım, az önce İzmir Milletvekilimiz Sayın Moroğlu’nun da belirttiği gibi,
Kemalpaşa ilçemiz İzmir’in göz bebeği ilçelerinden bir tanesi, hem tarım
alanlarının hem organize sanayinin iç içe yaşadığı bir alan. Bu anlamıyla
tarımı da korumak ve sanayiyi de orada geliştirme konusunda hassas olmazsak,
gerçekten, Kemalpaşa’yı, kirazın merkezi bu bölgeyi tarımdan uzaklaştırıp ciddi
bir noktaya taşıyacağız. Akalan’da yaşanan tamamen fütursuzca tarım alanlarına
ve insan yaşamına müdahaledir. Okuldan çıkan çocukların mıcır ve taş taşıyan
kamyonların altında kalma riskini hiç dikkate almadan insanların yaşamlarına
müdahale eden, bu kadar acımasızca, kâr hırsıyla “Kısa mesafeden kâr
kazanayım.” diyen anlayışlarla, ÇED raporu almadan taş ocaklarına ruhsat
verilmesi bugün yaşanan en önemli insan dışı davranışlardan bir tanesidir.
Çevre ve Şehircilik Bakanını bu konuda bir kez daha uyarıyorum.
BAŞKAN – Teşekkür ederiz Sayın Susam.
Sayın Öğüt…
4.- İstanbul Milletvekili Kadir Gökmen Öğüt’ün, Sivil
Dayanışma Platformunun, 4 eski bakanla ilgili Meclis Soruşturma Komisyonunun
karar vereceği gün gazetelerde yer alan ilanına ilişkin açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım. 
İki gün önce pek çok gazetede Sivil
Dayanışma Platformunun “Sağlam İrade” ilanı yer aldı. Bu bildiri başlı başına
bir suç unsurudur. Millî iradeye meydan okuyan, Anayasa’ya ve onun en üst
uygulayıcısı olan Anayasa Mahkemesine, demokratik rejime karşı hakaretamiz ve
tehditkâr ifadeler yer alan bildiriyi yayınlayanlar hakkında Meclis Başkanını ivedilikle
göreve davet ediyorum. 
Bildiride, bu yüce Meclisin verdiği
kararlara saygı duymak bir yana, fütursuzca sorgulanmakta, ülkenin her görüşünü
temsilen burada bulunan milletvekillerine ve bizleri buraya taşıyan halkın
oylarına hakaret edilmektedir. Süreci bir darbe olarak görenler asıl darbeyi
Anayasa’ya ve Meclise yapma girişimi içindedir. 
Zira, imam ve cemaat örneğinde olduğu
gibi, en baştaki kişinin milletin vekiline “tuzluk” dediği yerde böyle bir
bildiri ne yazık ki normaldir. Buna müsaade edenler, görmezden gelenler ve
gereğini yapmayanlar bugün ve yarın bu suçun ortağı olarak hafızalarda kalacak
ve hatırlanacaktır, suçlanacaktır. 
Teşekkür ediyorum. 
BAŞKAN – Teşekkür ederiz Sayın Öğüt. 
Sayın Şahin…
5.- Bursa Milletvekili Hüseyin Şahin’in, Türkiye’nin
2014 yılında ihracat rekoru kırdığına ve bunda emeği olan herkese teşekkür
ettiğine ilişkin açıklaması
HÜSEYİN ŞAHİN (Bursa) – Sayın Başkanım,
değerli milletvekili arkadaşlarım; ülkemiz, 2014 yılında, geçen yıl, cumhuriyet
tarihinin rekorunu kırarak 157 milyar 600 milyon dolarlık ihracat
gerçekleştirmiştir. Bursa’mız bu ihracatın 12 milyar 750 milyon dolarını
gerçekleştirerek ülke ihracatının yüzde 8’ini gerçekleştirmiştir. Ülke
ihracatının yüzde 8’ini gerçekleştiren Bursalı sanayicilerimiz ağaç ve orman
ürünleri, çimento sanayisi, değerli madenler, metaller, elektrik sanayisi
ürünleri, gemi ve yat sanayisi, hazır giyim, konfeksiyon, iklimlendirme
sanayisi, maden ve metal sanayisi, makine ve aksamları ile savunma sanayisi
havacılık sektörü, taşıt ve otomotiv yan sanayisi ile birlikte tekstil ve
tekstil ürünleri ihracatını gerçekleştirmişlerdir. Bu ihracatın çok yakın
komşumuz olan Balkan ülkelerine de 863 milyon dolarlık kısmı
gerçekleştirilmiştir. 
Ben, ihracat yapan firmalarımızda
çalışan işçilerimize, mühendislerimize, sanayicilerimize ve tarım sektöründe
çalışan üreticilerimize teşekkür ediyor, saygılarımı sunuyorum. 
BAŞKAN – Teşekkür ederiz Sayın Şahin. 
Sayın Karaahmetoğlu…
6.- Giresun Milletvekili Selahattin Karaahmetoğlu’nun,
AKP’li milletvekillerinin 4 eski bakanın Yüce Divana gönderilmemesi yönünde oy
kullanmalarının gerekçesine ilişkin açıklaması

SELAHATTİN
KARAAHMETOĞLU (Giresun) – Sayın Başkan, rüşvet ve yolsuzluk komisyonunun 9
AKP’li üyesi, 4 bakanın Yüce Divana gönderilmemesi biçiminde görüşlerini
belirtmiştir. Dini bütün olduklarını söyleyen, kul hakkı yemenin günah olduğunu
anlatan bu 9 milletvekilinin aslında aldığı kararın anlamının bu günahı
yalnızca 4 bakanın işlemediği, bu sebeple 4 bakanın Yüce Divana gönderilmesinin
haksızlık olacağını ve bu yolsuzluğa iştirak edenlerin sayısının daha çok
olduğunu düşünerek bu yönde oy kullandıklarını düşünüyorum. 9 milletvekili için
en vicdani gerekçe bu olmalı.
Teşekkür ederim.
BAŞKAN – Teşekkür ederiz Sayın
Karaahmetoğlu.
Sayın Atıcı…
7.- Mersin Milletvekili Aytuğ Atıcı’nın, Mersin’in birçok
yerinde elektrik kesintileri yaşandığına ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, başta Tarsus ve
Yenice olmak üzere Mersin’in birçok yerinde elektrik kesintileri yaşanmaktadır.
Vatandaşlar âdeta çıldırma noktasına gelmiştir. Birkaç gün önce sadece
Tarsus’ta 1.500’den fazla vatandaş imza vererek durumu kaymakamlığa şikâyet
etmiş ancak hiçbir sonuç alamamıştır. Benzer sorunlar Gülnar ilçemizde de
yaşanmaktadır. 
Stratejik öneme sahip olan enerji
hizmetlerinin özelleştirilmesinden sonra AKP Hükûmeti parayı kasaya koymuş ve
vatandaşı mağdur etmiştir. Elektrik dağıtımla ilgili hiçbir altyapı çalışması
yapılmamaktadır. Basit bir elektrik dağıtım işini beceremeyen ve yüzüne gözüne
bulaştıran AKP Hükûmeti diğer taraftan nükleer santral inşa etmeye
çalışmaktadır. Bu ne yaman bir çelişkidir. Mersin’in yeni enerji kaynağına
ihtiyacı yoktur, vatandaşları düşünen ve daha iyi çalışan bir hükûmete ihtiyacı
vardır.
Teşekkür ederim.
BAŞKAN – Teşekkür ederiz Sayın Atıcı.
Sayın Doğru…
8.- Tokat Milletvekili Reşat Doğru’nun, Tokat’ta
yaşayan çiftçilerin ve hayvan üreticilerinin sorunlarına ilişkin açıklaması
REŞAT DOĞRU (Tokat) – Teşekkür ederim
Sayın Başkanım.
Tokat ili Sulusaray ilçesi ve Erbağ
Üzümlü beldesinden çiftçiler ve hayvan üreticileri bizleri telefonla arayarak
geçtiğimiz yıldan kalan çok büyük borç batağında olduklarını, şayet borçların
bankalar ve tarım kredi kooperatiflerinde yapılandırması olmaz ve yeni kredi imkânları
oluşturulmaz ise icra dairelerinde tarlalarını ve ellerinde kalan son
hayvanlarını kaybedeceklerini ifade ediyorlar. 
Tokat çiftçisi gibi, ülkemizin her
yerinde bu durum daha ağır yaşanmaktadır. Çiftçilerin sesini Tarım Bakanı ve
Hükûmet mutlaka duymalıdır. Yoksa 2015 yılında üretim tamamen durma aşamasına
gelecektir; Türkiye, üreten değil, ithal eden ülke durumuna gelecektir.
Bilginize sunarım.
Teşekkür ederim.
BAŞKAN – Teşekkür ederiz Sayın Doğru.
Sayın Akar…
9.- Kocaeli Milletvekili Haydar Akar’ın, Kocaeli’ndeki
elektrik kesintilerine ilişkin açıklaması
HAYDAR AKAR
(Kocaeli) – Sayın Başkan, ülkemizde kar yağışı nedeniyle kara yolları, ısınma
ve diğer hizmetlerde birtakım sıkıntılar yaşanmaktadır. Bugün sıkıntıların en
büyüğü elektrik enerjisinde olup hepimizin bildiği gibi elektrik dağıtım
şirketleri AKP hükûmetleri tarafından daha kaliteli ve ucuz hizmet vermesi
amacıyla özelleştirilmiş olmasına rağmen özellikle Kocaeli ve Sakarya
bölgelerinin de sorumlusu SEDAŞ sayesinde bundan elli yıl önceye döndük.
Kocaeli’nin özel bir konumu bulunuyor. Sizden önce kente doğal gaz geldiği için
konutların birçoğu doğal gazla ısınmaktadır. Yetmiş iki saat süren ve sık sık
yaşanan kesintiler nedeniyle insanlar soğukta yaşamaya mahkûm edilmişlerdir.
Gölcük, Kandıra, Kartepe ilçelerimizin birçok köyünde, hatta kent merkezinde de
sık sık elektrik kesilmektedir. Allah’tan Danimarka, İsviçre, Kanada gibi 1
metreye 5 metre kar yağmıyor, 3 metre kar yağdı, kıyamet koptu. Bilim, Sanayi
ve Teknoloji Bakanı on iki yıldır ülkeyi kendilerinin yönettiğini unutup “Hangi
çağdayız?” diye soruyordu, şimdi ben de kendisine soruyorum: On iki yıldır ne
yaptınız?
BAŞKAN – Teşekkür ederiz Sayın Akar.
Sayın Dalyan…
10.- İstanbul Milletvekili Gülay Dalyan’ın, İstanbul
Sultanahmet’te polis karakoluna yapılan saldırıda şehit olan polise Allah’tan
rahmet, yaralı polislere de acil şifalar dilediğine ilişkin açıklaması
GÜLAY DALYAN (İstanbul) – Sayın Başkan,
dün akşam saatlerinde Sultanahmet’teki İstanbul Emniyet Müdürlüğüne bağlı
Turizm Şube Müdürlüğünde meydana gelen, 1 polisimizin hayatını kaybettiği
menfur intihar saldırısını derin üzüntüyle öğrenmiş bulunmaktayız. Bu hayâsız
terör eylemini şiddetle lanetlediğimizi belirtmek istiyorum. Şehit polisimiz
Kenan Kumaş’ın acısını yürekten paylaşıyor, ailesine ve yakınlarına sabır ve
metanet, yaralı 2 polisimize de acil şifalar diliyorum.
BAŞKAN – Teşekkür ederiz Sayın Dalyan.
Sayın Moroğlu…
11.- İzmir Milletvekili Mustafa Moroğlu’nun, İzmir’in
Kemalpaşa ilçesinin Akalan köyüne yapılmak istenen taş ocağı ruhsatı ile Aydın
Nazilli sınırına yapılmak istenen RES’le ilgili kamulaştırma kararının
engellenmesi gerektiğine ilişkin açıklaması
MUSTAFA MOROĞLU (İzmir) – Sayın Başkan,
İzmir ve çevresinde doğal yaşamın bozulmasına ilişkin faaliyetler devam ediyor.
Yine, biraz önce verdiğim Kemalpaşa Akalan köyündeki örnek gibi Torbalı
Karakuyu Mahallesi Muhtarı da valiliğe bir dilekçe yazarak aynen şu serzenişini
dile getiriyor: “Söz konusu ocağın çalışması hâlinde çok yakında yer alan
zeytinlik alanlara, tarım arazilerine, su havzalarına, özellikle Tahtalı Barajı
su havzalarına, köy halkının sağlığına vereceği zararlar çok büyük olacaktır.”
İfade etmek istediği şu: Yine, Torbalı’nın Karakuyu köyüne 1,5 kilometre
uzaklıkta ve tarım alanlarına 100-150 metre uzaklıkta bir mıcır işletmesi
ruhsatı daha verildiğini, bunun bir an önce engellenmesi gerektiğini ifade
ediyorlar. Bakanımızı ve milletvekillerimizi de bu konuda uyarmak ve göreve
çağırmak talebiyle söz aldım. 
Ayrıca Kiraz’ın Ahmetler Muhtarı da
–köydü orası, yeni mahalle oldu- Aydın Nazilli sınırında kestaneliklerin
Bakanlar Kurulu kararıyla yine RES’ler kurulmak üzere acil kamulaştırma kararı
alındığını ifade ediyor, bunun da engellenmesini istiyorum.
BAŞKAN – Teşekkür ederiz Sayın Moroğlu.
Sayın Acar…
12.- Antalya Milletvekili Gürkut Acar’ın, İstanbul
Sultanahmet’te polis karakoluna yapılan saldırıda şehit olan polise Allah’tan
rahmet dilediğine ve Antalya’nın özel bir kanunla korumaya alınması gerektiğine
ilişkin açıklaması
GÜRKUT ACAR (Antalya) – Teşekkür ederim
Sayın Başkanım. 
Dünkü saldırıda ölen polisimize rahmet;
ailesine ve bütün polislerimize başsağlığı diliyorum.
Adalet ve Kalkınma Partisi, kendi
siyasi ömrünü uzatabilmek için Türkiye’nin tüm değerlerini satıyor; yağmaya,
talana açıyor. Ormanlar, akarsular, millî parklar tahrip ediliyor. Antalya’da
da Hisarçandır bölgesinde asırlık sedir ağaçları kesiliyor; maden ocağı, mermer
ocağı asırlık ağaçları yok ediyor. Burası aynı zamanda EXPO 2016’nın simgesi
seçilen şakayığın doğal yaşam olan bölgedir ve ağır şekilde tahrip ediliyor.
Bir yandan simge yapacaksınız bir yandan kökünü kazıyacaksınız. AKP’nin
tutarsız politikalarının bir uygulamasıdır. 
Antalya, turizm ve tarım yoluyla ülke
ekonomisine milyarlarca dolar katkı sağlıyor. Adalet ve Kalkınma Partisi, Antalya’dan
daha fazlasını almak için bütün doğal güzelliklerini tahrip ediyor. Buna artık
son verilmelidir. Antalya özel bir kanunla korumaya alınmalıdır. Taş
ocaklarının, maden ocaklarının bir turizm kentini mahvetmesine son
verilmelidir.
Teşekkür ederim Sayın Başkan.
BAŞKAN – Teşekkür ederiz Sayın Acar.
Sayın Korkmaz…
13.- Isparta Milletvekili S. Nevzat Korkmaz’ın,
Ankara’da kar yağışı yüzünden sorunlar yaşandığına ve Ankara Büyükşehir
Belediyesini görevini yapmaya davet ettiğine ilişkin açıklaması
S. NEVZAT KORKMAZ (Isparta) – Sayın
Başkan, iki gündür başkente aralıklarla kar yağıyor. Meteoroloji günler
öncesinden uyardı. Ana arterlerde kar, ulaşımı engelliyor, ara sokaklara
girilemiyor bile. Maddi hasarlı trafik kazaları yüzleri aştı. Yaralılar var,
insanların buzda düşüp yaralandıkları yahut araçların vurup yaraladıkları.
Yaşlı ve engelli kardeşlerimiz sokaklardan elini ayağını çekmiş durumda.
Ankara’yı teslim ettiğimiz Büyükşehir Belediyesi ve Belediye Başkanı Melih
Gökçek olanı biteni sadece seyrediyor. Ortalıkta maalesef karla mücadele
araçları yok, olsa da günde sadece bir kere göstermelik geçiriliyor. Ankara
şehir merkezi böyleyse Bütünşehir Yasası’yla bağladığınız ilçeler, köyler nasıl
merak ediyorum. Ankara Büyükşehir Belediyesini görevini yapmaya, Hükûmeti de
başkenti teslim ettiğimiz bu şahsı acilen uyarmaya davet ediyorum.
Teşekkür ederim.
BAŞKAN – Teşekkür ederiz Sayın Korkmaz.
Sayın Demir…
14.- Muğla Milletvekili Nurettin Demir’in, narenciye
üreticilerinin zor durumda olduğuna ve cezaevlerinde işkencelerin arttığına
ilişkin açıklaması
NURETTİN DEMİR (Muğla) – Teşekkür
ederim Sayın Başkan.
Portakal, mandalina dalında kaldı.
Kilosu 20-25 kuruşa alan satan yok. 32 bin çiftçimiz kan ağlıyor, Hükûmet
seyrediyor maalesef. Özellikle Hatay’dan Balıkesir’e kadar sahil
vilayetlerindeki çiftçilerimiz maalesef bugünlerde mandalinaları ağaçlarında
seyrediyorlar. 
Antalya Cezaevinden işkence sesleri
geliyor ve işkence sonucunda da açlık grevine yatan gençlerimiz var. Cumhuriyet
savcılığı ve Adalet Bakanlığı maalesef bu konuda tedbir almıyor. Özellikle
Hükûmetin bu konuda dikkatini çekmek istiyorum. Türkiye'deki cezaevlerinde
işkenceler artmış durumda.
Teşekkür ederim.
BAŞKAN – Teşekkür ederiz Sayın Demir.
Sayın Savaşer...
15.- İstanbul Milletvekili Sevim Savaşer’in, Suriyeli
mülteciler için AK PARTİ İstanbul İl Başkanlığı koordinasyonunda yardım
toplandığına ilişkin açıklaması
SEVİM SAVAŞER (İstanbul) – Teşekkürler
Sayın Başkan.
Suriyeli mülteciler için AK PARTİ
İstanbul İl Başkanlığı koordinasyonunda “Üşüyorum, Yardım Edin.” kampanyası
sloganıyla Kürt, Türkmen, Arap, Ezidi kardeşlerimizi yani zulüm altında her
şeyini kaybeden insanları kucaklamak, ısıtmak üzere 123 bin battaniye, 17 bin
soba, elektrik ısıtıcısı, 297 bin adet 2 bin kişilik koli kışlık elbise, 50 bin
çift ayakkabı, 180 bin hijyen malzemesinden oluşan toplam 134 tır dolusu
malzeme yola çıktı. Yardım eden yardımsever kardeşlerimize teşekkür ediyorum.
Bu malzemelerin dağıtımı için de İstanbul milletvekilleri olarak hafta sonu
Urfa’da olacağımızı bildirmek istiyorum. 
BAŞKAN – Teşekkür ederiz Sayın Savaşer.
Sayın Altay...
16.- Sinop Milletvekili Engin Altay’ın, 7 Ocak
Osmaniye’nin düşman işgalinden kurtuluşunun yıl dönümüne ilişkin açıklaması
ENGİN ALTAY (Sinop) – Teşekkür ederim
Sayın Başkan.
Bugün 7 Ocak, Osmaniye ilimizin düşman
işgalinden kurtuluşunun 93’üncü yıl dönümü. Cumhuriyet Halk Partisi olarak
Osmaniyeli vatandaşlarımızın bu kutlu gününü tebrik ediyoruz. Osmaniye’nin ve
Anadolu’nun kurtuluşunda kahramanca mücadele eden tüm şehitlerimizi rahmet,
minnet ve şükranla anıyoruz. Elbette, bu vesileyle Osmaniye ilimizin,
Osmaniyeli hemşehrilerimizin çözüm bekleyen sorunlarının çözümü noktasında
Hükûmeti de göreve davet ediyoruz.
Teşekkür ederim.
BAŞKAN – Teşekkür ederiz Sayın Altay.
Sayın Vural...
17.- İzmir Milletvekili Oktay Vural’ın, 7 Ocak
Osmaniye’nin düşman işgalinden kurtuluşunun yıl dönümüne ve İzmir’in Kemalpaşa
ilçesinin Akalan köyüne yapılmak istenen taş ocakları konusunda iktidarı
duyarlı olmaya davet ettiğine ilişkin açıklaması
OKTAY VURAL (İzmir) – Teşekkür ederim
Sayın Başkan.
Evet, bugün Osmaniye’nin aslında zafer
günü. Gerçekten 7 Ocakta zafere ulaşan bu mücadeleyi kutluyorum. Emperyalizme
karşı bu mücadeleyi sürdürenlere, Palalı Süleyman’ın, Rahime Hatun’un, Kelce
Ali’nin, Osmaniyelilerin aziz hatıralarında saygıyla eğiliyorum. Emperyalizmin
oyunlarına ve çözüm tuzaklarına karşı bugünlerin bir ibret günü olarak
değerlendirilmesi gerektiğini düşünüyorum. Bu çerçevede, Osmaniye bu
mücadelesiyle yiğitlik unvanını hak etmiştir, umarım Osmaniye’ye bu yiğitlik
unvanının verilmesi konusunda da gerekli adımlar atılır. Bugün Osmaniye’nin
kurtuluşu münasebetiyle Sayın Genel Başkanımız da Osmaniye’de, bu kurtuluş
gününde, bu zafer gününde onlarla birlikteler. İnşallah, Osmaniyelilerin bu
kurtuluş günü gerçekten hem yiğitlik unvanının verilmesine hem de bu yiğit
insanların bulunduğu Osmaniye’ye hizmete de vesile olur. 
Ayrıca, İzmir Kemalpaşa Akalan köyünde
taş ocağının oluşturduğu çevre katliamı karşısında köylülerin ortaya koyduğu bu
mücadele karşısında “İnsanı yaşat ki devlet yaşasın.” anlayışında olduğunu
söyleyen iktidarı insanı öldürecek, yok edecek bu girişim karşısında duyarlı
olmaya davet ediyorum. Bu çerçevede, değerli milletvekillerinin ortaya koyduğu
tepkiye katıldığımı bu vesileyle ifade etmek istiyorum. 
Teşekkür ederim. 
BAŞKAN – Teşekkür ederiz Sayın Vural. 
Sayın Bayraktutan…
18.- Artvin Milletvekili Uğur Bayraktutan’ın, Artvin
Cerattepe’deki altın madeniyle ilgili verilen iptal kararının alınmasında
çabası olan herkese teşekkür ettiğine ve bu kararı alan Rize İdare Mahkemesinin
yargıçlarını kutladığına ilişkin açıklaması
UĞUR BAYRAKTUTAN (Artvin) – Teşekkür
ediyorum Sayın Başkan. 
Sayın Başkan, dün de bahsetmiştim,
Artvin’deki Cerattepe mücadelesiyle ilişkin olarak Rize İdare Mahkemesi muhteşem
bir karar verdi. Dün akşamüzeri, Artvinliler akşam saat beşte Atatürk anıtı
önünde toplanarak bu muhteşem kararı partili ayrımı yapmadan büyük bir
sevinçle, coşkuyla kutladılar. Bu kararın meydana getirilmesinde üstün çabaları
olan Yeşil Artvin Derneği Başkanı Neşe Karahan’a ve bu davanın yürütülmesinde
büyük çabaları olan Türkiye Barolar Birliği Çevre Komisyonu üyesi olan
Bedrettin Kalın’a Türkiye Büyük Millet Meclisinden bir kere daha teşekkür
ediyorum. 
Sayın Bakana da bu muhteşem haberi, bu
güzel haberi veriyorum. Sayın Bakan, özellikle şu ağaçların kesilmesi konusunda
hatırlarsanız çok acele ediyordunuz, bu mahkeme kararıyla ağaçların kesilmesini
bir anlamda önlemiş olduk. Buna sizin de sevindiğinizi tahmin ediyorum çünkü
yapılmak istenen orman katliamı Rize İdare Mahkemesinin vermiş olduğu kararla
durduruldu. Bu ülkede bir söz var ya “Berlin’de hâkimler var.” diye, Rize’de de
hâkimlerin olduğunu gördük. Ben Rize İdare Mahkemesinin onurlu yargıçlarını
Türkiye Büyük Millet Meclisinden bir kere daha kutluyorum. Bu mücadelenin
Artvin için bir onur meselesi olduğunu, Artvin’de cinayet işlemek isteyen, bu
çevreyi katletmek isteyen şebekeye karşı mücadelemizin sonsuza kadar devam
edeceğini belirtmek istiyorum. 
BAŞKAN –
Teşekkür ederiz Sayın Bayraktutan. 
Sayın Satır, son
olarak. 
19.- İstanbul Milletvekili Mihrimah Belma Satır’ın,
Demokrat Partinin kuruluş yıl dönümüne ve İstanbul Sultanahmet’te polis
karakoluna yapılan saldırıda şehit olan polise Allah’tan rahmet, yaralı
polislere de acil şifalar dilediğine ilişkin açıklaması
MİHRİMAH BELMA
SATIR (İstanbul) – Teşekkür ediyorum Sayın Başkan. 
Sayın Başkan,
değerli milletvekilleri; bugün şehit Başbakanımız Adnan Menderes önderliğinde
millet iradesinin teveccühüyle kurulan ve Türk milletine on yıl boyunca hizmet
eden Demokrat Partinin kuruluş yıl dönümüdür. Demokrat Parti, bundan altmış
dokuz yıl evvel Türk halkının eşsiz sevgisine mazhar olmuş, tarih sayfasına
adını altın harflerle yazdırmıştır. Bugün demokrasiden söz edebiliyorsak bunu
demokrasi şehitlerimize ve yüce milletimizin engin hoşgörüsüne borçlu olduğumuz
kanaatindeyim. 
Sayın Başkan,
değerli milletvekilleri; dün Sultanahmet’te yaşanan ve maalesef genç bir
polisimizin haince katledildiği olay hakkında da birkaç cümle etmek istiyorum.
Ateş düştüğü yeri yakar derler ancak dün yaşanan bu olaydan ve bu şehit
polisimizden dolayı hepimizin içi yandı. Genç ve yeni bir bebeği olan bu
polisimize Allah’tan rahmet diliyorum. Eşine, ailesine, anne, babasına sabırlar
diliyorum. Mekânı cennet olsun. Emniyet teşkilatımıza başsağlığı dileklerimi
iletiyorum. Yaralı polislerimize acil şifalar temenni ediyorum. Bu ve benzeri
faaliyetlerin birlik ve beraberliğimizi bozmayacağına inanıyorum. Faillerin ve
destekçilerinin kısa sürede bulunacağına dair hiçbir şüphemiz yoktur. 
Teşekkür
ediyorum, saygılar sunuyorum. 
BAŞKAN –
Teşekkür ederiz Sayın Satır. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin bir önerge vardır, okutuyorum: 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Sebahat Tuncel ve 21
milletvekilinin, toplumsal cinsiyete duyarlı bütçeleme politikalarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1170)
Türkiye Büyük Millet Meclisi
Başkanlığına
Toplumsal
cinsiyete duyarlı bütçeleme konusunda örnek teşkil eden ülkelerin
politikalarının ve çalışmalarının nasıl uygulandığının sonuçlarıyla birlikte
incelenmesi, toplumsal cinsiyete duyarlı bütçeleme politikalarının kadın-erkek
eşitliğini sağlamadaki etkisinin araştırılması, Türkiye’de merkezî ve yerel
bütçe çalışmalarında toplumsal cinsiyete duyarlı bütçelemenin nasıl
yapılabileceğini, denetim mekanizmalarının işleyişi konusunda bu alanda uzman
kişilerle çalışarak ortaya konması amacıyla Anayasa’nın 98’inci, İç Tüzük’ün
104 ve 105’inci maddeleri gereğince Meclis araştırması açılması için gereğini
arz ederiz. 
1) Sebahat
Tuncel  (İstanbul)
2) Pervin Buldan
 (Iğdır)
3) İdris Baluken
 (Bingöl)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata (Batman)

8) Hasip Kaplan (Şırnak)

9) Hüsamettin
Zenderlioğlu (Bitlis) 
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe
Tüm dünyada olduğu gibi toplumsal
cinsiyet eşitliğinin sağlanması için devletin her alanda bu eşitliği sağlama
yönünde politikalar üretmesi oldukça önemlidir. Kadının istihdam, eğitim,
sağlık, siyasete katılım gibi alanlarda yaşadığı ayrımcılıkla ilgili mücadelede
en etkili yöntem olarak da toplumsal cinsiyete dayalı bütçeleme olduğu kabul
görüştür. Toplumun kolektif ihtiyaçlarını karşılamak için planlanan merkezî
bütçenin, eğitim, sağlık, sosyal güvenlik sistemi, istihdam, ulaşım başta olmak
üzere tüm alanlarda cinsiyetler arası eşitsizliği ortadan kaldıracak biçimde
planlanmadığı takdirde kadına yönelik ayrımcılığın önüne geçmek mümkün
olmayacaktır. Böyle bir bütçelemeye geçilmesi, toplumun yarısını oluşturan
kadınların eğitimden sağlığa refah düzeyinin artmasına neden olurken toplumsal
olarak daha mutlu, özgür bireylerin oluşmasında da etkili olacağı görülmelidir.
12 Avrupa ülkesi 2003 yılında toplumsal
cinsiyete duyarlı bütçeleme politikalarını kabul ederek harekete geçti. Türkiye'de
ise sadece kısıtlı oranda projeler dışında ve bazı genelgelerin yayınlanması
dışında bir gelişme olmadığı apaçık ortadadır. Türkiye'de toplumsal cinsiyete
duyarlı bütçelemeyi, merkezî yönetim düzeyinde toplumsal cinsiyet eşitliği
konusunda çalışmalar yapmakla yükümlü olan Kadının Statüsü Genel Müdürlüğü
(KSGM) gündeme getirmiştir. Kurumun stratejik planında toplumsal cinsiyete
dayalı bütçelemeye geçiş politikaları bulunmaktadır. Maliye Bakanı Mehmet
Şimşek'in 8 Aralık 2011'de TBMM Genel Kurulu'nda yaptığı 2012 yılı bütçe sunuş
konuşmasında yer alan "Bütçemizi toplumsal cinsiyete duyarlı hâle
getiriyoruz." başlıklı alt bölüm bir Maliye belgesi olarak ilktir. Ancak
Bakanlığın bu söyleminden sonra bu alanda hiçbir adım atılmamıştır.
Toplumsal cinsiyete duyarlı bütçeleme,
kadına özgü bütçe ayrılması ya da kadın ve erkek için eşit bütçe harcanması
anlamına gelmemektedir. Diğer ülkelere baktığımızda, örneğin eşitlik
bakanlığının bulunduğu İsveç, toplumsal cinsiyete duyarlı bütçelemede en
başarılı ülkelerden biri olduğu görülmektedir. Her bakanlığın kendi
politikalarının belirlenmesinde cinsiyet eşitliği politikaları esas
alınmaktadır. İngiltere'de ise bütçe görüşmelerinde her türlü ekonomik, sosyal,
kültürel alan cinsiyete dayalı bir analiz ile rapor edilmektedir ve bu
analizler sonucunda örneğin istihdam için ayrılan bütçenin yüzde 95'i
kadınların istihdamının artırılması için ayrılabilmektedir.
Cinsiyet eşitliğinin sağlanması için
kalkınma planlarının temel ilkesi olarak benimsenmesi gerekmektedir. Sektörel
öncelikler içinde somut nicel ve nitel önlemler barındırılmalıdır. Gerek mali
gerek para politikası izlenirken cinsiyet eşitliğinin sağlanması için bir
politika izlenmelidir. Bunun için bütçeye özel önlem kalemleri eklenmelidir.
Uygulama sonuçları bağımsız izleme mekanizmalarıyla sürekli değerlendirilmeli
ve denetlenmelidir. Elbette ki tüm bunların yapılması için hükûmetçe bir siyasi
kararlılığın sergilenmesi başattır. Ancak bu şekilde toplumsal cinsiyete
duyarlı bir bütçeleme yapılabilir. Bu bağlamda, TCDB konusunda örnek teşkil
eden ülkelerin politikalarının ve çalışmalarının nasıl uygulandığının
sonuçlarıyla birlikte incelenmesi, TCDB politikalarının kadın-erkek eşitliğini
sağlamadaki etkisinin araştırılması, Türkiye'de merkezî ve yerel bütçe
çalışmalarında TCDB’nin nasıl yapılabileceği konusunda bu alanda uzman
kişilerle çalışarak ortaya konması için bir Meclis araştırma komisyonu
açılmasını öneriyoruz.
BAŞKAN – Bilgilerinize sunulmuştur.
Önerge gündemdeki yerini alacak ve
Meclis araştırması açılıp açılmaması konusundaki görüşmeler sırası geldiğinde
yapılacaktır.
İki genel görüşme önergesi vardır.
Ayrı ayrı okutuyorum:
B) Genel Görüşme Önergeleri
1.- Adana Milletvekili Seyfettin Yılmaz ve 20
milletvekilinin, 6292 sayılı Orman Köylülerinin Kalkınmalarının Desteklenmesi
ve Hazine Adına Orman Sınırları Dışına Çıkarılan Yerlerin Değerlendirilmesi ile
Hazineye Ait Tarım Arazilerinin Satışı Hakkında Kanun’un uygulamalarındaki
aksaklıklar konusunda genel görüşme açılmasına ilişkin önergesi (8/13)
Türkiye Büyük Millet
Meclisi Başkanlığına
25 Nisan 2012 tarihinde Cumhurbaşkanı
tarafından onanan, Resmî Gazete'de 26 Nisan 2012 tarihinde yayımlanan 6292
sayılı Orman Köylülerinin Kalkınmalarının Desteklenmesi ve Hazine Adına Orman
Sınırları Dışına Çıkarılan Yerlerin Değerlendirilmesi ile Hazineye Ait Tarım
Arazilerinin Satışı Hakkındaki Kanun’un uygulamalarındaki aksaklıkların
araştırılması için Anayasa'nın 98'inci maddesi ve İç Tüzük’ün 102 ve 103'üncü
maddeleri gereğince genel görüşme açılmasını arz ve talep ederim.
1) Seyfettin Yılmaz (Adana)
2) Tunca Toskay (Antalya)
3) Enver Erdem (Elâzığ)
4) Mustafa Kalaycı (Konya)
5) Bülent Belen (Tekirdağ)
6) Emin Haluk Ayhan (Denizli)
7) Münir Kutluata (Sakarya)
8) Ahmet Duran Bulut (Balıkesir)
9) Mehmet Erdoğan (Muğla)
10) Mustafa Erdem (Ankara)
11) Reşat Doğru (Tokat)
12) Kemalettin Yılmaz (Afyonkarahisar)
13) Celal Adan (İstanbul)
14) Murat Başesgioğlu  (İstanbul)
15) Ali Uzunırmak  (Aydın)
16) Bahattin Şeker  (Bilecik)
17) Oktay Öztürk  (Erzurum)
18) Atila Kaya  (İstanbul)
19) Ali Halaman  (Adana)
20) D.Ali Torlak (İstanbul)
21) S.Nevzat Korkmaz  (Isparta)
Gerekçe:
25 Nisan 2012 tarihinde Cumhurbaşkanı
tarafından onanan, Resmî Gazete'de 26 Nisan 2012 tarihinde yayımlanan 6292
sayılı Orman Köylülerinin Kalkınmalarının Desteklenmesi ve Hazine Adına Orman
Sınırları Dışına Çıkarılan Yerlerin Değerlendirilmesi İle Hazineye Ait Tarım
Arazilerinin Satışı Hakkındaki Kanun’un yürürlüğe girmesiyle uygulamada bir
dizi aksaklıklar ortaya çıkmıştır.
Kanun, Hazine adına orman sınırları
dışına çıkarılan yerlerin değerlendirmesine yönelik sosyal boyutu bir kenara
bırakarak sadece gelir elde etmek amacıyla ele çıkarılmıştır. Orman
köylülerinin kalkınmalarının desteklenmesi kanunun ruhu olması gerekirken, bu
kanunda çok düşük bir oranda kaynak aktarmak suretiyle orman ve orman köylüsüne
gerekli önem verilmemiştir. Bu uygulama, köyden kente olan göçü daha da
hızlandırmaktadır.
Kanunun bugüne kadar uygulamasındaki
aksaklıklar kendini göstermiş ve 450 bin hak sahibinden yaklaşık 300 bin hak
sahibi başvuru yapabilmiştir. Açılan ve kesinleşen davalara orman olduğu
iddiasıyla ve bundan sonra açılacak davalar neticesi, orman olacak yerler
hakkında bir düzenleme yapılmaması, hukuki sıkıntıların ilerleyen günlerde baş
göstermesi kanunun uygulaması ile ilgili aksaklıkları biraz daha artıracaktır.
Birçok yerde bedellerle ilgili
sıkıntılar yaşanmış, değer belirlemede istenen hassasiyet gösterilememiş,
haksız bedel belirlemelerinden dolayı mağduriyetler oluşmuş, kanunda belirtilen
ilgili madde gereğince itiraz etme hakkının verilmemesi hukuki yolu
kapatmıştır. Bundan dolayı bu kanun Anayasa’ya aykırılık içermektedir.
Ayrıca bilim ve fen bakımından orman
niteliğini tamamen kaybetmiş, şehirleşme ve sanayileşmeye maruz kalmış rant
içeren bu yerlerin orman köylüsüyle Hükûmet tarafından eş değerde tutulması
eşit bir yaklaşım olmamıştır. Nitekim orman köylülerinin bu konudaki
mağduriyetleri yapılan inceleme gezilerimizde bizzat tespit edilmiştir.
Başvuru süresinin üç ay uzatılmasına
rağmen hak sahiplerine fiyat takdir bedellerinin açıklanmaması ciddi sıkıntılar
oluşturmaktadır. Bedel açıklanan yerlerde, özellikle kırsal kesimde orman
köylülerinin yaşadığı bölgelerde bu fiyatlarla köylünün topraklarını alamayacak
olması ciddi sosyal problemleri beraberinde getirmektedir.
Kimi yerlerde ve kırsal kesimde
müracaat parasını bulamamaktan dolayı hakkını kaybedecek vatandaşlarımızın
uğrayacağı mağduriyetler mutlaka giderilmelidir. Hak sahibi olduğu ve yıllarca
kendi arazisini kullanan insanlarımızın arazilerinin ekonomik nedenlerle
ellerinden alınması yeni sorunlar yaşanmasına yol açacaktır. Maliye Bakanlığı
tarafından yapılacak uygulamalar, Orman ve Su İşleri Bakanlığı ile birlikte
koordine edilmeli ve mutlaka çözüme kavuşturulması gerekmektedir.
Yukarıda açıklanan gerekçelerle Orman
Köylülerinin Kalkınmalarının Desteklenmesi ve Hazine Adına Orman Sınırları
Dışına Çıkarılan Yerlerin Değerlendirilmesi İle Hazineye Ait Tarım Arazilerinin
Satışı Hakkında Kanun’un uygulamalarındaki sorunların belirlenerek gerekli çözümlerin
oluşturulabilmesi için Anayasa'nın 98'inci maddesi ve İç Tüzük’ün 102 ve
103'üncü maddeleri gereğince genel görüşme açılması gereklilik arz etmektedir.
2.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, TOKİ
uygulamalarıyla mağdur olan vatandaşlarımızın sorunları ile değişik bölge ve
illerde üretilen konutların inşası, teslimi ve kullanımındaki sorunlar
konusunda genel görüşme açılmasına ilişkin önergesi (8/14)
Türkiye Büyük
Millet Meclisi Başkanlığına
Başbakanlık Toplu Konut İdaresi (TOKİ)
tarafından yürütülen çalışmalar kapsamında, TOKİ uygulamaları ile mağdur olan
vatandaşlarımızın sorunları ile değişik bölge ve illerde üretilen konutların
inşası, teslimi ve kullanımındaki sorunların tespiti amacıyla Anayasa'nın 98 ve
İç Tüzük’ün 101, 102 ve 103'üncü maddeleri uyarınca bir genel görüşme
açılmasını Milliyetçi Hareket Partisi Grubu adına arz ederiz.
Saygılarımızla.
Mehmet Şandır Oktay
Vural
 Mersin 
İzmir
Grup Başkan Vekili Grup
Başkan Vekili
Gerekçe:
Günümüzde barınma ve konut edindirme
sorunu özellikle gelişmekte olan ülkelerin çözmekte zorlandıkları en önemli
sorunların başında gelir. Hiç şüphesiz pek çok kesimin de malumu olduğu üzere,
ülkemizin en önemli sıkıntılarından birisi de konut sorunudur. Bu sorun hâlen
yaygın olarak devam etmektedir ve milyonlarca insanımızı ilgilendirmektedir. Bu
sorunların çözülmesi ve konut üretiminin artırılarak işsizliğin azaltılması
amacıyla 1984 yılında Toplu Konut ve Kamu Ortaklığı İdaresi Başkanlığı
kurulmuştur. Ancak, TOKİ ilk başlangıç zamanlarında ortaya koyduğu ciddi ve
verimli çalışmalarını maalesef artık devam ettirememektedir. Bunu özellikle
teslim edilen ve hâlen devam eden projelerde ortaya çıkan vatandaşlarımızın
memnuniyetsizliğinden, mağduriyetinden ve haklı olarak yaptıkları
şikâyetlerinden anlamaktayız. Bugün, hemen her yerde TOKİ'nin hizmetlerinden
projelerinden şikâyetler gelmektedir. Yazılı ve görsel basında hemen hemen her
gün bu konularda haberlerin çıkması bu sorunların arttığının bir göstergesi
olmaktadır. Mağdur olan insanların tepkileri çığ gibi yükselmektedir. TOKİ
projelerinden şikâyetler ve tepkiler her geçen gün, azalacağı yerde
artmaktadır.
TOKİ’yle ilgili sorunları kısaca
sıralayacak olursak;
 Teslim edilen veya teslim süresinde
olan konutlarda sorunlar bulunmaktadır. Kütahya ili Simav ilçesinde 19 Mayıs
2011 tarihinde meydana gelen deprem nedeniyle ev ve iş yerleri ağır hasar gören
vatandaşlar için TOKİ tarafından ihale edilip MAKSEM firması tarafından inşaatı
gerçekleşen TOKİ konutlarının 2011 yılı sonunda sahiplerine teslim edildiğini
ancak anılan konutların teslim tarihinden sonra oluşturulan kat malikleri
yönetim kurulları tarafından sözlü ve yazılı olarak eksiklerin olduğunu
bildirdikleri ve sorunların giderilmediği belirtilmiştir.
Çevre düzeni nitelikli şekilde
yapılmamaktadır.
Konutlar yapılan protokolün aksine
zamanında teslim edilmemektedir. İleriye dönük planlama yapan çoğu kiracı olan
vatandaşımız bu yüzden büyük sıkıntılara düşmektedirler.
TOKİ'nin müteahhitlere ödemelerini
yapamamasının veya geç yapmasının yaptığı sıkıntıların, işçilerin taşeron firma
çalışanların mağduriyetleri ve mağdur olanların kızgınlıkla inşaatlara
verdikleri zararlar her geçen gün fazlalaşmaktadır.
Ülkemizde TOKİ'den taksitle ev sahibi
olan vatandaşlarımız ciddi sorunlar yaşamaktadır. Ekonomik krizin de etkisiyle
ödemelerde büyük güçlük yaşanması TOKİ'den konut alan vatandaşlarımızın
mağduriyet yaşamasına neden olmaktadır. Ülkemizde deprem, sel ve heyelan gibi
doğal afetlere sık sık rastlanmaktadır. Bu afetler içinde depremden sonra en
büyük can ve mal kaybına yol açansa sel felaketidir.
Son olarak, 4 Temmuz 2012 günü
Samsun'un Canik ilçesinde yaşanan sel felaketinin akabinde yapılaşma ve yer
seçimi tartışmaları ön plana çıkmıştır. Özellikle bu olayla birlikte büyük
hasar gören ve can kayıplarının büyük bölümünün yaşandığı yer olan TOKİ
konutlarının yer seçimi konusunda yanlışlığı ve yeterli fizibilite
çalışmalarının yapılmadığı en çok dile getirilen konulardan biri olmuştur.
Vatandaşlarımızın can güvenliğini sağlamak, eğitim ve sağlık gibi temel
hizmetlerini vermek, yol, su, elektrik gibi altyapı hizmetlerini sağlamak
devletin temel görevidir. Samsun'da yaşanan sel felaketinin bu anlamda etraflı
şekilde ele alınması, kayıplarının tazmini en kısa zamanda yerine getirilmesi,
yaraların bir an önce sarılması gerekmektedir.
TOKİ
konutlarının teslim törenleri siyasi iktidarın şovuna dönüştürülmektedir.
Mesela, TOKİ kamu kaynakları kullanılarak siyasi propaganda aracı olarak
kullanılan bir idareye dönüştürülmüştür. Bu teslim törenlerinde yapılan birçok
masraflar TOKİ'den ev alan yurttaşlarımızın sırtına yüklenmektedir. Bu nedenle
TOKİ âdeta Sayın Başbakanın mitinglerini finanse eden bir kurum hâline
gelmiştir. Yaşanan süreçte TOKİ, Başbakanın himayesinde dokunulmazlığı olan bir
konuma taşınmıştır. Ne yolsuzluk iddiaları ne de halkın çektiği sıkıntıların
üzerine gidilmektedir.
BAŞKAN – Bilgilerinize sunulmuştur. 
Önergeler, gündemdeki yerini alacak ve
genel görüşme açılıp açılmaması konusundaki ön görüşmeler, sırası geldiğinde
yapılacaktır. 
Şimdi, alınan karar gereğince, sözlü
soru önergelerini görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci sırada yer alan Türkiye Büyük
Millet Meclisi İçtüzüğü’nde değişiklik yapılmasına dair iç tüzük teklifi ve
Anayasa Komisyonu Raporunun görüşmelerine kaldığımız yerden devam edeceğiz. 
VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir. 
2’nci sırada yer alan Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz. 
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok. 
Ertelenmiştir. 
3’üncü sırada yer alan Türkiye
Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu’nun görüşmelerine başlayacağız. 
3.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
BAŞKAN – Komisyon? Yok. 
Ertelenmiştir. 
4’üncü sırada yer alan Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporunun
görüşmelerine başlayacağız. 
4.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)(x)
BAŞKAN – Komisyon ve Hükûmet yerinde. 
Komisyon Raporu 616 sıra sayısıyla
bastırılıp dağıtılmıştır. 
Sayın milletvekilleri, alınan karar
gereğince, bu tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle, tasarı, tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır. 
Tasarının tümü üzerinde gruplar adına
ilk söz, Cumhuriyet Halk Partisi Grubu adına Muğla Milletvekili Ömer Süha
Aldan’a aittir. 
Buyurunuz Sayın Aldan. (CHP
sıralarından alkışlar) 
Süreniz yirmi dakikadır. 
CHP GRUBU ADINA ÖMER SÜHA ALDAN (Muğla)
- Sayın Başkan, değerli milletvekilleri; 616 sıra sayılı Ceza İnfaz Kurumları
Güvenlik Hizmetleri Kanunu Tasarısı’yla ilgili olarak Cumhuriyet Halk Partisi
Grubu adına söz aldım. Hepinizi saygıyla selamlıyorum. 
Konuşmamım başlangıcında bir paragrafı,
rahmetli Murat Bozlak’a ayırmak isterim. Bu yaşamımızda çok bir araya geldik,
çoğu zaman da tatsız olarak bir araya geldik. Ben bürokratken o avukatken, o
bir parti başkanıyken, zaman zaman çok çatıştığımız oldu. İşin ilginç tarafı,
iyi tanışıyoruz, eşlerimiz tanışıyor ama Murat Bozlak’ı şöyle tanımlamak bence
uygun, hele günümüze göre, günümüzdeki siyasi profile göre bir değerlendirme
yapmak gerekirse: Hiç ihtiyacı yoktu bir şeylere, maddi durumu gayet iyiydi,
iyi bir hukukçuydu. Fakat çok şeyler çekti, cezaevlerinde yattı, kurşunlandı,
ölümden döndü ailesinin gözü önünde ve belki bazı düşüncelerini beğenmiyorduk,
katılmıyorduk ama ilkeli bir insandı, ilkeli bir siyasetçiydi. Garip bir
hastalık onu aramızdan aldı, götürdü. Ve insanın yaşamı bir anlamda örnek
olmalı, bugün varsınız yarın yoksunuz. Bu dünyada ne bıraktığınız önemlidir,
bazen, düşüncesini beğenmeseniz de, eğer karşınızdaki insan ilkeliyse, ilkeli
siyaset yapma anlayışını benimsemişse ona saygı duymak gerekir. Ben de Murat
Bozlak’ı bir kez daha saygıyla anmak istiyorum.
Değerli milletvekilleri, aslında,
cezaevlerinin iç ve dış koruması, uzun yıllardan bu yana farklılık arz etmekte,
yani iç koruma, Adalet Bakanlığının bünyesindeki infaz koruma memurluklarınca,
cezaevi müdürlüklerince yerine getirilirken, dış koruma görevi, çoğunlukla
jandarma tarafından yapılmaktaydı ve İçişleri Bakanlığına bağlı Jandarma Genel
Komutanlığına bağlı jandarma bu görevi ifa ediyordu. 
Temelde amaç şuydu: Bir otokontrol
sistemi kurmak. Yani cezaevinin iç korumasını Adalet Bakanlığı bünyesine
verirken dış korumasını bir başka bakanlığın bünyesinde çalışan jandarmaya
verelim, bir kontrol mekanizması oluşturulsun ve bu anlamda yıllardan bu yana
bu sürdü gitti. Ama şu görüldü ki, süreç içerisinde son derece hatalı sonuçlar
da doğuracak durumlar ortaya çıktı. Kimi zaman jandarma yeterli bulunamadığı
için hükümlüler, tutuklular vaktizamanında ilgili yerlere getirilmediler ve bu
anlamda da hak kayıpları meydana geldi. Biz Cumhuriyet Halk Partisi olarak,
kural olarak, bu düzenlemenin olumlu bir düzenleme olduğunu düşünüyoruz. Yani
cezaevlerinin dış korumasının artık jandarmanın elinden alınıp yine infaz
kurumu bünyesindeki dış güvenlik birimine verilmesine olumlu bakıyoruz. 
İlginç bir olayla bu konudaki konuşmama
devam edeceğim: Bir yılbaşı günü, Anadolu’da bir kentin savcısıyken cezaevine
gideyim ve hükümlülerin, tutukluların yılbaşını kutlayayım dedim. Cezaevine
gittiğimde kapının girişinde bir tane asker bekliyordu nöbet hâlinde, içeriye
girdim, dış kapının ziline bastım -kapalıydı- on dakika, on beş dakika kimse
açmadı kapıyı, bir süre sonra böyle ter içerisinde sivil giyimli biri koşarak
geldi ve kapıyı açtı. “Kimsin sen?” dedim, “Mahkûmum efendim.” dedi, elinde de
bir tomar anahtar var, “Gardiyan nerede?” dedim, “Yok efendim, gitti.” dedi, “Nereye
gitti?” dedim, “Memleketine gitti.” dedi, “Bu anahtar sende ne arıyor?” dedim,
“Bana çok güvenir, cezaevinin anahtarlarını bana bıraktı, ‘Sakın bu kapıları
açma.’ dedi, ben de on dakika onun için size kapıyı açmadım.” dedi. Tabii,
sonradan anlaşıldı ki infaz koruma memuru tek memur var, başka nöbet tutacak
kimse yok, personel azlığı var; mahkûmun biri tahliye olacakmış, bir gün sonra
tahliye olacak “Ya, yılbaşı gecesi beni serbest bırak, ben de seni yaşatayım.”
demiş, gardiyan ile mahkûm bir ara el ele vermişler, gitmişler, giderken de çok
güvenilir bir hükümlüye de anahtarı teslim etmişler. Tabii, jandarma da hiçbir
şeyden habersiz seyretmiş. Bu anlamda, bu örnekten de yola çıkacak olursak, bu
otokontrol mekanizmasının Türkiye’de pek de işlediğini söyleyemeyiz. Fakat eğer
aynı bakanlık bünyesinde bir görevlendirme yapılıyorsa, yani cezaevinin hem iç
hem dış güvenliği aynı bakanlık birimine veriliyorsa bu kez de denetim sorunu
ortaya çıkar. Otokontrolü bir anlamda kaybetmiş olursunuz. O zaman yapılması
gereken, cezaevi izleme kurullarının objektif kişilerden oluşmasıdır, iyi bir
denetim mekanizmasının sağlanması gerekiyor. 
Bu tasarının görüşmeleri sırasında biz
Cumhuriyet Halk Partisi olarak ısrarla, cezaevi izleme kurullarının gerçekten
bağımsız insanlardan oluşması için çaba gösterdik ama bu çabalarımız ne yazık
ki göz ardı edildi.
Bu düzenlemedeki önemli bir sorun da
silah kullanma yetkisidir. Kanuni düzenleme sırasında, silah kullanmanın
orantısız olması hâlinde vahim sonuçlar ortaya çıkabilir, kaygılarımız var.
Bunları da maddelerde sıra geldikçe arkadaşlarımız sizlerle paylaşacaklar. 
Değerli milletvekilleri, bir diğer
durum da cezaevindeki çalışanlara yönelik tazminatlar konusudur. Alt komisyonda
gerçekten hatırı sayılır bir tazminat sistemi öngörülmüşken, esas komisyonda
tazminatlar kuşa çevrildi. Buradan, bütün cezaevinde bulunan personelin tekrar
alt komisyondaki sınırlarda bir tazminata kavuşması için Genel Kurulun irade
göstermesini bekliyorum. Henüz Sayın Adalet Bakanı gelmedi ama bürokratları
buradadır, şimdiden bir şey daha söylemek istiyorum. Cezaevlerinden çok sayıda
telefon alıyoruz. İnsanlar denetimli serbestlikte bir indirim ya da artırım
yapılacağı, infazda bir indirim yapılacağı konusunda bilgiler edinmişler,
kulaktan dolma olabilir. Sayın Adalet Bakanının buraya çıkıp bu konuda net
yanıtlar vermesini bekliyoruz ısrarla. Yani, gerçekten güvenlik tedbirleri
anlamında bir yılı iki yıla çıkarma gibi bir tablo var mıdır ya da infaz
yasasında bir değişiklik yapılacak mıdır?
Değerli milletvekilleri, yasanın geneli
üzerinde bu şeyleri söyledim. Konuşmamın bundan sonraki bölümünde, güncel olan
bazı konularda bazı bilgileri sizlerle paylaşmak istiyorum. Bu “tape”lerin imha
edilme meselesi, ondan sonra…
RAMAZAN CAN (Kırıkkale) – Bu konulara
niye giriyorsun?
ÖMER SÜHA ALDAN (Devamla) –
Söyleyeceğim ama teknik konuda bilgi vereceğim özellikle. Ben polemik adamı
değilim Ramazan.
RAMAZAN CAN (Kırıkkale) – Yok,
biliyorum, o yüzden söyledim.
RECEP ÖZEL (Isparta) – Biz sana
güveniyoruz ağabey.
ÖMER SÜHA ALDAN (Devamla) – Şimdi,
mesele aslında şu…
ENGİN ALTAY (Sinop) – Biraz sonra
polemik adamı da çıkacak, merak etmeyin.
ÖMER SÜHA ALDAN (Devamla) – Tabii, ben
yapacağım.
RAMAZAN CAN (Kırıkkale) – Yok,
gerçekten biz saygı duyduğumuz için söyledim.
ÖMER SÜHA ALDAN (Devamla) – Şimdi
“Kamunun parası yenmedi ki.” diye bir söz var yani yolsuzluğu bir anlamda
hafifletici bir tanımlama “Ya, ne yapalım işte, devletin parası yenmedi ki.”
diye. Şimdi, bu konudaki hukuk cahillerine şunu söylemek isterim: Zaten devletin
parasını yerseniz suç, rüşvet olmaz, zimmet olur. O zaman hakkında zimmetten
işlem yapılırdı. Ve rüşvet niçin yenir? Rüşvet, kamu görevinin bir kötüye
kullanılma hâlidir. Bir şeyi yapmak ya da yapmamaya yönelik olarak bir maddi
menfaat temin edilmesi olayıdır rüşvet.
“Anayasa Mahkemesi aklanma yeri
değildir.” Böyle bir söz de var. Elbette yargı mercileri aklanma yeri değildir,
yargı mercileri yargılama yerleridir. İnsanlar kendilerine güveniyorlarsa,
suçları yoksa, suçsuz olduklarına inanıyorlarsa aklanmayı talep ederler.
Mahkeme de aklar ya da cezalandırır.
Sonra, yeni bir söz daha türedi.
“Anayasa Mahkemesi, masumiyetini ispat etme yeri değildir.” dendi. Mahkemeler
masumiyetini ispat etme yerleridir. Yani, bunu bir devlet bakanı söyledi,
Başbakan Yardımcısı. Hayır, bizzat, mahkemeler bir insanın “Ben masumum.” deme
yeridir. Çıkacak, diyecek ki: “Ben masumum, şu nedenle masumum.”
Sonra, burada pek çok arkadaşımız,
cezaevinde kalan arkadaşlarımız var, değerli insanlar var. Bunlar suçlarını
bile bilmeden, senelerce içeride yattılar. Onlar masumiyetlerini anlatmaya
çalıştılar, sürekli olarak bunun çabası içinde oldular ve sonuçta gerçekler
yavaş yavaş anlaşıldı. Şimdi “Cezalarını biz veririz.” Demokratik ülkelerde,
hukukun üstünlüğünün olduğu ülkelerde böyle bir anlayışa yer olmamalıdır. Ne
demek “Cezalarını ben veririm.” Bu, şu da demektir, o insanlara büyük bir
saygısızlıktır aynı zamanda: “Bunlar suçlu.” demektir. Yani, bir devletin
bakanının çıkıp önceki bakanlar için “Onların cezalarını biz parti olarak veririz.”
demesi, “Evet, biz bunların suçluluğunu kabul ediyoruz.” anlamına gelir, büyük
bir çelişkidir.
Bir konuşmamda şöyle bir şey söyledim:
“Adalet ve Kalkınma Partisi pragmatik bir partidir.” Pragmatik partilerin ortak
özelliği şudur: Bir sorun varsa kestirip atar. “Ama buradaki sorun kestirip
atılacak gibi değil çünkü sorun kuyrukta değil, baştadır.” dedim o konuşmamda. 
Bu geldiğimiz noktada, 9 tane Adalet ve
Kalkınma Partili üye arkadaşımızın bir kısmının bizlere gelip bu soruşturmadaki
oy tercihleriyle ilgili söylediklerini bir yerlerde tutuyoruz biz. Bizim
tepkimiz bunadır. 
Evet, ayın 5’ine kadar, 22 Aralıktan
5’ine kadar çok şey değişmiştir. 4 bakan kimsenin umurunda değildir aslında, 4
bakanın yargılanması da umurunda değildir. Burada şöyle bir şey yapılmıştır ki,
o da: Bir minnet duygusu ortaya çıkmıştır, bir kişinin korunmasına dayalı
minnet duygusudur bu. Ve, tabii ki, o meşhur ilandaki söz de çok önemli:
“Siyasi kariyerlerini ve kazanımlarını sağlam iradenin gölgesine borçlu
olanlar…” diyor. “Sağlam iradeye” demiyor, dikkatinizi çekerim, “gölgesine”
diyor; aşağılıyor; yani “Siz ufak tefek yaratıklarsınız sağlam iradenin
yanında.” diyor. Ve şöyle bir tablo çıkıyor ortaya: Demek ki sağlam irade,
vicdanın önüne geçebiliyor, mesele budur. 
Buna hukuksal bahane, siyasal bahane
aramaya gerek yoktur. 4 bakan, dediğim gibi, kimsenin umurunda değildir. Sadece
Anayasa Mahkemesi sürecinde işin içine bazılarının dâhil olması olasılığı
çıkınca böyle bir operasyon yapılmıştır ve Adalet ve Kalkınma Partili arkadaşlar
da minnet duygularını yerine getirmişlerdir, sağlam iradenin gölgesinde
yeşerdiklerini kabul etmişlerdir, mesele bu kadar basittir. 
Bu noktada, tabii, bu soruşturmayla
ilgili üzerinde durulması gereken önemli bir konu da 17 ve 25 Aralık suçlarıyla
ilgili savcılıkça yapılan soruşturmalardır. Bir cumhuriyet savcısıyla ilgili
adalet müfettişinin gelir gelmez ilk baktığı şey şudur: Tutuklu kişiyle ilgili
ne gibi işlem yaptı? Tutuklanan, hatta tutuklamaya sevk edilen biri hakkında
cumhuriyet savcısı dava açmak zorundadır. Bunu yapmadığı takdirde siciline
mutlaka kötü bir çizik yer ve bütün cumhuriyet savcıları, tutuklanan bir kişi
hakkında dava açma zorunluluğunu kendilerinde hissederler. Neden? Çünkü
savcılık bir bütündür, bir savcının tutuklamaya sevk ettiği ve tutuklattığı
kişiyle ilgili yeterli kanıt varlığı baştan kabul edilir. Dolayısıyla, İstanbul
savcısı olacak o arkadaş, tutuklanmış, aylarca cezaevinde kalmış, sayısız
hâkime itiraza rağmen tutukluluğu ortadan kaldırılmamış insanlarla ilgili kamu
davası açma zorunluluğundadır. Böyle bir zorunluluğu vardır yani ve ortada, bir
kişi tutuklandığına göre, tutuklanmasını gerektirecek yeterli delil varsa…
Çünkü insanlar kuvvetli şüphenin varlığı hâlinde tutuklanabilirler ama yeterli
delil varsa dava açılır. Bakın, dikkatinizi çekerim, tutuklanmak için kuvvetli
şüphe varlığı gerekir, dava açmak için sadece basit yeterli delil bile yeter.
Bu anlamda, vahamet işlenmiştir hukuksal anlamda ve ne yazık ki yüce Meclis de
buna alet olmuştur ve devam ediyor bu tablo. 
Değerli milletvekilleri, gündemde olan
bir konuya da değinmek isterim, o da bu “tape”lerin imhası meselesi. Evet, Ceza
Muhakemesi Kanunu’nun 135’inci maddesine göre, “Tanıklıktan çekinme hakkı
olanlar arasındaki telefon görüşmeleri derhâl imha edilir.” Diye bir tanımlama
vardır fakat bu, kolluk güçlerinin bir işidir. Kolluk güçleri baba ile oğulun
dinlendiğini fark ederse, o zaman imha işlemini derhâl yapmalıdır ama iş o
aşamayı aşmış, olayın üzerinden bir yıl geçmiş, savcılıklarda evraklar
beklemiş, gelmiş buraya, bu noktada artık imha yetkisi yoktur. Neden? Çünkü iki
taraf da şüphelidir yani hem baba hem oğul şüpheli konumdadır. O zaman şunu
sorarım: Ya, tanıklıktan çekinme hakkı sonradan oluştu. Hayır, o, önemli
değildir. O zaman baba ile oğul arasında açıkça suç işlemeye ortam sağlarsınız
siz. Ve şunu da sorarım: Bu “tape”lerden o zamanlar haberdar değil miydik? Niye
Adalet ve Kalkınma Partisi Grubu bu Meclis soruşturmasına evet derken bu
“tape”lerin imhasını istemedi? Bizzat buna onay verdi. Dolayısıyla da böyle bir
tabloda bu imha işlemini bu Komisyon yapamaz. Birincisi, bu.
İkincisi: Henüz hazırlık soruşturması
bitmemiştir, Genel Kurulda oylama sonuçlanıncaya kadar bu iş devam edecektir.
Duyduğum kadarıyla apar topar böyle imha işlemine girişeceklermiş. Bu, açıkça
suçtur ve bunu yapanlar, delilleri yok etme suçundan milletvekillikleri bittiği
zaman yargılanırlar. Kesinlikle, böyle bir imha işlemi yasaya aykırıdır ve
Türkiye Büyük Millet Meclisinin Sayın Başkanına da buradan sesleniyorum:
Lütfen, bu girişimi durdursun. Genel Kurul toplantısını yapsın, Genel Kurul
toplantısından sonra sonuca göre bir karar verilebilir. İmhası ki bu Komisyonun
belgeleri imha yetkisi de yoktur, iade eder. Eğer gizliliğine inanıyorsanız da
kapalı bir zarfa koyarsınız. Hepimizin mal beyanı, Türkiye Büyük Millet
Meclisinde korunaklı bir şekilde muhafaza ediliyor. Herhâlde, bu koca Meclis,
bu 14 tane artık kamuya mal olmuş telefon görüşmesini de gizleyebilecek
kapasiteye sahiptir.
Değerli milletvekilleri, konuşmamın bu
bölümünde bir hukuksuzluğa daha değinmek isterim kendi seçim bölgemle ilgili
olarak. Son günlerde İztuzu
eylemi diye bir eylem var. Burada da büyük bir ayrımcılığın izini görüyoruz.
Son yerel seçimlerde, Cumhuriyet Halk Partisi, büyükşehir dâhil olmak üzere 10
belediye başkanlığı kazandı, 3 belediye başkanlığının başka partilerdendir
belediye başkanları. Bunlardan bir tanesi, Adalet ve Kalkınma Partisinin
kazandığı Seydikemer ilçesidir. Seydikemer ilçesinde dünyaca ünlü Saklıkent
var, doğal bir sit alanı. 30 Mart seçimlerinin hemen akabinde Saklıkent AKP’li
belediye başkanlığına teslim edildi ama Ölüdeniz, İztuzu, muhalif partilerin
belediye başkanlığını kazandıkları yerlerde hepsi, apar topar ihaleyle AKP
yandaşlarına peşkeş çekildi.
İl Özel İdaresinin bünyesinde oluşturulan MUÇEV diye bir
kuruluş, daha kurulmamış şirkete İztuzu plajını verdi. Bakın, dikkatinizi
çekerim, daha şirket kurulmamış, kuruluşu iki gün sonra olmuş yani o ihalesiz
teslimattan iki gün sonra. Çevre Bakanlığının ihale zorunluluğu var, buna bile
aldırış edilmemiş. Bugün mahkeme kararları da uygulanmak üzere ihtiyati tedbir
kararı var ve orada bir eylem var. 
Buradan Çevre ve Şehircilik Bakanlığı yetkililerine
seslenmek istiyorum: Burayı devlet yönetsin. İztuzu, özel, yüzde 70’i İngiliz
olan daha sonra kurulmuş bir şirkete peşkeş çekilmesin. Burayı ya MUÇEV
işletsin ya da bırakın Ortaca Belediye Başkanlığı işletsin. Bunu özellikle rica
ediyoruz Muğlalılar olarak. Aksi hâlde oradaki eylemlerimiz devam edecektir.
Çevre kuruluşları… İnatlaşmaya da gerek yoktur. Bu saatten sonra özel şirket
oraya giremez kolay kolay ve sıkıntılar doğar. 
Bu noktada anlayış bekliyor, yüce Meclisi saygıyla
selamlıyorum. (CHP sıralarından alkışlar)
BAŞKAN – Teşekkür ederiz Sayın Aldan.
Halkların Demokratik Partisi Grubu adına Mardin Milletvekili
Erol Dora.
Buyurunuz Sayın
Dora. (HDP sıralarından alkışlar) 
HDP GRUBU ADINA
EROL DORA (Mardin) – Sayın Başkan, değerli milletvekilleri; 616 sıra sayılı
Ceza İnfaz Kurumları Güvenlik Hizmetleri Kanunu Tasarısı üzerine Halkların
Demokratik Partisi adına söz almış bulunuyorum. Genel Kurulu saygıyla
selamlıyorum.
Tasarıyla
cezaevi dış güvenliği İçişleri Bakanlığı, Jandarma Genel Komutanlığından
alınarak iç güvenlikte olduğu gibi Adalet Bakanlığına verilmekte; iç güvenlik,
dış güvenlik ve müdahale birimi kurulmakta; bu birimlerin görevleri, silah ve
zor kullanma koşulları, diğer kurumlarla iş birliği, cezaevi personelinin
alımı, eğitimi ve özlük hakları düzenlenmektedir.
Değerli
milletvekilleri, elbette, cezaevlerinin tutuklu ve hükümlülerin güvenliklerini
nitelikli bir biçimde sağlaması ve bu güvenliğin ağırlıklı olarak sivil ve
uzman personel tarafından yerine getirilmesi, “güvenlik” kavramının insan
onuruna gölge düşüren nitelikten sıyrılarak evrensel hukuk ve uygulamaların
referans alınması istenilir olandır. Ancak tasarı metni incelendiğinde
mahpusların güvenliği, mahpuslara insan onuruna yaraşır tutum ve uygulamalarla
yaklaşılması gibi saiklere maalesef rastlanmamaktadır. Tasarıda güvenlikçi bir
yaklaşım ağırlıklı olarak kendini hissettirmekle birlikte, şimdiye kadar
cezaevlerinde zaten Adalet Bakanlığına bağlı olarak görev yürüten iç güvenlik
personelinin tutuklu ve hükümlülere yönelik gerçekleştirdiği hukuksuz
uygulamalarının önünü alacak düzenlemelere de yer verilmemiştir. Dolayısıyla,
cezaevleri meselesinde asıl sorun, cezaevlerinin dışını kimin koruyacağından
ziyade güvenlik sağlama yöntemlerinin mahpuslara karşı yol açtığı hak
ihlalleridir ve bu hak ihlallerine karışan güvenlik personelinin etkin bir
biçimde yargılanmamaları, cezasız bırakılmaları ve yeni hak ihlallerine prim
verilmesidir. 
Değerli milletvekilleri, tasarıyla
cezaevlerinin güvenliğinin tamamen Adalet Bakanlığına devredilmesiyle yaklaşık
30 bin yeni kadro ihdas edilmektedir ki bu kadrolara alınacakların hangi
birimlerden kaydırılacağı ya da hak ihlallerinin önlenmesi noktasında ne gibi
eğitim ve uzmanlıklara sahip olacakları konusunda net bir çerçeve
bulunmamaktadır. Kadro alımlarının yazılı sınav ve mülakat yöntemine göre
yapılacak olması AK PARTİ Hükûmetinin birçok devlet biriminde yöntem hâline
getirdiği yandaş kadrolaşmanın önünü daha da açacak niteliktedir.
Değerli milletvekilleri, Türkiye’de,
Adalet Bakanlığının cezaevleri ve mahpuslarla ilgili çözmesi gereken yığınla
sorun bulunmaktadır. Konuşmama bu sorunlara değinerek devam edeceğim. 2014
yılında da cezaevleri, insan hakkı ihlallerinin yoğun yaşandığı yerler olma
özelliğini sürdürmüştür. Türkiye’de hapsetme oldukça yaygın kullanılan bir ceza
infaz yöntemi hâline getirilmiştir. Kasım 2014 itibarıyla cezaevlerinde toplam
155.853 kişi bulunmaktadır. Bunun 133.223’ünün hükümlü, 22.635’inin tutuklu
olduğu ortaya çıkmaktadır. Bu sayı, 2013 yılında 140.710 idi, AK PARTİ iktidara
geldiğinde ise 59.430’du. Cezaevlerindeki çocuk tutuklu, hükümlü kişi sayısı
1.984’tür. Bu sayı 2013 yılında 1.880 kişiydi. 
Sayın Başkan, değerli milletvekilleri;
2014 yılının ilk on bir ayında cezaevlerinde intihar, işkence ve kötü muamele,
kaza, ihmal, hastalık, mahkûmlar arası kavga ve benzeri nedenlerle en az 38
kişi yaşamını yitirmiştir. Hapishanelerde tedavi edilme koşullarının
engellenmesi sonucu hasta mahpuslar arasında bulunan Yaşar Dere, Celal
Kılıçaslan, Celal Binici, Şehmus Yetek, Ali Çakıcı, Seyithan Taşkıran, Çağdaş
Aktepe, Aram Akyüz, İrfan Eskibağ, Ramazan Özalp, Osman Akan, Nihat Bektaş ve
Muzaffer Seyhan Kınacı yaşamlarını yitirmişlerdir. AK PARTİ döneminde açılan
yeni cezaevlerindeki kapasite artışı, Türkiye'nin demir parmaklıklarla
donatıldığını ortaya çıkarmıştır. 
Değerli milletvekilleri, cezaevlerinde
yaşanan en büyük sorunlardan biri, mahpusların emeklerinin son derece ucuz
ücretler karşılığında sömürülmesidir. Mahpuslar, özel şirketlerin kurduğu
üretim tesislerinde ucuz iş gücü mantığıyla çalıştırılmaktadır. Hapishaneler
bünyesinde üretim tesisi kuran özel şirketler mahkûmlara günlük mesaileri
karşılığında ödedikleri 7 lirayla büyük bir sömürü düzeni yaratmaktadırlar.
Adalet Bakanlığının 2012 yılı için günlük 20 lira olarak belirlediği ücretin bu
kadar altına inilmesine nasıl izin verildiği belirsizdir. 
Değerli milletvekilleri, oysa devletler
işkenceyi önlemek için yasal, idari, yargısal ya da diğer her türlü önlemi
almak zorundadır. İşkence ve kötü muamele, Birleşmiş Milletler İşkenceye Karşı
Sözleşmesi’nde yasaklanmış ve imzacı taraf devletleri işkence suçunu kendi
mevzuatlarında düzenlemekle yükümlü tutmuştur. Cezaevlerinde insan hakları
ihlalleri ancak çok yoğun olur yahut ölümle sonuçlanırsa haber değeri
taşımaktadır. Bu durum cezaevlerinde sistematik kötü muamelenin normalleşmesi
ve kabulü anlamını taşımaktadır. Kötü muamelenin Türkiye’de bu boyutta
olmasının temel nedeni işkence yasağının mutlak niteliğiyle bağdaşmayan çok
ciddi bir cezasızlık kültürünün varlığıdır. Bu kültürün güçlenmesinde ve
yaygınlaşmasında birincil etken siyasal otoritelerin zihniyet ve yaklaşımları,
başka bir deyişle cezasızlığın bir devlet politikası olmasıdır. 
Sayın Başkan, değerli milletvekilleri;
yine, son dönemlerde cezaevlerinde gerçekleştirilen bilhassa da çocuk
mahpuslara yönelik işkence ve kötü muamele, tecavüz uygulamalarında da belirgin
bir artış görülmektedir. Her şeyden önce, cezaevlerinin genel koşulları,
barınma, havalandırma, hijyen, sağlık, iletişim ve benzeri koşulları ve cezaevleri
kapasitesinin yüzde 100 doluluk oranına yaklaşması nedeniyle ortaya çıkan
mekânsal sıkışıklık tüm tutuklu ve hükümlüler üzerinde toplu işkence etkisi
yaratmaktadır. Bununla birlikte özellikle cezaevine giriş sırasında yapılan
çıplak aramalar, süngerli oda uygulamaları ve kamerasız kör bölgelerde
gerçekleştirilen şiddet, cezaevlerindeki arama ve denetimlerde avukat ve aile
görüşmesine gidiş ve gelişlerde, hastane sevkleri ya da mahkemelere götürülüp
getirilirken uygulanan şiddet ve izolasyon cezaevlerinde öne çıkan işkence ve kötü
muamele uygulamaları olmaktadır.
Sayın Başkan, değerli milletvekilleri;
tutuklu ve hükümlü bireyler çok sayıda sağlık sorunu yaşamaktadırlar.
Havalandırma, ısınma, nem, temizlik, hijyen, beslenme, spor yapamama, güneş
ışığından yeterince faydalanamama gibi sorunlar direkt olarak bu ortamda
yaşamak zorunda olan bireylerin sağlığını olumsuz yönde etkilemektedir. Uzun
vadede aynı sağlıksız ortama maruz kalma nedeniyle birçok kronik hastalık
ortaya çıkmakta ve kimi tutuklu veya hükümlünün ölümüne ya da sağlığını
yitirmesine neden olmaktadır. Bu kronik rahatsızlıklar denildiğinde akla ilk
kanser grubu kronik hastalıklar gelmektedir. Şu an hapishanelerde 200’ye yakın
ağır hasta tutsak bulunmakta ve bunların içinde çok sayıda kanser hastası
bulunmaktadır. 
Değerli milletvekilleri, mahpusların
düzenli ve yeterli tedavi, teşhis, kontrol imkânlarına ulaşmasının güç olması
bir yana, doktora erişim imkânları dahi çok düşüktür. Mahpus sayısının yüzlerce
olduğu, hatta 2 bini bulan hapishanelerin dahi birçoğunda sürekli doktor
bulunmamaktadır. Çalışan doktorların uzman olmayışı bir yana, hapishanelere
aile hekimliği uygulaması getirildiğinden bu yana doktorlar haftada iki ya da
üç sefer yarımşar gün cezaevlerinde bulunmakta ve bu kısıtlı süre içinde
hastalıkların teşhis ve tedavisi mümkün olmamaktadır. Durumları ağır olan ve
hapishane revirinde tedavi olanağı olmayan mahpuslar, kendilerini uzun süre
ilgili sağlık kurumlarına sevk ettirememektedirler. Sevk kararları çıksa bile
bu sefer araç ya da personel eksikliği nedeniyle hastaneye ulaşmak mümkün
olamamaktadır. Hastanelere ulaşılırsa jandarmanın müdahalesi, kelepçeli
muayenenin dayatılması, hastanelerin zaten yoğun olması ya da kimi zaman
hekimlerin tıp etiğine uygun hareket etmemesi nedeniyle teşhis ve tedaviler ya
hiç yapılmamakta ya da yetersiz bir muayeneyle mahpuslar geri gönderilmektedir.

Sayın Başkan, değerli milletvekilleri;
bu konuda yargı organlarınca temel alınan 5275 sayılı Ceza ve Güvenlik
Tedbirlerinin İnfazı Hakkında Kanun’un eksiklikleri, yanlışlıkları ve
uygulamadaki sorunlar üzerinde durmak gerekiyor. 2005 yılında yürürlüğe giren bu
İnfaz Yasası, mahpusları insan yerine koymayan, otoriteyi ve kuralları dayatan,
yaşama hakkını değil güvenlik sorununu öne çıkaran bir anlayışla
hazırlanmıştır. Söz konusu yasanın “Hapis cezasının infazının hastalık
nedeniyle ertelenmesi” başlığını taşıyan 16’ncı maddesinde “Maruz kaldığı ağır
bir hastalık veya engellilik nedeniyle ceza infaz kurumu koşullarında hayatını
yalnız idame ettiremeyen ve toplum güvenliği bakımından tehlike oluşturmayacağı
değerlendirilen mahpusun cezasının infazı üçüncü fıkrada belirtilen usule göre
iyileşinceye kadar geri bırakılabilir.” denilmektedir. Bu konudaki önemli bir
sorun mevcut kurumsal yapısı ve siyasi iktidara bağlılığı nedeniyle tarafsız
davranamayan bu nedenle de verdiği kararlarda bilimsel ve objektif kriterlere
uygun değerlendirmeler yapmayan Adli Tıp Kurumunun hâlen resmî bilirkişi
konumunu sürdürüyor olmasıdır. 
Değerli milletvekilleri, bir diğer
sorun da şudur ki infaz savcılıkları ağır hasta konumunda olup Adli Tıp Kurumu
tarafından serbest bırakılmaları gerektiği yönünde raporları bulunan
mahpusların toplum güvenliği için tehlike oluşturup oluşturmayacağı
değerlendirmesini infaz dosyasına bakarak kendileri yapmamakta, yetki devrinde
bulunarak mahpusları ikinci bir bilirkişi kurumu olarak ilgili il jandarma komutanlığına
veya terörle mücadele şubesine sormaktadırlar. Adli Tıp Kurumunun mevcut
yapısından ötürü hapishanede tedavisi mümkün olmayan ya da çok ağır sağlık
sorunları bulunan kanser hastaları için dahi tahliye edilmeleri yönünde
raporlar düzenlenmiyor. Buna rağmen, Adli Tıp Kurumunun bütün bu olumsuz
yapısına rağmen durumu çok ağır bularak cezanın infazının ertelenmesi gerektiği
yönünde rapor verdiği mahpusları bekleyen diğer bir sorun da 2013 tarihinde
6411 sayılı Yasa’yla birlikte toplum güvenliği için tehlike olmama şartının
getirilmiş olmasıdır. 
Yeni yasanın aradığı biçimde maruz
kaldığı ağır bir hastalık veya engellilik nedeniyle ceza infaz kurumu
koşullarında hayatını yalnız idame ettiremeyen hasta mahpusların toplum
güvenliği için tehlike oluşturup oluşturmayacağı araştırılmakta ve güvenlik
gerekçesiyle serbest bırakılmaları engellenmektedir. 
Değerli milletvekilleri, Adalet
Bakanlığı Ceza ve Tevkifevleri Genel Müdürlüğünün Kasım 2014 tarihli emriyle
hapishanelerde süreli yayınların posta yoluyla ya da doğrudan ziyaretçiden
alımına yasak getirilmiştir. Örneğin, Tekirdağ F Tipi Hapishanesinde mahpuslara
gerekçe olarak, ceza infaz kurumlarında güvenliğin ve düzenin sağlanmasına
katkı sağlanması amacıyla, ücreti önceden tutuklu ve hükümlülerce ödenmeyen
veya ücretsiz gönderilen hiçbir bülten, broşür, dergi, gazete ve benzeri gibi
yayınların ceza infaz kurumlarına alınmaması, kuruma ait olan alanlarda ve
ziyaretçi bölümlerinde bulundurulmaması, ücretsiz olarak gönderilen kitaplara
ilişkin olarak Ceza İnfaz Kurumları Kütüphane ve Kitaplık Yönergesi uyarınca
işlem yapılması gerekçe gösterilmiştir. 
Değerli
milletvekilleri, 5275 no.lu Kanun’un 62’nci maddesine göre hükümlü,
mahkemelerce yasaklanmamış olması koşuluyla süreli ve süresiz yayınlardan
bedelini ödeyerek yararlanma hakkına sahiptir. Ücretliye erişim zorunluluğu
çoğunlukla yoksul ailelerin çocukları olan ve sınırlı maddi olanakları bulunan
siyasi tutuklu ve hükümlülerin muhalif yayınlara ulaşmasının bütünüyle
engellenmesidir. 
Sayın Başkan,
değerli milletvekilleri; çocuk mahpuslar meselesi kanayan bir yara olma
özelliğini sürdürmektedir. Cezaevlerinde bulunan çocukların cezaevi
psikolojisini kaldıramadıkları, ciddi tıkanmalar yaşadıkları için kendilerine
zarar vermek suretiyle intihar girişiminde bulundukları kendilerinin,
ailelerinin ve diğer mahpusların insan hakları kuruluşlarına yaptıkları
başvurulardan anlaşılmaktadır. Çeşitli disiplinlerden bilimsel araştırmalar
genelde cezalandırmanın, özelde ise kapatmanın çocuklarda suçu önleyici ya da
eğitici hiçbir etkisinin olmadığını ortaya koymaktadır. Bu nedenle insanlık
dışı bir uygulama olan çocuk cezaevleri kaldırılmalıdır, kapatılmalıdır. 
2014 itibarıyla
kolluk güçlerinin toplantı ve gösterilere yönelik müdahalesi sonucu 410 çocuk
gözaltına alınmış, 68 çocuk tutuklanmıştır. Devletin alıkoyma yetkisine
dayanarak cezaevi ya da herhangi bir tutulma yerine koyduğu bireylere karşı
bakım, gözetim ve koruma sorumluluğu vardır. Bu sorumluluk aynı zamanda bir
zorunluluğu ifade eder. Çocuklar söz konusu olduğunda ise sorumluluk kavramı
çok daha detaylı ve çok daha hassas boyutlar kazanmaktadır. Devletin aileden
ayırarak, yetiştikleri, yaşadıkları yerlerden binlerce kilometre uzakta
alıkoyduğu çocukları ulusal ve uluslararası mevzuat ve kurallar çerçevesinde koruması
ve kollaması devlet görevlileri bakımından yasal bir zorunluluktur. Oysa
cezaevlerinde her gün, her an çocuk mahpuslara yönelik insan onuruyla
bağdaşmayan uygulamalarla, taciz, tecavüz vakalarıyla, çocuk olmalarından
kaynaklanan tüm hakları ihlal edilmektedir.
Sayın Başkan, değerli milletvekilleri;
örneğin 2 Ocak 2014’te Sincan Gençlik ve Çocuk Cezaevinde tutulan 12 çocuğa
gardiyanlar tarafından işkence yapıldığı ortaya çıktı. Ankara Sincan Gençlik ve
Çocuk Cezaevinde tutulan 12 çocuğun koğuşlarına gaz bombası atılıp tazyikli
suyla ıslatılarak gardiyanlar tarafından darbedilmelerinin 2 Ocak 2014’te
ortaya çıkmasının ardından 8 çocuk mahpustan 4’ünün İstanbul Maltepe Çocuk
Cezaevine, 4’ünün de İzmir Şakran Çocuk Cezaevine sevk edildikleri öğrenilmiştir.
Çocukların sürgüne gönderilmeden önce 2 kez dövüldükleri de ortaya çıkmıştır.
Maltepe Çocuk Cezaevine getirilen 4 çocuğa çıplak arama uygulamasının
dayatıldığı ve ardından tekli hücrelere konuldukları da öğrenilmiştir. 
Değerli milletvekilleri, özellikle özgürlüğünden
yoksun bırakılmış çocuklarla ilgili sözleşmeler ülkemizde çok açıkça
çiğnenmektedir. Cezaevleri mimariden güvenliğe, sağlık koşullarından aile
ziyaretlerine kadar erkek mahpus nüfusa göre düzenlenmiş, cezaevlerindeki
psikososyal servis, gardiyanlar kadınların ihtiyaçlarına duyarsız
kalmaktadırlar. Ceza hukuk sisteminin sertleşmesi küçük suçlar nedeniyle
hapsedilen kadın sayısında ciddi oranda bir artışa yol açmıştır. Cezaevi
sistemlerinde ise kadın nüfusunun erkek nüfusa oranla azlığı kadın nüfusun
cinsiyete özgü ihtiyaçlarının ihmaline sebep olmaktadır. Kadınlar bu
sorunlardan fazlasıyla paylarına düşeni almakta, ek olarak da kadınlara özgü
sorunları yaşamaya devam etmektedirler. 
Değerli milletvekilleri, F tipi
cezaeviyle genelde tecrit uygulamalarından vazgeçilmelidir. Hasta mahpuslar
derhâl serbest bırakılmalı ya da cezalarının infazları yeniden sağlıklarına
kavuşuncaya kadar ertelenmelidir. Sorumlular hakkında işkence ve kötü muamele
yapmak nedeniyle soruşturma açılmalı, soruşturma açılan kamu görevlileri
soruşturma sonuçlanıncaya dek hemen görevden el çektirilmelidir. 
Uluslararası standartlarla yasaklanan
zincir, demir gibi kısıtlama araçlarının kullanılması önlenmeli, kısıtlama
araçları cezalandırma amacıyla kullanılmamalıdır. 
Özellikle işkence iddialarında olmak
üzere mahpusların muayeneleri İstanbul Protokolü uyarınca standart adli muayene
formu kullanılarak kapsamlı biçimde yapılmalıdır. Cezaevi hekimi ve tıbbi
personelinin İstanbul Protokolü eğitimi almaları sağlanmalıdır. Cezaevinde sağlanan
tıbbi bakım hizmeti, cezaevi dışındaki olanaklarla eşit hâle getirilmelidir. 
Disiplin suç ve cezalarında yasal
düzenlemeler ve pratikten kaynaklanan açık hukuka aykırılıklar bir an önce
giderilmelidir. Başvuru ve şikâyetlerin herhangi bir kısıtlama olmaksızın ve
derhâl gerekli mercilere ulaştırılması sağlanmalıdır. Adli ve idari
mekanizmalar yapılan başvuru ve şikâyetlerle ilgili etkin soruşturma
yürütmelidirler. 
Avukatlarla görüşmenin ve yazışmaların
mahremiyeti sağlanmalıdır. Resmî kurumlar ve avukatlarla yapılan yazışmaların
denetime tabi tutulması engellenmelidir. Mekân ve üst aramaları sırasında
aramaya maruz kalan kişilerin onur kırıcı muamelelere uğramamasına özen
gösterilmelidir, arama prosedürünün bizzat kendisi aşağılayıcı olmamalıdır. 
Cezaevi rejimi, fiziki koşullar ve
uygulanan muameleler hakkında etkili bir idari ve yargısal denetim sağlanmalı;
cezaevleri devletten bağımsız sivil toplum kuruluşlarının denetimine açık hâle
getirilmelidir. Cezaevlerinde denetim için İşkence ve Diğer Zalimane, İnsanlık
Dışı ya da Onur Kırıcı Muamele ya da Cezanın Önlenmesi Sözleşmesi Seçmeli
Protokolü’ne uygun şekilde bağımsız ulusal denetim mekanizmalarının
oluşturulması sağlanmalıdır. 
Bu duygu ve düşüncelerle tekrar
hepinizi saygıyla selamlıyorum. 
BAŞKAN – Teşekkür ederiz Sayın Dora.
Milliyetçi Hareket Partisi Grubu adına
Konya Milletvekili Faruk Bal.
Buyurunuz Sayın Bal. (MHP sıralarından
alkışlar) 
MHP GRUBU ADINA FARUK BAL (Konya) –
Sayın Başkan, değerli milletvekilleri; Ceza İnfaz Kurumları Güvenlik Hizmetleri
Kanunu Tasarısı hakkında Milliyetçi Hareket Partisinin görüşlerini arz etmek
üzere söz aldım. Yüce heyeti saygıyla selamlıyorum.
Bu vesileyle, dün ve önceki günlerde
terör saldırısına maruz kalıp hayatını kaybeden şehitlerimize Cenab-ı Allah’tan
rahmet diliyorum. Aynı şekilde, terör kurbanı olan tüm şehitlerimize Cenab-ı
Allah’tan rahmet diliyorum, terör mağduru olan tüm gazilerimize sabır ve
şifalar niyaz ediyorum.
Değerli milletvekilleri, “ceza ve infaz
kurumları” dediğimiz zaman bunun iki tane yüzü vardır. Birinci yüzünde “kader
mahkûmu” olarak da tanımlanan “tutuklu ve hükümlü” adı altında cezaevlerinde
yaşama durumunda olan kişilerdir mahkeme kararınca. Bunların çok ciddi
sorunları vardır. Bu sorunların içerisinde kötü muamele, kötü yönetim, çocuk
istismarı, sağlıklı yiyeceğe ulaşamamak, sağlıklı bir şekilde yatacak,
barınacak yer imkânını bulamamak gibi. Bunları derlemek, toparlamak ve
mahkûmları, tutukluları cezaevinde insanca şartlara uygun bir şekilde
cezalarını çekmelerine imkân sağlamak Adalet Bakanlığının görevi içerisindedir.

Ancak cezaevleri yaşadığımız süre
içerisinde patlayan bombaya dönmüştür. 2002 yılında 52 bin olan mahkûm ve
tutuklu sayısı on üç yıllık AKP’nin iktidar süresinde 2014 yılı itibarıyla 152
bine çıkmıştır. Nüfusumuza oranladığımız zaman çok vahim bir durumdur. Bu, bir
şeye işaret ediyor, o da, Türkiye suç cenneti hâline gelmiştir. Yeni yeni
suçlar ortaya çıkmıştır. Gasp, kaçakçılık, PKK terör örgütü ve diğer terör
örgütleri, insan kaçakçılığı, fuhuş gibi yeni yeni suçlar ortaya çıkmıştır.
Bunun da bir başka boyutu vardır; ekonomik ve sosyal dengelerin bozulması,
insanların açlığa, sefalete mahkûm edilmiş olması gibi suç işleme eğilimini
artıran sebepler vardır. Bu sebeplerle AKP mücadelede başarılı olamamıştır. Başarılı
olamamasının sonucu bugün burada görüştüğümüz ceza infaz kurumlarındaki
güvenlik tedbirleriyle ilgili olmak üzere karşımıza çıkmaktadır.
Patlayan bir bomba gibi demiştim
cezaevleri. Hakikaten son zamanlarda Eskişehir, Manisa, Burhaniye, Karaman,
Bafra, Mardin, Urfa, Elâzığ, Kandıra, Keles, Çorum, Muş ve Van cezaevlerinde
isyanlar çıkmıştır. Mahkûmlar kendi canlarını tehlikeye atarak,
battaniyelerini, yataklarını yakmak suretiyle içinde bulundukları ortamdan
memnuniyetsizliklerini ortaya koymuşlar ve çığlık atmışlardır. Bu çığlığa çare
bulmak Adalet Bakanlığının görevi içerisindedir çünkü kendi canını ortaya
atacak kadar içinde bulunduğu ortamdan rahatsız olan mahkûmun can güvenliğini
korumak devletin teminatı altındadır, bu teminat da Adalet Bakanlığının
sorumluluğu içerisindedir.
Değerli milletvekilleri, cezaevlerinin
ikinci yüzü ise cezaevlerinde mahkûm gibi bir memuriyete mahkûm edilmiş olan
infaz koruma memurlarıdır. İnfaz koruma memurları, cezaevi müdürleri ve
idarecileri o şartların kendilerine dayattığı ortamdan o derecede
rahatsızdırlar ki psikolojik ve sosyolojik sorun hâline gelmiştir. Yani
cezaevlerinde gününün en az on iki saatini geçirmek zorunda kalan bir çalışan,
yaşadığı şartlar çerçevesi içerisinde cezaevinden çıkıp normal hayata geçtiğinde
psikolojik davranış bozuklukları ortaya çıkmaktadır. Bunun ortadan kaldırılması
mümkündür. Onun için, cezaevlerinde mahkûm ve tutukluya iyi hizmet
sunabilmesinin yolu, bu hizmeti sunacak olan infaz koruma memurlarının iyi
şartlar altında hizmet verebileceği imkânların yaratılmasıdır. Yani ekonomik ve
sosyal yönden pozisyonlarının genişletilmesi, almış oldukları ücretlerin ifa
ettikleri görevin değerine, gereğine uygun bir şekilde olması gerekmektedir. Bu
sebeple, infaz koruma memurları emniyet hizmetleri sınıfına dâhil edilmeyi
beklemektedirler. Şimdi getirilen tasarıyla cezaevlerinin iç ve dış güvenliği
temin edilecek bir pozisyonda görev yapacak infaz koruma memurları bu güvenlik
kavramı kapsamı içerisinde iç güvenlikle ilgili emniyet hizmetleri sınıfında
bulunan meslektaşları gibi tanımlanmayı ve onlar gibi muamele görmeyi arzu
etmektedirler. Ek göstergelerinin eş değerde hizmet verdikleri kuruluşların
memurlarına eşitlenmesini talep etmektedirler. 
İnfaz koruma memurları yıpranma
tazminatından yararlanmayı istemektedirler. Jandarması, polisi ve silahlı
kuvvetleri ve diğer emniyet güçlerinin dörtte 1 oranında yıpranma tazminatından
yararlandığını hepimiz biliyoruz. İnfaz koruma memurları onlar kadar riskli bir
işi yaptıklarına göre bu tazminattan yararlanmaları en tabii haklarıdır. 
Diğer taraftan, infaz koruma memurları
adalet tazminatı oranının yükseltilmesini istemektedirler. Gerçekten alt
komisyonda kabul edildiği şekilde yükseltilen tazminat oranlarının Adalet
Komisyonunda düşürülmesi bir hayal kırıklığı yaşatmıştır, bu hayal kırıklığının
giderilmesini talep etmektedirler. Milliyetçi Hareket Partisi olarak da alt
komisyonun kabul ettiği rakamları esas alarak bir önergeyle bu durumun
düzeltilmesini talep edeceğiz. 
Değerli milletvekilleri, cezaevlerinin
iki yüzünün olduğunu söyledim. Birinci yüzünde mahkûm ve tutuklular yani kader
mahkûmları, ikinci yüzünde infaz koruma memurları, cezaevi müdürleri ve
personeliydi. Bir de bunun ara yüzü vardır, ara yüz ise işyurtlarıdır.
İşyurtları çok önemli ve çok ciddi bir infaz rejiminin uygulandığı sistemdir.
İşyurtlarında, cezaevinde bulunanların zamanlarını iyi değerlendirmesi,
cezaevinde bulunanlardan meslek sahibi olmayanların bilgi ve beceriler
kazandırılarak meslek sahibi olmaları, üretime katkıda bulunmaları, üretime
cezaevinde katkıda bulunurken ekonomik gelir elde etmeleri ve cezanın
infazından sonra edinmiş oldukları bilgi ve tecrübeye uygun bir işe
yerleştirilmeleri gerekmektedir ancak iş yurtlarının ara yüz olarak bu görevi
gereği gibi yerine getiremediğini belirtmek istiyorum. 
Bir diğer sorun, AKP Hükûmeti zamanında
küçük ilçelerde bulunan cezaevleri kapatılmıştır. Bunun iki zararı olmuştur:
Bir, o ilçedeki ekonomik ve sosyal faaliyetler zayıflamıştır; iki, mahkûm olup
da o ilçede yaşayan, tutuklulukta o ilçede yaşayan kişilerin eşi, dostu,
akrabası ve yakınları ilçeden cezaevi kaldırıldığı için mahkûmun, tutuklunun
bulunduğu cezaevine gitmek üzere bir ek külfete, ek zaman harcamaya mecbur
edilmiştir. Bu, ciddi bir sorundur, bu sorunun çözümlenmesi gerekmektedir. 
Sayın milletvekilleri, önümüzdeki
tasarı iç güvenlik ve dış güvenlik adı altında iki ayrı ünite kurmak suretiyle
cezaevlerinde bulunan -bizim de zaman zaman eleştirdiğimiz- bir soruna çözüm
bulmayı amaçlamaktadır, çözüm bulunması gerektiği konusunda Milliyetçi Hareket
Partisi hemfikirdir. Yani sorun şudur: Jandarma cezaevinin dış güvenliğini
takip etmektedir, iç güvenliğini infaz koruma memurları ve cezaevi idaresi
yapmaktadır, cumhuriyet savcısı da iç güvenlikle ve dış güvenlikle ilgili
inisiyatiflerini kullanmaktadır. Bu şikâyet ettiğimiz sistemin aslında bir
denge ve denetim mekanizmasından kaynaklandığını da, bu yönüyle de pozitif bir
faydası olduğunu da ifade etmek istiyorum. Yani jandarma ayrı bir birime
tabidir, dış güvenliği kontrol ederken içeriye girenlerin, çıkanların yasa dışı
iş ve işlemlerine karşı bir dengeleme ve denetleme aracı olarak fonksiyon ifa
etmektedir. Elbette ki içerideki cezaevi personeli ve infaz koruma memurları da
jandarmanın davranışlarını dengeleyerek ve denetleyerek bir görev ifa
etmektedir. Şimdi bu sistem kaldırılıyor, iç güvenlik ve dış güvenlik adı
altında iki ünite oluşturularak bunların tepesine Adalet Bakanlığı birimleri ve
cumhuriyet savcısı getiriliyor. 
Cumhuriyet savcısı o şekilde
yetkilendiriliyor ki müdahale edecek birimlerin müdahale kararlarına, içeriye
silahlı olarak yani cezaevine silahlı olarak girilmesine ve müdahalelerin hangi
ölçüde yapılmasına, silah kullanmasına kadar karar verme yetkisi cumhuriyet
savcısına bırakılıyor. Bu yanlıştır. Bu yanlıştır, çünkü müdahale sırasında
mutlaka cana ve mala zarar gelecektir. Cana ve mala gelmiş her zarar da
yargılama konusu olacaktır. Yargılama konusunun başlangıcını ise soruşturan
kişi olarak cumhuriyet savcısı yapacaktır. Cumhuriyet savcısı, kendi kararıyla,
kendi talimatıyla, kendi bilgisi içerisinde yapılmış olan bir işi soruşturan
kişi olarak tarafsız olabilir mi? Bu işin gerçek faillerini objektif bir
şekilde yargı önüne taşıyabilir mi? Hayır. 
Buradan geldiğimiz nokta şudur:
Yetkiler ve güçler toparlanıyor AKP iktidarında, bir tek burada değil, her
tarafta olduğu gibi burada da toparlanmaktadır. Bu yanlış bir iştir. Denge ve
denetim mekanizmasının oluşturulması gerekmektedir. Burada cumhuriyet
savcısının operasyon yetkisi veya operasyona inisiyatifi suretiyle karar verme
yetkisi cumhuriyet savcısından alınmalı, doğrudan cezaevinin iç ve dış
güvenlikle ilgili birimlerine verilmelidir. Bu da denetlenmeli ve öyle bir
denge ve denetim mekanizması oluşturulmalıdır ki her cezaevinde iş, Adalet
Komisyonu Başkanının iradesine tabi kılınmamalı. Adalet Komisyonunun iradesine
tabi kılındığı takdirde Adalet Komisyonu Başkanı elbette ki cumhuriyet
başsavcısıyla teşriki mesai içerisindedir, cumhuriyet başsavcısının amiri
Adalet Bakanıdır. Dolayısıyla, Adalet Bakanının işlerini düzenleyecek,
dengeleyecek, denetleyecek, kontrol edecek cezaevi izleme komisyonları Adalet
Bakanının inisiyatifi dışında kurulmuş komisyonlar hâline gelmektedir ki
kuruluş sebebine uygun değildir bu. Bunun yerine, cezaevlerinin bulunduğu
yerlerde -elbette Adalet Komisyonu Başkanı da olsun, elbette cumhuriyet
başsavcısı da olsun ama- o ilin, o ilçenin bütün alanlarını kapsayacak şekilde,
varlığını hükmi şahsiyet olarak devam ettiren ve demokrasinin vazgeçilmez
unsuru olan siyasi partilerin temsilcilerinin asli üye olarak, tabii üye olarak
bu kurullarda bulunması gerekmektedir ki her parti kendisi açısından
cezaevlerindeki durumu değerlendirebilsin, oradaki gelişmeleri inceleyebilsin.
Değerli arkadaşlarım, kanuna biz bu
şekilde bakıyoruz. İtiraz ettiğimiz maddeler var, buna ilişkin önergelerimizi
vereceğiz. İnşallah hayırlara vesile olur diye düşünüyorum.
Konuşmamın bu bölümünde... Dün Sayın
Başbakanın açıkladığı çok hayırlı ve çok güzel bir haberle mesrur olduk, mutlu
olduk. Sayın Başbakan artık yolsuzlukla mücadele paketini gündeme getireceğini
ilan etmiş durumda. Önümüzdeki günlerde inşallah çıkar yola, kara kışa
saplanmazsa gelir bu Meclise, burada konuşuruz.
Burada Sayın Başbakanı tebrik ediyorum.
Türkiye hakikaten yolsuzlukla mücadeleyle ilgili bir pakete ihtiyaç duyuyor. Bu
pakete nereden başlaması gerektiğinde ben en yakını kişiyi tavsiye ediyorum.
Nereden başlayacak, bize sorarsa biz cevap veririz ama başlayacağı en yakın
kişi Numan Kurtulmuş; o her şeyi biliyor, AKP’ye gitmeden önce ilan etmişti: “Siz
Harun gibi geldiniz, Karun oldunuz.” Ne demek istediğini AKP Genel Başkan
Yardımcısından sorsun ve alacağı cevaba göre de kendi iç -onların ifadesiyle
söylüyorum- bağırsaklarını temizlesinler.
Değerli arkadaşlarım, bu çerçeve
içerisinde, AKP’nin, dün görüştüğümüz ve pazartesi günü de Soruşturma
Komisyonunun verdiği kararla ilgili böyle yalan yanlış, ağzı laf yapan herkesin
konuştuğu bir süreç yaşandı. AKP’nin etkili etkisiz, etki bekleyen, yetki
bekleyen bütün şahsiyetleri dediler ki: “Komisyon karar vermiştir, mesele
kapanmıştır. Zaten de millet karar vermişti, her şey bitmiştir.” Peki, madem
öyle, bu Komisyon nasıl faaliyetini sürdürdü, onunla ilgili birkaç cümle
söylemek istiyorum. 
Değerli
arkadaşlarım, bu Komisyon 5 Mayıs tarihinde kuruldu, altmış dört gün
çalıştırılmadı AKP üye vermediği için. 7 Temmuz tarihinde AKP üyesini verdi.
Kura çekilecek, kura çekilmeden iki gün önce şu kulislerde hepimiz duyduk, ben
şahsen duydum “Komisyonun Başkanı Sayın Hakkı Köylü olacak.” dediler. Burada
kura çekilirken ilk isim Sayın Köylü’nün ismi çıktı, şaşırdık. Şaşkınlıkların
devam edeceğini de ifade ediyorum. Başkan seçildi, seçildiği gün toplantı
yapmadı yani bir iş falan yapmadılar ve dağıldı. Ama Komisyon Başkanı bir iş
yaptı, gelen dosyaların tümünü geldiği yere gönderdi, savcılığa. Niye? Dizi
pusulası yokmuş. 
Değerli
arkadaşlarım, bu İç Tüzük’e, bu Anayasa’ya göre bu Komisyon Bakanlar Kurulunun
tüm yetkisini kullanır. İsterse buraya dizi pusulası yapmaya memurunu,
profesörünü bulur, getirir, yaptırır. Yok, savcılığa gitmesi lazım dosyaların.
Niye? Çünkü gittiği savcılıkta eski savcılar yok. Onlar paralel olduğu için
atıldı, biat edenler getirildi; onların dosyaları bir görmesi lazım. Bunlar
gördü dosyayı elli dört gün. Elli dört günde dizi pusulası mı hazırlanır? Elli
dört günde bir şey oldu. Basına düşen rakamlar doğruysa, Meclis Başkanlığına
gelen klasör sayısı 64, Meclis Başkanı gönderdi, o klasörün sayısı düştü 32
veya 33’e. Bu Meclise geldi, bu Meclis de bu Komisyona havale etti, Komisyon
Başkanı savcılığa gönderdi, 33 dosya, dizi pusulası hikâyesiyle 11 klasöre
düştü. 
10 toplantı yapıldı, ne yaptıklarını
bilmiyoruz 10 toplantıda, gizli. Gizlilik kararı ayrı bir ucube ama gizlilik
kararından sonra bir de başka bir ucube iş yapıldı. Komisyon Başkanı Komisyon
üyelerine haber vermeden yayın yasağı koydu; hem gizli hem yayın yasağı. Sonra
geldi, on gün toplandılar. On günde “Müdahil olacağım.” diyor adamlar,
çağrılmıyor; “Ben şahitlik yapacağım.” diyor, çağrılmıyor. Çağrılan insanlara
“İfade vermeseniz de olur.” deniliyor, ifade vermeden çekip gidiyorlar.
Bakanlara “Buna cevap verseniz de olur, vermeseniz de olur, sizin
takdirinizdedir.” diyorlar, ücretsiz avukatlık yapılıyor ve 10 toplantı böyle
geçiriliyor.
Geçiriliyor da 22 Aralık tarihinde
-burayı lütfen AKP’li arkadaşlarım da dinlesin- bu Komisyon “Saat 14.00’te ben
oylama yaparak kararımı vereceğim.” diyor. 22 Aralık saat 14.00’e geliyor,
Komisyon toplanmıyor, “Saat 15.00’e ertelendi.” diyor. Saat 15.00 oluyor,
Komisyon toplanmıyor, “Saat 15.30’a ertelendi.” diyor. Saat 15.30’a geliyor,
Komisyon toplanmıyor “Saat 18.00’e ertelendi.” diyor. Saat 18.00’e geliyor,
Komisyon yine toplanmıyor, 5 Ocak 2015’e, bir yıl sonraya atılıyor. İşte, 5
Ocak 2015 tarihinde de AKP’nin 9 milletvekili “hayır” diyor, diğer muhalefet
milletvekilleri “evet” diyor Komisyonda. 
İşte, yani milletin iradesiyle kurulmuş
Meclisteki Komisyon böyle bir karar veriyor ama perdenin gerisinde olanlar var.
Perdenin gerisinde olan: Komisyonun toplanıp karar vereceğini ilan ettiği gün
Başbakan Makedonya’ya gidecek. O daha önce demişti ki: “Kardeşim bile olsa
yolsuzluk yapanın kolunu keserim.” Yani böyle, çok külhanbeyivari bir laf ifade
etmişti ve niyeti “Zülfüyâre dokunmayacak şekilde, Anayasa Mahkemesinden berat
edecek şekilde dosyaları gönderin ve bakanları Yüce Divana gönderin.”
Ama yine basından öğrendiğimize göre,
soruşturulan bakanlar Cumhurbaşkanına gidiyor “Biz Yüce Divana gidersek Bilal
de peşimizden gelir.” İşte, iki makam arasındaki çelişki ve anlaşmazlık
Komisyon Başkanına –yine basından öğrendiğimize göre- telefon talimatları
olarak geliyor. Biz nasıl kuruluşunda şaşırmış isek, biz nasıl işleyişinde
şaşırmış isek bu defa ne karar vereceklerine Komisyon Başkanı ve üyeleri de
şaşırmış vaziyette. Hangi kulaklarına inanacaklar, Cumhurbaşkanından gelene mi
Başbakandan gelene mi?
(Mikrofon
otomatik cihaz tarafından kapatıldı)
FARUK BAL
(Devamla) – En sonunda Başbakandan gelen kale alınmıyor ve Cumhurbaşkanından
gelen talimatla bu karar veriliyor. Böylece Sayın Davutoğlu’nun keseceği kol
yerine sesi kesilmiş oluyor diyor, hepinize saygıyla selamlıyorum. (MHP
sıralarından alkışlar)
BAŞKAN –
Teşekkür ederiz Sayın Bal.
Şahsı adına
Mersin Milletvekili Ali Rıza Öztürk. (CHP sıralarından alkışlar)
Buyurunuz Sayın
Öztürk.
Süreniz on
dakikadır. 
ALİ RIZA ÖZTÜRK
(Mersin) – Sayın Başkan, değerli milletvekilleri; görüşülmekte olan kanun
tasarısıyla ilgili görüşlerimi açıklamak istiyorum. 
Adalet ve
Kalkınma Partisi iktidara geldiği günden bugüne kadar sürekli yargıyla bir
didişme, yargıyla bir kavga içerisinde olmuş. Yargı, kendi beklentisine uygun
kararlar verdiğinde övülmüş ama kendi beklentisine aykırı kararlar verdiği
zamanda Başbakan tarafından, AKP’nin yetkilileri tarafından ve ilgili bakanlar
tarafından yerden yere vurulmuştur. Sayın Başbakan “Siyasi parti başkanları
hâkimler yerine geçemez; medya, gazeteler, televizyonlar, yazarlar hâkimin,
savcının yerine geçemez.” demiş, maşallah, kendisinden başka hâkim ve
savcıların yerine geçen başka bir insan olmamış. Adalet ve Kalkınma Partisine
dokunan yargı kararlarında hoplayıp zıplamış ama kendisinin beklentisine uygun
kararlarda da “Yargı görevini yapıyor.” demiş. Şimdi “Yargı kendi görevini
yapıyor, yürütme olarak biz de görevimizi yapıyoruz.” diyor çünkü bu karar, 28
Şubat darbesine yönelik, o zamanki paşalara soruşturma açılmasıyla,
yargılanmasıyla ilgili, işine gelen bir karar, 14/2/2013 tarihinde söylemiş.
Yine, Sayın Başbakan -bu sefer işine gelmemiş- kayıp trilyon davasında “Biz
Türkiye’ye hizmet etmek istiyoruz -yani, Sayın Başbakan dediğim, Davutoğlu’ndan
bahsetmiyorum, Sayın Recep Tayyip Erdoğan, o zaman Başbakan olduğu için- ama
biz engelleniyoruz yargı kararları tarafından.” Demiş. Ve Recep Tayyip Erdoğan
demiş ki: “Yargı yanlış yaparsa kim denetleyecek?” E, hani siyasi partinin
başkanları karışmayacaktı bu işe? Yine, o zamanki Sayın Başbakan “HSYK’ya kim
karşı gelecek? Yetkim olsa HSYK’yı ben yargılarım.” diyor. Yine, Sayın Başbakan
Recep Tayyip Erdoğan o zaman diyor ki: “Yargı görevini yapmazsa anayasal suç
işler.” E, şimdi, yargı görevini yapmazsa anayasal suç işliyor da yolsuzluk,
rüşvet iddiasıyla dünya çalkalanıyor, buna karşı faaliyete geçen savcılar,
yargıçlar görevini yapmazlarsa anayasal suç işlemiş olmayacaklar mı? 
Yine, Sayın Haberal’ın davasıyla ilgili
Başbakan diyor ki, bakın, o zaman: “Bu karar ideolojiktir. İdeolojik bir
kararla hâkimlerimizi, savcılarımızı korkutmaya, yıldırmaya, sindirmeye yönelik
bir hukuk skandalıdır.” Allah Allah! “Hukuk herkese şüphesiz eşit
uygulanmalıdır. Sade bir vatandaşa uygulanan hukuk ile zengine, güçlüye
uygulanan hukuk farklı olamaz.” Ey Recep Tayyip Erdoğan, mademki hukukun
herkese eşit uygulanması gerekiyor ise senin bakanlarına, senin yandaşlarına
niye hukuku uygulamıyorsunuz, niye onlara uygulanmaya çalışılan hukuku
engellemeye kalkıyorsunuz?
Yine, değerli milletvekilleri, şimdi,
Recep Tayyip Erdoğan’ın Başbakan olduğu dönemde, bakın, bu Anayasa
referandumunu göklere çıkartıyor. “Yargıyı ideolojik bataktan, kast sisteminden
kurtaracak, küçük bir grubun kontrolündeki kapalı devre işleyişi katılımcı bir
anlayışla değiştirecek süreci başlattık.” diyor. “Anayasa Mahkemesinin değişimi
birçok şeylerin önünü açıyor, HSYK’nın değişimi birçok şeylerin önünü açıyor.
Artık telefonlarla ‘Filancayı falan yere atayalım.’ deme süreci bitiyor.” diyor
Recep Tayyip Erdoğan. Yine “12 Eylül referandumuyla yargı bağımsız ve teminat
altına alındı.” diyor yani 12 Eylül referandumunu övüyor Başbakan o tarihte. “Biz
HSYK’nın yapısını demokratikleştirdik, yargı bağımsız ve tarafsız oldu;
üstünlerin hukuku değil, hukukun üstünlüğü egemen oldu.” diyor. Ne zaman
söylüyor? 12 Eylül 2010 Anayasa referandumundan sonra. 
Ama, değerli milletvekilleri, yine
devam ediyor, “12 Eylül 2010 halk oylaması yargı için bir milat niteliği
taşıyor. Yargıya millet eli değdi. Yargı, bir hizbin, dar bir anlayışın, bir
grubun arka bahçesi olmaktan çıktı, milletin yargısı oldu.” diyor. Ne zaman?
31/1/2012’de söylüyor bunu. Yani, demek ki siz, daha önce, 12 Eylül 2010
Anayasa referandumuyla yargıyı bir hizbin elinden kurtarmışsınız, milletin
yargısı hâline getirmişsiniz ama devam etmişsiniz, Sayın Bekir Bozdağ da o
zaman AKP Grup Başkan Vekili olarak ne kadar övgüler düzmüş: “Değişime
direnenler kaybetmiştir.” diyor yani o günkü HSYK’nın yapısını övüyor,
“Demokrasinin standardını yükseltmek istemeyenler, yargının tarafsız ve
bağımsız, milletin yargısı, sadece hukukun emrinde olan bir yargı arzusuna
karşı çıkan, yargıyı arka bahçesi görenler kaybetmiştir.” diyor, o zaman diyor.
Demek ki o yargı, sizin tabirinizle “milletin arka bahçesi” olmaktan çıkmış, milletin
yargısı olmuş size göre, övmüşsünüz. Şimdi, aynı Bekir Bozdağ ne demiş 21
Aralık 2013’te? “Yolsuzluk adı altında yürütülen iftira kampanyası ve siyaset
mühendisliği kirli bir operasyondur.” Kim yapıyor bunu? Sizin “milletin
yargısı” dediğiniz yargı yapıyor. E, kardeşim milletin yargısı yapıyorsa niye
karşı çıkıyorsunuz ya? Bırakın yapsın. 
Şimdi, değerli milletvekilleri, yine
Sayın Bülent Arınç da bu sefer referanduma övgüler diziyor. Şimdi, o zamanki
Sayın Başbakanımız diyor ki: “Eğer devlet yasaları yapıp, milletine bu yasaları
dayatırsa orada hukuk değil zulüm doğar.” İşte siz, yasalar yapıyorsunuz,
yasaları millete dayatıyorsunuz. Parlamentoda çoğunluk eliyle siz yargıya
müdahale ederken aslında milletin iradesine şey yapıyorsunuz. 
Şimdi, tabii, yine,
Cumhurbaşkanının söylediği bir laf “Birtakım kirli, faili meçhul cinayetlere
dahi bulaştığını görüyoruz.” diyor. E, görüyorsanız açıklayın kardeşim ya.
Madem bunlar kirli, faili meçhul cinayetlere karışıyorsa gördüğün şeyi niye
açıklamıyorsun? “Daha şaşırtıcı şeyler duyacaksınız.” diyor. Biz bu laflara
alışkınız. Ergenekon ve Balyoz davalarında, Danıştay katliamından sonra o
zamanın bakanı, Adalet Bakanı Mehmet Ali Şahin de söylemişti “Daha neler
göreceksiniz.” demişti, Abdullah Gül de söylemişti “Çok güzel şeyler olacak.”
demişti.
Değerli milletvekilleri, şimdi, Sayın
Cumhurbaşkanı, bugünkü Cumhurbaşkanı diyor ki: “İşini yeraltından götürenler
karşısında yargıyı bulacaktır.” Aha, işte. “Şimdi, Recep Tayyip Erdoğan
sıfatıyla konuşuyorum, Cumhurbaşkanı sıfatıyla değil.” Ve yandaşları işini
yeraltından götürmeye çalıştığı iddiasıyla soruşturma açıldığı içindir ki yargı
karşısındadır. Bir zamanlar İstanbul’a gidip de arabanıza aldığınız, onları
kahraman savcı ilan ettiğiniz savcılar şimdi bu iddiayı soruşturmuşlardır. Ve
en sonunda da Sayın Cumhurbaşkanının, bir hukuk devletinin cumhurbaşkanının
söylememesi gereken ibretlik bir anlayışını paylaşıyorum, diyor ki: 17, 25
Aralığı millet zaten 30 Mart ve 10 Ağustos seçilerinde yargılamış. Arkadaşlar,
17, 25 Aralığı millet zaten 30 Mart ve 10 Ağustos seçimlerinde yargılamış.
Eğer, bu milletin, Adalet ve Kalkınma Partisine ya da Cumhurbaşkanlığı
seçiminde Sayın Recep Tayyip Erdoğan’a oy vermiş olması Adalet ve Kalkınma
Partisine yandaş iş adamlarının, bakanlarının, milletvekillerinin aklandığı,
onların yargılandığı anlamına geliyorsa, bugün bu ülkede Adalet ve Kalkınma
Partisine oy veren 20 milyon insan suç işlediği iddiasıyla soruşturulmamalıdır,
onlar da aklanmışlardır. Ya, seçimler milleti aklamaz. Yani, Parlamentonun bir
yargılama faaliyeti yoktur, Parlamento yasa çıkartır, millet adına yasa
çıkartır; yargı da millet adına yargılama faaliyeti yapar, yargılama faaliyeti
milletindir. O zaman, siz hırsızlık yapın, ırza tecavüz edin, seçimlere gidin
“Bizim parti oy aldı.” Şimdi, ben her türlü suçu işleyeyim, Cumhuriyet Halk
Partisi de seçimi alsın “Canım, millet bizi akladı, yargıladı.” Geçin
arkadaşlar bunları. 
Bakın değerli milletvekilleri, Ali
Canani, Cengiz Altınkaya, Cumhur Ersümer, Güneş Taner, Hilmi İşgüzar, Hüsamettin
Özkan, Koray Aydın, Muhtar Katırcıoğlu, Mesut Yılmaz, Recep Önal, Sefa Giray,
Suat Hayri Ürgüplü, Tuncay Mataracı, Yaşar Topçu, Zeki Çakan, İhsan Eryavuz,
İsmail Özdağlar, Şerafettin Elçi; hepsi gitmiş Yüce Divanda yargılanmış.
Hiçbirisi giderken “Bize darbe yapıldı.” ya da “Bizim Hükûmete darbe yapıldı.”
dememiş, yargılanmışlar. O Anayasa Mahkemesi ki onlar tarafından atanmamıştı.
Bu Anayasa Mahkemesi sizin çıkardığınız kanunla oluştu, bunun üyeleri tamamen
sizin döneminizde Abdullah Gül tarafından atandı. 
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) - Bu
Parlamentoda AKP’li milletvekilleriyle seçildi o baroların gönderdiği temsilci
bile. Siz, kendi seçtiğiniz, kendi atadığınız adamlardan korkuyorsunuz. İşte
bu, bu suçu işlediğiniz konusundaki iddianın toplumda ne kadar kuvvetli
olduğunun somut göstergesidir. 
Yapılacak tek bir şey vardır. Böyle
ayak oyunlarını bırakın. O Soruşturma Komisyonunun Başkanı Hakkı Köylü dürüst
bir hukukçu, dürüstlüğüne sonuna kadar güveniyorum, hukukçuluğuna güveniyorum.
O insanı zorlamayın arkadaşlar. Soruşturma Komisyonu ayak oyunlarıyla böyle bir
karar verecek, aklandı. Aklanmadı, tarih önünde aklanmadılar. 
AKP’li arkadaşlar, siz de lütfen,
bırakın, gitsinler, Yüce Divanda yargılansınlar, hiç olmazsa onlar da
kurtulsunlar bu şaibeden Parlamento da kurtulsun. 
Teşekkür ediyorum. (CHP sıralarından
alkışlar) 
BAŞKAN – Teşekkür ederiz Sayın Öztürk. 
Adalet Bakanı Bekir Bozdağ.(AK PARTİ
sıralarından alkışlar)
Buyurunuz Sayın Bozdağ. 
ADALET BAKANI BEKİR BOZDAĞ (Yozgat) -
Sayın Başkan, saygıdeğer milletvekilleri; Ceza İnfaz Kurumları Güvenlik
Hizmetleri Kanunu Tasarısı üzerinde görüşlerimi açıklamak üzere söz almış
bulunuyorum. Bu vesileyle değerli heyetinizi saygıyla selamlıyorum.
Ceza infaz kurumlarında bulunan
vatandaşlarımızın her biri ailelerinin, sevdiklerinin devletimize birer
emanetidir. Biz onların can güvenliğinden, her türlü ihtiyaçlarının
giderilmesinden, her türlü bakımlarının yapılmasından devlet olarak mesulüz.
Cezaevlerinde bulunan insanlarımıza isnat edilen suçlar ne olursa olsun,
onlarla ilgili verilmiş bulunan mahkeme kararları ne olursa olsun biz onlara
hizmet ederken bunlara bakmıyoruz. Bakmamamız da lazım çünkü onları insan
olarak görüyor, emanet olarak görüyor, emanete nasıl bakılırsa öyle bakmaya
gayret gösteriyoruz. Elbette pek çok ihtiyaç var. Bunların hepsini arzu
edildiği şekilde yerine getirme imkânı olmayabiliyor. Cezaevi şartları
çerçevesinde yapılması gerekenler yasalarımız içerisinde en doğru, en seri bir biçimde
yapılmaya özen gösterilmektedir. 
Şu an itibarıyla Türkiye Cumhuriyeti
devletinin cezaevlerinde bulunan tutuklu ve hükümlü sayısına baktığımızda,
kurumlarımızda hâlen 4.431’i kadın olmak üzere 125.153 hükümlü, 459’u kadın
olmak üzere 11.781’i hükmen tutuklu, 864’ü kadın olmak üzere 22.503 tutuklu
bulunmakta ve cezaevlerinde bugün itibarıyla toplam 159.437 tutuklu ve hükümlü
bulunmaktadır. Tabii, bu kadar sayıda insanımıza, cezaevlerinde, ceza infaz
kurumlarında görevli bulunan personel ve ayrıca dış güvenliği temin eden
Jandarma Genel Komutanlığınca görevlendirilen personel tarafından hizmet
sunulmaktadır. Bu son derece önemli görevi onlar bugüne kadar başarıyla
yürüttüler. Peki, neden icap etti bu kanun? Böyle bir kanunun yapılma zarureti
yeni mi doğdu? Hayır, baktığınızda, ta 1968 yılında cezaevlerinin iç ve dış
güvenliğinin tek elden yönetilmesine dair düzenlemeler yapılacağı gazete
haberlerine konu oluyor ve o dönemlerde çalışmalar var. Ancak, bugüne kadar
değişik nedenlerle bunlar maalesef yapılamadı. 2008’li yıllarda bu konu daha
önce gündeme gelmişti ama neticede alınamadı. En son 2013’te, yeniden Türkiye
Büyük Millet Meclisine gönderilen kanun tasarısı Adalet Komisyonunda
görüşülerek kabul edildi ve şimdi huzurlarınızda.
Şimdi önemli bir değişimi hep beraber
yapmış oluyoruz. Bundan böyle cezaevlerinin dış güvenliği de iç güvenliği de
Adalet Bakanlığı tarafından yerine getirilecektir. Ceza ve Tevkifevleri Genel
Müdürlüğümüz bu vazifenin bütün boyutlarıyla ilgilenecektir. Bugüne kadar dış
güvenlik farklı, iç güvenlik farklı uygulamaları değişik problemlere yol açtı,
çift başlılığa neden oldu. Kapıda gelirken dış güvenlikte ayrı bir arama, içeri
girdiğinizde iç güvenlikte ayrı bir arama, orada birtakım idari işlemlerde
mükerrer yapılmalar, vatandaşlarımız bakımından zaman ve pek çok kayıplara yol
açıyor. 
Öte yandan, cezaevinden herhangi bir
tutuklu ve hükümlünün hastaneye veyahut da başka yerlere nakillerinde de ciddi
koordinasyon sorunları yaşanmakta, istenildiği zaman, anında bu konuda adım
atma imkânı maalesef zaman zaman bulunamıyordu. Çünkü, siz bir planlama
yapıyorsunuz, dışarıda o planlamayı uygulayacak başka birisi, onun da ayrı bir
planlaması var. Bunlar uymadığı zaman sorunlar çıkıyordu. İşte bu dış ve iç
güvenliğin birleşmesiyle beraber otorite tekleşecek, yönetim tekleşecek, idari
işlerin tamamı tekleşecek, mükerrerlikler ortadan kalkacak, hastaneye ve başka
yerlere nakillerde, sevklerde yaşanan sorunların tamamı ortadan kalkmış olacak,
cezaevlerinin iç ve dış güvenliği tek elden yönetilmiş olacaktır. Bunun pek çok
faydasını da uygulamada göreceğimizden hiç kimsenin şüphesi bulunmamalıdır. 
Cezaevleriyle
ilgili de önemli çalışmaları yürüttük. Bugüne kadar Türkiye’de pek çok cezaevi
kapattık. Tam 257 tane ceza infaz kurumunu şartları iyi olmadığı gerekçesiyle
bugüne kadar kapatmış durumdayız. 2017 yılı sonuna kadar da 142 ceza infaz
kurumunu daha kapatmayı planlamaktayız. Oradaki şartları daha iyi hâle
getirmek, oradaki insanlarımızın onurunu koruyacak bir yaşama imkânı sağlayacak
düzene kavuşturmak için de Bakanlık olarak ciddi yatırımlar yaptığımızı
huzurlarınızda ayrıca ifade etmek isterim. 
Bu kanun
tasarısıyla ceza infaz kurumlarında görev yapan personelin mali durumlarında da
kısmi iyileştirmeler yapılmaktadır. Esasında bu görevi yapanlar daha fazlasını
hak ediyorlar; bütçe imkânlarımız elvermiş olsa, burada öngörülenlerden daha
fazlasını vermiş olsak haksızlık etmiş olmayız çünkü gerçekten önemli bir
görevi, büyük bir vazifeyi buradaki görevli memurlarımız ifa etmektedirler.
Onlarla ilgili bir iyileştirmeyi bu tasarı kapsamında kısmi de olsa yapıyoruz.
İnfaz koruma memurlarıyla alakalı fiilî
hizmet zammı konusu son derece önemli. Meclisimiz kabul ettiği takdirde o da bu
yasa tasarısıyla yasalaşacak ve zor şartlar altında görev yapan personel bu
imkândan yararlanacaktır. Bu da önemli bir başka değişikliği ifade etmektedir.
Ceza infaz kurumlarıyla ilgili
konuşulduğu zaman, işin doğrusu, buradan milletimize de bir çağrıda bulunmakta
fayda görüyorum: İçeride yatan insanların tamamı, suçu ne olursa olsun, evvela
insandır. Cezalarını çektikten sonra dışarıda hepimizin onlara imkân vermesi,
yardımcı olması en önemli hususların başında gelmektedir. Cezası tamamlanan
insanlar dışarı çıktıktan sonra herhangi bir özel veya kamuda çalışma imkânı
bulamadığı takdirde, kapılar üzerine kapandığı takdirde çaresiz kalmaktadırlar.
Bir yere gidiyor, liyakati var, müracaat ediyor, işe kabul ediliyor ama adli
sicil kaydı çıktığı zaman iş akdi bir şekilde sonlandırılıyor, kapılar yüzüne
kapatılıyor. Cezaevlerinin dışı, cezası infaz edilmiş insanlarımız için âdeta
açık bir cezaevine dönüşüyor. Buna izin vermememiz lazım. Cezaevlerinde cezası
infaz edilmiş bulunan her insanımıza iş yeri sahiplerinin, her bir insanımızın
ekmek ve iş imkânı sağlaması, onlara kapılarını açması son derece önemlidir.
Onları yeniden suça itecek, onları çaresizliğe sevk edecek, kendisi için doğru
bir yol tutmasına imkân vermeyecek yanlış, ön yargılı, kötü uygulamaları
kesinlikle sonlandırmamız lazım. Ben buradan bütün iş sahiplerine, bütün
insanlarımıza çağrıda bulunuyorum: Lütfen, cezaevinden çıkan insanlarımıza
karşı her konuda duruşumuzu, davranışımızı, onların toplumumuzla, insanımızla
bütünleşmesine ve yeni dönemde kendisine doğru bir yol çizerek yol yürümesine
imkân verecek bir yakınlaşmayı hep beraber sağlayalım diyorum. 
Bu kanun tasarısına muhalefet
partilerimiz de büyük destek verdiler, Komisyonda görüşleriyle katkıda
bulundular, Genel Kurulda da katkılarını sürdürüyorlar. Ben bu vesileyle
muhalefet partilerimizin değerli milletvekillerine de, iktidar grubumuzun
değerli milletvekillerine de ayrı ayrı teşekkür ediyorum. 
Yasanın hayırlı ve uğurlu olmasını
diliyor, hepinizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Bozdağ. 
Şahsı adına Isparta Milletvekili Recep
Özel. 
Buyurunuz Sayın Özel. (AK PARTİ
sıralarından alkışlar) 
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. 616 sıra sayılı
Ceza İnfaz Kurumları Güvenlik Hizmetleri Kanunu Tasarısı üzerine şahsım adına
söz almış bulunmaktayım. 
Bilindiği üzere, cezaların infazı, suç
karşılığında ceza mahkemelerince verilen hürriyeti bağlayıcı ceza ve güvenlik
tedbirlerinin yerine getirilmesi olarak tanımlanmaktadır. İnfaz sisteminin
temel amacı, toplumu korumak ve işledikleri suçla toplumsal yaşama karşı
uyumsuzluk göstermiş ve yargı organlarınca suçluluğu tespit edilmiş kişilerin
uygun bir iyileştirme
rejimine tabi tutulmak suretiyle topluma yeniden kazandırılmalarını
sağlamaktır. Bu amacı sağlayabilmek için yeterli uzman personel ihtiyacının
karşılanmasına, uygun koşulların sağlanmasına ve kurumlarda çeşitli
faaliyetlerde yer verilmesine ihtiyaç vardır. 
İnfaz kurumlarında başarıya ulaşılabilmesi, öncelikle iç ve
dış güvenliğin sağlanmasına bağlıdır. Kurumların iç ve dış güvenliğinin
sağlanması birbirlerini tamamlayan faaliyetler olup, bu göreve ilişkin yetki ve
sorumluluğun bir otoriteye verilerek çalışmaların tek elden yürütülmesi
hizmette etkinlik ve verimliliğin sağlanabilmesi bakımından zorunlu bulunmaktadır.
Uygulamada, kapalı ceza infaz kurumlarında iç güvenlik hizmetleri Adalet
Bakanlığınca, dış güvenlik hizmetleri ise İçişleri Bakanlığı Jandarma Genel
Komutanlığınca yerine getirilmektedir. Ayrıca, hükümlü ve tutukluların sevk,
nakil, duruşmada hazır bulundurulması veya hastanede muhafaza edilmesi gibi
işlemler de Jandarma Genel Komutanlığı tarafından yapılmaktadır. Ceza infaz
kurumlarının dış korumasını yapma görevi, Adalet Bakanlığınca muhafaza
teşkilatı kuruluncaya kadar, 1/12/1937 tarihli ve 7756 sayılı Bakanlar Kurulu
kararıyla yürürlüğe konulan Jandarma Teşkilat ve Vazife Nizamnamesi’yle
Jandarmaya geçici olarak verilmiştir. 
Ceza infaz kurumlarının iç ve dış güvenlik hizmetlerinin
farklı bakanlıklara bağlı personel tarafından yerine getirilmesi kurumlarda iki
başlılığa, mevzuatın farklı yorumlanmasına, hükümlü ve tutuklular ile
ziyaretçilerin iki ayrı yerde aranması gibi mükerrer işlemlere ve gereksiz
yazışmalara neden olmakta, ayrıca sevk ve nakil gibi hizmetlerin yerine
getirilmesinde koordinasyon sorunlarına yol açabilmektedir. 
Bütün bu aksaklıkları gidermek, tek elde toplamak için bu
yasa tasarısı gündemimize gelmiş ve ceza infaz kurumlarında gerçekten büyük
zorluklar içerisinde görev alan ceza infaz memuru kardeşlerimize bir nebze de
olsa iyileştirmeyle -fiilî hizmet zammı- bir an önce emekliliklerinde fayda
sağlaması için bir hak getirilmiş olması da memnuniyet vericidir. 
Bu tasarının, cezaevlerimizdeki bütün hükümlülere,
tutuklulara, orada çalışanlara, ceza infaz kurumundaki herkese hayırlar getirmesini,
kimseyi cezaevine düşürmemesini, cezaevlerinde bulunanların da bir an önce
tahliye olmalarını, özgürlüğe kavuşmalarını diliyor, hepinize saygılar
sunuyorum efendim. (AK PARTİ sıralarından alkışlar)
BAŞKAN – Teşekkür ederiz Sayın Özel. 
Sayın milletvekilleri, şimdi soru-cevap bölümüne geçiyoruz.
Yirmi dakikadır, on dakikasını sorulara ayıracağım.
Buyurunuz Sayın Erdoğan.
MEHMET ERDOĞAN (Muğla) – Teşekkür
ediyorum Sayın Başkan.
Sayın Bakan, bu ceza infaz koruma
memurlarının yıpranma talepleri var. Bu talebin karşılanmasıyla ilgili bu
kanunda bir çalışma var mıdır ve bu kanunla birlikte bu da çözülecek mi? Çünkü
onlar da en az polisler ve diğer askerî personel kadar ağır şartlarda
çalışmasına rağmen onlarda yıpranma şu anda yoktur.
İkincisi: Bu Meclis Soruşturma
Komisyonu birtakım delillerin imhasıyla ilgili çalışmalardan bahsetmektedir. Bu
deliller imha edilirse yarın yeniden yapılacak soruşturmalarda soruşturma nasıl
yapılabilecektir? Böyle bir suçun işlenmesine Adalet Bakanlığı seyirci mi
kalacaktır?
Teşekkür ediyorum.
BAŞKAN – Teşekkür ederiz Sayın Erdoğan.
Sayın Doğru…
REŞAT DOĞRU (Tokat) – Teşekkür ederim
Sayın Başkan.
Cezaevlerinde şu anda yatan mahkûmların
içerisinde uyuşturucuyla ilgili, madde bağımlılığından dolayı yatan kaç mahkûm
vardır? Bunu öğrenmek istiyorum.
İkinci sorum: 2014 yılında kaç savcının
ve hâkimin tayini çıkmıştır, görevden uzaklaştırılan savcı ve hâkimlerin
uzaklaştırılma sebepleri nedir? Onu öğrenmek istiyoruz. 
Diğer bir konu: Cezaevinde kaç tutuklu
ve hükümlüye kaç doktor ve hemşire düşmektedir? Cezaevlerindeki ambulans
sistemleri nasıl yürütülmektedir? Cezaevlerimizde kaç ambulans vardır?
Teşekkür ederim.
BAŞKAN – Teşekkür ederiz Sayın Doğru.
Sayın Demir…
NURETTİN DEMİR (Muğla) – Teşekkür
ederim Sayın Başkan.
Sayın Bakan, özellikle İztuzu’yla
ilgili Hükûmetin daha tarafsız bir tutum içerisinde olmasını talep ediyoruz.
Biliyorsunuz AKP, alamadığı belediyelere ait yerleri açıkça peşkeş çekiyor,
ayrımcılık yapıyor. Muğla bu illerin başında geliyor. Birçok belediyenin CHP’de
olduğu Muğla’da, il özel idaresinin kapatılmasıyla mal dağıtımında mallar
CHP’den kaçırılırken Saklıkent AKP’nin kazandığı Seydikemer’e verilmiş.
Dolayısıyla, Saklıkent AKP’li belediyeye verildi. İztuzu sahili, 28 Mayıs 2014
tarihi itibarıyla da protokolle Muğla’ya Hizmet Vakfı ve Türkiye Çevre Koruma
Vakfı ortaklığıyla kurulan MUÇEV şirketine protokolle verilmiştir. Bir gecede
kurulan MUÇEV, İngiliz ortaklı “DALÇEV” isimli şirkete 8 milyon lira bedelle
ihale edilmiştir hukuksuz bir biçimde. Hakkında verilen yürütmeyi durdurma
kararına rağmen gece yarısı iş makinalarıyla sahile girilmiş...
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Demir.
Sayın Acar...
GÜRKUT ACAR (Antalya) – Teşekkür ederim
Sayın Başkan.
20'nci maddenin 11 no.lu bendiyle 5275
sayılı Kanun’un 86’ncı maddesine eklenen fıkra ile cezaevlerindeki hükümlülerin
ziyaretçileriyle görüşmelerinin içeriğinin kaydedilebileceği belirtilmektedir.
Bu durum hükümlüler üzerinde baskı unsuru olarak kullanılmayacak mıdır Sayın Bakan?
Avukat görüşmeleri ayrı tutulmadığından ciddi bir sorun oluşturmayacak mıdır?
Teşekkür ederim. 
BAŞKAN – Teşekkür ederiz Sayın Acar.
Buyurunuz Sayın Bakan.
ADALET BAKANI BEKİR BOZDAĞ (Yozgat) –
Evet, ceza infaz kurumlarında görev yapan infaz koruma memurlarının yıpranma
payıyla ilgili kanun tasarısı Türkiye Büyük Millet Meclisine sevk edildiği
zaman tasarıda bununla ilgili bir düzenleme yoktu ancak Adalet Komisyonu
tasarının görüşmelerini alt komisyona sevk etti. Alt komisyon görüşmeleri
sırasında yıpranma payı tasarıya konuldu. Şu anda tasarıda yıpranma payına
ilişkin düzenlemeler var ve infaz koruma memurları bundan sonra yıpranma
payından istifade edecektir. Bu bir hakkın teslimidir; gerçekten çok zor bir
görevi yapıyorlar, onlar için gerekli bir düzenleme bunun içerisinde yapıldı.
Diğer bir konu, Soruşturma Komisyonuyla
ilgili bir soru soruldu. Tabii, bununla ilgili soruda yasaya bakmakta fayda
var. Ben arkadaşlarımıza yasaya bir bakın diye söyledim. Ceza Muhakemesi
Kanunu’nun 135’inci maddesi “İletişimin Tespiti, Dinlenmesi ve Kayda Alınması”
başlığını taşıyor. 3’üncü fıkrasında şöyle bir ifade var: “Şüpheli veya sanığın
tanıklıktan çekinebilecek kişilerle arasındaki iletişimi kayda alınamaz. Kayda
alma gerçekleştikten sonra bu durumun anlaşılması hâlinde, alınan kayıtlar
derhâl yok edilir.” Şimdi, bu, Anayasa’dan da kaynaklanan bir hüküm. Anayasa,
kişilerin, kendi tanıklıktan çekilmeyle ilgili kısma dâhil olanların birbiri
aleyhine ifadeye zorlanamayacağına ilişkin de bir hükmü içeriyor. 
Şimdi, öte yandan, bir başka konu yine
burada, bunların esasında dinlenmemesi lazım ama teknik dinleme yapılırken
makinenin bunu ayırt etme imkânı fiilen olmuyor tabii. Ama daha sonra bunu fark
ettiği zaman normalde soruşturmayı yapan cumhuriyet savcılarının bunu hemen
ayırması ve bir tutanakla imha etmesi lazım. Türkiye’de, kamuoyuna mal olmuş
pek çok soruşturma kapsamında o soruşturmayla hiç alakası olmayan kişiler,
örneğin, soruşturuluyor ama eşinin hiç alakası yok, soruşturuluyor ama gelinin
hiç alakası yok; onlarla ilgili bütün mahrem bilgiler maalesef bu özensizlik ve
yasaya uymama nedeniyle, medya aracılığıyla herkesin bildiği konular oldu,
kişiler yıprandı, lekelendi. Bu, insan onurunu korumak bakımından önemli bir
madde. 
Yine, 137’nci maddesiyle kararların yerine
getirilmesi, iletişim içeriklerinin yok edilmesi düzenleniyor ve (3)’üncü
fıkrasında deniyor ki: “135 inci maddeye göre verilen kararın uygulanması
sırasında şüpheli hakkında kovuşturmaya yer olmadığına dair karar verilmesi ya
da aynı maddenin birinci fıkrasına göre hâkim onayının alınamaması halinde,
bunun uygulanmasına cumhuriyet savcısı tarafından derhâl son verilir. Bu
durumda, yapılan tespit veya dinlemeye ilişkin kayıtlar cumhuriyet savcısının
denetimi altında en geç on gün içinde yok edilerek, durum bir tutanakla tespit
edilir.” 
Soruşturma Komisyonu adli bir komisyon
olarak görev yapıyor, Türkiye Büyük Millet Meclisi adına yargısal bir faaliyet
yürütüyor, Ceza Muhakemesi Kanunu’na göre bu faaliyetini yapıyor. Eğer yasanın
tayin ettiği bu şartlar varsa, bunu Komisyon tespit etmişse, bununla ilişkin
evrakı imha etmek yasanın amir hükmü, imha etmemek suç oluyor. Onlar tespit
edecek, imha etmediği takdirde bunun cezai yaptırımı var. Bu tamamen kişileri
korumaya dönük, kişinin hukukunu korumaya dönük bir düzenlemedir. Yani bu olay
da sayın bakanlarla ilgili gündeme geldi ama başka olaylarda da pek çok
vatandaşımızla ilgili gündeme geldi. Esasında bu son derece önemli bir hukuki
düzenleme, dünyanın başka ülkelerinde de böyle düzenlemeler var. Onun için,
burada bir olumsuz değerlendirmeye yasal açıdan imkân olmadığını huzurlarınızda
ifade etmek isterim. 
Uyuşturucu maddeyle ilgili, Sayın Doğru
söyledi, şu anda uyuşturucu maddelerden ceza infaz kurumlarında bulunan hükümlü
sayısı 20.501, tutuklu sayısı 7.179, toplam sayı 27.680 kişi. Gerçekten,
uyuşturucu maddeyle ilgili çok sayıda insanımız cezaevinde. Bu, uyuşturucunun
tabii ne kadar olumsuz sonuçları varsa bu sonuçları yaratanların çokluğunu da
gösteriyor. Onun için de, biliyorsunuz, Hükûmetimiz uyuşturucuyla ilgili bir
eylem planı hazırladı ve şûralar düzenlendi, bazı adımlar atıldı.
Hatırlarsanız, haziran ayında Meclisimizin kabul ettiği bir düzenlemeyle
uyuşturucu maddelerle ilgili suçları düzenleyen ceza maddeleri yeniden ele
alındı ve ceza miktarları artırıldı. Şu anda İçişleri Komisyonunda görüşülen iç
güvenlik paketi içerisinde de okulların, camilerin, kiliselerin, havraların
etrafında -zannedersem 200 metre, metre kısmında yanılabilirim- belli bir
metreden daha yakın alanlarda bu işlerin yapılmasının cezası ayrıca
artırılmaktadır. Çünkü okullarımızda çocuklarımıza, başka şekilde insanımıza
kolaylıkla ulaşılacak yerlerdeki bu suçun oluşumunu, işlenmesini engelleyecek
bir düzenlemenin orada yapıldığını ifade etmek isterim. 
Tabii, şu anda tayini yapılan hâkim ve
savcılarla ilgili benim size doğru bir bilgi verme imkânım yok çünkü bu,
Hâkimler ve Savcılar Yüksek Kurulu tarafından yapılan bir vazifedir. Oradan da
kimse yok şu anda, hemen bir bilgi edinme imkânımız da olmadı. İzniniz olursa
ben bu konuyla ilgili size yazılı bir cevap vereyim.
Tabii, cezaevlerinde kaç doktor var? Şu
anda bütün cezaevlerimizin toplamında 11 doktor var, 4 diş hekimi var ama
Sağlık Bakanlığıyla iş birliği ve koordine içerisinde bu sağlık hizmetleri
yürütülüyor. Şu anda hekimler, bizim orada özlük haklarındaki olumsuzluk
nedeniyle, pek gelmek istemiyor. Onun için de biz, Sağlık Bakanlığıyla bir iş
birliği yaptık. Şu anda cezaevlerinde bulunan tutuklu ve hükümlüler Sağlık
Bakanlığımızın sağlık hizmetinden istifade etmektedir. 300 aile hekimi bu
çerçevede görev yapıyor, ayrıca hastanelerimizden, diğer imkânlardan da
yararlanılmaktadır. 
Tutuklu ve hükümlülerin hastanelerde
uygun olmayan ortamlarda tedavi edildiğine biz de şahit olduk, bazı
olumsuzluklar da gördük. O yüzden, Sağlık Bakanlığımızla ortak bir çalışma
yürütüyoruz. Yeni yapılan bütün hastanelerde buna özen gösteren bir adım
atıldı. Şehir hastanelerinin hepsinde ve yeni yapılan diğer hastanelerde
tutuklu ve hükümlülere hizmet verecek bölümler diğer bölümler gibi aynı standartta
olacak şekilde tanzim ediliyor, yapılıyor, bununla ilgili bir adım attık. Biz
de bulunduruyoruz, büyük cezaevlerinin olduğu yerlerde hekimler bulunduruyoruz
anında müdahale için. 
Şu anda, bu tasarının içerisinde en
fazla ekonomik iyileştirmeyi hekimlere yapıyoruz ama bu da Sağlık Bakanlığıyla
ilgili belli bir paralelliğe getirmek için yapıldı. Bu, teşvik edici olacaktır
diye düşünüyoruz, ondan sonra belki bu sayı artabilir. Biz, Sağlık Bakanlığıyla
bu işi beraber yürütüyoruz, bunu özellikle bilmenizi ifade ederim.
Bir de Nurettin Bey, sayın
milletvekilimizin sorduğu bir soru var. Tabii, benim o konuyu bilebilme şansım
yok, takdir edersiniz. Muğla’da olan, Bakanlığımla da ilgili olmayan bir konuda
size doğru bir bilgi verme imkânım yok ama haberdar oldum, ben bunu ilgili
bakan arkadaşımıza ileteceğim. Onlar belki sizinle irtibat kurabilirler, ben de
doğru bilgiyi öğrendiğimde sizinle bu konuyu paylaşırım.
Sayın Gürkut Acar’ın “Avukatların
müvekkilleriyle görüşmeleri hiçbir şekilde dinlenemez, kayıt altına alınamaz.
Bu kanunda bunlarla ilgili bir düzenleme var.” şeklinde bir sorusu oldu. 1721
sayılı Hapishane ve Tevkifhanelerinin İdaresi Hakkında Kanun’un 2’nci
maddesinin (1)’inci fıkrasının (e) bendinde yer alan cezaevinin emniyeti
bakımından mahkûmlara ait mektupların ve kendilerini ziyarete gelenlerle
konuşmalarının ve hariçle muhaberelerinin ne suretle tanzim ve kontrol
edileceği hükmü uyarınca hükümlü ve tutukluların görüşmeleri hâlen kayda
alınmaktadır. Bu, yeni bir uygulama değildir, bu kanun gereğince kayda
alınmaktadır. Ancak uygulamanın dayanağını oluşturan 1721 sayılı Kanun,
güvenlik hizmetleri kanununun yasalaşması hâlinde yürürlükten kalkacağı dikkate
alındığında bu konuda bir boşluk oluşmaması ve mevcut uygulamanın devamı için
5275 sayılı Kanun’un 86’ncı maddesine (9)’uncu fıkra olarak “Ceza infaz
kurumlarındaki hükümlülerin ziyaretçileriyle görüşmelerinin içeriği kayıt
edilebilir, buna ilişkin usul ve esaslar yönetmelikle belirlenir.” hükmünün
eklenmesine ihtiyaç duyulmuştur. Bununla alakalı bir durum, yoksa, olmayıp da
ilk defa kanuna konan bir husus değildir, bunu özellikle dikkatinize sunmak
istedim.
Evet, teşekkür ediyorum.
BAŞKAN – Sisteme girmiş
milletvekillerimiz var, süremiz de var. 
Sayın Yılmaz, buyurunuz.
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, bu tasarıda, cezaevleri
güvenlik görevlilerine zor kullanma, silah kullanma yetkileri verilmektedir.
Belki de işin doğası gereği bazı büyük direnişlerde bunların yapılması
gerekebilir ancak bunların nasıl denetleneceği, hak ihlalleri olduğu takdirde,
insan hakları ihlalleri olduğu takdirde, orantısız güç kullanıldığı takdirde
bunların nasıl denetim altında tutulacağı ve kimler tarafından denetleneceği
konusu bu tasarıda eksiktir. Diğer yönüyle de izleme kurulları bu konuda belki
bir görev yapabilir ama izleme kurulları adli yargı adalet komisyonlarına
bağlıdır. Bu konuda da farklı bir uygulama, izleme kurullarını daha bağımsız
bir yapıya kavuşturmayı düşünüyor musunuz?
Cezaevlerinin denetlenmesi insan
hakları ihlalleri açısından, mahkûm hakları ve tutuklu hakları açısından nasıl
yapılacaktır, bu konudaki görüşünüzü öğrenmek istiyorum.
BAŞKAN – Teşekkür ederiz Sayın Yılmaz.
Sayın Vural...
OKTAY VURAL (İzmir) – Sayın Bakan, bu
denetimli serbestlikle ilgili yeni bir düzenleme yapmayı düşünüyor musunuz? Bu
konuda bizlere iletilen epeyce talep var, böyle bir şeyin yapılacağına ilişkin
bir kanaat edinmişler. Bu konuda kamuoyuna net bir açıklama yapar mısınız?
Teşekkür ederim.
BAŞKAN – Teşekkür ederiz Sayın Vural.
Sayın Buldan...
PERVİN BULDAN (Iğdır) – Teşekkür ederim
Sayın Başkan.
Sayın Bakanıma sormak istiyorum: Uzun
bir süredir aslında hem bizim hem de Türkiye kamuoyunun gündeminde olan bir
mesele, cezaevlerinde hasta tutsaklar meselesi ve bu konuda 500’ün üzerinde hasta
tutsağın şu anda cezaevinde olduğu gerçeğini hepimiz biliyoruz. Daha önce
yapmış olduğumuz görüşmelerde buna ilişkin bir yasanın acil çıkarılması
gerektiğini ifade etmiştik Sayın Bakana fakat bu konuda herhangi bir gelişme,
somut bir adım atılmadı. 40-50 arasında hasta tutsak, şu anda kendi yaşamını
tek başına idame ettiremeyecek durumda, ölümle pençeleşiyor. Bu konuda herhangi
bir adım atılacak mı, net ve somut bir cevap istiyoruz Sayın Bakandan. Çok
insani ve vicdani bir mesele olan hasta tutsaklar konusunda Bakanlığınız net ve
somut bir adım atacak mı?
Teşekkür ederim.
BAŞKAN – Teşekkür ederiz Sayın Buldan.
Buyurunuz Sayın Bakan.
ADALET BAKANI BEKİR BOZDAĞ (Yozgat) –
Sayın Başkan, değerli milletvekili arkadaşlarım; cezaevlerinin denetimiyle
ilgili düzenlemeler var. İşte, cumhuriyet savcılarının görevleri arasında
sayılan denetimler var, o kendi özel kanununda düzenleniyor. Ayrıca, Adalet
Bakanlığı bünyesinde bulunan adalet müfettişleri tarafından da denetimler
yapılabilmektedir. Ayrıca, Ceza ve Tevkifevleri Genel Müdürlüğünde kontrolörler
var, bunlar tarafından da denetimler yapılabilmektedir. Tabii, silah kullanma
-Allah buna ihtiyaç göstermesin öncelikle- böyle bir durum olduğu zaman, buna
ilişkin burada bir düzenleme var, ihtiyaç olabilir. Şimdi bir önerge de
hazırladık biz bununla alakalı. Oradaki güvenlik birimleri doğrudan bu yetkiyi
kullanabiliyordu. Şimdi Ceza ve Tevkifevleri Genel Müdürlüğünün görüşü
alındıktan sonra başsavcı tarafından buna karar verilmesi gibi bir kontrol
mekanizması getiren bir önerge de buraya verilecek. Böylelikle, bunu kontrol
eden bir düzenlemeyi de yapmış olacağız. Tabii, denetimler noktasında ayrıca
insan hakları izleme kurulları var, başka dış denetim de var, Avrupa Birliği
çerçevesinde denetimler de yapılıyor. Cezaevleri denetimi konusunda son derece
şeffaf bir yapı var. Türkiye Büyük Millet Meclisi İnsan Hakları Komisyonu da bu
konuda denetimler yapıyor. Cezaevi ile ilgili alt komisyon var, onlar da
ziyaretler yapıyor. Yani, bu noktada eksikliğimiz varsa biz onu ayrıca görüşürüz
ama şu anda bir eksiklik görmüyoruz. 
Sayın Vural “Denetimli serbestlik
süresinin artırılmasına ilişkin bir çalışma var mı?” dedi. Şu anda böyle bir
çalışma yok Sayın Başkanım. Şundan yok: Cezasının infazına bir yıl kala, şartlı
tahliyesine bir yıl kala her hükümlü bu denetimli serbestlikten istifade
edebiliyor. Böyle bir hesap yaptığımızda şu çıkıyor: Bir kişi on sekiz ay hapis
cezası aldığı zaman, içeride bir gün yatmadan, sadece bir giriş-çıkış yapıyor,
belki on-on beş gün, durumu tespit edilene kadar kalıyor, ondan sonra denetimli
serbestlik kapsamında şartlı tahliyesine bir yıldan az bir süre kalacağı için
hemen çıkması gerekiyor. Şimdi, böyle olduğunda, on sekiz ay ceza alan kişinin
on iki ay yatması gerekiyor -şartlı tahliyesi- çünkü o zaman on sekiz ay ceza
alan kişilerin hiçbirini cezaevinde yatırma imkânımız yok. Şimdi, biz bunu bir
yıl daha arttırdığımızda, tabii iki yıl olduğunda, bu ne demektir? Üç yıl ceza
almış herhangi bir hükümlüyü cezaevinde yatırma imkânı olmayacak. Tabii bu, özellikle
küçük -kamuoyunda öyle dediğimiz- darp gibi veya başkaca, niteliği itibarıyla
fazla cezayı gerektirmeyen suçlarla ilgili cezasızlık sonucunu ortaya
çıkarıyor. Böyle bir sıkıntımız var. 
BAŞKAN – Sayın Bakan, süreniz sona erdi
ama iki dakika ek süre veriyorum. 
Buyurunuz, açıklamanıza devam edin. 
ADALET BAKANI BEKİR BOZDAĞ (Yozgat) –
Sayın Başkan, o yüzden biz bunu artıramıyoruz. Yoksa, burada şikâyetleri,
talepleri biz de duyuyoruz. Ancak, böyle bir sıkıntı nedeniyle bu konuda adım
atamadığımızı özellikle ifade etmek isterim. Ama biz konu üzerinde, bu şeyler
üzerinde, tekrar acaba başka tür bir uygun formül olabilir mi onu da
araştırıyoruz. Eğer uygun bir formül olabilirse, böyle bir süre koyup, böyle
değil de, başka formüller var mı daha lehe ve cezasızlığı da ortadan kaldıracak
bir formül bulursak onu da huzurunuza getirmekten çekinmeyeceğimizi ifade etmek
isterim.
Sayın Buldan’ın sorduğu soruya cevap
vermeden önce, ben demin tümü üzerinde konuşmamda Sayın Murat Bozlak’la ilgili
rahmet dileklerimi iletecektim ancak unuttum. Ben öncelikle, Sayın Bozlak’a
Allah’tan rahmet diliyorum; kederli ailesine, sevenlerine, HDP grubuna,
Meclisimize başsağlığı diliyorum. Mekânı cennet olsun.
Tabii, hasta, tutuklu ve hükümlülerle
ilgili konu insani bir konu; biz de buna aynı çerçevede bakıyoruz. Bu konu
üzerinde çalışmamız var, bir adım atacağız. Şu anda…
PERVİN BULDAN (Iğdır) – Ne zaman?
ADALET BAKANI BEKİR BOZDAĞ (Yozgat) –
İnşallah, bu ay içerisinde bu konuda bir düzenlemeyi Meclisimizin huzuruna
getirmiş oluruz. 
Bu konuda bir rakam vermek istiyorum:
Bugüne kadar toplam 3.049 hükümlü, 317 tutuklu başvurmuş. Bunlardan ceza
tehirinden faydalanan adli hükümlü 273, tutuklu 24. Terörle ilgili hükümlü 23,
tutuklu 4. Toplam 324 kişi bundan bugüne kadar faydalanmış. 
Şu anda hastane ve adli tıp kurumunca
haklarında ret kararı verilen adli hükümlülerden 1.269, tutuklu sayısı 81,
terörle ilgili hükümlü 326…
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Bakan. 
Tasarının tümü üzerindeki görüşmeler
tamamlanmıştır. 
Şimdi maddelerine geçilmesini
oylarınıza sunuyorum: Kabul edenler… Kabul etmeyenler… Kabul edilmiştir. 
Birleşime on dakika ara veriyorum.
 Kapanma
Saati: 16.58
ÜÇÜNCÜ OTURUM
Açılma Saati: 17.19
BAŞKAN: Başkan Vekili Şükran Güldal
MUMCU
KÂTİP ÜYELER: Mine
LÖK BEYAZ (Diyarbakır), Dilek YÜKSEL (Tokat) 
----0----
BAŞKAN – Sayın milletvekilleri, Türkiye
Büyük Millet Meclisinin 39’uncu Birleşiminin Üçüncü Oturumunu açıyorum.
616 sıra sayılı Kanun Tasarısı’nın
görüşmelerine devam edeceğiz.
Komisyon ve Hükûmet yerinde.
Şimdi birinci bölüme başlıyoruz.
Birinci bölüm 1 ilâ 19’uncu maddeleri
kapsamaktadır. 
Birinci bölüm üzerinde gruplar adına
ilk söz, Milliyetçi Hareket Partisi Grubu adına Isparta Milletvekili Süleyman
Nevzat Korkmaz’a ait. (MHP sıralarından alkışlar)
Buyurunuz Sayın Korkmaz.
Süreniz on dakikadır.
MHP GRUBU ADINA S. NEVZAT KORKMAZ
(Isparta) – Sayın Başkan, değerli milletvekilleri; yüce Meclisi saygıyla
selamlıyorum. Görüştüğümüz tasarının birinci bölümü üzerinde Milliyetçi Hareket
Partisi Grubunun görüşlerini açıklamak üzere huzurunuzdayım. 
Bu tasarı bazı değişiklikleri de
beraberinde getiriyor. Cezaevlerinin dış koruması jandarmadan alınıyor, ceza
infaz memurlarına veriliyor. Ceza infaz memurları, bildiğiniz üzere, genel
idare mensupları. Ama bu sorumlulukları dolayısıyla, artık, güç kullanır,
kendilerine, cezaevlerine, nakil araçlarına yönelik bir saldırı olduğunda silah
kullanır hâle geliyorlar. Bu genel idare hizmetlerine mensup olmaları aslında
yasal anlamda onları savunmasız bırakmak anlamına geliyor. Hele bir de bu
cezaevlerinin terör bölgesinde olduğunu düşünelim. Dolayısıyla, “Ceza infaz
memurları emniyet hizmetleri sınıfına dâhil edilmeli, onların hak ve
yetkileriyle donatılmalıdır.” gibi bir çözüm öneriyoruz. Tasarıda ceza infaz
memurlarına özel hizmet tazminatı getiriliyor. Olumlu, buna destek veriyoruz.
Ancak alt komisyonda belirlenen yüzde 130’luk oran üst komisyonda yüzde 30’a
çekiliyor. Yani, deve iken kuş yapılıyor bu iyileştirme. Son fiyat artışlarıyla
da aslında daha verilmeden geri alınıyor. Sürekli bahsediyoruz, adalet
hizmetinin alt yapısını oluşturan adalet çalışanları ihmal edilmektedir. Hâkim,
savcılara yeni bir zam yapıldı, cezaevi personeline de bu tasarıyla az çok bir
şeyler yapılıyor. Ama adliyelerdeki adalet çalışanları ne zaman dikkate
alınacak, mevcudiyetlerinin farkına ne zaman varılacak merak ediyorum. Zabıt
kâtibi, mübaşir, emanet memurları, şoförler, hizmetliler, icra memurları, yazı
işleri müdürlükleri, bilgi işlem çalışanları ne zaman hatırlanacaktır? Bunları
dillendirdiğimizde “bütçe imkânları” cevabını almaktan hakikaten usandık.
Saraylara, özel uçaklara, trilyonluk makam araçlarına para buluyorsunuz ama
adalet çalışanlarına gelince yok. Olmaz böyle bir şey. O zaman Bakanlığın
ismini “hâkim ve savcı bakanlığı” olarak değiştirin Sayın Bakan, siz de
kurtulun, adalet çalışanları da kurtulsun. Bu kardeşlerimiz maaşlarının insanca
yaşayabilecekleri seviyeye çıkarılmasını, nöbet ücretlerinin yeniden
verilmesini, fazla mesai ücretlerinin artırılmasını, yargı ödeneğinin
kendilerine de verilmesini, kendilerine ödenmeyen havuz paralarından istifade
edebilmelerine imkân tanınmasını talep ediyorlar. Getirin tasarıyı, Milliyetçi
Hareket Partisi olarak bizler de destek verelim. 
Değerli milletvekilleri, 5 Ocakta
Meclis Soruşturma Komisyonu yolsuzlukla suçlanan 4 bakanın Yüce Divana
gönderilmesine gerek olmadığına dair karar verdi. Hükûmet ve havuz medyası
zafer çığlıkları attı. Yendikleri muhalefet değildi aslında, insanlardaki
adalet duygularını ve millî vicdanları yendiler, en azından şimdilik.
Suçlamalar dudak uçuklatan cinsinden. Belge ve deliller TÜBİTAK ve adli tıp
raporlarıyla sabit, âdeta suçüstü hâli. Gelin suçlamalara hep birlikte bir daha
bakalım. 
Bakara makaracı Egemen Bağış. İsnat
olunan suçlar: Nüfuz ticareti ve rüşvet. 3 defa, 19 Nisanda ayakkabı kutusu
içinde 500 bin dolar, 28 Ağustosta takım elbise örtüsü içinde 500 bin dolar, 9
Ekimde çikolata kutusu içinde 500 bin dolar rüşvet aldığı savcı fezlekelerinde
yer alıyor. 
Reza Zarrab’a “Sana bir şey yapamazlar,
önüne yatarım.” diyen Muammer Güler. İsnat olunan suçlar: Nüfuz ticareti
yaparak Reza Zarrab’ın yakınlarına Türkiye Cumhuriyeti vatandaşlığını maddi
menfaat karşılığında vermek, gizliliğin ihlali, rüşvet. Tarih ve miktarlarıyla
sabit 15 kez üst üste işlenmiş bir suç. Toplam 5 milyon 800 bin dolar rüşvet
artı 185 bin dolar danışmanlık. 
700 bin liralık mücevherle kaplı saati
önce inkâr edip sonra “Kendi paramla aldım.” diyen, saat şirketinin bile
ifadelerini yalanladığı yolsuzluk saati ve onlarca milyarlık piyano ile
akıllara zarar veren Zafer Çağlayan. İsnat edilen suçlar: Kaçakçılıkla Mücadele
Kanunu’na muhalefet, resmî belgede sahtecilik ve rüşvet. Euro, dolar, İsviçre
frangı ve Türk lirası üzerinden eski parayla toplam 88 trilyon 438 milyar 400
milyon lira, Mart 2013 yılı kur üzerinden. Ayrıca, 729.850 liralık saat, tam
olarak miktarı belirlenemeyen onlarca milyarlık piyano. Tespit edilip fezlekede
yer alanlar bunlar. 
Ayrıca, “Ben yaptım ama Başbakan
Erdoğan’ın talimatlarıyla yaptım. Asıl onun istifa etmesi gerekir.” diyen,
sonra da ikna odasına çağrılıp “Liderime bağlıyım, özür dilerim.” diyen Erdoğan
Bayraktar. Suçları: Nüfuz ticareti, görevi kötüye kullanarak imar yolsuzlukları
işlemek. 17 Aralık yolsuzluk hadisesi patlıyor, Başbakan Erdoğan’ın yurt dışı
seyahatini “Bizi ortalıkta bırakıp gidiyor.” diye algılayıp suçlamalara
başlayan, Sayın Erdoğan dönünce de karşılıklı görüşmelerle hakikat safından
biat safına geçen Sayın Bayraktar. Kamuoyu merak ediyor hâlâ çünkü henüz bir
açıklama yapılmadı o görüşmeyle ilgili. Başbakan ile ne konuştular? Muhtemeldir
ki büyük Erdoğan küçük Erdoğan’a “Bak küçük Erdoğan, ikimizin adı da Erdoğan,
bu böyle olmaz. Bundan sonra senin adın yelkovan olsun.” demiş olmalı ki
üzerinden bir hafta geçmeden kamuoyu önünde ifadesini değiştiriverdi Sayın
Bayraktar. Biz artık senden hakikat namına bir şey beklemiyoruz. İnşallah
alınlarından öpülesi tertemiz evlatların seni hayır duayla anarlar. 
Hiç kimse kırılmasın, bunlar kamuoyu
önünde yaşanmadı mı değerli arkadaşlar? Hatta Komisyon kararını vermeden önce
“Ben gidersem ardımdan Bilal de gelir. Yüce Divanda anlatacaklarımız var.”
tehditleri havada uçuşmadı mı? Tüm bunlar hani sizin uydurup Türk adalet
sistemine kattığınız “makul şüphe” içinde nasıl oluyor da yer almıyor? Kimseyi
kandırmayın, sizin için bir makul şüpheliler var, bir de makbul şüpheliler var.
Bunların tamamı sizce makbul şüpheliler. Adalete, hukuka yaslanmış bir Hükûmet
bu suçlamaların doğru olmadığına inansa bile bu kadar ciddi iddiaların en üst
yargı mercisinde muhakeme edilmesini, aklanmasını isterdi sırf kendini temize
çıkarabilmek için. Mahkemelerden köşe bucak kaçtınız, hâkimleri sürdünüz,
dosyaları değiştirdiniz, operasyon yapan güvenlik güçlerini tayin ettiniz,
Soruşturma Komisyonunda taklalar attınız, 13 üyesini bizzat Hükûmetinizin
atadığı üyelerin oluşturduğu “Anayasa Mahkemesine güvenmiyoruz.” dediniz sırf
minareye kılıf uydurmak için. Hatta “Mahkemelere gerek yok, biz içimizdeki
çürük elmaları kendimiz ayıklarız.” dediniz. O zaman değerli AKP milletvekilleri,
mahkemeler gereksiz ve herkes kendi hukukunu sağlayacaksa bu yaptığınız
ihkakıhak çağrısı, bu çığırtkanlığınız hukuksuzluğa davet değil de nedir?
“Sivil darbe” dediniz, “paralel husumet” dediniz yolsuzluk ve hırsızlıklara.
“Paraları oraya paralelci polisler koydu.” dediniz, hatta “Bununla ilgili
görüntüler var, biz izledik.” dediniz. Peki, takipsizlik kararından sonra
“Paralar bizim, geri verin paralarımızı hem de faiziyle birlikte.” diye ne diye
ortalıkta arzıendam ettiniz? 17-25 Aralıkta olan biten her şey bize
yolsuzlukları ve hırsızlıkları anlatıyor. 5 Ocakta ilk raundu almış
olabilirsiniz ama bilmelisiniz ki bunun peşini bırakmayacağız ta ki yargının
önünde milletin hakkı olan kör kuruşun hesabını soruncaya kadar. 
Benim bir diğer üzüntüm de sanık 4
bakanın yanına bunları Komisyonda talimatla aklayan 9 milletvekilinin de ilave
edilecek olmasıdır. Yazık oldu bu arkadaşlara. “Bilal oğlan”ı ve ninja
kaplumbağalarını kurtarmak adına kendilerini şaibe altında bırakacak bir karara
imza attılar. 
Değerli arkadaşlar, bir gün
milletvekilliği bitecek, herkes kendisine teveccüh göstermiş halkın arasına
dönecek. Umarım bu arkadaşların söyleyecek sözleri, hemşehrilerinin yüzüne
bakacak yüzleri olur. Haramzadeler servetin üstüne oturdu, hırsızlar çaldıkları
çırptıkları paralarına kavuştular. Peki, siz ne diye bu vebale ortak oldunuz?
İnşallah bu karardan sonra sizler de en çok ihtiyaç duyacağınız vicdan huzuruna
kavuşursunuz. 
Her dönemde hırsızlık, yolsuzluk
olmuştur ama ilk kez Kabinenin yüzde 10-17’si, 4 bakanla birlikte bir paralel
yapılanma ortaya çıkmış ve yapanın yanına maalesef kâr kalmıştır. Bir daha
Sayın Davutoğlu, “Yolsuzluk yapanların kolunu kopartırız.” falan diye esip
gürlemeyin. 17-25 Aralığın üstünü örten Hükûmet bundan sonra neyin hesabını
sorabilecektir? Hükûmetiniz âcizdir, zavallıdır ve suça bulaşmıştır. Davutoğlu
devlet adamı ağırlığını kaybetmiş, 23 Nisanda geçici olarak koltuğa oturtulan
bayram çocuğuna benzemiştir. 19 Ocakta bu bir kez daha tescil edilecektir. Bu
rapor Genel Kurula gelecek ve oylanacaktır. İnşallah o gün vicdanların, Allah
korkusunun egemen olacağını ümit ediyorum. 
Hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederiz Sayın Korkmaz.

Cumhuriyet Halk Partisi Grubu adına
Uşak Milletvekili…
MEHMET NACİ BOSTANCI (Amasya) – Sayın
Başkan, söz istemiştim efendim.
BAŞKAN – Buyurunuz.
V.- AÇIKLAMALAR (Devam)
20.- Amasya Milletvekili Mehmet Naci Bostancı’nın,
Adalet ve Kalkınma Partisi olarak Paris’te bir mizah dergisine gerçekleştirilen
ve 12 kişinin öldüğü saldırıyı kınadıklarına ilişkin açıklaması
MEHMET NACİ BOSTANCI (Amasya) – Sayın
Başkan, çok teşekkürler.
Değerli arkadaşlar, bugün bir Fransız
karikatür dergisinin Paris'teki merkezine yapılan saldırıda 12 kişi
katledilmiştir. Bu saldırıyı yapanlar, kimlikleri, inançları, siyasal görüşleri
ne olursa olsun sadece teröristtir ve tüm dünya kamuoyuna düşen görev, bu
alçakça saldırıyı gerçekleştirenleri açıkça ve kayıtsız şartsız kınamaktır.
Dünya gitgide daha fazla birbirine yaklaşırken ve ülkeler daha fazla farklı
inanç, kimlik, anlayış istikametinde dönüşürken, bu tür saldırılar inançlar,
kültürler arasında kurulan insani, saygılı ilişkilere, bir arada yaşama
iradesine kastetmekte, kin ve nefret tohumları ekmeye çalışmaktadır.
Bu tür eylemlerin, üzülerek müşahede
ettiğimiz ve Avrupa medeniyetiyle derin bir karşıtlık oluşturduğuna inandığımız
"yabancı düşmanlığı ve İslamofobi" türündeki birtakım toplumsal ve
politik eğilimlere bir alan açmayı hedeflediği de gözden ırak tutulmamalıdır.
Terör saldırıları sebebiyle büyük
acılar yaşamış milletimiz, bu tür eylemlerin arkasında ne kadar farklı bağlar
olduğunu, cinayetler vasıtasıyla şartlı reflekslerin harekete geçirilmek
istendiğini çok iyi bilmektedir. Hedef dünya barışıdır. AK PARTİ olarak Fransız
halkının ve yetkililerinin acılarını paylaştığımızı bildirir, yerimizin bu tür
konularda insanlığın ortak safı olduğu hususunu ifade ederiz.
Teşekkürler.
BAŞKAN – Teşekkür ederiz Sayın
Bostancı.
Sayın Gök, buyurunuz.
21.- Ankara Milletvekili Levent Gök’ün, Cumhuriyet Halk
Partisi olarak Paris’te bir mizah dergisine gerçekleştirilen ve 12 kişinin
öldüğü saldırıyı kınadıklarına ilişkin açıklaması
LEVENT GÖK (Ankara) – Teşekkür ederim
Sayın Başkan.
Bugün Paris’te gerçekleştirilen
saldırıyla mizah dergisi Charlie Hebdo’ya yapılan ve alınan bilgiye göre 12
kişinin öldüğü ve 4 kişinin yaralandığı menfur saldırıyı biz de Cumhuriyet Halk
Partisi olarak büyük bir nefretle kınıyor, bu saldırganların bir an önce
yakalanması ve cezalandırılması hususunda Fransız devletinin ve halkının
yanında olduğumuzu ifade etmek istiyoruz. Ölenlerin ailelerine başsağlığı,
sabır; yaralılara da acil şifalar diliyoruz.
Teşekkür ederim.
BAŞKAN – Teşekkür ederiz Sayın Gök.
VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616) (Devam)
BAŞKAN – Cumhuriyet Halk Partisi Grubu
adına Uşak Milletvekili Dilek Akagün Yılmaz. 
Buyurunuz Sayın Yılmaz.
(CHP sıralarından alkışlar)
CHP GRUBU ADINA
DİLEK AKAGÜN YILMAZ (Uşak) – Teşekkür ederim Sayın Başkanım.
Sayın Başkan,
sayın milletvekilleri; yine, bomboş salonlara konuşuyoruz ama olsun, yine de
biz konuşalım, tarihe notlarımızı düşelim.
Biraz önce her
iki grup başkan vekilinin söylemiş olduğu gibi, terör nereden gelirse gelsin
insan canına kıyan bu teröristleri şiddetle kınıyoruz. Hem Fransız halkının
başı sağ olsun diyoruz hem de yine dün ülkemizde Sultanahmet’te canlı bombanın
saldırısı sonucu ölen polisimize, şehidimize de Allah’tan rahmet diliyoruz,
ailesine ve tüm emniyet camiasına da başsağlığı diliyoruz. Onun için, bu terör
belasından yıllardır çeken ülkemiz herhâlde bu işte en çok acıyı çeken
ülkelerden bir tanesidir. Bu terör belasının sona erdirilmesi için bütün dünya
halklarının iş birliği içerisinde mücadeleyi vermesi gerektiğini düşünüyorum.
Sayın milletvekilleri,
gündemimiz çok belli. Soruşturma Komisyonunda AKP’li 4 bakanın aklanması
hepimizi aslında derinden üzdü. Bu bizi çok şaşırtmadı, AKP’nin fıtratında var
artık yolsuzluğu aklamak, bu türden yanlışlıkları, yolsuzlukları yok saymak ve
kendince mazeretler yaratmak. O nedenle, hiç şaşırmadık. Ama, AKP’nin
programına şöyle bir baktığımızda -pek çok yerde de dile getirildi AKP’nin bu
programı- orada aynen şöyle söylüyor, 2001 tarihli programda: “Yolsuzluk
soruşturmalarının önünü açmak, yetkililerin dokunulmazlığını Meclis
çalışmalarıyla sınırlandırmak.” Bakanların yaptığı şeylerin Meclis
çalışmalarıyla herhangi bir bağlantısı var mı sevgili milletvekilleri? AKP
milletvekillerine soruyorum: Siz iktidara geldiğinizde o dönemde yolsuzluk
iddialarıyla hakkında soruşturma açılanları Yüce Divana gönderdiğinizde o zaman
Anayasa Mahkemesi darbe yapmıyordu, şimdi mi darbe yapacak?
Bu Anayasa
Mahkemesinin 17 üyesinin 10’u Abdullah Gül tarafından atanmış, birisi de Tayyip
Erdoğan tarafından atanmış. Yani, 11 üye AKP döneminde bizzat AKP’nin kadrolarından
çıkan cumhurbaşkanları tarafından atanmış. Neyine güvenmiyorsunuz? Neden
güvenmiyorsunuz? Sizin dışınızda, AKP’nin dışında başkaları herhangi bir şekilde
soruşturulduğunda Yüce Divana gitsin ama ne yazık ki AKP’li söz konusu
olduğunda Yüce Divan ve bütün yargı makamları kapansın. Bunu anlatabilir
misiniz siz bizlere? Kendi yüreğinize anlatabiliyor musunuz bunu? Mali Suçları
Araştırma Kurulunun bilirkişi raporunu, bakanların mal varlıklarının şaibeli
olduğunun açıklanamadığına dair raporu nereye koyuyorsunuz? Ben, inanın, Adalet
Komisyonunda birlikte çalıştığım arkadaşlarıma, AKP’nin 9 milletvekiline bunu
yakıştıramadım. Böylesi bir şeyi nasıl aklayabilirsiniz, görmezden
gelebilirsiniz? İnanın bu hiç yakışmadı, hiçbirimize yakışmadı, bu Meclise de
yakışmadı.
Şundan korkulmuş olabilir diye biraz
önce arkadaşlarımız da söylediler: Erdoğan Bayraktar ilk soruşturma dosyaları
açıldığında şunu söylemişti: “Ne yaptıysak Tayyip Erdoğan’ın talimatıyla
yaptık. Ben neden istifa edeceğim? Tayyip Erdoğan da istifa etsin ben istifa
edeceksem.” Herhâlde bu sözlerden korkuldu, bu tehditlerden korkuldu ve
birlikte Anayasa Mahkemesine gitmekten ve gerçeklerin ortaya çıkmasından
korkuldu. Bunun başka bir anlamı yok, bunu Türk halkının takdirlerine
sunuyoruz. Umarım, önümüzdeki seçimlerde halkımız artık bu yolsuzluk ve
hırsızlık iddialarına karşı gözünü yummayacaktır, kulaklarını tıkamayacaktır,
artık üç maymunu oynamayacak, gerçekleri görecektir diye düşünüyoruz. Ve asıl
orada halkımızın vicdanında sizin aklanmayacağınıza biz sonuna kadar eminiz.
Burada, ben, bu cezaevleriyle ilgili
yasa tasarısını görüşürken şu konuya değinmek istiyorum: İstanbul casusluk
davasından hâlen daha cezaevinde olan 4 asker, 1 de sivil memur var. Bu
insanların yargılandıkları bu davanın adı zaten onları itibarsızlaştırmaya
dönüktü. Bu dava, fuhuş ve askerî casusluk davasıydı. Ama ne fuhuş olduğu
anlaşıldı ne casusluk davası olduğu anlaşıldı. Bunlardan bu arkadaşlarımız
beraat ettiler ve ne olduğu belirsiz bir örgüt üyeliğinden cezalandırılma
yoluna gittiler. Bu davalar sırasında hiçbir savunma tanığı dinlenmedi, hiçbir
şekilde bilirkişiye başvurulmadı ve aynı şekilde yine tutanak mümzisi olan
polisler dinlenmediler. Buna rağmen bu insanlar cezalandırıldı, Yargıtay da bu
insanların cezasını büyük bir oranda onadı. Ancak, daha sonra, bu davaların
diğer, Ergenekon ve Balyoz davalarında olduğu gibi kumpas olduğu anlaşıldı.
Bunu artık herkesin açık seçik bilmesine rağmen ne yazık ki bu 5 insan hâlen
daha cezaevinde tutuklu. Anayasa Mahkemesinin önüne gittiler, günlerce
beklediler, aileler oradan medet umuyorlar. Anayasa Mahkemesi sürekli erteliyor
ama bu insanlar cezaevinde kalmaya devam ediyorlar. Aileleri şunu söylüyor:
“Bunlar küçük rütbeli subaylar olduğu için mi acaba bizim insanlarımız göz ardı
ediliyor ve hak ihlali kararı verilmiyor?” Ben buradan Anayasa Mahkemesine
sesleniyorum, Anayasa Mahkemesi Başkanına sesleniyorum: Vicdanınız rahat mı?
Siz, bunca insanın, burada, pek çok davada, aslında onların suçsuz olduğunu
biliyorsunuz; davalarını incelediğinizi bizlere söylediniz ama ne yazık ki
herhangi bir şekilde karar vermiyorsunuz. Artık İstanbul casusluk yalanı
davasındaki insanlar adına ben buradan sesleniyorum: Anayasa Mahkemesi hak
ihlali kararını bir an önce vermelidir ve bu mağduriyetlere son verilmelidir
diyorum. 
Şimdi, bu tasarıya geldiğimizdeyse, bu
tasarının eleştireceğimiz yanları var elbette. Bu, belki bir zorunluluktan
ortaya çıktı, cezaevlerinin korunmasının, iç ve dış güvenliğinin korunmasının
tek elden yapılmasının bazı yararları olabilir ama bize göre bazı zararları da
olabilecek. Bu cezaevleri güvenlik görevlilerinin, infaz koruma memurlarının
daha önceki yasal düzenlemede olduğu gibi bu düzenlemede de zor kullanma
yetkileri var, silah kullanma yetkileri var ancak -biraz önce ben Sayın Bakana
sordum- bağımsız kurumlar tarafından yeterince denetlenmeleri için, ne yazık
ki, herhangi bir düzenleme bu tasarıda yok. Biz, bunun ortadan kaldırılabilmesi
için sadece Adalet Bakanlığı yetkililerinin değil, sadece Adalet Bakanlığı
müfettişlerinin değil, bağımsız kurumlar tarafından da denetlenmesi gerektiğini
düşünüyoruz. Çünkü, cezaevinde olan insanlar devlete teslim edilmiş
insanlardır. Pek çok yönüyle de, sağlıkları yönüyle de, yaşam hakları yönüyle
de devletin onları koruması ve kollaması gereklidir. Ama, şimdiye kadar,
bildiğimiz gibi, pek çok olayda yaşadığımız gibi ne yazık ki cezaevlerinde çok
ciddi insan hakları ihlalleri yaşanmaktadır, ölümler yaşanmaktadır, hâlen daha
hasta mahkûmlar ve tutuklular vardır. Cezaevlerinde bulunan çocuklarımızın
tecavüze maruz kaldığını hepimiz bilmekteyiz. Bu durumda cezaevlerinin sadece
iç ve dış güvenliğinin Adalet Bakanlığına bağlı infaz koruma memurları tarafından
yapılması sonucunda çok ciddi denetleme sorunları yaşanabilir diye düşünüyoruz.
Bu nedenle, biz -4681 sayılı- ceza infaz kurumlarının denetlenmesine ilişkin
izleme kurullarının daha bağımsız bir yapıda olması gerektiğini düşünüyoruz.
Bu izleme kurullarını bugün için adli
yargı adalet komisyonları atamaktadır ve onlar toplantıya çağırabilmektedir.
Onların doğrudan doğruya izin almaksızın kamuoyuna herhangi bir açıklama yapma
yetkileri de yoktur. O zaman ne yapılması gereklidir? Baro, tabip odası, sendikalar,
esnaf odaları ve üniversitelerin kendi aralarından seçtikleriyle beraber, adli
yargı adalet komisyonundan da görevlendirilecek bir yargıçla beraber bu izleme
kurulları daha bağımsız ve özerk bir şekilde çalışmalıdır; gerekirse hiçbir
yerden izin almadan bu raporlarını açıklayabilmelidir ve dünya kamuoyunu, Türk
kamuoyunu bu şekilde aydınlatabilmelidir. Yoksa, cezaevlerindeki insan hakları
ihlallerinin, yaşam hakkı ihlallerinin önüne geçmemiz asla mümkün olmayacaktır.
Cezaevlerindeki çaresiz insanlar o çaresizliğe mahkûm edilmiş olarak kalmaya
devam edeceklerdir.
Bu tasarıda cezaevlerinde bulunan infaz
koruma memurlarının da sosyal haklarının düzenlenmesi söz konusudur. Ancak,
onların bizlere söylediği ve her yerden çığlık çığlığa bizlere ulaştırmaya
çalıştığı bazı hakları ne yazık ki bu tasarıda verilmemiştir. Örneğin, fazla
çalışma ücretlerine ilişkin herhangi bir düzenleme yapılmamıştır. Günde on iki
saat çalışmalarına rağmen ne yazık ki fazla çalışma ücreti kendilerine
verilmemektedir. Özlük haklarıyla ilgili alt komisyonda yapılmış olan
iyileştirmeler ana komisyonda ne yazık ki budanmıştır, onların hakları ihlal
edilmiştir. 
Aynı zamanda, infaz koruma memurları
derneklerinin bizlere iletmiş olduğu genel idari hizmetler sınıfı yerine
emniyet hizmetleri sınıfına alınmalarına ilişkin talepleri hiçbir şekilde
ciddiye alınmamıştır. İnfaz koruma memurlarının kadro derecelerinin 5’inci
derecenin altına düşebilmesinin sağlanması ve diğer devlet memurlarıyla
aralarındaki eşitsizliğin giderilmesi konusundaki talepleri yerine
getirilmemiştir. Sendika kurma ve üye olma hakkının tanınması konusundaki
talepleri yerine getirilmemiştir. Bunların yerine getirilmemesi sonucunda…
(Mikrofon otomatik cihaz tarafından
kapatıldı) 
DİLEK AKAGÜN YILMAZ (Devamla) – …infaz
koruma memurları ne yazık ki seslerini duyuramadığını düşünmektedir. Burada pek
çoğumuz avukatlıktan gelen insanlarız, infaz koruma memurlarının hangi
koşullarda çalıştığını biliyoruz. Çığlık çığlığa bize ulaştırılmaya çalışılan
bu sesin duyulmamasından dolayı ben de onlar adına üzüntülerimi dile
getiriyorum. Umarım Genel Kurulda bu konuda belli değişiklikler olabilir, bizim
de önerilerimiz olacak, onların kabul edilmesini diliyoruz.
Saygılar sunuyorum. (CHP sıralarından
alkışlar)
BAŞKAN – Teşekkür ederiz Sayın Yılmaz.
Halkların Demokratik Partisi Grubu
adına Şırnak Milletvekili Hasip Kaplan.
Buyurunuz Sayın Kaplan. (HDP
sıralarından alkışlar) 
HDP GRUBU ADINA HASİP KAPLAN (Şırnak) –
Sayın Başkan, değerli milletvekilleri; Halkların Demokratik Partisi Grubu adına
söz aldım. Hepinizi saygıyla selamlıyorum. 
Öncelikle bugün Paris’te mizah dergisi
Charlie Hebdo'ya yapılan saldırı sonucu 12 kişinin yaşamını yitirdiği, 4’ü
ağır, 9 kişinin yaralandığı haberleri medyaya düştü. Aslında Türkiye'nin bu
tehlikenin ne kadar yakınında ve içinde de olduğunu gösteren bir saldırı. İslam
adına yapılan bu saldırıların krizle beraber anti İslam ve ırkçılık düzeyinde
tırmanışa geçtiğini de dikkate aldığımız zaman bunların hepsini, saldırıları
HDP olarak kınıyoruz ve faillerin yargı önüne çıkarılarak bunların İslam’la
asla bağlantıları olmadığının da dünya kamuoyunca da bilinmesini istiyoruz. 
Sayın Bakan, bu tasarı görüşülürken
cezaevleriyle ilgili -cezaevlerinde iç güvenlik, dış güvenlik yani jandarmayı
alıyoruz- epey de bir tartışma vardı; infaz memurlarına verilecek. Yani daha
infaz memurlarının özlük hakları bile halledilmemişken, infaz memurlarının
kendi güvenlikleri, kendi özlük hakları, kendi imkânları, hiçbiri düzenlenmeden
jandarmadan direkt bu sisteme geçişin ne getireceği konusundan öte cezaevleri
denince şu an televizyonların başında olan insanlar neyi izliyor, neyi merak
ediyor, neyi istiyor, neyi konuşuyor, yani bu cezaevleriyle ilgili ne olması
gerekirdi diyor? Şu an Edirne, Tekirdağ, Kandıra F tipi cezaevlerinde bu karda,
bu soğukta, eksi 7 derecelerde titreyen tutuklu ve hükümlüler olduğunu biliyor
muyuz arkadaşlar? Biliyoruz çünkü devlet, cezaevlerine F tipi egemen olmaya
çalıştı. F tipi egemen olma anlayışı cezaevleri politikası olarak terörle
mücadele adı altında, özel yetkili mahkemeler adı altında sürdürüldü ve
toplumun her kesimi bundan nasibini aldı. Şimdi de paralel kesime bu uzandı.
Ergenekon, Balyoz, KCK, basın, avukatlar ve şu an en son yapılan soruşturmalar
yolsuzluklara rövanş niteliğinde devam ediyor. 
Şimdi cezaevlerinde olan 159.437
sayısını Sayın Bakan açıkladı. En son sağlıklı rakamlar kendilerinde. Bunların
içinde kaç tane ölümü bekleyen hasta hükümlü var Sayın Bakan? Vicdanınıza
seslenmek istiyorum. Sizin vicdanınıza seslenmek istiyorum. Çözüm sürecini siz
bu kafayla, bu mantıkla nasıl götüreceksiniz? İki senedir 550 tane ağır hasta
hükümlüyü burada konuşuyoruz, isim isim konuşuyoruz, belgeyle konuşuyoruz,
raporla götürüyoruz. Daha geçen hafta 2009 ikinci barış grubu içinde Habur’dan
gelen 62 yaşındaki Lütfü Taş hayatını kaybetti. Barış süreci nedeniyle gelecek,
62 yaşında vereceksiniz on beş sene ceza, hayatını kaybedecek ve siz barışı
sağlayacaksınız. Ya, siz bununla kimi inandırabilirsiniz, kimi ikna
edebilirsiniz? 
Bakın, “Güvenlik nedeniyle, salıverilmesi
tehdit oluşturur.” denilerek cezaevinden bırakmadınız hasta hükümlüleri. En son
2002’den bu yana İnsan Hakları Derneği ve MAZLUMDER’in raporlarına göre 2002’de
geldiğiniz zaman çatışmasızlık süreci vardı, koalisyonlar dönemiydi, o dönemin
bakanları burada oturuyor. 2002, 2001, 2000, geriye sayalım. 2000, ölen hükümlü
sayısı 89; devriiktidarınızda, 2013, resmî rakam 316. 
Şimdi, bir hasta sizin vicdanınıza,
insafınıza, insanlığınıza ve hukukunuza teslim edilmiş, size emanet edilmiş,
dört duvarın arasına konulmuş 2 liralık iaşeyle ve siz onu o dört duvarın
içinde tecrit edilmiş olarak yaşatırken o cezaevindeki hükümlünün veya
tutuklunun ailesi, efradı size bakıyor, “Mademki size emanetiz, bizim sağlık
hakkımız nedir, mahpus hakkımız nedir, tutuklu hakkımız nedir, hükümlü hakkımız
nedir?” diyor. Siz bunu karşılıyor musunuz insanlık adına, hukuk adına?
Verdiğiniz 2 lira iaşe yemeğini bile yirmi beş sene, otuz sene sonra bihakkın
tahliye edildiğinde veya meşruten icraya verip alıyorsunuz. 
“Ağırlaştırılmış müebbet” diye bir
hüküm var. Bu ağırlaştırılmış müebbet hükmünün infazı ölüme kadar. Dünyanın en
ilkel ülkesinde böyle bir ceza infaz sistemi yok; iddia ediyorum, dünyanın en
ilkel kabilesinde hiç kimseyi cezaevine koymazlar “Ölene kadar burada yat.” diye,
Türkiye’de vardır. Bu sistem on iki senedir sizin zamanınızda yürüyor. 
Avrupa İnsan Hakları Mahkemesi
Türkiye’yi mahkûm etmedi mi kardeşim daha bundan iki üç ay önce? Bu var mı bu
tasarıda? Yok. Peki, bu tasarıda 1 yatakta 3 tane hükümlü yatıyorsa, tutuklu
yatıyorsa bunlara insanlık koşullarını yaratmak var mı? Yok. Peki, bir şey daha
soracağım. Denetimli serbestlik diye hepinizi aramıyorlar mı arkadaşlar? İnfaz
indirimi veya af umudu veya bir çıkış umudu veya cezaevlerinde 159 bine erişti,
yer kalmadı; vardiya usulüyle koğuşlarda, koğuş sistemi de kalmadığı için, 1
yatakta 3 kişinin yattığı Türkiye Cumhuriyeti devleti çağdaş bir devlet midir;
insani bir devlet midir; hukuki, vicdani bir devlet midir? Yani şimdi,
jandarmayı dışarıdan aldınız, dışarıya da bir gardiyan koydunuz. Çözüldü mü
bütün cezaevleri sorunu? Soruyorum arkadaşlar, vicdanen hepinize soruyorum:
Çözüldü mü cezaevlerinin sorunu? Hasta hakları, hükümlü hakları, İşkenceyi
Önleme Komitesi, kitap bulundurma, istediği televizyonu izleme; bütün bu insan
haklarının hepsinde mahrumiyet var mıdır, yok mudur? Yoktur. Türk filmlerine
bakın, koğuş ağalarının dizileri oynuyor hep. Farkındasınız değil mi, koğuş
ağalarının kanunları işliyor? 
Peki, Sayın Bakan, bu bilgisayarı
özellikle getirdim. Buradan, arkadaşlar, milletvekili arkadaşlarımız
cezaevinden çıkar çıkmaz çok kapsamlı bir rapor hazırladılar cezaevleriyle
ilgili, hapiste sağlıkla ilgili, hasta mahpuslarla ilgili, cezaevi sorunlarıyla
ilgili. Barış ve Demokrasi Partisiydi o zaman bizim grubumuz. Bu raporu Adalet
Bakanlığına verdiler. Şimdi, bu raporu 2014 veren arkadaşlarımız… Şöyle
bakıyorum içindeki başlıklara: “Hasta mahpuslar ve yaşadıkları sorunlar; Adli
Tıp Kurumu ve cumhuriyet savcılarının hasta mahpuslara yaklaşımı; cezaevlerinde
yaşamını yitiren hasta mahpuslar; felçli, hafızasını kaybetmiş mahpuslara
toplum güvenliği için tehlikeli raporu; cezaevlerinde işkence ve kötü muamele;
cezaevlerinde sevk, sürgün; cezaevlerinde çocukların durumu ve dramı; hasta
mahpuslar sorununa ilişkin çözüm önerilerimiz.” Şimdi, bu ülkede tutukluysa,
hükümlüyse birisi, cezasını, infazını tamamladıktan sonra topluma kazandırmak
değil midir cezalandırmadaki amaç? Yani bu 159 bin kişinin içinde hasbelkader
büyük yolsuzluk davası sanıkları olmuş olsaydı acaba diyorum cezaevleri
sorunları gündeme gelir miydi? Çok büyük kazananların, çok büyük mevkilerdeki
insanların çocukları olsaydı acaba bu cezaevlerinde, bu cezaevlerinin sorunları
biraz daha gündeme gelebilir miydi? Gelin, biraz insani açıdan bakalım, insan
gözüyle, insan haysiyetiyle, insan onuruyla ve topluma kazandırma eğitimi,
hakkı, hukukuyla bakalım. Hâlâ zincir ve demirle kelepçeleme yönteminin
uygulandığı bu ülkede bu sorunlar bu kanunla çözülmez arkadaşlar, çözülmez.
Yeni bir sistemdir, bu sistem çözüm sistemi değildir diyor saygılar sunuyorum.
(HDP sıralarından alkışlar)
BAŞKAN – Teşekkür ederiz Sayın Kaplan.
Şahsı adına Tokat Milletvekili Reşat
Doğru. (MHP sıralarından alkışlar)
Buyurunuz Sayın Doğru.
REŞAT DOĞRU (Tokat) – Teşekkür ederim
Sayın Başkanım.
616 sıra sayılı Kanun Tasarısı’nın
üzerinde şahsım adına söz almış bulunuyorum. Yüce Meclisi saygıyla
selamlıyorum.
Tabii, bu kanunla cezaevlerindeki iç ve
dış güvenlikte düzenlemeler yapılmaktadır, bunu da grup olarak normal
bulduğumuzu, kabul etmiş olduğumuzu ifade ediyoruz. Ancak şurası gerçektir ki
ülkemizde son zamanlarda, yaklaşık olarak son bir yıldan beri en fazla
konuşulan kelime veya cümle nedir diye düşünüldüğü zaman ve araştırıldığı zaman
görülmektedir ki en fazla konuşulan cümleler adaletle ilgili, hakla ilgili,
hukukla ilgili, cezaevleriyle ilgili yani toplumun içerisinde bulunan birçok
konuyla ilgili olduğunu görüyoruz. Tabii, bunun içerisinde adaletle ilgili
konuların Adalet ve Kalkınma Partisi iktidarı döneminde maalesef çok büyük yara
almış olduğunu da son zamanlardaki yaşanan hadiselerle beraber görüyoruz. Öyle
ki, işte 17-25 Aralık 2013 tarihinde dünyanın hiçbir ülkesinde görülmeyen bir
yolsuzluk hadisesi, bir garabet hadisesi ülkemizde yaşanmıştır. Bu hadise
yaşanmamış, bu iş normaldir veyahut da böyle bir şey olmamıştır şeklinde
düşünmek ne kadar yanlış bir hadisedir, söylemdir. Şöyle ki: 17-25 Aralıktaki
yaşanan yolsuzluk hadisesiyle ilgili olarak kamuoyu vicdanı birçok sorunun
cevabını beklemektedir. Özellikle de Türkiye Büyük Millet Meclisinde kurulan
bununla ilgili soruşturma komisyonundaki sonuç çok önemli bir şekilde
beklenmekteydi ama maalesef bu kaybedilmektedir. Şöyle ki: Meclis Soruşturma
Komisyonu -maalesef diyoruz- işte 4 bakanın en azından suçlanmasıyla ilgili o
konuyu Yüce Divana bıraksaydı, kamuoyu bu yönlü olarak belki de rahatlamış
olacaktı yani burada eğer bir suç varsa suçlar ortaya dökülebilecek; en azından
eğer şu andaki söylenmiş olduğu gibi “Bunların hepsi bir düzmece, bir paralel
yapının eseri.” deniyorsa bunların hepsi ortaya çıkabilecekti ama bu
kaybedilmiştir. Bunun kaybedilmiş olmasını da esefle karşılıyoruz. Hâlbuki
hukuk, hak, adalet mutlaka yerini bulmalıdır, bu şimdi bulmuyorsa bile
ilerideki dönemde bununla ilgili de herhâlde birtakım yeni çalışmalar yapılacak
ve kamuoyunun kanayan yarası, vicdanı da tahmin ediyorum herhâlde o zaman
rahatlatılacaktır diye düşünüyorum.
Saygıdeğer milletvekilleri, konumuz
olan ceza infaz kurumlarıyla ilgili olarak da ülkemizde de hakikaten şu anda da
çok ciddi sorunları hep beraber yaşıyoruz. Cezaevlerini ziyaret etmiş olduğumuz
zaman, içerisinde yaşanan tablo çok ağır bir tablodur. Şu anda 160 bin
civarında mahkûm, hükümlüsüyle, tutuklusuyla cezaevlerinde yatmaktadır ama
bunun içerisine bakıldığı zaman hem cezaevinde yatan insanların hem de
mahkûmların o kadar büyük sorunları vardır ki bu sorunların çözümü de tabii ki
önce Türkiye Büyük Millet Meclisinde olmalıdır. 
Cezaevlerinde çalışan insanlar,
memurlar, yani infaz koruma memurlarından tutun da diğer memurlara kadar hepsi,
özellikle bu tür bir kanunun Türkiye Büyük Millet Meclisinde görüşülmesini çok
büyük bir arzu içerisinde bekliyorlardı ama görüldüğü kadarıyla veyahut da şu
anda gösterildiği kadarıyla bu kanunun içerisine de cezaevlerinde çalışan
personelle ilgili çok ciddi, maddi bir iyileştirmenin de konulmamış olduğunu
görüyoruz. Hâlbuki başlangıçta bununla ilgili çok önemli bir şekilde yani özlük
haklarının iyileştirilmesiyle ilgili teklifler yapılmıştı ama o teklifler
nedense maalesef, işte daha sonrasında düşürülmüş ve çok minimal bir seviyede
getirilmiştir. Bu doğru değildir çünkü o insanların hepsi çok büyük, ağır
sorunlarla karşı karşıyadırlar. En fazla, en büyük riskleri de bunların
sağlıkla ilgili riskleridir, psikolojik yapılarıyla ilgili olan riskleridir
yani oradaki insan bir yerde mahkûmla beraber, mahkûmun yaşamış olduğu o ağır
tablonun bir kısmını da kendileri yaşamaktadırlar. 
Bakınız, diğer bir konu da, şu anda
cezaevlerinde ikinci müdür seviyesinde olan insanlar vardır. İkinci müdürlerle
ilgili de bu kanun içerisine maalesef bir madde konulmamıştır. İkinci müdürlük
tamamen ortadan kaldırılmaya çalışılmaktadır. Hâlbuki, o insanlar da, bizlere
ulaştıkları kadarıyla, ikinci müdürlüğün bir kazanılmış hak olduğunu, müdür
yardımcısı şeklinde değil de, tekrar onların da bir müdür seviyesinde
görevlerinin devam etmesi noktasında istekleri vardır ancak o konuda da bu
çalışmanın yapılmamış olduğunu görüyoruz.
Yine, cezaevlerinde çok ciddi
sorunların başında sağlıkla ilgili olanlarını saymak mecburiyetindeyiz.
Cezaevlerinde, biraz önceki genelinde sormuş olduğum soruda, Sayın Bakanın
anlattığı kadarıyla 11 doktorun olduğu ifade edildi. Cezaevlerindeki 11 doktor
çok azdır. Cezaevlerinde doktor sayısı artırılmalıdır, özellikle de psikolog
sayısının çok şiddetli bir şekilde sosyologlarla beraber artırılması
gerekmektedir. Cezaevlerinin bir noktada revirlerinin çok güçlü olması
gerekmektedir, oralara aile hekimleri atanmaktadır ancak aile hekimleri oralara
geldikleri zaman zaten orada çalışmamayı istemekte ve gönülsüz çalışmaktadırlar,
bir de verilen ücretler çok yetersizdir. Bundan dolayı da o noktada da çok
ciddi sorunların olduğunu söylemek istiyoruz. 
Diğer noktalar da: Spor alanları çok
yetersizdir, kantinlerinde çok yetersizlikler vardır...
(Mikrofon otomatik cihaz tarafından
kapatıldı)
REŞAT DOĞRU (Devamla) - Teşekkür
ederim. (MHP sıralarından alkışlar)
BAŞKAN – Teşekkür ederiz Sayın Doğru. 
Sakarya Milletvekili Ali İhsan Yavuz.
(AK PARTİ sıralarından alkışlar)
Buyurunuz Sayın Yavuz.
ALİ İHSAN YAVUZ (Sakarya) – Sayın
Başkan, değerli milletvekilleri; Ceza İnfaz Kurumları Güvenlik Hizmetleri
Kanunu Tasarısı hakkında şahsım adına söz almış bulunuyorum. Bu vesileyle yüce
Meclisi saygıyla selamlıyorum.
Bugüne kadar iktidarımız döneminde
gerçekten çok önemli kanun çalışmaları yapıldı, köklü reformlara hep birlikte
imza attık. Esasen, bu çalışma da, bu kanun tasarısı da gayet yeni birtakım
normları ihtiva eden ve gerçekten köklü reform düzeyinde niteleyebileceğimiz
bir kanun çalışmasıdır. İnşallah, bu vesileyle de hayırlı olmasını temenni
ediyorum. 
Hepinizin bildiği üzere infaz, ceza
uygulamasının tamamlayıcı bir unsurudur. İnfaz sisteminin temel amacı, toplumu
korumak ve işledikleri suçla toplumsal yaşama karşı uyumsuzluk göstermiş ve
yargı organlarınca suçluluğu tespit edilmiş kişilerin iç dünyalarına nüfuz
ederek uygun bir iyileştirme rejimine tabi tutulmak suretiyle topluma yeniden
kazandırılmalarını, yeniden suç işlemelerini önleyici etkenleri güçlendirerek
topluma uyumlu bir kişi hâline gelmelerini sağlamaktır. 
Ceza infaz kurumlarında son yıllarda
koğuş sistemlerinden oda sistemine geçilmek suretiyle gerçekleştirilen fiziksel
dönüşüm, mekanik, fiziki ve elektronik güvenlik sistemlerinin geliştirilmesi,
ceza infaz kurumlarında personel eğitim merkezlerinin açılması ve bu yolla personele
hizmet öncesi ve hizmet içi eğitim verilmesi imkânları geliştirilmiştir.
Sağlanan bu gelişmelerle dış güvenlik hizmetlerini yerine getirme kapasitesine
ulaşan Adalet Bakanlığı Ceza ve Tevkifevleri Genel Müdürlüğüne, tasarıyla,
kurumların dış güvenlik hizmetlerinin yerine getirilmesi görevi de verilerek
jandarmanın genel kolluk gücü olarak asli görevine dönmesi imkânı sağlanmıştır.
Dış güvenlik hizmetlerinin uzman personel tarafından yapılması genel olarak
infaz hizmetlerinin kalitesinin de yükseltilmesine yol açacaktır. 
Tasarı, ceza infaz kurumlarının dış
güvenlik hizmetlerinin Jandarma Genel Komutanlığından Adalet Bakanlığı Ceza ve
Tevkifevleri Genel Müdürlüğüne devri, bu aşamadan itibaren dış güvenlik
hizmetlerinin yerine getirilebilmesi için personelin atama, görev, yetki ve
sorumlulukları, çalışma esas ve usulleri, zor ve silah kullanma yetkisi ile
silah, araç ve gereç temini ve diğer hususların düzenlenmesi amacıyla
hazırlanmıştır. Mukayeseli hukukta, örneğin Avusturya, Almanya, İsviçre, İsveç,
Norveç, Danimarka, Hollanda ve Finlandiya gibi ülkelerde ceza infaz
kurumlarının iç ve dış güvenlik hizmetleri Adalet Bakanlığınca yerine
getirilmekte olup adli görev kapsamında değerlendirilmektedir. 
Tasarıda
kavramların tanımları açık bir şekilde yapılmış, iç ve dış güvenlik görevlisi
ve hizmetlerinin görev ve faaliyet alanları netleştirilmiştir. Hâlen ceza infaz
kurumlarında uygulamada var olan müdahale birimlerinin yasal tarifi
yapılmaktadır. Bu birimde görev yapacak personelin yakın savunma, mesleki müdahale
yöntem ve teknikleri, orantılı güç kullanımı, zor kullanma öncesi kriz yönetimi
gibi konularda uzmanlaşması ve farklı kurumlarda da görev almaları çerçevesinde
faaliyet yapılması düzenlenmiştir. Bu statüsüne hukuki nitelik
kazandırılmıştır. Başta İngiltere ve Fransa olmak üzere, çağdaş infaz sistemi
uygulanan birçok ülkede, mevcut olan müdahale birimiyle alanında uzmanlaşma,
olaylara müdahale, akılcı olma, etkili, orantılı güç kullanma amaçlanmaktadır. 
Bu ve benzeri
anlamda birçok hükmü ihtiva etmesi bakımından gerçekten yeni bir infaz sistemi
teşekkülü anlamına gelecek bu yasa tasarısının siz değerli milletvekillerinin
oylarıyla kanunlaşmasını ve hayırlı olmasını diliyor, bir kez daha yüce Meclisi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederiz Sayın Yavuz. 
Sayın
milletvekilleri, şimdi soru-cevap bölümüne geçtik. 
On beş
dakikadır. 
Sayın Kuşoğlu?
Yok. 
Sayın Işık…
ALİM IŞIK
(Kütahya) – Teşekkür ediyorum Sayın Başkanım. 
Sayın Bakanım,
cezaevlerinde denetimli serbestlikten yararlanma süresinin bir yıldan bir buçuk
veya iki yıla çıkarılmasını bekleyen çok sayıda tutuklunun sizin bu konudaki
düşüncenizi öğrenme talebini iletiyorum. Acaba böyle bir düzenleme bu tasarı
kapsamına sokulabilecek midir? 
İkincisi,
yıllardır yapılması beklenen Kütahya adliye sarayı ve Kütahya cezaevi yapımına
ilişkin Bakanlığınız çalışmaları ne aşamadadır? On iki yıldır her gelen Bakan
bu sözü vermesine rağmen, maalesef bu konuda bugüne kadar en ufak bir gelişme
olmaması Kütahya’yı üzmüştür. 
Yine, Kütahya
ilinde Şaphane, Domaniç, Aslanapa ve Altıntaş gibi ilçelerimizde Hükûmetiniz
döneminde kapatılan adliyeler nedeniyle vatandaşlarımızın mağduriyetleri had
safhaya çıkmıştır. Acaba bu gibi ilçelerde nöbetçi hâkimlik ya da yeniden
adliye açılması yoluyla vatandaşların mağduriyetini gidermeyi düşünüyor
musunuz?
Teşekkür ederim.
BAŞKAN – Teşekkür ederiz Sayın Işık.
Sayın Doğru? Yok.
Sayın Türkkan…
LÜTFÜ TÜRKKAN (Kocaeli) – Sayın Bakan,
Silivri Cezaevinde yatan mahkûmların cezaevi koğuşlarının soğuk olduğuna dair
birtakım şikâyetleri var, bu konuda ısıtıcı talepleri de cezaevi yönetimi
tarafından uygun görülmemiş. Cezaevinde bulunan mahkûmların yakınlarının da bir
iddiası var bazı mahkûmların koğuşlarının özellikle kaloriferlerinin
yakılmadığı ve bu taleplerinin karşılanmadığı şeklinde. Bu konuda cezaevinde
yatan mahkûmların bu sorununa el atmayı düşünür müsünüz?
Teşekkür ederim.
BAŞKAN – Teşekkür ederiz Sayın Türkkan.
Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, ceza infaz koruma
memurları günde on iki saat çalıştıklarını ve fazla çalışma ücreti
alamadıklarını ifade ediyorlar. Bu konuda gelişme, bir düzenleme var mıdır?
Emniyet sınıfına alınması talepleri var, genel idare hizmetler sınıfından
emniyet sınıfına alınması talepleri var. Bu konuda bizim önerilerimiz kabul
edilmedi ama emniyet sınıfına alınmayacaksa sendikalaşma neden kabul edilmiyor
ceza infaz kurumlarında? Bu ikisinin çelişki olduğunu hepimiz biliyoruz. Onun
için emniyet sınıfına alınsınlar, oradaki özlük haklarından yararlansınlar. Bu
konudaki talepleri için ne diyorsunuz ceza infaz koruma memurlarının? Bir de
fazla çalışma ücretleriyle ilgili ne gibi bir gelişme olabilecek, o konudaki
görüşlerinizi öğrenmek istiyorum. 
BAŞKAN – Teşekkür ederiz Sayın Yılmaz.
Sayın Acar…
GÜRKUT ACAR (Antalya) – Teşekkür ederim
Sayın Başkan.
Sayın Bakan, tasarının 10’uncu
maddesiyle, cezaevi iç güvenlik, dış güvenlik ve müdahale birimlerine,
cezaevinde isyan, direniş, firar, firara teşebbüs veya asayişi bozan benzeri
olayların çıkması hâlinde bu olayların önlenmesi, saldırının etkisiz hâle
getirilmesi, direnişin sona erdirilmesi amacıyla veya kanuna uygun bir emrin
ifası sırasında aktif veya pasif direniş gösterilmesi hâlinde zor kullanma
yetkisi veriyorsunuz bu kanunla. Bunların eğitimini nasıl yapacaksınız Sayın
Bakan? Emniyetteki gibi olacaksa neden bunları emniyet sınıfına ayırmıyorsunuz?

Teşekkür ederim. 
BAŞKAN – Teşekkür ederiz Sayın Acar. 
Sayın Atıcı…
AYTUĞ ATICI (Mersin) – Teşekkür ederim
Sayın Başkan. 
Sayın Bakan, cezaevinde çalışan
personelin sizden bir tek isteği var, “Sayın Bakan eğer bizim yıpranmadığımızı
düşünüyorsa bize yıpranma payı vermesin ama çok uzak kaldıysa bir gün bizi
ziyarete gelsin, bir baksın, hâlimizi görsün. Eğer yıpranma payını hak ediyorsak
bize yıpranma payı versin.” diyorlar. 
Teşekkür ederim Sayın Bakan. 
BAŞKAN – Teşekkür ederiz Sayın Atıcı. 
Sayın Dibek…
TURGUT DİBEK (Kırklareli) – Sayın
Bakanım, şimdi, tasarıda da var, bu dış güvenlik Adalet Bakanlığı bünyesine
geçince yaklaşık 30 bine yakın personel alınacak. Bununla ilgili olarak 2015’te
düşünülen rakam nedir, kaç bin civarı infaz koruma memuru düşünüyorsunuz
öncelikle bunu bir öğrenebilir miyim 2015 yılı için?
Diğer olay da, siz tasarının tümüyle
ilgili konuşmanız sırasında söylediniz, şu an cezaevinde yaklaşık 159.400 yani
159.500 gibi bir rakam var. Ben bütçe görüşmelerinde konuşurken Genel
Müdürlüğün İnternet sitesinden bakmıştım, 157 bin civarıydı. Yani, 200 bin
sınırının ne zaman yaklaşacağına veya 200 bin sınırına ne zaman geleceğine dair
bir öngörüsü var mı Bakanlığın? Bu gidişle cezaevlerinde 200 bin hükümlü ve
tutuklu hangi tarihte olacak, bu konuda bir çalışma var mı? Bunu da öğrenmek
istiyorum Sayın Bakan.
BAŞKAN – Teşekkür ederiz Sayın Dibek. 
Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan. 
Sayın Bakan, bu 20’nci madde artık bir
ucube hâline dönüştü. Bu 20’nci maddede 12 civarında yasa değiştiriliyor ve her
birinde de ayrı ayrı konuşma ve önerge verme hakkımız var ama en başta alt
komisyon çalışması yaptık, ana komisyon çalışması yaptık, orada bunların
ayrıntılı olarak düzenlenmesi ya da bunun da torba kanun hâline getirilmemesini
talep etmemize rağmen, burada 12 tane yasa değişikliği var. Ben şunu öğrenmek
istiyorum: Bu ceza infaz kurumlarındaki müdür ve müdür yardımcılarıyla ilgili
olarak “Dört yıllık yüksekokul mezunlarından yazılı sınav ve mülakat sınav
sonucuna göre müdür yardımcısı olarak atamalar yapılabilir.” deniyor. Burada
kadrolaşma esas mı alınacak? Ceza infaz kurumlarındaki bu yeni düzenlemede
tamamen AKP kadrolarına mı yer verilecek? Çünkü, mülakat bütün alımlarda çok
öne geçirilmiş durumda, artık 30 bin civarında da yeni eleman alınacağına göre,
bu konuda AKP’nin arka bahçesi hâline mi dönüştürülecek ceza infaz kurumları,
bunu öğrenmek istiyorum.
BAŞKAN – Teşekkür ederiz Sayın Yılmaz.
Buyurunuz Sayın Bakan.
ADALET BAKANI BEKİR BOZDAĞ (Yozgat) –
Sayın Başkan, değerli milletvekilleri; Sayın Işık’ın sorduğu sorularda…
“Cezaevi, denetimli serbestlik konusunda bir çalışma var mı?” Biraz önce buna
cevap vermiştim ancak tekrar etmekte fayda var. 
Denetimli serbestlik süresinin
artırılmasına ilişkin bir çalışmamız şu anda yok, sebebi de şu: Şu anda, şartla
tahliyesine bir yıl kala hükümlüler denetimli serbestlikten istifade
edebiliyor. Cezasının üçte 2’sini yattığı zaman şartla tahliye hakkı elde
ediyor. Buna göre, on sekiz ay ceza almış birisinin on iki ay içeride yatması
gerekiyor. Şu anki uygulamada, on sekiz ay ceza alan birisi içeri giriyor,
belki bir hafta, belki birkaç gün, işlemler bitene kadar, orada, yasanın
öngördüğü kararlar alınana kadar içeride kalıyor, çıkıyor. Eğer biz şu
andakinin üzerinde bir artış yaparsak, on sekiz aydan daha fazla ceza alan
kişilerin de hiç içeride yatmaması gibi cezasızlık, cezasının infazsızlığı gibi
bir durumla karşı karşıya kalacağız. Mesela, bazıları “İki yıla çıkarın.”
diyor, bu, şu demektir: İki yıl olduğu zaman üç yıl hapis cezası olan birisi
içeri sadece girdi çıktı yapacak. Yani bunu Türkiye kamuoyu, milletimiz,
insanlarımız kabul eder mi? Baktığınızda pek makul gözükmüyor çünkü niteliği
gereği, cezası gereği hafif olan suçlarla ilgili bir suç işleme hürriyeti ve
cezasızlık hâli ortaya çıkacaktır. O nedenle biz bu noktada bir değişiklik şu
an için öngörmüyoruz. Ama başka formüller var mı, cezasızlık olmaksızın, hem
cezayı görecek hem de denetimli serbestlik konusunda daha adil bir imkân
oluşturacak bir formül olabilir mi, onunla ilgili bir çalışmamız var ama şu
anda bu miktarı yükseltecek bir çalışma yok. 
Kütahya Cezaeviyle ilgili… Şu anda
2.215 dönüm arsa Teknik İşler Daire Başkanlığımıza tahsis edilmiş ve bununla
ilgili çalışmalar şu anda sürüyor. Kütahya’da 1.400 kişi kapasiteli bir
cezaevimiz var ama projesi ve diğer çalışmaları henüz yok. Bunlarla… 
ALİM IŞIK (Kütahya) - Adliye sarayı… 
ADALET BAKANI BEKİR BOZDAĞ (Yozgat) - Adliye
sarayıyla ilgili, baksınlar, cevap vereceğim. 
Tabii, kapanan adliyelerimiz var. Bu
adliyeler dosya azlığı nedeniyle kapatıldı. Gerçekten, bir ilçede 2 savcı, 2
hâkim var ama gelen dosya sayısı bazı yerlerde yılda 50 olmuyor, bazı yerlerde
100 olmuyor, bazı yerlerde daha düşük ve orada oturuyorlar, kendilerini
geliştirme imkânları da olmuyor yani çok az sayıda davanın olduğu yerlerde,
geçmişte bazı adliyeler dosya yükü nedeniyle birleştirildi, kapatılmadı, başka
bir adliyeyle birleştirildi. Şu an itibarıyla biz bunları ayırmayı düşünmüyoruz
çünkü bu uygulamanın doğru bir uygulama olduğuna inanıyoruz. Böyle bir
çalışmamız yok. 
ALİM IŞIK (Kütahya) – Sayın Bakan,
nöbetçi mahkeme uygulaması olmaz mı? 
ADALET BAKANI BEKİR BOZDAĞ (Yozgat) –
Silivri Cezaeviyle alakalı… İşte, koğuşlarda kalorifer yanmıyor, şu oluyor, bu
oluyor şeklindeki haberlerin tamamı yalan haberler, bunu söyleyenler de yalan
söylüyorlar. 
Silivri Açık Ceza İnfaz Kurumunca,
bugün itibarıyla, bu haberlerin ilk çıktığı gün, 5/1/2015 itibarıyla bazı
kurumlarda termometre ve termal ölçüm cihazıyla koğuş sıcaklık değerleri ve
radyatör sıcaklıkları alınmış. 1 no.lu L Tipi Kapalı Ceza İnfaz Kurumunda,
rastgele koğuştan alınan radyatör sıcaklığı 66 santigrat derece, koğuş ortam
sıcaklığı 21,8 santigrat derece, 2 no.lu L Tipi Kapalı Ceza İnfaz Kurumunda
rastgele koğuştan alınan radyatör sıcaklığı 60 santigrat derece, koğuş ortam
sıcaklığı 23,8 santigrat derece, 8 no.lu L Tipi Kapalı Ceza İnfaz Kurumunda bir
koğuştan alınan ortam sıcaklık derecesi 21,2 santigrat derece olarak
ölçülmüştür. Kış aylarında insan sağlığı açısından Dünya Sağlık Örgütü
tarafından belirlenen oda sıcaklığı 21 santigrat derecedir. Burada idari görev
yapan memurlar, orada bulunan herkes aynı şeyden, tek bir ısıtma sistemi var,
oradan istifade ediyorlar. Bu bir kirli algı operasyonudur. Bunu söyleyenler
bunu şey yapıyorlar, gerçek değil. Yani şu kış şartlarında kalorifer yanmadan,
ısıtma yanmadan… Arkadaşlarımız, orada, Silivri’de şu anda 7 bin civarında
tutuklu ve hükümlü var diyorlar. Bu kadar insan var, yani hiçbirisi şikâyet
etmiyor, böyle bir derdimiz var demiyor.
LÜTFÜ TÜRKKAN (Kocaeli) – Sayın
Bakanım, sizin eski ortaklar şikâyet ediyor.
MALİK ECDER ÖZDEMİR (Sivas) – Sayın
Bakanım, yapmayın, cezaevlerinin durumu gerçekten çok kötü. Size bu dosyaları
kim veriyor anlamak mümkün değil.
ADALET BAKANI BEKİR BOZDAĞ (Yozgat) –
Bunlar doğru bilgiler değil, gerçek bilgiler değil, ben onu özellikle ifade
etmek istiyorum.
MALİK ECDER ÖZDEMİR (Sivas) – Sizin
verdiğiniz bilgiler doğru değil aslında, hiç alakası yok.
LÜTFÜ TÜRKKAN (Kocaeli) – Bunlar sizin
eski ortaklarınız.
ADALET BAKANI BEKİR BOZDAĞ (Yozgat) –
Fazla mesai ücretleriyle ilgili… Almıyorlar, doğru.
MALİK ECDER ÖZDEMİR (Sivas) – İnsanlar
koyun koyuna yatıyorlar cezaevinde! 
ADALET BAKANI BEKİR BOZDAĞ (Yozgat) –
Sayın Ecder, ısıyla ilgili sorun yok, onu söylemek istiyorum. Yani 21 santigrat
derece civarında bütün koğuşlarda, her yerde sıcaklık var, “Isı yok, soğukta
duruyoruz, kaloriferler yanmıyor.” diye bir haber var, onun üzerine ben cevap
veriyorum. Siz belki dışarıdan girdiğiniz için… Kaloriferler yanıyor efendim, ısıyla
ilgili herhangi bir sorun kesinlikle yok.
MALİK ECDER ÖZDEMİR (Sivas) – Sayın
Bakanım, dışarıdan değil, ben arkadan sizi izliyorum. Sizden ricam Sayın
Bakanım, vaktiniz var…
ADALET BAKANI BEKİR BOZDAĞ (Yozgat) –
İstiyorsanız gönderelim, gidip bakın.
MALİK ECDER ÖZDEMİR (Sivas) – Ben gidip
bakıyorum Sayın Bakanım, biliyorum.
ADALET BAKANI BEKİR BOZDAĞ (Yozgat) –
Yani gidip yerinde de görebilirsiniz.
MALİK ECDER ÖZDEMİR (Sivas) –
Cezaevlerinde insani koşullar yok, gidin de 2 tane cezaevi siz ziyaret edin ya,
lütfen gidin bakın.
ADALET BAKANI BEKİR BOZDAĞ (Yozgat) –
Ben de ziyaret ediyorum, ben de ziyaret ediyorum. Isı konusunda gerçekten bir
problem yok, haberler doğru değil, onu ben özellikle ifade etmek isterim.
MALİK ECDER ÖZDEMİR (Sivas) – 9 kişi
yatıyor Sayın Bakan ya, yapmayın ya.
MELDA ONUR (İstanbul) – Tekirdağ da var
Sayın Bakan, Tekirdağ da.
ADALET BAKANI BEKİR BOZDAĞ (Yozgat) –
Şimdi, fazla çalışma ücretleriyle ilgili sıkıntı var, doğru. Yani orada fazla
mesaiyle ilgili bir problem olduğu doğru. Tabii, “Cezaevlerine kaç kişi
alınacak?” diye…
DİLEK AKAGÜN
YILMAZ (Uşak) – Söz istiyorlar Sayın Bakan, söz istiyorlar.
ADALET BAKANI
BEKİR BOZDAĞ (Yozgat) – Hayır, şu anda bir çalışma yok bununla ilgili, onu
söylüyorum. Yani ben orada… 
DİLEK AKAGÜN
YILMAZ (Uşak) – Ama haklar yeniliyor o zaman Sayın Bakan.
ADALET BAKANI
BEKİR BOZDAĞ (Yozgat) – Onu ifade etmek istiyorum. 20’nci maddede, siz o
şeyleri söylediniz, “Alınacaklar nasıl alınıyor?” Şu anda sınavla alınıyor,
mülakatla alınıyor. Zaten yeni bir uygulama değil, hani biz yeni bir uygulama
getirmiyoruz. Gardiyanlar, infaz koruma memurları bir mülakatla alınıyor.
Zannedersem KPSS’den müracaat edenlerin belli bir sayıda olanları mülakata
çağrılıyorlar, o mülakat sonucu seçimleri yapılıyor. Yani sistem bu, yeni bir
şey değil. 
DİLEK AKAGÜN
YILMAZ (Uşak) – Ama mülakat komisyonu Bakanlığın.
ADALET BAKANI
BEKİR BOZDAĞ (Yozgat) – Onu özellikle ifade etmek isterim. Oraya da itimat
etmek lazım, sonuçta bu mülakatı yapanlar bu ülkenin insanları ve orada
çalışanlar bu ülkenin insanları, onlar da yasalar çerçevesinde görevini
yapıyor. Şu andaki görev yapan infaz koruma memurları dış güvenlikte görev
almayacaklar, infaz koruma memurları şu anki görevlerine devam edecekler. Dış
güvenlikle ilgili, bundan sonra ilk defa alım yapılacak ve o çerçevede onlar
dış güvenlikte istihdam edilecekler, daha sonra belli bir süre dış güvenlikte
görev yaptıktan sonra içeride görev yapmak şeklinde bir planlama olacaktır.
Yoksa, şu anda görev yapan hiçbir infaz koruma memuru dış güvenlik tamamen
Bakanlığa intikal ettiği zaman dış güvenlikte görev almayacaktır. Bunu
özellikle burada vurgulamak istiyorum. Orada yeni alınan ve onun eğitimini de
alacak olan kişiler görev yapacak. Bu eğitimi biz Silahlı Kuvvetlerimizle bir
iş birliği içerisinde veya emniyet teşkilatımızla iş birliği içerisinde
yapacağız; onlarla da bir protokolümüz olacak yani.
(Mikrofon
otomatik cihaz tarafından kapatıldı)
BAŞKAN – Süremiz
sona erdi Sayın Bakan. 
TURGUT DİBEK
(Kırklareli) – Biraz süre verin, ben de sordum, benim sorularda kaldı Sayın
Başkan.
BAŞKAN -
İsterseniz bir, iki dakika ek süre vereyim.
ADALET BAKANI
BEKİR BOZDAĞ (Yozgat) – Bir cümle…
BAŞKAN –
Buyurunuz.
ADALET BAKANI
BEKİR BOZDAĞ (Yozgat) – Bir cümle söyleyeceğim.
Tabii, bu eleman
alımı konusu, beş yıl içerisinde kademeli geçiş olacağı için kademeli geçiş
yapacağız; 2016’da başlayacağız, 2015’te bu çerçevede bir alım olmayacak, onu
da özellikle ifade etmek isterim. Çünkü bunun yürürlüğünü 2016’da öngörüyoruz,
ona göre hazırlıklar olacak. O nedenle öyle olacak.
Bir de yıpranma konusuyla ilgili… Sayın
vekilim söyledi, daha önce de cevap verdim. Yıpranma konusu bu tasarının
içerisinde var ve maddenin içerisinde var, 20’nci madde içerisinde bu var, bunu
getiriyoruz.
Hayırlı olmasını diliyorum.
Diğer sorulara ayrıca yazılı cevap
veririm.
Teşekkür ediyorum.
BAŞKAN – Teşekkür ederiz Sayın Bakan.
Böylece birinci bölüm üzerindeki
görüşmeler tamamlanmıştır.
Şimdi, birinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
Madde 1 üzerinde iki önerge vardır.
Okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Bazı
Kanunlarda Değişiklik Yapılmasına Dair Kanun Teklifinin çerçeve 1 inci
maddesinde yer alan “usul ve esasları düzenlemektir.” ibaresinin “usul, esas ve
yöntemleri düzenlemektir.” şeklinde değiştirilmesini arz ve teklif ederiz.
 Pervin Buldan Sırrı
Süreyya Önder Hasip Kaplan
 Iğdır İstanbul Şırnak Kemal
Aktaş Erol Dora
 Van  Mardin
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 1. Maddesine “getirilmesine”
ibaresinden sonra gelmek üzere “çalışan personelin hak ve yükümlülüklerine”
ibaresinin eklenmesini arz ve teklif ederiz.
 Dilek Akagün Yılmaz Ömer
Süha Aldan Ali Rıza Öztürk
 Uşak Muğla Mersin
 Ali İhsan Köktürk Turgut
Dibek İsa Gök
 Zonguldak Kırklareli Mersin
 Aytun Çıray Aytuğ
Atıcı Gürkut Acar
 İzmir Mersin Antalya
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) - Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Sayın Atıcı, buyurunuz. (CHP
sıralarından alkışlar)
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, Ceza İnfaz
Kurumları Güvenlik Hizmetleri Kanunu Tasarısı’nın 1’inci maddesiyle ilgili
verdiğimiz önerge üzerine söz almış bulunuyorum. Adaleti kendine göre
düzenlemeyen, siyasi kariyerlerini ve kazanımlarını sağlam iradenin gölgesine
borçlu olmayan milletvekillerini saygıyla selamlarım.
RECEP ÖZEL (Isparta) – Bu ne laf şimdi
ya!
AYTUĞ ATICI (Devamla) – Değerli
arkadaşlar, bizim bu maddeyle ilgili verdiğimiz önerge, çalışan personelin hak
ve yükümlülüklerini de amaç içerisine koyuyor, yani cezaevlerinde çalışan ve
âdeta ceza çeken, cep telefonlarıyla görüşmeleri bile kısıtlanan
çalışanlarımızı da bu kanunun amacı içerisine almayı teklif ediyor. Buna
Komisyonun niçin katılmadığını anlamam mümkün değil ama umarım siz
katılırsınız.
Değerli arkadaşlarım, bir süredir,
çocuk hekimi olmam hasebiyle, çocuk cezaevlerini geziyorum, aynı zamanda kadın
cezaevlerini geziyorum ve yanlarında olmak zorunda olan çocuklarının
sorunlarını inceliyorum. 
“Çocuk”un tanımına bakacak olursak,
değerli arkadaşlarım, on yedi yıl üç yüz altmış beş günden küçük olan herkes
tüm dünyada “çocuk” olarak anılır. Ne demek istiyoruz? Bu yaş sınırının altında
olan çocuklar kendi kararlarını veremezler, kendilerini koruyamazlar ve
yaşamlarını tek başlarına sürdüremezler, yani korunmaya muhtaçtırlar. Peki, bu
çocukları kim koruyacak? Bu çocukları öncelikle aile ve ailenin yetmediği yerde
aileyle birlikte de devlet koruyacak. 
Peki, Türkiye’de çocuklar yeterince
korunup kollanıyor mu? Eğer Türkiye’de çocuklar yeterince kollanıp korunuyor
olsaydı bu kadar suça sürüklenmezdi. Çocukların suça sürüklenmesi,
çalıştırılması, cinsel istismarı, cinsel şiddete maruz kalmaları çocukların
Hükûmet tarafından, devlet tarafından iyi korunamadığı anlamını taşır. Suça
itilerek veya suç yaratılarak hapse giren veya annesinin yanında kalmak zorunda
olan çocuklar dört duvar arasında büyümektedir.
Sayın Bakan, “çocuk” ile “cezaevi”
kelimesi yan yana gelir mi Allah aşkına? Bir düşünün, “çocuk” ve “cezaevi”.
Böyle iki kelimenin yan yana gelme olasılığı hiçbir şekilde yoktur. 
Her çocuk cezaevini ziyarete gittiğimde
–adına siz istediğiniz kadar “Cezaevi değil, eğitim evi.” deyin, “ıslahevi”
deyin, ne derseniz deyin- çocuklar dört duvar arasında kaldığında, ben onları
her ziyarete gittiğimde bir hafta kendime gelemiyorum. O çocukların
cezaevlerindeki durumları gerçekten benim yüreğimi dağlıyor.
Bakın, size bir rakam vereceğim Sayın
Bakan; iki rakam vereceğim, ikisi de sizin rakamlarınız, birisi TÜİK rakamı.
TÜİK rakamlarına göre…
HAKAN ÇAVUŞOĞLU (Bursa) – Süre mi
bitti?
BAŞKAN – Buyurunuz Sayın Atıcı, devam
ediniz.
AYTUĞ ATICI (Devamla) – Sayın Bakanı
meşgul etmezlerse devam edeceğim Sayın Başkan.
BAŞKAN – Siz devam ediniz, o duyuyordur
herhâlde.
AYTUĞ ATICI (Devamla) - TÜİK
rakamlarına göre suça sürüklenen çocuk sayısı 2009-2013 yılları arasında tamı
tamına yüzde 68,9 artmış Sayın Bakan. Bakın, sizin huyunuz 2002 öncesi ve
sonrasını karşılaştırmak. Ben size sizin döneminizi söylüyorum. 2009-2013
yılları arasında TÜİK diyor ki: Yüzde 68,9 oranında artmıştır suçlar. Siz
devleti yöneten Hükûmet olarak kendinizde sorumluluk görüyor musunuz, görmüyor
musunuz? 
Yine, Adalet Bakanlığı verilerine göre,
sizin verilerinize göre 6 Ocak 2015 tarihi itibarıyla cezaevlerinde 12-17 yaş
arası 1.935 erkek çocuğumuz var, 61 kız çocuğumuz var, 1.996 tutuklu hükümlü
çocuğumuz var. Bunun suçunu çocuklara atamazsınız. Bunun sorumluluğu devleti
yönetemeyen AKP Hükûmetindedir. Çocukları bu şekilde içeri tıktıktan sonra
onların beslenme sorunlarını çözemiyorsunuz. Bir çocuk hekimi olarak gittiğimde
annelerin çocuklarına “Yemek mi alayım, yoksa çikolata-bisküvi mi tercih
edeyim?” arasında kaldığını görüyorum. Çocuğuna çikolata-bisküvi tercih ediyor,
kendi yemeğini paylaşıyor ve siz de bunun parasını alıyorsunuz. Bunları mutlaka
gözden geçirmek ve düzeltmek zorundayız. 
Teşekkür ediyorum. (CHP sıralarından
alkışlar)
BAŞKAN – Teşekkür ederiz Sayın Atıcı.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Bazı
Kanunlarda Değişiklik Yapılmasına Dair Kanun Teklifinin çerçeve 1 inci
maddesinde yer alan “usul ve esasları düzenlemektir.” ibaresinin “usul, esas ve
yöntemleri düzenlemektir.” şeklinde değiştirilmesini arz ve teklif ederiz.
Pervin Buldan (Iğdır) ve arkadaşları 
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ HAKAN ÇAVUŞOĞLU (Bursa) –
Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) – Katılmıyoruz Başkanım.
BAŞKAN – Buyurunuz Sayın Kaplan.
HASİP KAPLAN (Şırnak) – Değerli milletvekilleri, cezaevinde
kadınların yaşadığı sıkıntıları avukat, hukukçu olanlarınız bilebilir veya
cezaevine gidip ziyaret eden milletvekillerimiz de yerinde görmüş olabilirler.
Onlar hastalandığı zaman ve sevk edildiği zaman bir hastaneye -Jandarma veya
şimdi gardiyanlar getirecek, fark etmez- hangi koşullarda, hangi mahrem
koşullarda tedavi gördüklerini, hangi koşullarda götürülüp getirildiklerini
biliyor musunuz? Vallahi bilseniz bunun Müslümanlık’ta yeri yok arkadaşlar,
Müslümanlık’ta yok, dinen caiz değil, insanlık açısından değil, vicdanen değil,
ahlaken değil. Yani bir kadın hasta hükümlü, tutuklu gidecek doktora… Ben
avukatlık mesleğimde şunu gördüm: Dokuz ay on beş günlük hamile olan bir hasta
tutukluyu ayaklarından hastanede ranzaya zincirlemişlerdi ve o ranzada öyle
zincirli bir şekilde doğumu beklemişlerdi başında ve ben bunun mücadelesini
vermiştim.
21’inci yüzyıla geldik, aradan otuz sekiz sene geçti, aynı
şeyi yaşıyoruz arkadaşlar. Demek ki mantalitede, uygulamada bir devlet geleneği
var. Yani bu iktidarlar -hep geriye doğru gidiyorum- sağcı, milliyetçi,
muhafazakâr kardeşlerimiz, en çok da dinî kutsiyetleri olanlar, kadın
mahremiyeti, cezaevi söz konusu olunca… Bu konuda bir iyileştirme var mı?
Cezaevlerindeki kadınlar için özel koğuşlar, özel tedavi yöntemleri var mı?
Yok. Çocuklar için var mı? Yani yakın zamanda çocuklarla ilgili rezalet dehşet
hikâyeleri hepiniz yaşadınız. Bunu tekrar tekrar dile getirmenin bir gereği yok
ama her imzaladığınız sözleşmenin altında insan hakları kuruluşları size şunu
hatırlatırlar: Mesela Avrupa Cezaevi Kuralları ilkeleri uygulanıyor mu? “1-
Hürriyetten yoksunluk durumunda maddi ve manevi koşullar sağlanır cezaevinde.”
diyor. Nasıl sağlanıyor? Hijyenik mi, sağlıklı mı yeme içme konusu ve diğer
konular, yatak, temizlik? “2- Ayrımcılık konusu.” Kimliği, dini, ırkı, inancı,
yabancı, yerli, kim olursa olsun bu konuda insanlara saygı var mı? Kimse bunu
anlatamaz. Birisi siyasi düşüncesinden dolayı zulüm görür, birisi kimliğinden
dolayı zulüm görür, biri inancından dolayı zulüm görür ve bu uygulama
cezaevlerinde en çok öne çıkan olaydır. 
Yine cezaevlerinde sağlık kuralları,
sağlık hakkı denen kural işliyor mu? İşliyor? Aile hekimliği konusu var. Sık
sık Sağlık Bakanlığı dile getiriyor. Bu cezaevleriyle ilgili, ring aracında
yirmi saat insanları, ölüm sınırında olan insanları kelepçeleyip, 40 derece, 50
derece sıcaklıkta İstanbul’a getirip orada, Metris’te hastanelere götürmek
nasıl bir duygu, nasıl bir anlayış? Hani şehir hastaneleri kuruyoruz, hani
büyükşehir hastaneleri kurduk, hani güzel devlet hastaneleri kurduk, Adana’da,
Diyarbakır’da, bilmem nerede, bilmem nerede, niye hasta oraya gidemiyor? Varsa
orada niye tedavi göremiyor, niye insan gibi orada muamele göremiyor? Orada
yaşayan insan, insan değil midir? İnsanlar bir hata işleyebilir ve onun
cezasını da çeker ve çıkarlar, toplumun içinde de yaşarlar. Cezaevlerinin bir
amacı varsa budur. 
Düzenli denetim kurulları niye yok
arkadaşlar? Bunu ısrarla insan hakları kuruluşları söylüyor. Cezaevinde
bağımsız sivil insan hakları kuruluşlarının içinde olduğu denetim kurulları
olmazsa, bu Meclise rapor vermezse, bu insan dışılık, bu işkence, bu zulüm
sürer, sürer, sürer. Ya, biraz doğruyu konuşalım. Bu Mecliste boş şeylerle
vakit geçiyor, boş şeylerle geçiriyoruz. Cezaevlerini ıslah etmek zor değil,
kolaydır. İnsanca bir yaşam kolaydır. İnsana insan gibi bakmak yeterlidir. Buna
baktığınız zaman çözersiniz. “İnsandır.” dersiniz karşınızdaki çünkü suçluyu
kazıdığınız zaman altından insan çıkar. İnsan çıkar; böyle diyor ceza
müellifleri. 
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Kaplan.
LÜTFÜ TÜRKKAN (Kocaeli) – Sayın
Kaplan’a televizyon kapanana kadar süre verir misiniz?
HASİP KAPLAN (Şırnak) – Sağ olun, diğer
arkadaşlar haklarını kullansınlar.
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
1’inci maddeyi oylarınıza sunuyorum:
Kabul edenler… Kabul etmeyenler… 1’inci madde kabul edilmiştir.
2’nci madde üzerinde iki önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 2. Maddesindeki
"hususları" ibaresinin "konuları" olarak değiştirilmesini
arz ve teklif ederiz.
 Dilek Akagün Yılmaz Levent
Gök Ali İhsan Köktürk
 Uşak Ankara Zonguldak
 Aytun Çıray Gürkut
Acar İsa Gök
 İzmir Antalya
 Mersin
Türkiye Büyük
Millet Meclisi Başkanlığına
Görüşülmekte olan 616 sıra sayılı Bazı
Kanunlarda Değişiklik Yapılmasına Dair Kanun Teklifinin çerçeve 2 nci
maddesinde yer alan "ile" ibaresinden sonra gelmek üzere
"personelin eğitimi ve" ibaresinin eklenmesini arz ve teklif ederiz.
 Pervin Buldan Sırrı
Süreyya Önder Hasip Kaplan
 Iğdır İstanbul Şırnak
 Kemal Aktaş Erol
Dora
 Van Mardin
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Kim konuşacak acaba Sayın
Buldan?
PERVİN BULDAN (Iğdır) – Gerekçe Sayın
Başkan.
BAŞKAN – Gerekçeyi okutuyorum:
Gerekçe:
Yapılan değişiklik ile mevcut durumda
cezaevlerinde yaşanan sorunlar ile cezaevi personeli ve jandarma tarafından
tutuklu ve hükümlülere uygulanan kötü muamele ve işkencenin önlenmesi ve hak
ihlallerinin engellenmesi için cezaevi güvenlik birimlerinin bu yönlü eğitim
almasının hükme bağlanması amaçlanmıştır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 2. Maddesindeki
"hususları" ibaresinin "konuları" olarak değiştirilmesini
arz ve teklif ederiz.
 Levent
Gök (Ankara) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım. 
BAŞKAN – Sayın Gök, buyurunuz efendim.
(CHP sıralarından alkışlar) 
LEVENT GÖK (Ankara) – Sayın Başkan,
değerli milletvekilleri; görüşmekte olduğumuz Ceza İnfaz Kurumları ve Güvenlik
Hizmetleri Kanunu Tasarısı’nın 2’nci maddesinde vermiş olduğumuz önerge
üzerinde söz aldım. Hepinizi sevgiyle saygıyla selamlıyorum. 
Sayın Bakan, özellikle şu anlatacağım hususların
çok dikkatli bir şekilde dinlenmesini sizlerden bilhassa rica ediyorum. Konu
önemlidir. Ceza infaz kurumlarının güvenliklerinin, hizmetlerinin, bunların en
iyi şekilde yapılmasını elbette bizler gibi sizler de istiyorsunuz. Bizler de
istiyoruz. Ama konu sadece onunla ilgili değildir ve sınırlı değildir, konu
bunların nasıl yapılacağı ve ondan sonrası, denetimiyle ilgilidir. 
Şimdi, bakın, ben size kronolojik
olarak neler yapılması gerektiğini bir hatırlatayım sorumlu bir muhalefet
anlayışıyla ve neler yapmadığınızı da sizlere kanıtlamaya çalışayım. 
Sayın Başkan, değerli milletvekilleri;
1984 yılında Birleşmiş Milletler Genel Kurulu tarafından işkenceye karşı bir
sözleşme kararlaştırıldı ve işkence yasağının ihlalini ve zalimane uygulamaları
gidermek üzere üye devletlerin katılmasını öngören bir sözleşme imzalandı.
Sayın Bakan, 1987 yılında yürürlüğe girdi bu ve ondan sonra yine Birleşmiş
Milletler tarafından 2002 yılında bir seçmeli protokol imzalandı. Bu görmüş
olduğunuz protokol. Nedir bu protokol? Birleşmiş Milletler İşkenceye Karşı
Sözleşme ve Seçmeli Protokol. Bu protokolle cezaevlerindeki haksız
uygulamaların, işkencelerin, oradaki personelin yapmış olduğu kötü muamelelerin
denetlenmesi öngörülüyordu ve bunun için bütün üye ülkelere hem uluslararası
düzeyde hem de ulusal düzeyde denetim mekanizmalarının kurulması emredilmişti.
Türkiye bu sözleşmeyi, az önce bahsettiğim sözleşmeyi 27 Eylül 2011 tarihinde
onayladı sayın milletvekilleri. 27 Eylül 2011 tarihinde onaylayınca, o
sözleşmeye göre bir yıllık süremiz vardı, biz bir yıllık süre içerisinde bu
denetim mekanizmalarını kurmak zorundaydık. Nitekim 27 Eylül 2012 tarihinde
şimdiki Başbakan, o zamanki Dışişleri Bakanı Ahmet Davutoğlu gitti Birleşmiş
Milletlere, onayladığımız bu protokolü tevdi etti, “Evet, biz de Türkiye olarak
kuruyoruz.” dedi. 
Sayın Bakan, şimdi sizlere sormak
istiyorum: Cezaevlerindeki işkenceyi, zalimane davranışları habersiz olarak
denetlemek üzere kurulmuş olan bu kurum Türkiye’de mevcut mudur? İşin can alıcı
noktası buradadır. Şimdi, siz şunu bana söyleyeceksiniz: 2012 tarihinde,
bildiğiniz gibi, İnsan Hakları Kurumu kurduk. Siz bu görevi İnsan Hakları
Kurumuna verdiniz, İnsan Hakları Kurumunun 7 dairesinden bir tanesine verdiniz
ama bu kuruluş ve İnsan Hakları Kurumu hâlen Birleşmiş Milletler nezdinde
akredite olmamıştır sayın milletvekilleri. Yani Birleşmiş Milletler tarafından
kabul edilen bir denetim mekanizması Türkiye’de kurulmamıştır. İnsan Hakları
Kurumuyla ilgili, geçenlerde, bir başbakan yardımcısı… O zamanki itirazlarımızda
biz demiştik ki: “İnsan Hakları Kurumu da Birleşmiş Milletlerin Paris İlkeleri
çerçevesinde kabul ettiği bir kurum değildir. Yakın zamanda bunu
değiştirirsiniz.” Bir başbakan yardımcısı bize dedi ki geçen gün, iki hafta
önce: “11 maddesini değiştiren bir kanun hazırlıyoruz.” 
Bakın, dediğimiz noktaya geliyorsunuz
değerli milletvekilleri. Yani kendi kendimizi aldatmayalım. Yukarıdaki,
dışarıdaki uluslararası kuruluşlar zaten her şeyi çok net görüyorlar, Türkiye
ne yapıyor diye bakıyorlar. Türkiye’de çok ciddi, ağır insan hakları ihlalleri
var. Bu ağır insan hakları ihlallerinin en büyükleri cezaevlerinde oluyor
değerli arkadaşlar. Hasta mahkûmlar, mahkûmlara davranışlar, içerideki
mahkûmlara karşı gardiyanların davranışları, zalimane davranışlar, işkence,
bunların hepsi cezaevlerinde oluyor ama Türkiye, Birleşmiş Milletlere onay
vermesine rağmen, kabul etmesine rağmen bu denetim mekanizmalarını kurmuyor. 
Soru şu Sayın Bakan: Türkiye -İnsan
Hakları Kurumunun akredite olmadığı, Birleşmiş Milletlerin kabul etmediği-
cezaevlerindeki bu denetim mekanizmasını ne zaman kuracaktır? Soru bu, bu
kanunun gerisi hikâye değerli arkadaşlarım. Siz habersiz denetimi kabul ediyor
musunuz etmiyor musunuz? Uluslararası kuruluşlar Türkiye’ye bir gün gelip
cezaevlerinizi habersiz denetleyecek mi denetlemeyecek mi? Türkiye’deki
kuruluşlar bunu habersiz denetleyecek mi denetlemeyecek mi? 
Sorunun can alıcı noktası buradadır,
gerisi teferruattır diyorum, hepinizi sevgiyle saygıyla selamlıyorum. (CHP
sıralarından alkışlar)
BAŞKAN – Teşekkür ederiz Sayın Gök.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
2’nci maddeyi oylarınıza sunuyorum:
Kabul edenler… Kabul etmeyenler… 2’nci madde kabul edilmiştir.
3’üncü madde üzerinde üç adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 3. Maddesinin 1. Fıkrasının c) bendinde bulunan “ile şoförü”
ibaresinin madde metninden çıkarılmasını arz ve teklif ederiz.
 Yusuf Halaçoğlu Faruk
Bal Murat Başesgioğlu
 Kayseri Konya İstanbul
 Alim Işık Bülent
Belen
 Kütahya Tekirdağ
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 3. Maddesinin (j)
bendinin madde metninden çıkarılmasını arz ve teklif ederiz.
 Dilek Akagün Yılmaz Aytun
Çıray Ali İhsan Köktürk
 Uşak İzmir Zonguldak
 İsa
Gök  Gürkut Acar
 Mersin  Antalya
Türkiye Büyük
Millet Meclisi Başkanlığına
Görüşülmekte olan 616 sıra sayılı Bazı
Kanunlarda Değişiklik Yapılmasına Dair Kanun Teklifinin çerçeve 3 üncü
maddesinin teklif metninden çıkarılmasını arz ve teklif ederiz.
 Pervin Buldan Sırrı
Süreyya Önder Hasip Kaplan
 Iğdır İstanbul Şırnak
 Kemal Aktaş Erol
Dora
 Van Mardin
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) - Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Buyurunuz Sayın Kaplan.
Buyurunuz efendim.
HASİP KAPLAN (Şırnak) – Değerli arkadaşlar,
bir suç işledikten sonra tutuklanıp cezaevine konulan insanların durumunu
konuşuyoruz. Yani suç, hazırlık tahkikatı, tutuklama, sonra cezaevi koşulları,
dış güvenlik jandarma, iç güvenlik gardiyanlar, infaz memurları. 
Şimdi, ben, Sayın Adalet Bakanı burada
ve Sayın Adalet Bakanının bu konuya açıklık getirmesini isteyeceğim. Cizre’de
dün bir olay yaşandı. Plakası sökülmüş zırhlı araçlar, şehrin ana merkezinde,
dört yolda, İdil Caddesi’nde onlarcası rastgele ateş ediyorlar ve bu ateş
sonrası, diyelim bir grup gösteri yaptı, onların üzerine gidildi. Ne olursa
olsun ama plakaları sökülmüş, rastgele ateş açan zırhlılar, özel harekât
timleri ve 14 yaşında bir çocuk, Ümit Kurt, işe giderken kalbinden vurulup
öldürülüyor; göstericilerin içinde değil, olay yerinden geçerken. Yine, Ticaret
ve Sanayi Odasında çalışan bir yurttaşımız işe giderken aynı şekilde sırtından
vuruluyor ve arkasından, rastgele tarama sonucu 4 kişi daha yaralanıyor.
Böylesi bir durumda ne yapılması lazım? Yani adalet ne yapar? Savcılık ne
yapar? Polis ne yapar? Gider, olay mahallinde bir delil araştırması yapar, bir
tutanak tutar, failleri belirler. Orada savcılar ne yapar, başsavcılık ne
yapar? Gider… İnsan ölmüştür insan, insan hayatına kastedilmiştir ve gider,
orada 14 yaşındaki çocuğu bilerek veya bilmeyerek öldüren kimse tespit eder,
onun hakkında işlem yapar. Bunun gereği neyse onun kararını verir ve ondan
sonra cezaevi süreci başlar.
Şimdi, burada ben yine Adalet Bakanına
soruyorum: Çözüm süreci sonrası ne zaman ki oradaki olaylar duruldu, ne zaman
ki orada hendekler kapatıldı, ne zaman ki orada kamu düzeni diye bir sorun
olmadı, devletin güvenlik güçleri kamu düzenini bozmaya başladılar. Bunu
“Paralel yaptı.” deyip birilerinin sırtına atmak kolaydır, “Başkaları yaptı.”
demek kolaydır. Peki, adaletin görevi bunları tespit etmek değil midir? Şimdi
soruyorum. 
Şimdi, Cizre’de halk diyor ki: “Ne
zaman ki burada insanlar bu tür konularda sağlıklı kararlar alıp...” Cizre’deki
Ticaret ve Sanayi Odasından baro başkanlarına kadar, esnaf derneklerinden
sendikalara kadar bütün sivil toplum örgütleri hep beraber -İnsan Hakları
Derneği dâhil- son bir hafta içinde öldürülen 4 yurttaşımızın da polis
kurşunuyla öldürüldüğünü tespit ediyor. Sayın Adalet Bakanına buradan
soruyorum: Başsavcılar, savcılıklar bu konuda bir soruşturma açmış mıdır? Bir
soruşturma açtılarsa ne yaptılar? Bu soruşturmanın sonucu ne oldu? Hangi
zırhlıdan, hangi ekipten, hangi yerden ne şekilde geldiler, kim bunu yaptı?
Bunu yapanlar paralelci midir yoksa asli görevliler midir, kim yapıyor bunu,
kim bu provokatörler? 
Cizre’nin, her gün bir evladını orada
güvenlik güçlerinin zırhlı araçlarından atılan kurşunlarla vermeye tahammülü
yoktur, çok açık söylüyorum. Bugün bütün Cizreliler, yediden yetmişe kadar
bütün sivil toplum örgütleri, bütün duyarlı insanlar, vicdan sahibi olan
insanlar bunu protesto ettiler Cizre’de. Peki, adalet nerede burada? Savcılık
bunun neresinde? Savcılık, böylesi bir durumda bir yanlış varsa… Ve AK PARTİ
döneminde öldürülen çocuk sayısının da 200 olduğunu bu arada belirtmek
istiyorum.
(Mikrofon otomatik cihaz tarafından
kapatıldı)
HASİP KAPLAN (Devamla) – Burada,
adaleti siz yaşam hakkının ihlalinde sağlayamadıktan sonra cezaevlerinde neyi
sağlayabilirsiniz? Bütün mesele budur. Bunun ortaya çıkarılması için Sayın
Bakanın da açıklama yapması gerekir. 
Teşekkür ederim. 
BAŞKAN – Teşekkür ederiz Sayın Kaplan. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 3. Maddesinin (j)
bendinin madde metninden çıkarılmasını arz ve teklif ederiz. 
Ali İhsan
Köktürk (Zonguldak) ve arkadaşları
BAŞKAN – Komisyon önergeye katılıyor
mu? 
ADALET KOMİSYONU BAŞKANI AHMET İYİMAYA
(Ankara) – Katılamıyoruz Sayın Başkan. 
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Buyurunuz Sayın Köktürk. (CHP
sıralarından alkışlar) 
ALİ İHSAN KÖKTÜRK (Zonguldak) – Sayın
Başkan, değerli milletvekilleri; 616 sıra sayılı Ceza İnfaz Kurumları Güvenlik
Hizmetleri Kanunu Tasarısı’nın 3’üncü maddesi üzerine söz almış bulunuyorum.
Öncelikle yüce Meclisi saygıyla selamlıyorum. 
Değerli milletvekilleri, Adalet ve Kalkınma
Partisinin iktidarı döneminde tutuklu ve hükümlü mevcudunun 59 binlerden 159
binlere çıktığı, 2 bini aşkın mahkûmun cezaevlerinde öldüğü ve yine 50’yi aşkın
mahkûmun intihar ettiği, ısınma, beslenme ve yaşam kaynağımız olan suyun
kullanılmasına kadar pek çok sorunun yaşandığı ve cezaevlerindeki mahkûmların
sağlık hizmetlerinden yararlanamadığı… Böylesine önemli bir kanun tasarısını,
aslında çözüm getirmesi gereken bir düzenlemeyi görüşüyoruz. Ancak, maalesef,
görüşmekte olduğumuz 616 sıra sayılı Yasa Tasarısı, bu sorunları çözmenin
ötesinde, ceza infaz kurumlarının temel yapısında birtakım değişiklikler
yaparak sorunları daha da artıran, daha da derinleştiren bir düzenleme paketi
olarak karşımıza çıkmış bulunuyor. Bu düzenlemeye, bu pakete baktığımızda,
cezaevlerindeki dış güvenliğin tıpkı iç güvenlik gibi İçişleri Bakanlığından
alınarak, Jandarma Genel Komutanlığından alınarak Adalet Bakanlığına
devredildiğini, Adalet Bakanlığı bünyesinde iç güvenlik, dış güvenlik ve
müdahale birimlerinin oluşturulduğu, oluşturulan bu iç güvenlik, dış güvenlik
müdahale birimlerine kanundaki belli şartların gerçekleşmesi hâlinde ve yine
verilen emrin ifası sırasında aktif ve pasif direniş hâlinde zor kullanma
yetkisinin verildiği, zor kullanma yetkisini kullanma derecesinin ve
sorumluluklarının cumhuriyet başsavcılarına bırakıldığı pek çok düzenlemenin bu
pakette yer aldığını görüyoruz. 
Değerli
milletvekilleri, maalesef, bu düzenlemeler aslında cezaevlerinde yaşanan
sorunların ve bunların izlenmesini, denetlenmesini kolaylaştıran düzenlemeler
olarak değil, sorunları derinleştiren düzenlemeler olarak karşımıza çıkmış
bulunuyor. 
Öncelikle,
cezaevlerinin dış güvenliğinin tıpkı iç güvenlik gibi Adalet Bakanlığına
bağlanması çifte denetim mekanizmasını ortadan kaldırarak Adalet Bakanlığının
bünyesinde cezaevlerinde bir denetim zafiyetinin oluşmasına yol açacak bir
sorun olarak görünüyor. Önceden Jandarma Genel Komutanlığı ve İçişleri
Bakanlığı, Adalet Bakanlığından bağımsız bir birim olarak cezaevleri
güvenliğinde ve denetiminde söz sahibiyken, maalesef bu denetim sadece tek bir
organın, tek bir kurumun şahsında ve sıfatında birleştiriliyor. 
Yine, iç
güvenlik birimlerine, dış güvenlik birimlerine ve müdahale birimlerine maalesef
kanunda gösterilen şartlarda aktif ve pasif direniş hâlinde zor kullanma
yetkisinin verilmesi, bu yetkinin kullanılması sırasında bu hakkın kötüye
kullanılması ve hatta aşırı şiddet uygulanması gibi sorunları beraberinde
getiriyor. İşte, böyle önemli sorunların beraberinde getirildiği bir süreçte aslında
cezaevlerinin denetimlerinin cezaevi izleme kurulları kanalıyla daha da olağan
hâle getirilmesi, daha da etkin ve işlevsel hâle getirilmesi gerekirken,
maalesef cezaevleri izleme kurullarının yapısı nedeniyle bunun pek olanaklı
olmadığı, mümkün olmadığı açıkça görülüyor. 
Az önce Grup
Başkan Vekilimiz Sayın Levent Gök’ün ifade ettiği gibi, Türkiye’de maalesef
cezaevleri izleme kurulları, Adalet Bakanlığının kontrolündeki, illerdeki
adalet başkanlık divanı tarafından, illerdeki adalet divanları tarafından
yerine getiriliyor yani seçimler onlar tarafından gerçekleştiriliyor. 
Değerli arkadaşlar, 2010 yılında
yapılan referandumdan sonra maalesef Hâkimler ve Savcılar Yüksek Kurulu Adalet
Bakanlığının ikinci müsteşarlığına dönüştürülmüş durumda. Adalet Bakanlığının
ikinci müsteşarlığına dönüştürülen HSYK’dan sonra illerdeki adalet komisyonları
ve başkanlıkları tamamen Adalet Bakanlığının kontrolüne girmiş durumda. 
Şimdi, bir taraftan iç denetimi ve dış
denetimi tamamen tek bir kurumda, Adalet Bakanlığında birleştiriyoruz, diğer
taraftan bunun denetimini yapacak izleme kurullarını da tekrar Adalet
Bakanlığının kontrolünde olan adalet komisyonlarına bırakıyoruz. Yani hem
icrayı yapacak, uygulamayı yapacak organ ile denetimi yapacak organı, görüntüde
olmasa bile aslında gerçekte tek bir sıfatta, tek bir kurumda birleştiriyoruz.
Bunun demokrasiyle bir ilgisi yok Sayın Bakanım. Yani dolayısıyla bu düzenleme
cezaevindeki sorunları daha da artıracaktır. 
Bunun dışında, zor kullanma yetkisini
cumhuriyet başsavcılıklarına bırakıyoruz.
Değerli arkadaşlar, bugün cumhuriyet
başsavcıları maalesef cumhuriyetin savcıları değildir. Bugün cumhuriyet
başsavcıları, Adalet Bakanlığının ve iktidarın dışında doğrudan
Cumhurbaşkanının savcısı hâline gelmiştir. Geçtiğimiz günlerdeki 17 ve 25
Aralık soruşturmalarında açıkça görüldüğü üzere…
(Mikrofon otomatik cihaz tarafından
kapatıldı) 
ALİ İHSAN KÖKTÜRK (Devamla) - …aklama
kararları veren cumhuriyet başsavcıları bugün cumhuriyetin savcısı değil,
Cumhurbaşkanının savcısıdır ve zor kullanma yetkisi de cezaevlerinde doğrudan
cumhuriyet savcıları tarafından değil, Cumhurbaşkanı tarafından
kullanılacaktır. Bunun da demokratik rejimle ve hukuk devletiyle bir ilgisi ve
alakasının olmadığını düşünüyoruz.
Bu duygu ve düşüncelerle yüce Meclisi
saygıyla selamlıyorum. (CHP sıralarından alkışlar)
BAŞKAN – Teşekkür ederiz Sayın Köktürk.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
 Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 3. Maddesinin 1. Fıkrasının c) bendinde bulunan “ile şoförü”
ibaresinin madde metninden çıkarılmasını arz ve teklif ederiz.
Yusuf Halaçoğlu
(Kayseri) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Genel Kurulun takdirine bırakıyor efendim Komisyon.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılıyoruz Başkanım.
BAŞKAN – Gerekçeyi mi okutuyorum?
YUSUF HALAÇOĞLU (Kayseri) – Gerekçe.
BAŞKAN – Gerekçeyi okutuyorum:
Gerekçe:
Şoför yardımcı hizmet sınıfından olup
dış güvenlik görevlisi olarak değerlendirilemez.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Kabul edilen bu önerge doğrultusunda 3’üncü
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
4’üncü madde üzerinde iki önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 4. Maddesinin başlığının
“Kurumlarda güvenlik hizmetlerinin yürütülmesinde gözetilecek ilkeler” şeklinde
değiştirilmesini arz ve teklif ederiz.
 Dilek Akagün Yılmaz Ali
İhsan Köktürk Aytun Çıray
 Uşak Zonguldak İzmir
 İsa Gök Gürkut
Acar Muharrem Işık
 Mersin Antalya Erzincan
Türkiye Büyük Millet Meclisi Başkanlığı’na
Görüşülmekte
olan 616 sıra sayılı Bazı Kanunlarda Değişiklik Yapılmasına Dair Kanun
Teklifinin çerçeve 4 üncü maddesinde yer alan “göz önünde bulundurulur.”
ibaresinin “esas alınır.” şeklinde değiştirilmesini arz ve teklif ederiz.
 Pervin Buldan Sırrı
Süreyya Önder Hasip Kaplan
 Iğdır İstanbul Şırnak
 Kemal Aktaş Erol
Dora İdris Baluken
 Van Mardin Bingöl
BAŞKAN –
Komisyon kabul ediyor mu?
ADALET KOMİSYONU
BAŞKAN AHMET İYİMAYA (Ankara) – İştirak etmiyor efendim.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Sayın
Baluken, buyurunuz efendim.
İDRİS BALUKEN
(Bingöl) – Teşekkür ediyorum.
Sayın Başkan,
değerli milletvekilleri; hepinizi saygıyla selamlıyorum.
Adalet
Bakanlığıyla ilgili bir kanun tasarısını görüşüyoruz. O nedenle, adaletin rafa
kaldırıldığı Bingöl’deki gelişmelerle ilgili Genel Kurulu bilgilendirmek
istiyorum. 
Demin Hasip Bey
burada Cizre’de yaşananlarla ilgili birtakım bilgiler aktardı. Bingöl’de de şu
anda aynı güçlerin, aynı karanlık merkezlerin devlete sırtını dayayarak
birtakım arayışlar içerisinde olduğunu vurgulamak istiyorum. Son iki aydır
Bingöl’de devlet, devlet olmaktan çıkmış, devlet içerisinde birtakım yapılanmalar
ya da bazı kişiler sırtını devlete yaslayarak âdeta Bingöl’ü karanlık
cinayetler merkezi hâline getirmek için özel bir uğraş içerisindeler. Ve bu
konuda da ne Adalet Bakanlığının ne de Hükûmetin hiçbir duyarlılığını biz
görmüyoruz. İki aydır burada Bingöl Emniyet Müdürüne yönelik yapılan suikastın
failleri kimdir diye soruyoruz, o suikastla birlikte Genç Köprüsü’nde yargısız
infaz edilen 4 gencin katilleri kimdir diye soruyoruz. Bir devlet düşünün ki
emniyet yetkililerine kurşun sıkmış olanları saklıyor, emniyet müdürüne suikast
yapanları saklıyor, olayla hiçbir ilgisi olmayan 4 vatandaşın yargısız infaz
edilmesiyle ilgili suspus oluyor ve bir devlet düşünün ki emniyet müdürü,
valisi, oradaki askerî yetkilisi, buradaki İçişleri Bakanına, Başbakana yalan yanlış
bilgiler aktarıyorlar. Başbakan, Cumhurbaşkanı, İçişleri Bakanı çıkıp
Bingöl’deki olayla ilgili, aradan bir saat geçtikten sonra “Suçlular
cezalandırılmıştır.” diye yargısız infazı meşrulaştırıyor. 
Beş dakikalık bir sınır olduğu için
bunu diğer önergede de konuşacağım çünkü artık bu durumu mahkeme başkanı,
mahkeme hâkimi bile kabullenmeyecek bir duruş ortaya koymaya başladı. Böylesi
bir durumla karşı karşıyayız. Hâlâ bu emniyet müdürünün, valinin, Genelkurmay,
askerî yetkilinin niye Başbakanı, İçişleri Bakanını bu şekilde yönlendirdiğine
dair tek bir soruşturma bile yapılmadı. Böyle bir anlayış olur mu? 
Bakın, bu emniyet müdürüne yönelen
suikastı açığa çıkarmadığınız için yaklaşık bir iki hafta sonra da çevik kuvvet
şube müdürüne yönelik bir silahlı saldırı gerçekleşti. Bütün medya organları
“PKK çevik kuvvet şube müdürüne silahlı saldırıda bulundu.” diye manşetler
attı. Hemen iki gün sonra Bingöl Valisi olayın PKK’yle bir ilgisi olmadığını,
kazaen –ne anlama geliyorsa onu da bilmiyoruz- meydana gelmiş bir olay olduğunu
açıkladı. Ondan iki gün sonra da yine aynı resmî yetkililer, oradaki çevik
kuvvet şube müdürünün, bir korucunun eşiyle gönül ilişkisi olduğu için o korucu
tarafından vurulduğunu söyledi. Bu kadar kendi içerisinde büyük bir çatışma,
güç çatışması içerisine giren bir devlet yapılanmasından bahsediyoruz ve bütün
bunlar Bingöl’de sümen altı ediliyor. Ankara’da siz nasıl buranın karanlık
dehlizlerine gömmek istiyorsanız, o şekilde Bingöl’de de, Bingöl’ün karanlık
dehlizlerine bu devlet içerisindeki faili meçhul cinayetler bir şekilde
ötelenmeye çalışılıyor. 
Burada özellikle Bingöl Savcısının ve
Bingöl Emniyet Müdürünün özel bir gayret içerisinde olduğunu vurgulamak
istiyorum. Bingöl Savcısı bütün bu olaylarla ilgili, ilgisi olmayan partili
arkadaşlarımızı gözaltına alma kararlarını çıkartmış, Bingöl emniyeti de
hukuksuz bir şekilde önüne gelen partililerimizi, üniversiteli öğrencileri
gözaltına almaya başlamıştır. Sayın Adalet Bakanına da o dönemde telefonla ben
ulaştım. Bir parti meclisi üyemize iki gün boyunca avukat görüşü, yakınlarının
görüşü yaptırılmadan ameliyat olacak seviyede işkence yapıldı. Hastanede
doktorun “Hayati riski vardır.” demesine rağmen, hastaneden alınıp, parti
meclisi üyesi arkadaşımız zorla mahkemeye, karakola götürüldü ve Adalet
Bakanının bu konuyla ilgili bilgisi olmasına rağmen bu yaşanan hukuksuzlukla
ilgili tek bir idari soruşturma bile başlatmadığını burada vurgulamak
istiyorum. 
Ben, özellikle bu konuda söyleyecek
başka sözler olduğunu vurguluyorum, bir sonraki önergede de konuşmamı
tamamlayacağım.
Genel Kurulu saygıyla selamlıyorum.
BAŞKAN – Teşekkür ederiz Sayın Baluken.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 4. Maddesinin başlığının
“Kurumlarda güvenlik hizmetlerinin yürütülmesinde gözetilecek ilkeler” şeklinde
değiştirilmesini arz ve teklif ederiz.
Muharrem Işık
(Erzincan) ve arkadaşları
BAŞKAN – Komisyon önergeye katılıyor
mu?
ADALET KOMİSYONU BAŞKANI AHMET İYİMAYA
(Ankara) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Sayın Başkan.
BAŞKAN – Buyurunuz Sayın Işık. (CHP
sıralarından alkışlar) 
MUHARREM IŞIK (Erzincan) – Sayın
Başkan, değerli milletvekilleri; hepinizi saygılarımla selamlıyorum.
Sayın Bakanım, konuşmama başlamadan
önce, Erzincan’da biliyorsunuz yeni bir hapishane yapıldı, daha bitmedi gerçi
ama hapishanenin eksikleri çok fazla; şu anda geçici kabulü yapıldı ama
eksikleri çok fazla. Personel açığımız çok; araç yok, araç eksiği var; sağlık
personeli eksiği var, zaten aile hekimi gelip bakıyor, onda sıkıntı var; şu
anda üçerli ranzalar yapmaya başladılar, herhâlde sayı 1.000’e çıkarılacak.
Dolayısıyla, acilen önce araç, personel ve sağlık personeli yönünden de eğer
yardımcı olursanız çok seviniriz. Tabii, hapishanenin açılmasını istemezdik ama
yapıldı, oradaki hemşehrilerimiz de rahat etsin, çalışanlarımız da rahat etsin.
Sayın Bakanım, tabii, Erzincan’a 5
katrilyonluk bir yatırım yapılmış. O yatırım, işte, bir cezaevi, bir de adliye,
diğerlerinin hepsi TOKİ’den, yollardan, şuradan buradan harcanan paralar yani
Erzincan’a yapılan -devletinki- cezaevi ile adliyeden başka bir şey yok. 
Sayın Bakanım, 19/11/2014 tarihinde
burada konuşma yapmışım, o zaman 155.863 tutuklu ve hükümlü varmış; bugün
itibarıyla, 7/1/2015 itibarıyla -biraz önce aldım arkadaşlardan- 159.452
tutuklu ve hükümlü var yani kırk dokuz günde –maşallah, fabrika gibi
çalışıyorsunuz- 3.589 kişiyi tutuklamışsınız ya da hüküm, ceza vermişsiniz.
Erzincan’da geçen hafta ufak bir gerginlik oldu -hiç istemediğimiz şey- hemen
en ufak bir şeyde 11 kişiyi içeri attınız, tutuklandılar, 11 kişi gitti. 
Daha önce söylemiştim, 28 bin kişi
uyuşturucudan, 27 bin kişi hırsızlıktan, 27 bin kişi cinayetten yatıyor. Bu da
zaten ülkenin aslında ekonomisinin ne duruma geldiğini gösteren bir şey. 
Tabii, cezaevlerindeki gönüllü
mahkûmlar gardiyanlar, oradaki çalışanlar. Bunların sıkıntılarına ufak tefek
bir düzeltme yapmışsınız ama biz, özellikle cezaevlerini gezen Komisyon olarak
bunların yetersiz olduğunu… Orada çalışan insanların, özellikle bu
gardiyanların ne bayramları var ne yılbaşıları var ne bir resmî tatil günleri
var, hiçbir günleri yok, her gün orada sürekli çalışıyorlar, on iki saat
çalışıyorlar, çoğunun psikolojisi bozuk. Tamam, içlerinde, gerçekten, orada
insanlığa yakışmayan muamele yapan insanlar da var. Bir söz var biliyorsunuz,
bir uyuzlu dana bir ahırı batırır ama diğer, orada normalde görev yapmak
isteyen ama ekonomik olarak sıkıntı içinde olan, psikolojisi bozuk insanlar
var, bunlara yapılan bu iyileştirmenin yeterli olduğunu düşünmüyoruz. Bu
konunun da gözden geçirilmesi gerekir diye düşünüyoruz. 
Biz geçen haftalarda cezaevi komisyonu
olarak Eskişehir Cezaevine gittik. Cezaevinde bir yangından dolayı isyan
çıktığı için herkesle görüşemedik ama kadınlarla ve çocuklarla görüştük, bir de
LGBT’li olan mahkûmlarla görüştük. Orada gördüğümüz şeyler gerçekten içler
acısı. 
Sayın Bakanım, özellikle size göstermek
istiyorum: Şu çocuk… Bakanım bakmıyor. 
Sayın Bakanım, şu resmi görmenizi
istiyorum, basında çıktı. Bunlar, Eskişehir’de içeride mahkûm yatan çocuklar.
Şu çocuğa -basında çıktığı için gösteriyorum, 3 yaşında bu çocuk- soruyoruz,
diyoruz ki: “Büyüyünce ne olacaksın?” Ne diyor biliyor musunuz o çocuk?
“Büyüyünce evleneceğim, kocamın boynunu keseceğim.” İşte, hapishanedeki bu
çocuklar bu psikolojiyle yetişiyorlar. Bu çocuk 3 yaşında. En azından devlet
olarak… Ha, orada sağ olsun, Tepebaşı Belediyemiz, Kazım Kurt ağabeyimiz orada
çok iyi hizmetler veriyor, hediyelerini götürdü, bezlerini veriyor, mamalarını
vermeye çalışıyor ama bunlara kreş lazım, bunların orada kalmaması lazım. Bu
çocuk o lafı söylüyor, hepimiz orada gerçekten psikolojisinin ne kadar bozuk
olduğunu gördük. Çocuğun ağzından çıkan laf bu, 3 yaşındaki çocuk “Büyüyünce
evleneceğim, kocamın boynunu keseceğim.” diyor. Bu çocuklar orada yaşadığı
zaman yarın bu ülkede ne olacağı, nasıl bir izden gideceği belli. Siz zaten
alıştınız, tuttuğunuz içeri. 
Artı, kocası
aynı şekilde tutuklu ama kocasında ileri derecede böbrek yetersizliği var,
böbrek yetersizliğinden dolayı hastanede yatıyor, hareket edemiyor, ondan
dolayı da ranzaya bağlı bir şekilde yatıyor. İçeride onun da artık tutuklu
kalmasının ne anlamı var bilmiyorum. 
Bir de, son olarak şunu söyleyeyim,
zamanım kalmadı yine, LGBT’li tutuklular diyorlar ki: “Biz artık bu işten
vazgeçtik, bundan sonra artık hiç şey yapmak istemiyoruz ama günahlarımız
affolsun diye burada Kur’an-ı Kerim öğrenmek istiyoruz, dinî bilgi almak
istiyoruz ama biz imamların karşısına gittiğimiz zaman bize çok kötü
davranıyorlar, bize hiçbir hizmet vermiyorlar, bize oradaki bakış açıları çok
kötü.” Artı, orada özellikle başka mahkûmların LGBT’li tutuklulara çok kötü
davrandıklarını ve onların yanına gitmek için çeşitli numaralar yaptıklarını
anlatıyorlar. Cezaevlerinde yapılması gereken şey, özellikle bunlarla ilgili
ayrı bir cezaevi yapılması, bunların aynı yerde değil, hepsinin ayrı olarak
tutulması gerektiğini düşünüyoruz.
Tabii, çıkan bu maddelerde yine o
gardiyanların bir sorununun çözülmediğini göreceğiz, keşke onların sorunları
daha iyi çözülse.
Hepinizi saygılarımla selamlıyorum.
(CHP sıralarından alkışlar)
BAŞKAN – Teşekkür ederiz Sayın Işık.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
4’üncü maddeyi oylarınıza sunuyorum:
Kabul edenler... Kabul etmeyenler... 4’üncü madde kabul edilmiştir. 
Otuz dakika ara veriyorum.
Kapanma Saati :
19.07
DÖRDÜNCÜ OTURUM
Açılma Saati: 19.42
BAŞKAN: Başkan Vekili Şükran Güldal
MUMCU
KÂTİP ÜYELER: Mine
LÖK BEYAZ (Diyarbakır), Muharrem IŞIK (Erzincan) 
----0----
BAŞKAN – Sayın milletvekilleri, Türkiye
Büyük Millet Meclisinin 39’uncu Birleşiminin Dördüncü Oturumunu açıyorum.
616 sıra sayılı Kanun Tasarısı’nın
görüşmelerine devam edeceğiz.
Komisyon ve Hükûmet yerinde.
5’inci madde üzerinde iki önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 5. Maddesinin 3.
Fıkrasındaki “kampüslerdeki” ibaresinin “yerleşkelerdeki” “kampüslerden”
ibaresinin “yerleşkelerden” şeklinde değiştirilmesini arz ve teklif ederiz. 
 Dilek Akagün Yılmaz Nurettin
Demir  Ali İhsan Köktürk
 Uşak Muğla Zonguldak İsa
Gök  Aytun Çıray Gürkut
Acar
 Mersin  İzmir
 Antalya
Türkiye Büyük
Millet Meclisi Başkanlığına
Görüşülmekte olan 616 sıra sayılı Bazı
Kanunlarda Değişiklik Yapılmasına Dair Kanun Teklifinin çerçeve 5 inci
maddesinin teklif metninden çıkarılmasını arz ve teklif ederiz.
 Pervin Buldan Sırrı
Süreyya Önder Hasip Kaplan
 Iğdır İstanbul Şırnak Kemal
Aktaş Erol Dora İdris Baluken
 Van  Mardin Bingöl
BAŞKAN – Komisyon bu sön önergeye
katılıyor mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) - Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Sayın
Baluken, buyurunuz.
İDRİS BALUKEN
(Bingöl) – Teşekkür ediyorum Sayın Başkan.
Değerli
milletvekilleri, tekrar hepinizi saygıyla selamlıyorum.
Demin, Bingöl’de
yaşananlarla ilgili durumu özetlemeye çalışmıştım. Hemen hafıza canlansın diye
tekrar altını çizerek ifade edeyim. Bingöl Emniyet Müdürü ve ekibine yönelik
bir suikast yapıldı, gözaltına alınan ya da tutuklanan tek bir kişi yok bu
olayla ilgili. 4 genç Genç Köprüsü’nde yargısız infaz edildi, katledildi,
bununla ilgili tek bir gözaltı ya da tutuklama yok. Ondan kısa bir süre sonra
çevik kuvvet şube müdürü silahlı saldırıya uğradı, tek bir gözaltı ya da
tutuklama yok. Bütün bunların üzerinin örtülmesine yönelik bilinçli bir çaba
var, hem Bingöl emniyetinde hem de Bingöl savcısında.
Bakın, demin
bahsettiğim, haksız yere gözaltına alınıp işkenceden geçirilen ve yüz kemikleri
kırıldığı için ameliyat olmak zorunda kalan parti meclisi üyesi arkadaşımız
geçen mahkemede, ilk mahkemede serbest bırakıldı. Mahkeme hâkiminin orada ifade
ettiği cümleleri size aktarmak istiyorum. Olay anını gösteren güvenlik kamera
görüntüleri medyaya yansımış olmasına rağmen, bu görüntülere ilişkin bir
detaylı inceleme sonucunun olayın üzerinden üç ay gibi bir süre geçmesine
rağmen dosyaya konmadığını ve dolayısıyla, olayın bu hâliyle vahim bir boyutta
olduğunu mahkeme başkanı değerlendirmiş. “Şüphelilerin telekomünikasyon yoluyla
iletişiminin tespitine ilişkin belgelerin TİB’den olayın hemen akabinde
gönderilmiş olmasına rağmen yine uzun bir süre boyunca buna ilişkin bilirkişi
raporunun dosyaya yansıtılmadığı…” Ben bu Genel Kurulda da olayla ilgili
kriminal inceleme sonuçlarını falan da söylemiştim. Yani özcesi, aradan üç ay
geçmesine rağmen ne kriminal inceleme bulguları ne telefonla ilgili birtakım
iletişim bilgileri ne de MOBESE kamera görüntüleri doğru dürüst dosyaya
konmamış. Bilinçli bir şekilde, bu dosyayı takip eden savcı tarafından bu
olayların üzeri örtülmeye çalışılıyor ve bu savcı bütün bunlar yetmiyormuş gibi
halk üzerinde terör estirmeye devam ediyor. Her gün Bingöl’de DBP, HDP il
yöneticileri, üniversite öğrencileri âdeta kapıları kırılırcasına ev baskınlarına
maruz kalıyorlar, gözaltına alınıyorlar, tutuklanıyorlar. Böyle bir yerde
adaletten de sosyal devletten de hukuk devletinden de bahsetmek mümkün değil.
Sayın Adalet Bakanı burada ama ben tüm
Hükûmete seslenmek istiyorum. Buna göz yuman Bingöl Valisi başta olmak üzere
Bingöl Emniyet Müdürü ve Bingöl savcısının bu olayın üzerini neden bu kadar
telaşla örtmek istediğine dair acil olarak bir idari soruşturma açılmalıdır.
Başbakanı, Cumhurbaşkanını, İçişleri Bakanını yalan yanlış bilgilerle yönlendirmeye
çalışan bir mekanizma mutlaka ortaya çıkarılmalıdır. Bunu ortaya çıkarmadığınız
zaman buradan çıkıp “paralel birtakım yapılanmaların faaliyeti” dediğinizde
hiçbir inandırıcılığınız kalmaz. Halk üzerindeki bu uygulanan gözaltı ve
tutuklama, baskı terörünün bir an önce sonlandırılması, üniversite
öğrencilerinin eğitim hakkını gasbedecek uygulamaların bir an önce
kaldırılması, Bingöl’deki mevcut -faili malum bizce- olayların açığa
çıkarılmasıyla ilgili bir süreç yürütülmelidir.
Biz açık bir şekilde uyarıyoruz.
Cizre’de, Yüksekova’da, Bingöl’de, Urfa’da şu anda Hükûmetinizin sorumluluğu
altında ve bilgisi dâhilinde karanlık birtakım işler çevriliyor. Orada âdeta
bütün kent merkezlerini kan gölüne çevirmek isteyen birtakım yaklaşımlar ortaya
konuyor. Bunlarla ilgili acil tedbirlerin alınması gerektiğini tekrar ifade
ediyorum. Özellikle de tekrar altını çizerek vurguluyorum: Bu dosyalarla ilgili
olayın üstünü örtmeye çalışan savcının da derhâl görevden alınması gerektiğini
burada ifade etmek istiyorum.
Genel Kurulu saygıyla selamlıyorum.
BAŞKAN – Teşekkür ederiz Sayın Baluken.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 5. Maddesinin 3.
Fıkrasındaki “kampüslerdeki” ibaresinin “yerleşkelerdeki” “kampüslerden”
ibaresinin “yerleşkelerden” şeklinde değiştirilmesini arz ve teklif ederiz.
Nurettin Demir
(Muğla) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) - Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Buyurunuz Sayın Demir,
buyurunuz efendim. (CHP sıralarından alkışlar)
NURETTİN DEMİR (Muğla) – Sayın Başkan,
saygıdeğer milletvekilleri; adaletin ve hukukun iyice sorgulandığı, ayaklar
altına alındığı bir Türkiye’de Adalet Bakanlığının bir düzenleme yasasını
görüşüyoruz. Ben de 5’inci madde üzerine söz aldım. 
Sahi, gerçekten, Sayın Bakan, ne
oluyor? Hukuk, adalet, evet, bu kadar darbe aldı Türkiye’de ama Bingöl’de ne
oluyor, Cizre’de ne oluyor, doğuda ne oluyor? Güvenlik bu kadar zafiyet
gösterdiğine göre ciddi sorunlar var Türkiye’de. Yani, bir açıklama yapmanız
gerekir, gerçekten huzursuz oluyoruz. Batıda 3 kişi sokakta yürümeye kalkışsa,
bir toplantı yapmaya kalkışsa coplarla falan çıkıyorsunuz karşısına, kafasını,
gözünü kırıyorsunuz ama doğuda kan gövdeyi götürüyor, Hükûmetten ses çıkmıyor. Ne
ilginçtir!
Sayın Bakan, Sayın Başkan; ben 5’inci
maddeyle ilgili vermiş olduğumuz önergenin kabul edilmediğini gördüm. Eğer size
Osmanlıca teklif etseydik kabul mü edecektiniz? Ben çok merak ediyorum yani öz
Türkçede “kampüs” uygun bir kelime mi? “Yerleşke” diyoruz, Türkiye’de
kullanılıyor, üniversitelerde kullanılıyor, çok saygın bir kelime. Yani
“cezaevleri kampüsü” uygun bir terim mi? Yani, madem öyle, onu Osmanlıcaya
çevirin, daha da iyi olur. “Yerleşke” oldukça güzel bir Türkçe. Keşke bu
terimlerin çoğunu kullanabilsek. 
Tabii ki bu yasayla birlikte 34 bin
civarında yeni personel alınacak, yeni müdürler, müdür yardımcıları alınacak.
Umarım, Millî Eğitim Bakanlığının okul müdürü atamaları, şube müdürü atamaları
gibi olmaz Sayın Bakan, liyakata uygun, gerçekten hak eden insanların buraya
atanması konusunda gayret ve çaba gösterirsiniz, biz de alkışlarız. Eğer böyle
olmazsa vay hâline o cezaevindeki insanların. Eğer AKP yandaşları atanacak
olursa bu ülke bundan sonra daha büyük sıkıntılar yaşayacaktır. 
Geçen hafta Eskişehir’de H tipi
cezaevine gittik. Biliyorsunuz, Cumhuriyet Halk Partisi Cezaevleri İnceleme ve
İzleme Komisyonu olarak bugüne kadar 150’den fazla cezaevinde 1.500 dolayında
mahkûmla görüştük. Ben özellikle teşekkür ediyorum, bizi, milletin vekilini ilk
defa adam gibi karşıladılar. Kendilerine özellikle buradan -hem Bakanlığınız
nezdinde de belirtmek istiyorum- teşekkür ediyorum. Ama içeride özellikle
cinsel tercihi farklı olan insanların gerçekten çok mağdur olduğunu görüyoruz.
Bunu Türkiye’de birçok cezaevinde de görüyoruz. Kur'an kursuna gitmek
istiyorlar, gidemiyorlar; kitap okumak istiyorlar, okuyamıyorlar; spor yapmak
istiyorlar, yapamıyorlar; açık cezaevine nakledilme hakları doğmuş ama cinsel
tercihlerinden dolayı gönderilmiyorlar. Bu ayrımcılığa -bu, tabii, birçok
alanda var da bu çok tipik- bir çözüm getirmek gerekiyor Sayın Bakan. 
Ben özellikle her gittiğim yerde yemek
listesi isterim Sayın Bakan. Bakın, çok da güzel bir menü ama -sarıyla da
işaretlediğim gibi- haftanın bir günü zeytin veriyorlar, bir günü, o da 3 tane,
1 tane de elma veriyorlar. Sayın Bakan, biz zeytin üreten bir ülkeyiz.
Zeytinyağımız bol, zeytinimiz ucuz. Nar istediğiniz kadar, dalında, tanesi 4
kuruş yani kilosu 20-25 kuruşa, alan yok. Lütfen, bir tamim iletin ve diğer
yatılı okullar, askerî birlikler ve toplu yiyeceklerin olduğu yerde kendi yerli
malı üretimlerimizi arttıralım. Yani, çiftçimize de büyük katkı sağlanmış olur.

Sayın Bakan, özellikle diyoruz ki:
Cezaevleri bir hapishane değildir ama söylemde öyle değil maalesef. İşkencenin
ganisi orada. Özellikle, Antalya’da genç bir kardeşimiz işkenceden geçirildi,
dört gün özellikle açlık grevi yaptı. Cumhuriyet savcılığına müracaat da
ettiler.
(Mikrofon otomatik cihaz tarafından
kapatıldı) 
NURETTİN DEMİR (Devamla) - Ve bu tür
işkenceler maalesef artıyor, sık sık da Türkiye'de bu işkence olaylarını ve
bunların çığlıklarını duyuyoruz.
Teşekkür ederim. (CHP sıralarından
alkışlar)
BAŞKAN – Teşekkür ederiz Sayın Demir.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
5’inci maddeyi oylarınıza sunuyorum:
Kabul edenler… Kabul etmeyenler… 5’inci madde kabul edilmiştir.
6’ncı madde üzerinde üç önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 6. Maddesinin 2. Fıkrasında bulunan en az üçer ibaresinin madde
metninden çıkarılmasını yerine yeteri kadar ibaresinin eklenmesini arz ve
teklif ederiz.
 Faruk Bal Bülent
Belen Yusuf Halaçoğlu
 Konya Tekirdağ Kayseri
 Murat Başesgioğlu Alim
Işık
 İstanbul Kütahya
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 6. Maddesinin 1.
Fıkrasındaki "İç güvenlik daire başkanlığı ile dış güvenlik" ibaresinin
madde metninden çıkarılmasını 3.fıkrasının ise aşağıdaki gibi değiştirilmesini
arz ve teklif ederiz.
"(3) Kanunda belirtilen güvenlik
hizmetlerinin yerine getirilmesinden Daire başkanlığı sorumludur"
 Dilek Akagün Yılmaz  Ali
İhsan Köktürk  İsa Gök
 Uşak  Zonguldak
 Mersin
 Aytun Çıray  Gürkut
Acar  
 İzmir  Antalya
 
Türkiye Büyük Millet Meclisi
Başkanlığına
Görüşülmekte olan 616 sıra sayılı
Bazı Kanunlarda Değişiklik Yapılmasına Dair Kanun Teklifinin çerçeve 6 ıncı
maddesinin teklif metninden çıkarılmasını arz ve teklif ederiz.
 Pervin Buldan  Sırrı
Süreyya Önder  Hasip Kaplan 
 Iğdır  İstanbul
 Şırnak
 Kemal Aktaş  Erol
Dora 
 Van  Mardin
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
ORMAN VE SU İŞLERİ BAKANI VEYSEL
EROĞLU (Afyonkarahisar) – Katılmıyoruz Başkanım. 
BAŞKAN – Sayın Baluken, buyurunuz.
İDRİS BALUKEN (Bingöl) – Teşekkür
ederim.
Sayın Başkan, değerli
milletvekilleri; tekrar hepinizi saygıyla selamlıyorum.
Bundan tam iki yıl önce, 9 Ocakta,
Paris’in orta yerinde, Avrupa’nın göbeğinde 3 Kürt devrimci kadını çok hunhar
bir şekilde katledildi. Tarihe Paris katliamı olarak geçen bu katliamda Sakine
Cansız, Leyla Söylemez ve Fidan Doğan, çok acımasız bir şekilde, bütün
insanlığın vicdanını kanatacak şekilde katledildiler. O günden bugüne kadar
Türkiye Cumhuriyeti’nin mevcut Hükûmeti ya da Adalet Bakanlığı bu cinayetin
açığa çıkması için, bu cinayetin bütün arka planının tarih önünde ortaya
çıkması için -deyim yerindeyse- hiçbir girişimde bulunmadılar. Cinayetle
ilgili, biliyorsunuz, daha sonra Ömer Güney adında bir zanlı yakalandı. Bu
zanlının daha önce Türkiye’de belli bağlantılarının olduğu, cinayetten hemen
önce haftalar boyu defalarca Türkiye’ye gelip gittiği, burada muhtemelen
cinayetin planlamalarının da tartışıldığı önemli görüşmeler yaptığı, yüzlerce
telefon görüşmesi yaptığı bilgisi sabit olmasına rağmen bugüne kadar Ömer
Güney’in Türkiye’deki bağlantılarıyla ilgili ne Adalet Bakanlığı ne de AKP Hükûmeti
tek bir bilgiyi açığa çıkarıp kamuoyuyla paylaşamadı. Fransa Hükûmeti ile
ilgili Fransız bakanlıklarıyla bu konuda herhangi bir görüşme bugüne kadar
yapılmadı ya da yapıldıysa olayı ortaya çıkarmaya yönelik bir çabanın olduğuna
dair tek bir bilgi kırıntısı maalesef bizimle paylaşılmadı, Türkiye halkıyla
paylaşılmadı. 
Biz, özellikle 2’nci yılı dolan bu
Paris katliamının bütün sorumluluğunun, bu anlamda, öncelikle Fransız
Hükûmetine ve kendi vatandaşının cinayetini araştırmayan AKP Hükûmetine ait olduğunu
açık bir şekilde vurguluyoruz. Çünkü özellikle bu dönem içerisinde zanlıya ait
bazı ses kayıtları medyaya yansıdı. Bu ses kayıtlarını kim, nasıl ele geçirmiş,
kim, nasıl sızdırmış, bunlar çok rahatlıkla ortaya çıkarılabilirdi.
Yine, medyada, özellikle MİT’in
içerisinde düzenlenmiş olan bazı belgelerin çarşaf çarşaf servis edildiğini
biliyoruz. Bu belgelerin nasıl düzenlendiği, kurumsal olarak MİT’in tamamını mı
kapsadığı, MİT içerisinde farklı bir örgütlenmeyi mi kapsadığı idari
soruşturmayla çok rahat bir şekilde ortaya çıkarılabilirdi. Ancak, bugüne kadar
medyaya bile konu olan gelişmelerle ilgili, Paris katliamıyla ilgili AKP
Hükûmeti ve Adalet Bakanlığı büyük bir duyarsızlık içerisindedir. Bu cinayeti
planlayanlar kimlerdir? Bu katliamın arkasındaki ülkeler kimlerdir,
bağlantıları nedir? Türkiye’de devlet içerisindeki birtakım kurumsal yapıların
bu cinayette, bu katliamdaki rolleri, payları nedir? Bunların bir an önce açığa
çıkarılması gerektiğini buradan vurgulamak istiyoruz. 
Özellikle bu katliamın yapıldığı
süreçte çözüm sürecinin ilk adımlarının atıldığını tekrar Genel Kurula
hatırlatıyorum. Bu yönüyle aslında çözüm sürecini bitirmeyi hedefleyen,
insanlık dışı, hunharca bir katliamla, bir kadın katliamıyla karşı karşıya
olduğumuzu tekrar ifade etmek istiyorum. Eğer AKP Hükûmeti çözüm süreciyle
ilgili bir samimiyet taşıyorsa, henüz işin başından beri çözüm sürecini
bitirmeyi amaçlayan böylesi bir kanlı planlamanın bütün detaylarını ortaya
çıkarıp kamuoyuna, Türkiye halkına gerekli bilgileri aktarmak zorundaydı diye
düşünüyoruz. 
Bu konuyla ilgili özellikle Adalet
Bakanından da 2’nci yıl dönümüne yaklaştığımız bugünlerde bir açıklama
beklediğimizi, bir soruşturma dosyasının olup olmadığının bilgisinin
paylaşılmasını, soruşturma dosyası varsa bugüne kadar gelinen aşamanın ne
olduğunu, eldeki bilgilerin, verilerin ne olduğunu tüm Türkiye halkıyla
paylaşmasını talep ediyoruz. AKP’yi de çözüm sürecini bitirmeyi hedefleyen bu
katliamların üzerini örtmeye değil, bir an önce açığa çıkarmaya buradan tekrar
davet ediyorum.
Genel Kurulu saygıyla selamlıyorum. 
BAŞKAN – Teşekkür ederiz Sayın Baluken.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 6. Maddesinin 1.
Fıkrasındaki "İç güvenlik daire başkanlığı ile dış güvenlik"
ibaresinin madde metninden çıkarılmasını 3. fıkrasının ise aşağıdaki gibi değiştirilmesini
arz ve teklif ederiz.
"(3) Kanunda belirtilen güvenlik
hizmetlerinin yerine getirilmesinden Daire başkanlığı sorumludur"
 Dilek
Akagün Yılmaz (Uşak) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Sayın Acar, buyurunuz efendim.
(CHP sıralarından alkışlar) 
GÜRKUT ACAR (Antalya) – Sayın Başkan,
değerli milletvekilleri; 616 sıra sayılı Ceza İnfaz Kurumları Güvenlik
Hizmetleri Kanunu Tasarısı’nın 6’ncı maddesiyle ilgili söz aldım. Hepinizi
saygıyla selamlıyorum.
Türkiye’de her alanda ciddi sorunlar
var değerli arkadaşlarım, cezaevleri de bunların dışında değil. Ancak
önümüzdeki tasarıyla bu konuda sorunlara ciddi bir çözüm getirileceğini
söylemek de mümkün değil. Cezaevlerinde insanlar neredeyse balık istifi şu
anda, sırasıyla yatıyorlar, üç vardiya yataklar dolu. Bu sıkıntıların
içerisinde cezaevlerinde sağlıklı bir ortam olmadığı gibi bundan sonra
uygulanan rehabilitasyon hizmetleri de nitelikli şekilde verilmediği için
cezaevindeki çocuklar yeniden suça itiliyor, çok sayıda çocuk cezaevlerinde
işledikleri suçlar nedeniyle yeniden cezaevine dönmek zorunda kalıyor. Çocuklar
için sağlıklı ortam oluşturulamadığı, yeteri kadar denetim yapılamadığı için de
maalesef cezaevindeki çocuklar yeni suçların da hedefi oluyorlar ve bu,
insanların vicdanını yaralayan bir olay olarak Türkiye’de devam edip gidiyor. 
Hasta ve tutuklu mahkûmların
yaşadıkları sıkıntıları da hep beraber biliyoruz değerli arkadaşlarım. Ölüm
anına gelinceye kadar cezaevinden tahliye edilmeyen hasta ve tutuklular gördük
maalesef ve bunlar çıktıktan birkaç gün sonra öldüler. Bakanlığınızın sağlık
hizmetleri konusunda yeteri kadar dikkatli ve tedbirli olduğu ve özen
gösterdiği söylenemez. 
Cezaevlerinin güvenliğiyle ilgili yeni
bir düzenlemeye gidiyoruz burada. Bu sorunların çözümü konusunda da bir adım
attığımızı söylemek mümkün değil. Yeni bir sistem getiriliyor, yani jandarma
devre dışı kalacak, Adalet Bakanlığı tek söz sahibi duruma gelecek. 6’ncı madde
de bununla ilgili. Cezaevinin iç güvenliği için iç güvenlik daire başkanlığı,
dış güvenliği için de dış güvenlik daire başkanlığı getiriliyor ve yeni bir sistem
oluşturuluyor. Fakat bundan da gene birtakım sıkıntılar ortaya çıkabilecektir. 
Değerli arkadaşlarım, bizim
arkadaşlarımız muhalefet şerhinde de yazmışlar. Cezaevlerinde hak ihlalleriyle
ilgili ciddi şikâyetler var, ciddi sıkıntılar var. Bunların kontrolünde şimdi
tek söz sahibi Adalet Bakanlığı olacak. Oysa baktığımız zaman, Adalet Bakanının
geçmişteki uygulamaları dikkate alındığında sistemde ciddi sıkıntılar
yaşanacağı açıktır. 
Bakınız, yıllardır adli kolluğu
kuramadınız, hâlen emniyet ve jandarma adliye görevi yapıyor çünkü Adalet
Bakanlığı aynı eğitimi ve aynı disiplini veremez. Ben şimdi buradan Sayın
Bakana biraz önce sordum: “Yani bu iç ve dış güvenlik görevlilerini nasıl
eğiteceksiniz, hangi disiplin içinde eğiteceksiniz? Bunları söyleyin. Bu ancak
bir emniyet disiplini içinde yetiştirilebilir. O zaman bunları emniyet sınıfına
sokun.” diyoruz. “Olmaz.” diyorsunuz. Yani bu ne kuştur ne devedir. Bu
insanlara yazıktır, on iki saat görev yapıyorlar, fazla mesai almıyorlar ve
bunu da bu şekilde halledemeyeceğiniz bu kanunla ortaya çıkmıştır.
Değerli arkadaşlarım, AKP’li adalet
bakanları döneminde Türkiye en fazla güven krizi yaşayan, en fazla güvenilen
kurumlar sıralamasında en dibe inen adalet kurumu olmuştur maalesef. Maalesef
adalet kurumudur, Türkiye’de yargıya güven sıfıra inmiştir. Bunun tek sorumlusu
vardır değerli arkadaşlarım, o da Adalet ve Kalkınma Partisi iktidarıdır ve
onun adalet bakanlarıdır. 12 Eylül 2010 referandumuyla sistemin, adaletin
temeline kibrit suyu dökülmüştür. Tamamen AKP’nin iradesiyle bir HSYK
oluşturulmuş, özel yetkili hâkimler, özel yetkili savcılar eliyle Türkiye bir
yarı açık cezaevi hâline sokulmuştur. Şimdi, bu düzenlemeyle endişemiz şudur ki
Adalet ve Kalkınma Partisi önümüzdeki dönemde yeni bir hazırlık içindedir. Ne
kadar muhalifi varsa hepsini Adalet Bakanlığının bu disiplini altında cezaevine
sokmayı planlamaktadır diye bir endişemiz var. 
Maalesef yolsuzlukları, hırsızlıkları
örtebilmek için şimdi bunlardan siz şikâyetçi görünüyorsunuz. Dün aklınız
neredeydi? Dün yaptığınız hatalar için insanlar haksız yere özgürlüklerinden
olurken, koskoca orduyu tasfiye ederken, o generalleri, amiralleri suçsuz yere
hapse atarken neredeydiniz? En azından bir özür bile dilediniz mi, hesap
verdiniz mi? Vermediniz. Ama şimdi aynı anlayışla yeni bir şey uyguluyorsunuz. 
Diliyorum ki hayırlı olur. Bundan pek
hayır gelmeyecek ama bu düşüncelerle hepinizi saygıyla selamlıyorum.
BAŞKAN – Teşekkür ederiz Sayın Acar.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 6. Maddesinin 2. Fıkrasında bulunan en az üçer ibaresinin madde
metninden çıkarılmasını yerine yeteri kadar ibaresinin eklenmesini arz ve
teklif ederiz.
Yusuf Halaçoğlu
(Kayseri) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Takdire bırakıyoruz Sayın Başkanım.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılıyoruz Başkanım.
BAŞKAN – Gerekçeyi okutuyorum.
Gerekçe:
Madde kanun yapma tekniğine uygun hale
getirilmek amacıyla bu önerge verilmiştir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir.
Kabul edilen bu önerge doğrultusunda
6’ncı maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
7’nci madde üzerinde üç önerge vardır,
okutuyorum:

Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 7. Maddesinin 2. Fıkrasının ç) bendinde bulunan ilgili Cumhuriyet
başsavcılığı gecikmeksizin haberdar edilmek suretiyle ibaresinin madde
metninden çıkarılmasını, Kurum içine girme kararı derhal Cumhuriyet
başsavcılığına bildirmek cümlesinin eklenmesini arz ve teklif ederiz.
 Yusuf Halaçoğlu Faruk
Bal Murat Başesgioğlu 
 Kayseri Konya İstanbul
 Alim Işık Bülent
Belen
 Kütahya Tekirdağ
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 7. Maddesinin 2.
Fıkrasının g) bendindeki "duruşmalara veya" ibaresinin ve 3.
Fıkrasındaki "ile suç teşkil etmemekle birlikte hükümlü, tutuklu veya
personel bakımından tehlike doğurabilecek" ibaresinin madde metninden
çıkarılmasını arz ve teklif ederiz.
 Dilek Akagün Yılmaz Ali
İhsan Köktürk Aytun Çıray
 Uşak Zonguldak İzmir
 Ali Serindağ Gürkut
Acar İsa Gök
 Gaziantep Antalya Mersin
Türkiye Büyük
Millet Meclisi Başkanlığına
Görüşülmekte
olan 616 sıra sayılı Bazı Kanunlarda Değişiklik Yapılmasına Dair Kanun
Teklifinin çerçeve 7 inci maddesinin teklif metninden çıkarılmasını arz ve
teklif ederiz.
 Pervin Buldan Sırrı
Süreyya Önder Hasip Kaplan
 Iğdır İstanbul Şırnak
 Kemal Aktaş  Erol
Dora
 Van Mardin
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Buyurunuz Sayın Baluken.
İDRİS BALUKEN (Bingöl) – Teşekkür
ederim.
Sayın Başkan, değerli milletvekilleri;
tekrar hepinizi saygıyla selamlıyorum. 
Bu beş dakikalık süre içerisinde tekrar
hasta tutsaklarla ilgili bazı bilgileri sizinle paylaşmak istiyorum. 
Tam iki yıldır Hükûmetle yaptığımız
bütün görüşmelerde, kanser hastası olan, felç hastası olan, tek başına hayatını
idame ettiremeyen, cezaevlerinde kalması durumunda yaşamını yitireceği açık bir
şekilde belli olan hasta, tutuklu ve hükümlülerle ilgili birtakım sözler
duyuyoruz. Demin grup başkan vekilimiz bir soru yöneltti Sayın Adalet Bakanına,
yine burada almış olduğumuz cevabı tam iki yıldır bize söylüyorlar: “Bu konuda
bir yasal düzenleme yapacağız, gerekeni yapacağız, en kısa sürede Meclise
getireceğiz, Genel Kurula getireceğiz.” vesaire ama bu arada da insanlar ölmeye
devam ediyor. Yani sadece HDP milletvekilleri değil ya da diğer muhalefet
partilerinin milletvekilleri değil aslında AK PARTİ milletvekillerinin de pek
çoğu, cezaevine uğrayan, cezaeviyle muhatap olan pek çok milletvekili bununla
ilgili durumun insanlık ayıbı olduğunu kabul ediyor. 
Bu Meclis bünyesinde çözüm süreciyle
ilgili bir komisyon kuruldu, o komisyon bir rapor hazırladı, o raporun en
üstünde cezaevinde yaşamını idame ettiremeyen hastalarla ilgili bir an önce bir
düzenlemenin yapılması tavsiye edildi. Yani kendi milletvekillerinizin bile bu
konuda tavsiye ettiği bir insanlık ayıbında hâlâ adım atmamakta, hâlâ “Gereğini
yapıyoruz, yasayı getireceğiz.” oyalamasında bulunmaya devam ediyorsunuz.
Cumhurbaşkanı “Bu konuda gerekli düzenlemeler yapılmalı.” diyor, Başbakan
“Yapılmalı.” diyor, Hükûmetten hangi bakanla muhatap oluyorsak “Yapılmalı.”
diyor, enteresandır, bir önceki Adalet Bakanı da bu Adalet Bakanı da
“Yapılmalı.” diyor ama yapılamıyor. Yani ya Hükûmetiniz bürokrasiye söz geçiremiyor
ya da diğer ihtimali buradan ahlaki olarak ben ifade etmeyeyim. Bu büyük bir
ayıptır arkadaşlar. Kanser hastası olan, felç hastası olan, nefes alma dışında
herhangi bir fonksiyonu kalmamış olan insanları dört duvar arasında ölüme terk
etmek fiilî bir idamdır, yaşam hakkının gasbıdır, bu açıktır. 
Bakın, birkaç gün önce Lütfü Taş
adındaki bir arkadaşımızı kaybettik. Diyarbakır Cezaevinde Lütfü Taş kalp krizi
neticesinde yaşamını yitirdi. 
Lütfü Taş kimdir biliyor musunuz? Habur
sürecinde Kandil’den gelip, barış için bu ülkeye gelip birtakım adımların önünü
açmak isteyen bir arkadaşımızdı. Kandil’den, Habur’dan Türkiye'ye gelirken
Lütfü Taş, bu ülkeye barış gelmesi için, bu ülkede toplumsal barışın sağlanması
için en temiz duygularla geldi. Siz, barış için gelmiş olan arkadaşımızı önce
cezaevine attınız, yıllardır cezaevlerinde tutuyorsunuz, hastayken hastaneye
göndermiyorsunuz ve en sonunda, maalesef cenazesini kaldırtmak zorunda
bırakıyorsunuz. Böyle bir anlayışla ne toplumsal barışı tesis etmek mümkün olur
ne de özellikle ülkenin demokratikleşmesi açısından bir umut yaratmak mümkün
olur diyorum.
Ben, bu hasta tutsaklarla ilgili
mesainin, Adalet Bakanlığının ve bu Meclisin birinci önceliği olması
gerektiğini düşünüyorum. Defalarca buradan da ifade ettik. Gece yarılarına
kadar bu Meclis eğer mesai yapıyorsa, en önce halletmesi gereken sorun,
insanlık ayıbı olarak hepimizin önünde duran bu düzenlemeleri bir an önce
yasalaştırmak olmalıdır. Bunu yapmadığınız zaman, maalesef ölümlerle ilgili
dramları bu ülkenin halkının gündemine getirmeye devam edersiniz.
Cezaevlerinde pek çok sorun yaşanıyor
ama özellikle bu nakil ve sürgünlerle ilgili de gerçekten vicdanları kanatacak
çok ağır şeyler yaşanıyor. Bingöl’den Tekirdağ’a, Bingöl’den Amasya’ya bir
aileyi sırf çocuğunu görmek için göndermek ne ahlaka sığar ne vicdana sığar ne
dine, imana sığar ne de siyasi ahlaka sığar diyorum. Hele hele bu son dönemde,
özellikle mevsim koşullarıyla beraber, cezaevlerine ziyarete giden pek çok
aileden ölümlerin yaşandığını, trafik kazasında ölümlerin yaşandığını ifade
ediyorum. Ailelerin rahat ulaşabileceği yerlere tutuklu ve hükümlülerin
naklinin yapılması gerektiğini buradan ifade etmek istiyorum. 
Genel Kurulu saygıyla selamlıyorum. 
BAŞKAN – Teşekkür ederiz Sayın Baluken.

Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 7. Maddesinin 2.
Fıkrasının g) bendindeki “duruşmalara veya” ibaresinin ve 3. Fıkrasındaki “ile
suç teşkil etmemekle birlikte hükümlü, tutuklu veya personel bakımından tehlike
doğurabilecek” ibaresinin madde metninden çıkarılmasını arz ve teklif ederiz. 
Ali Serindağ
(Gaziantep) ve arkadaşları 
BAŞKAN – Komisyon önergeye katılıyor
mu? 
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım. 
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkan.
BAŞKAN – Buyurunuz Sayın Serindağ. (CHP
sıralarından alkışlar) 
ALİ SERİNDAĞ (Gaziantep) – Teşekkür
ederim Sayın Başkan. 
Sayın Başkan, sayın milletvekilleri;
hepinizi saygıyla selamlıyorum. 
Sayın Başkan, şimdi, kanunlar niçin
yapılır? Bir ihtiyaçtan doğar, bunu biz hep söylüyoruz ancak maalesef, AKP
döneminde, bilhassa bu 24’üncü Dönemde kanunlar, bir ihtiyaçtan doğan ve o
ihtiyacın karşılanmasını sağlayan metinler olmaktan ziyade, bazen sırf yasa
yapmış olmak için, bazen de bazı olayları göz önüne almak için yapılıyor.
Şimdi, bu tasarının bazı hükümleri de özellikle bu anlamdadır. 
Şimdi, cezaevlerinin dış güvenliğini
Jandarma Genel Komutanlığından, dolayısıyla İçişleri Bakanlığından alıyorsunuz,
Adalet Bakanlığına veriyorsunuz. 1937 yılından bu yana cezaevlerinin dış
koruması Jandarma Genel Komutanlığınca sağlanmaktadır, dolayısıyla İçişleri
Bakanlığınca sağlanmaktadır. Seksen yıllık dönemde ne tür sakıncalar görüldü
ki, bu uygulamanın ne tür sakıncası ortaya çıktı ki şimdi dış güvenliği
jandarmadan alıyorsunuz, Adalet Bakanlığı bünyesinde kurulacak olan bir
teşkilata veriyorsunuz? Bakın, güvenlik ihtisas isteyen bir faaliyettir. Siz
güvenliği böyle hafife alırsanız ülkede güvenliği sağlayamazsınız. Bu nedenle
bu işten vazgeçmenizi öneririm.
Biraz
hafızalarımızı yoklayalım, geriye gidelim. 12 Eylül döneminde de bunun tersi
yapılmak istenmişti. Cezaevlerinin iç güvenliği de İçişleri Bakanlığına
devredilmek istenmişti. Şimdi, bu tür ara dönemlerde maalesef kâh böyle kâh da
başka şekilde değişiklikler önerilmektedir, tıpkı şimdiki gibi. Şimdi de
maalesef üzülerek belirtmek lazım ki… 
MİHRİMAH BELMA
SATIR (İstanbul) – Nasıl ara dönem? Ne demek yani?
ALİ SERİNDAĞ
(Devamla) – Ara dönem, âdeta bir ara dönem yaşanmaktadır, ara dönem
yaşanmaktadır. Maalesef diyorum Anayasa’da öngörülen kurumlar kendi görevlerini
yapmamaktadırlar, yapamamaktadırlar. O kurumun mensupları da o kurumun
ilgilileri de görevlerine sahip çıkamamaktadırlar. 
Bakın, şimdi, gerekçede ne diyorsunuz?
Dış güvenliği tayin ederken, dış güvenliği tanımlarken şöyle diyorsunuz: “Dış
güvenlik hizmetlerindeki temel amaç, hükümlü ve tutukluların firar etmelerinin
engellenmesi.” Bakın, dikkat buyurun “…firar etmelerinin engellenmesi,
dışarıdan kuruma yapılacak saldırıların önlenmesi.” Bakın, dışarıdan kuruma yapılacak
saldırıların önlenmesi çok ciddi bir şeydir. Siz bunu jandarmadan alıyorsunuz.
Devam ediyoruz, “Kurum dışında hükümlü ve tutukluların muhafazası ve can
güvenliğinin sağlanmasıdır.” diyorsunuz ve ilave ediyorsunuz “Dış güvenlik
personeli silahlı bir güçtür.” diyorsunuz. Kim silah taşır? Siz toplumda her
kuruma, her kurumun mensuplarına silah taşıma yetkisi verirseniz o zaman tüm
kurumları silahlandırırsınız. Bu konuda ihtisas sahibi olan kurumlar var.
Bunlar nedir? Bunlar iç güvenlik güçleridir; emniyettir, jandarmadır. Bundan
niye rahatsızlık duyuyorsunuz da yeni kurulacak bir teşkilata silah taşıma
yetkisi veriyorsunuz? Cezaevine dışarıdan yapılacak saldırıları defetme yetkisi
veriyorsunuz ki mümkün değildir bu. Siz jandarmadan bunu almakla cezaevi güvenliğinde
bir zaaf yaratırsınız. Bunu niçin düşünmediniz, doğrusu anlamak mümkün
değildir.
Şimdi, siz bunlarla ilgileneceğinize
toplumda suç işleme eğilimini azaltmanız lazım. Siz, ikide bir cezaları
artırarak, infaz sistemini değiştirerek toplumda suç işlenme eğilimini
azaltamazsınız. Bunun için eğitimle ilgili tedbirler almanız lazım, sosyal
sorunlarla ilgili tedbirler almanız lazım, ekonomik faaliyetlerle ilgili
tedbirleri almanız lazım çünkü bunların hepsi suç ve suçluyu etkileyen
etmenlerdir. Siz asıl etmenler üzerinde durmuyorsunuz fakat kadro yaratmak
için, belki de yandaşları devlet hizmetlerine alabilmek için, yeni kadrolar
yaratmak için siz hukukla oynuyorsunuz ve mevzuatı değiştiriyorsunuz. 
(Mikrofon otomatik cihaz tarafından
kapatıldı) 
ALİ SERİNDAĞ (Devamla) – Bu yanlış bir
yoldur diyorum, Genel Kurulu saygıyla selamlıyorum.
Teşekkür ederim. (CHP sıralarından
alkışlar)
BAŞKAN – Teşekkür ederiz Sayın
Serindağ. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 7. Maddesinin 2. Fıkrasının ç) bendinde bulunan “ilgili Cumhuriyet
başsavcılığı gecikmeksizin haberdar edilmek suretiyle” ibaresinin madde
metninden çıkarılmasını, “Kurum içine girme kararı derhal Cumhuriyet
başsavcılığına bildirmek” cümlesinin eklenmesini arz ve teklif ederiz.
Yusuf Halaçoğlu
(Kayseri) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Sayın Başkanım, önergenin muhtevasında yer alan “kararı”
ibaresinin “kararını” şeklinde değiştirmek üzere redaksiyon talebiyle takdire
bırakıyoruz.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Redaksiyon teklifiyle kabul ediyoruz.
BAŞKAN – Peki.
YUSUF HALAÇOĞLU (Kayseri) – “Kararı…”
BAŞKAN – Efendim, netleşti mi acaba,
hangisi redaksiyon teklifi?
FARUK BAL (Konya) – “Kurum içine girme
kararı…”
ORMAN VE SU İŞLERİ BAKANI VEYSEL EROĞLU
(Afyonkarahisar) – “Kurum içine girme kararını…” olacak.
YUSUF HALAÇOĞLU (Kayseri) – Tamam,
“kararını” olur. 
BAŞKAN – Yinelerseniz, netleşsin
efendim.
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Efendim, önergenin muhtevasında yer alan “kararı”
ibaresinin “kararını” şeklinde değiştirmek suretiyle…
BAŞKAN – Teşekkür ederim. 
Gerekçeyi okutuyorum:
Gerekçe:
Tasarı ile C. Başsavcılığı operasyon
amiri gibi bir konuma getirilmektedir.
Dış güvenliğin Jandarma, iç güvenliğin
cezaevi idaresi tarafından sağlandığı, Cumhuriyet savcılığının idari görevi
yanında yargı görevinin bulunduğu sistemden vazgeçilmesi,
Kurumlar arası denge ve denetimi de
ortadan kaldırmaktadır.
Cezaevi idaresinin ve Kurum içine girme
kararının verilmesi halinde kanuna aykırılıkları tahkik edecek olan Cumhuriyet
savcılığının operasyon amiri gibi görev alması dengesiz ve denetimsiz bir hal
yaratacaktır.
Kurum içine girme kararının verilmesi
halinde kanuna aykırılıkları adli görevi içinde tahkik etmesi gereken
Cumhuriyet savcısının kendi işlemini kendisinin soruşturması gibi bir hukuki
bir sonuç ortaya çıkacaktır.
Öneri ile yetki ve sorumluluk cezaevi
idaresine bırakılmaktadır.
BAŞKAN – Redaksiyon isteğiyle birlikte
önergeyi oylarınıza sunuyorum: Kabul edenler… Kabul etmeyenler… Kabul
edilmiştir.
Kabul edilen bu önerge doğrultusunda
7’nci maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
8’inci madde üzerinde iki önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 8. Maddesinin 1.
Fıkrasına "Yapılan fazla çalışma ve diğer sosyal hakları ödenir"
ibaresinin eklenmesini, 2.fıkrasındaki "müdahale birimi" ibaresinin
madde metninden çıkarılmasını arz ve teklif ederiz.
 Dilek Akagün Yılmaz Ali
İhsan Köktürk Aytun Çıray
 Uşak Zonguldak İzmir
 Gürkut Acar Muharrem
Işık İsa Gök
 Antalya Erzincan Mersin
Türkiye Büyük
Millet Meclisi Başkanlığı'na
Görüşülmekte olan 616 sıra sayılı Bazı
Kanunlarda Değişiklik Yapılmasına Dair Kanun Teklifinin çerçeve 8 inci
maddesinin teklif metninden çıkarılmasını arz ve teklif ederiz.

 Pervin Buldan Sırrı
Süreyya Önder Hasip Kaplan
 Iğdır İstanbul Şırnak
 Kemal Aktaş Erol
Dora
 Van Mardin
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ HAKAN ÇAVUŞOĞLU (Bursa) – Katılmıyoruz Sayın Başkanım. 
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN –
Gerekçeyi okutuyorum:
Gerekçe:
Bu maddede
güvenlik görevlilerinin nöbet ve vardiya usulü çalıştırılacağı hükme
bağlanmakta olup halihazırda cezaevlerinde çalışanların özlük hakları ve
çalışma saatleri insan haklarına uygun değildir. Mevcut durumda 12 saat
çalıştırılan cezaevi görevlilerinin özlük haklarına dair köklü bir değişiklik
yapılmaz ise cezaevlerinde yaşanan sorunların çözülmesi mümkün gözükmemektedir.
Bu itibarla bu madde kaldırılmalı ve cezaevi görevlilerinin çalışma koşullarına
dair daha yapıcı düzenlemeler yapılmalıdır.
BAŞKAN – Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 8. Maddesinin 1.
Fıkrasına "Yapılan fazla çalışma ve diğer sosyal hakları ödenir"
ibaresinin eklenmesini, 2. fıkrasındaki "müdahale birimi" ibaresinin
madde metninden çıkarılmasını arz ve teklif ederiz.
Muharrem Işık
(Erzincan) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkan.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Buyurunuz Sayın Işık. 
MUHARREM IŞIK (Erzincan) – Sayın
Başkanım, değerli milletvekilleri; hepinizi tekrar saygılarımla selamlıyorum.
Biraz önce Erzincan’la ilgili eksiklikleri Sayın Bakanıma söyledim, Sayın
Bakanım sağ olsun not göndermiş. Yeni değerlendirmeden bir ring aracının bu ay
içinde verileceğini söylüyor. İnşallah sorunları tabii çözer oradaki şeylerin. 
Tabii, biraz önceki konuşmamda
özellikle dedim ki son bir ay içinde, daha doğrusu kırk beş gün içinde 3.500
yeni tutuklu ve mahkûm oluşmuş. Şimdi, normal şartlara baktığınız zaman, kırk
beş gün içinde eğer ki bu ülkede 3.500 kişi tutuklanıyorsa bunun altında bir
sorun var demektir. Bu sorunun da aslında iyi bir şekilde düşünülmesi lazım.
Bunun sebepleri nereden kaynaklanıyor, nasıl geliyor; en büyüğü hırsızlıktan,
fuhuştan, eroin, esrardan olduğuna göre bunun altında yatan sebep ne, bunun iyi
bir şekilde araştırılması lazım. Tabii, ne yazık ki Hükûmetinizin uyguladığı
politikalar yalnızca kendisine muhalif olanları ve tuttuğunu içeri atma
zihniyeti olduğu için bu konuda hiçbir çalışma yapılmıyor. Biz özellikle cezaevlerini
gezerken cezaevlerindeki psikologların ve sosyologların durumunu da gördük.
Buradaki psikologların hem sayısı çok yetersiz hem de maaşları, özlük hakları
çok düşük olduğu için istediği gibi verimli çalışamıyorlar ve oradaki
çalışmalarında zaten mahkûmlara, tutuklulara istedikleri gibi “Alayım bunlarla
konuşayım.” yeteneğini hiçbir zaman iyi sergileyemiyorlar çünkü hem kendi
psikolojileri bozuk içeride kala kala, zaten maddi durumları dışarıdaki bir
psikoloğun aldığı ücrete baktığın zaman çok yetersiz hem çalışma şartları çok
zor hem de dediğim gibi, sayı yetersiz olduğu için mahkûmlara, tutuklulara
yeterince önem vermiyorlar. Zaten biz yıllarca şunu gördük, özellikle son iki
yıl içinde: Mahkûmları orada terapi edip topluma kazandıracak çalışmalar yapmaktan
daha çok, alayım, içeride kalsınlar, şu an için geçici bir süreç, bunların
üzerine kapatalım ama daha sonra çıktıkları zaman da tekrar… Nasıl olsa
durmadan cezaevi yapmakla övünüyoruz, cezaevlerindeki 3 kişinin kalması gereken
yerlere 6 tane, 6 tane kalması gereken yere 12 tane yatak koyup bunları ranza
şeklinde zaten burada barındırıyoruz diye koyduğunuz için de hiç
umursamıyorsunuz ama ne yazık ki güneş balçıkla sıvanmıyor.
Gördüğümüz zaman, işte, her zaman için
kadında yaşanan cinayetlerin, şiddetin ne kadar artığını, fuhuşun ne kadar
arttığını; eroin, esrar kullananların yaşının 11’e indiğini ve bunlara karşı
hiçbir tedbir alınmadığını; tek tedbirin de bol bol cezaevi yapıp yeni yandaş
hâkimlerinizi, savcılarınızı atayarak bunları olduğu gibi içeri tıkmaktan başka
bir şey yapmıyorsunuz, bununla da sorunları çözemiyorsunuz. Şimdi, geldiniz,
burada bir parmak bal aldınız, cezaevindeki görevlilere, gönüllü mahkûmlara,
gardiyanlara sözüm ona zam veriyoruz diyorsunuz ama ne yazık ki -onun da ne
kadar az olduğunu biraz önce arkadaşlarımız da açıkladı, biz de söyledik- aynı
şekilde devam ediyorsunuz. 
Bir de tabii, burada, özellikle
saymanları çıkarmışsınız. Ya, bu saymanlar Rıza Sarraf değil ki. Bu adamların
aldığı maaş da belli. Bunların aldığı maaşı, orada bir tek alınan paraların
vergisini götürüp, faizini götürüp bir yere bağışlayacak durumları da yok.
Şimdi, cezaevinde böyle bir ayrımcılığı niye yapıyorsunuz? Saymanların günahı
ne? Bu adamlar orada fazla mı para götürüyorlar? Gelen paraları iç mi ediyorlar
ki bu insanları ayırıyorsunuz? Böyle bir haksızlık olur mu? Bunun kesinlikle
düzeltilmesi lazım. Orada yaşayan saymanlar da insan, onların da ailesi var,
onlar da sıkıntı içindeler, aynı zorlukları yaşıyorlar, aldığı maaşları belli,
diğerlerinden bir farkı yok ama özellikle, neye hizmet ettiyseniz, hangi akla
hizmet ettiyseniz, saymanları burada çıkarmışsınız; saymanların da koyulması
gerektiğini düşünüyoruz. 
Tabii, cezaevinde bir başmüdür var bir
de diğer müdürler var. Biz cezaevlerini gezerken şunu gördük: Birçok
cezaevindeki başmüdürler gerçekten kral konumunda ama “ikinci müdürler”
dediğimiz müdürler orada ne yazık ki hem özlük olarak hem de oradaki yetkileri
bakımından eziliyorlar, keza gardiyanlar söylediğim gibi eziliyorlar, bunların
sorunlarının çözülmesi lazım. 
Güvenliği
sağlamak için belki jandarmayı çekeceksiniz. Sayın Bakan gardiyanların
konulmayacağını, güvenliği sağlamayacağını söyledi ama tabii daha önce getirmek
istediğiniz 10 bin kişilik bir koruma ordusunun bir uzantısı gibi görünen bir
zihniyet mi var altında yatan? Yoksa bu 28 bin kişiyi aldığınız zaman bunları
yandaşlarla doldurup orada aynı şekilde yine hüküm mü kurmaya çalışacağınızı,
hepsini düşünmemiz lazım.
Bu yasanın
hayırlı olacağına ben inanmıyorum ama yine de hayırlı olsun diyorum.
Teşekkür ederim,
iyi akşamlar. (CHP sıralarından alkışlar)
BAŞKAN –
Teşekkür ederiz Sayın Işık.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
8’inci maddeyi
oylarınıza sunuyorum: Kabul edenler… Kabul etmeyenler… 8’inci madde kabul
edilmiştir. 
9’uncu madde
üzerinde bir adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 616 sıra sayılı Ceza İnfaz Kurumları Güvenlik Hizmetleri Kanunu
Tasarısının 9. Maddesindeki “görevle” ibaresinin “birimde” olarak
değiştirilmesini arz ve teklif ederiz.
 Dilek Akagün Yılmaz Ali
İhsan Köktürk İsa Gök
 Uşak Zonguldak Mersin
 Aytun Çıray Gürkut
Acar Ali Haydar Öner
 İzmir Antalya Isparta
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ HAKAN ÇAVUŞOĞLU (Bursa) – Katılmıyoruz Sayın Başkanım.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN – Sayın
Öner, buyurunuz. (CHP sıralarından alkışlar)
ALİ HAYDAR ÖNER
(Isparta) – Sayın Başkanım, değerli milletvekillerimiz; her gün yeni bir yasa
çalışması yapıyoruz. Bir gün “doğru” dediklerimize ertesi gün “yanlış”, bir gün
“yanlış” dediklerimize bir sonraki gün “doğru” diyoruz; bazen de ne o ne bu bir
başka gerçek varmış, bugüne kadar farkına varmamışız diye hayıflanıyoruz. Yeni
bir yasa çıkarıyoruz. Yasalarda istikrar ve hakkaniyet ilkesini zaman zaman
gözetmiyoruz.
Mevcut tasarının asıl amacı “gardiyan”
dediğimiz ceza ve infaz koruma memurlarının özlük haklarında iyileştirme yapmak
iken bazı başka hükümler koyarak, genişleterek yeni bir çalışma yapıyoruz. Sayın
Serindağ belirtti, 12 Eylül döneminde de benzeri bir çalışma yapılmış, bundan
sarfınazar edilmişti. Şimdi, 12 Eylülden daha ileri düzenlemelere gidildiği
için genel idare hizmetleri sınıfında görevlendirilmek üzere 29.261 kadro ihdas
ediliyor. Bakalım hakkaniyetle kullanılacak mı yoksa meşhur seçme yerleştirme
sınavlarında olduğu gibi ya da TEOG sınavlarında olduğu gibi birtakım
yanlışlara, istismarlara, hak yemelere neden olunacak mı? Ehliyetliler
görevlendirilecek mi? Emanet ehline verilecek mi? Emanet ehline verilse bugün
karşı karşıya kaldığımız pek çok sorunla karşılaşmamış olacaktık. 
Değerli milletvekilleri, alt komisyonda
yapılan iyileştirmelerin üst komisyonda geri alındığı görülüyor. AKP
hükûmetleri devletleştiği için devlet niteliğini çok iyi kullanır hâle gelmiş,
bir eliyle verdiğini öbür eliyle alıyor. Ceza infaz koruma memurları da beklentilerinin
karşılanmayacağını görüp düş kırıklığına uğruyorlar. Bazı görevlilerde yüzde
600 olarak önerilen hususlar yüzde 300’e, bazı konularda yüzde 130 olarak alt
komisyonda önerilen hususlar yüzde 60’a kadar düşürülüyor. Niye yükseltiliyor,
niye indiriliyor, anlamak kabil değil. 
Değerli milletvekilleri, çok çarpıcı
bir tabloyla karşı karşıyayız. 2002 yılında 34.808 hükümlü, 24.621 tutuklu
olmak üzere ceza infaz kurumlarında 59.429 kişi vardı. Bugün, 2014 itibarıyla
on iki yıllık AKP iktidarından sonra muhteşem bir artış olmuş, hükümlü sayısı
34.808’den 134.164’e çıkmış. Ne büyük ayıp, ne vahim bir tablo! Bunun müsebbibi
kim, niçin cezaevlerinde bu kadar çok hükümlü var? Toplam 59.429 olan
hükümlü-tutuklu sayısı 2014 itibarıyla 156.707’ye çıkmış. Birçok kabahat, suç
da idari yaptırıma tabi tutulduğu hâlde, bunca af niteliğinde yasa çıktığı
hâlde bu duruma düşmüşüz. Bu, gerçekten de üzerinde durulması, dikkatle
değerlendirilmesi gereken bir husus. Ekonomik güçlüklerden mi, cezaevlerinin
ıslah edici niteliğinin işlememesinden mi kaynaklanıyor? Bütün bunların
sorumluları kim? 
Benzeri bir tabloyu icra iflas
dairelerinde de görüyoruz. Bir ilde icra iflas dairesi sayısı birkaç misli
artıyor, borçlular ödeme güçlüğüne düşüyorlar ve düşük gelir gruplarının
kapılarına sık sık icra memurları dayanıyor. Bu tabloyu yaratanlar bundan büyük
mahcubiyet duymalıdırlar.
Saygılar sunuyorum. (CHP ve MHP
sıralarından alkışlar) 
BAŞKAN – Teşekkür ederiz Sayın Öner.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
9’uncu maddeyi oylarınıza sunuyorum:
Kabul edenler... Kabul etmeyenler... 9’uncu madde kabul edilmiştir. 
10’uncu madde üzerinde iki önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 10. Maddesinin 3. Fıkrasında bulunan doğrudan doğruya ibaresinin
madde metninden çıkarılmasını arz ve teklif ederiz.
Yusuf Halaçoğlu Faruk
Bal Bülent Belen
 Kayseri Konya 
Tekirdağ
Murat Başesgioğlu 
Alim Işık
 İstanbul 
Kütahya
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 10. Maddesinin 3.
Fıkrasının ikinci cümlesinin madde metninden çıkarılmasını, 4. Fıkranın
"kullanacağı zorun derecesini" ibaresinden sonra gelmek üzere
""keyfi ve aşırı olmayacak şekilde" ibaresinin eklenmesini arz
ve teklif ederiz.
 Dilek Akagün Yılmaz Ali
İhsan Köktürk Aytun Çıray
 Uşak Zonguldak İzmir
 Gürkut Acar Ali
Haydar Öner İsa Gök
 Antalya Isparta Mersin
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN ÇAVUŞOĞLU
(Bursa) - Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Sayın
Öner, buyurunuz efendim. (CHP sıralarından alkışlar)
ALİ HAYDAR ÖNER
(Isparta) – Sayın Başkanım, değerli milletvekillerimiz; bir yandan “Adalet
hizmeti genişletiliyor.” derken bir yandan adalete erişim zorlaştırılıyor.
Bildiğiniz gibi, pek çok ilçede adliyeler kapatıldı. Yurttaşlarımız küçük bir
adli sorunları için, özellikle hukuk davaları için kilometrelerce yol gitmekte,
dilekçe yazdırma ve iş takibi güçleşmektedir. Adalete erişimin kolaylaşması
vatandaşların beklentisi dâhilindedir. Eski dönemlerde teşkilatlı nahiyelerde
“sorgu hâkimliği” adıyla bir başvuru mercisi vardı. Benzeri bir başvuru
mercisinin kurulması çok gerekli diye düşünüyoruz. Bu konuda da bir yasa
teklifi verdik, umarız gündeme alınır ve Bakanlığımız gerekli değerlendirmeyi
yapar.
Isparta’da da
Senirkent, Uluborlu, Atabey ve Gelendost’ta mahkemeler kapatıldı.
RECEP ÖZEL
(Isparta) – Senirkent kapanmadı ya, Senirkent kapanmadı.
ALİ HAYDAR ÖNER
(Devamla) – Birtakım düzenlemeler yapılmıştı, sonradan Senirkent’in
kapatılmasından vazgeçildi. Yani doğru tespiti doğru yapalım Sayın Özer. O
bakımdan, “kapatılmadı” demek başka… O konuda genelge geldi, sonradan genelge
çekildi.
Gerçekten de hakkaniyet duygusunun sarsılması
ve adaletin çabucak tesis etmesi, geciken adaletin adalet olmadığı dikkate
alınmalı. Sulh hukuk mahkemelerinin kurulması hâlinde bir başvuru merci olacak
ve bazı basit davalar kolaylıkla çözümlenebilecektir diye değerlendirebiliriz.
Ayrıca, Isparta ilinin üst mahkeme, istinaf mahkemesi görevini gören yer
genellikle Antalya’dır ancak idari yargı bakımından Konya’ya bir bağlantı
olmuştur. Onun da çözümlenmesi Bakanlığımızdan beklenmektedir.
Ceza infaz kurumlarımızın elemanları
genel idare hizmetleri sınıfında değerlendiriliyor. Bu elemanlar zor
kullanacaklar, güç kullanacaklar, silah kullanacaklar, cezaevlerindeki olumsuz
olayları bastıracaklar, bir yerden bir diğer yere hükümlü, tutuklu taşıyacaklar.
Böyle bir görevin genel idare sınıfında düzenlenmesi akla, mantığa, ihtiyaca
aykırı. Eğer silah verecekseniz, zor kullanma yetkisi verecekseniz bir defa
bunu genel idare hizmetleri sınıfında değerlendiremezsiniz. İkincisi, jandarma
en önemli görev olarak cezaevinden hükümlü ve tutuklu kaçmasını önemser. Bir
yerde ceza ve tutukevinden hükümlü ve tutuklu kaçarsa cumhuriyet savcılarının
kâbusudur, jandarma görevlilerinin en büyük korkusudur. Bu nedenle pek çok
yerde savcılarla 1 nisan şakalarının yapıldığına da görevde tanık olmuşuzdur.
Bir yerden bir yere hükümlü, tutuklu nakletmek çok zor bir iştir çünkü
hükümlünün, tutuklunun yaptığı eylemler, fiiller dikkate alınırsa bunun
sevkinin ne kadar güç olduğu anlaşılır. Araç gerektirir, gereç gerektirir,
organizasyon gerektirir. Bu organizasyonlar kolay değildir. Hele hele
şimdilerde bazı valiler bulundukları mahalde güvenlikleri sağlayamadıkları gibi
“Yargı güvenliğini de sağlayamayız.” diyorlar, acze düştüklerini ortaya
koyuyorlar ve Hükûmet o valiler hakkında hiçbir işlem yapmıyor. Hükümlü,
tutuklular bulundukları yerlerden başka yerlere nakledilerek yargılanmaya
çalışılıyorlar. Aileler de aynı şekilde mağdur ediliyorlar.
Bu bakımdan, bu organizasyon kolay bir
organizasyon değildir. Her trafik kuralı uzun araştırmalar sonucudur ve bir
nedene dayanır. Bu uygulamaya gitmeyi çabuklaştırmayınız. Ölçüp biçip tartarak
hareket ediniz; ne hükümlü, tutuklular mağdur olsun ne de görevliler
görevlerini yapamaz durumda kalsın.
(Mikrofon otomatik cihaz tarafından
kapatıldı)
ALİ HAYDAR ÖNER (Devamla) – Sonra
asgari orantılı güç eğitimini vermek yükümlülüğüyle de karşı karşıya
kalabilirsiniz.
Saygılar sunuyorum. (CHP sıralarından
alkışlar)
BAŞKAN – Teşekkür ederiz Sayın Öner.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Kanun
Tasarısının 10. Maddesinin 3. Fıkrasında bulunan doğrudan doğruya ibaresinin
madde metninden çıkarılmasını arz ve teklif ederiz.
Yusuf Halaçoğlu
(Kayseri) ve arkadaşları
BAŞKAN – Komisyon önergeye katılıyor
mu?
ADALET BAKANI SÖZCÜSÜ HAKAN ÇAVUŞOĞLU
(Bursa) – Takdire bırakıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılıyoruz Başkanım.
BAŞKAN – Gerekçeyi okutuyorum:
Gerekçe:
Bu fıkra zor kullanma ihtarından sonra
zor kullanma halini düzenlemektedir.
Doğrudan doğruya ibaresi fıkrada yer
alması halinde uygulamada çelişkilere ve bu düzenleme ile istenmeyen sonuçların
doğmasına sebep olabilir.
Bu nedenle metinden çıkarılması
gerekmektedir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir.
Diğer önergeyi okutuyorum:
Kabul edilen bu önerge doğrultusunda
10’uncu maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
11’inci madde üzerinde iki önerge
vardır. 
Okutuyorum:
Türkiye Büyük
Millet Meclisi Başkanlığına
Görüşülmekte
olan 616 sıra sayılı Ceza İnfaz Kurumları Güvenlik Hizmetleri Kanunu
Tasarısının 11. Maddesinin 2. Fıkrasının başına “iç ve” ibaresinin eklenmesini
arz ve teklif ederiz.
 Dilek Akagün Yılmaz Ömer
Süha Aldan Ali Rıza Öztürk
 Uşak Muğla Mersin
 Ali İhsan Köktürk Gürkut
Acar 
 Zonguldak Antalya 
Türkiye Büyük
Millet Meclisi Başkanlığına
Görüşülmekte olan 616 sıra sayılı Bazı
Kanunlarda Değişiklik Yapılmasına Dair Kanun Teklifinin çerçeve 11 inci
maddesinin teklif metninden çıkarılmasını arz ve teklif ederiz.
 Pervin Buldan Sırrı
Süreyya Önder Hasip Kaplan
 Iğdır İstanbul Şırnak
 Kemal Aktaş Erol
Dora
 Van Mardin
BAŞKAN – Komisyon bu son okuttuğum
önergeye katılıyor mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) - Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Gerekçeyi okutuyorum.
Gerekçe:
Yapılan değişiklik ile güvenlik
görevlisine silah taşıma ve bulundurma yetkisi veren ve bunu neredeyse sınırsız
kılan teklif maddesinin kaldırılması amaçlanmıştır. Cezaevi görevlilerinin
bugüne değin yapmış olduğu yargısız infazlar etkin bir yargı sürecine konu
olmamıştır. Bu madde yasalaşırsa tüm bu yargısız infazlar yasa eliyle meşru
kılınacaktır. Bu bahisle bu hükmün tasandan çıkarılması elzemdir.
BAŞKAN - Gerekçesini okuttuğum önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 616 sıra sayılı Ceza
İnfaz Kurumları Güvenlik Hizmetleri Kanunu Tasarısının 11. Maddesinin 2.
Fıkrasının başına “iç ve” ibaresinin eklenmesini arz ve teklif ederiz.
Gürkut Acar (Antalya) ve arkadaşları
BAŞKAN – Komisyon bu okuttuğum önergeye
katılıyor mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) - Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım.
BAŞKAN – Kim konuşacak?
DİLEK AKAGÜN YILMAZ (Uşak) – Ben Sayın
Başkanım.
BAŞKAN – Sayın Yılmaz, buyurunuz. (CHP
sıralarından alkışlar)
DİLEK AKAGÜN YILMAZ (Uşak) – Sayın
Başkan, sayın milletvekilleri; 616 sıra sayılı Ceza İnfaz Kurumları Güvenlik
Hizmetleri Kanunu Tasarısı’nın 11’inci maddesine yönelik vermiş olduğumuz
önerge üzerindeki görüşlerimi dile getirmek için burada söz almış bulunuyorum.
11’inci madde silah taşıma ve
bulundurma yetkisini düzenliyor ceza infaz koruma memurları açısından. Dış
güvenlik koruma memurlarına, koruma güvenlikçilerine zati silah yetkisi
tanınıyor yani silahı taşıyacaklar, emekli olduklarında da bu silahı taşıma
yetkileri var ama iç güvenlik görevlilerine bu yetki tanınmıyor.
Şimdi, cezaevi infaz koruma memurları
her türlü yanlışlığın içinde olan ve bir şekilde cezalandırılmış olan ve
rehabilitasyona tabi tutulması gereken pek çok sorunlu insanla beraber
oluyorlar. Bu insanlar kendi yaşadıkları durum çerçevesinde şunu zannediyorlar:
Doğrudan doğruya devletin temsilcisi ceza infaz koruma memurlarıdır yani
gardiyanlardır. Kendilerini onlara hasım gibi görüyorlar. O nedenle de
gardiyanlara, ceza infaz koruma memurlarına çok ciddi saldırılar olabiliyor. Bu
nedenle de iç güvenlik görevlisi olan gardiyanların da silah taşıma yetkisinin
-cezaevinin içinde değil ama dışında- olması lazım, onların güvenliklerinin
sağlanması lazım, emekli olduktan sonra da silah taşıma haklarının olması
lazım. Bunu hepimiz biliyoruz, neden bunun gerekli olduğunu biliyoruz ama neden
burada, 11’inci maddede sadece dış güvenlik görevlilerine bu yetki tanınmış da
iç güvenlik görevlilerine özellikle dışarıda ve emekli olduktan sonra böyle bir
yetki tanınmıyor, ben bunu anlayabilmiş değilim. Önergemiz, bu çerçevede,
özellikle iç güvenlik görevlilerinin de kendilerini korumak amacıyla bu şekilde
silah taşıma yetkisine sahip olmaları amacıyla verilmiştir ve bu önergenin
Sayın Bakanın da aslında takdirleri dâhilinde kabul edilebileceğini
düşünüyorum. 
Bunun yanında, benim biraz önceki
görüşmemden sonra cezaevleri infaz koruma memurları derneklerinden beni
aradılar ve onlar şunu söylediler, dediler ki: “Siz, cezaevlerinde özellikle
izleme kurullarının daha etkili ve yetkili olması gerektiğini söylüyorsunuz.
Biz de bunu söylüyoruz. Cezaevlerindeki güvenlik görevlilerinin işkenceci gibi
gösterilmesine biz şiddetle karşı çıkıyoruz. Biz sendikalaşmak istiyoruz,
sendika yoluyla bu izleme kurullarında var olmak istiyoruz ve ceza infaz koruma
memurlarının üzerindeki bu örtüyü artık kaldırmak istiyoruz, bu iftirayı kaldırmak
istiyoruz. Her meslek grubunda yanlış yapanlar olabilir ama biz, bu bize dönük
şiddet uygulayan, işkence yapan görevlilerdir imajının artık ortadan
kaldırılmasını istiyoruz.” Hatta İngiltere’den bir örnek verdiler. Bir
toplantıya katıldıklarında İngiltere’den şu örnek verilmiş: Ceza infaz koruma
memurlarının sendikaları var ve devletle, devletin baskısıyla orada koruma
altında olan, devletin aslında sahiplenmesi gereken hükümlü ve tutukluların
arasındaki sorunlarda bu ceza infaz koruma memurlarının sendikalarının çok
önemli bir işlev addettiğini ve onların arasındaki uzlaşmayı sağladığını açıkça
belirttiler. Yani, özellikle bu cezaevlerindeki izleme kurullarında
sendikaların olması, gardiyanların kurduğu sendikaların olması çok önemli bir
şey. Onlar özellikle bunu talep ediyorlar, diyorlar ki: “Bizim üniformamız var
diye emniyet sınıfına alınmıyoruz ama sendika da kurulmasına izin verilmiyor.
Ya emniyet sınıfına alınalım ya da eğer emniyet sınıfında değilsek, o zaman
normal memursak sendikalaşma hakkımız verilsin. Cezaevlerindeki huzurun,
cezaevlerindeki rehabilitasyonun ne olduğunu o zaman göreceksiniz.” Ve bu
konuda ısrarla taleplerini dile getiriyorlar. Bir de şunu söylüyorlar:
Özellikle iş yurtlarında rehabilite edilen, çalıştırılan hükümlülerin kendilerine
ücret ödenmesi gerektiğini, sosyal hakların sağlanması gerektiğini, bu
insanların oradan çıktıktan sonra, cezaevinden çıktıktan sonra yine sudan
çıkmış balık konumunda olduklarını ve ondan sonra da suç işleyerek cezaevine
geri döndüğünü söylüyorlar. Onların sosyal güvenlikleri sağlanmalı, onlara
orada ücret verilmeli ve kendilerini topluma kazandırma konusunda daha ciddi
bir çaba sarf edilmeli diyorlar. Ceza infaz koruma memurlarının talepleri
bunlar. Sayın Bakan, bunları eğer dikkate alabilirseniz, o arkadaşlarımızın
-ben bir avukat olarak- çalışma arkadaşlarımız olan bu arkadaşlarımın eğer
taleplerini dikkate alırsanız inanın cezaevlerindeki pek çok sorun ortadan
kalkacaktır. Cezaevlerindeki hükümlülerin ve tutukluların insan hakları
ihlallerine ilişkin talepleri ve iddiaları da ortadan kalkacaktır.
(Mikrofon otomatik cihaz tarafından
kapatıldı) 
DİLEK AKAGÜN YILMAZ (Devamla) -
Bunların dikkate alınması gerektiğini ve asıl sesin, asıl cezaevlerindeki
uygulamayı yapanların sesinin duyulması gerektiğini söylüyorum.
Saygılar sunuyorum.
Teşekkür ederim. (CHP sıralarından
alkışlar)
BAŞKAN – Teşekkür ederiz Sayın Akagün
Yılmaz.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
11’inci maddeyi oylarınıza sunuyorum:
Kabul edenler… Kabul etmeyenler… 11’inci madde kabul edilmiştir.
12’nci madde üzerinde üç önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan Ceza İnfaz Kurumları
Güvenlik Hizmetleri Kanunu Tasarısının 12 inci maddesinin birinci fıkrasına
aşağıdaki cümlenin eklenmesini arz ve teklif ederiz.
 Mihrimah Belma Satır Mehmet
Doğan Kubat Suat Önal
 İstanbul İstanbul Osmaniye
 Orhan Karasayar Ahmet
Haldun Ertürk
 Hatay İstanbul
"Ateşli silahla müdahaleyi
gerektiren durumlarda, kuruma silahla girilmesine kurum en üst amirinin talebi
üzerine Genel Müdürlük görüşü alınarak Cumhuriyet başsavcısı tarafından karar
verilebilir."
Türkiye
Büyük Millet Meclisi Başkanlığına
Görüşülmekte olan 616 sıra sayılı
Ceza İnfaz Kurumları Güvenlik Hizmetleri Kanunu Tasarısının 12. Maddesinin 2.
Fıkrasının e) bendinden sonra gelmek üzere "başka önlemlerin yetersiz
kalması" ibaresinin eklenmesini arz ve teklif ederiz.
 Dilek Akagün Yılmaz  Ömer
Süha Aldan  Ali Ali Rıza Öztürk Uşak  Muğla
 Mersin Ali
İhsan Köktürk Gürkut Acar Zonguldak Antalya 
Türkiye
Büyük Millet Meclisi Başkanlığına
Görüşülmekte olan 616 sıra sayılı
Bazı Kanunlarda Değişiklik Yapılmasına Dair Kanun Teklifinin çerçeve 12 inci
maddesinin teklif metninden çıkarılmasını arz ve teklif ederiz.
Pervin Buldan  Sırrı
Süreyya Önder  Hasip Kaplan 
 Iğdır  İstanbul
 Şırnak
 Kemal Aktaş  Erol
Dora 
 Van  Mardin
BAŞKAN – Komisyon en son okuttuğum
önergeye katılıyor mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz Başkanım. 
BAŞKAN – Gerekçeyi okutuyorum:
Gerekçe:
Yapılan değişiklik ile güvenlik
görevlisine silah kullanma yetkisi veren ve bunu neredeyse sınırsız kılarak
"vur emri" şeklinde düzenleyen teklif maddesinin kaldırılması
amaçlanmıştır. Cezaevi görevlilerinin bugüne değin yapmış olduğu yargısız
infazlar etkin bir yargı sürecine konu olmamıştır. Bu madde yasalaşırsa tüm bu
yargısız infazlar yasa eliyle meşru kılınacaktır. Bu bahisle bu hükmün tasarıdan
çıkarılması elzemdir.
BAŞKAN – Gerekçesini okuttuğum
önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 616 sıra sayılı
Ceza İnfaz Kurumları Güvenlik Hizmetleri Kanunu Tasarısının 12. Maddesinin 2.
Fıkrasının e) bendinden sonra gelmek üzere "başka önlemlerin yetersiz
kalması" ibaresinin eklenmesini arz ve teklif ederiz.
Dilek
Akagün Yılmaz (Uşak) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Katılmıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz efendim. 
BAŞKAN – Sayın Öztürk, buyurunuz.
(CHP sıralarından alkışlar) 
ALİ RIZA ÖZTÜRK (Mersin) – Sayın
Başkan, değerli milletvekilleri; öncelikle bu son zamanlarda yolsuzluk
soruşturmasıyla ilgili verilen dinleme kararlarının yasaya aykırı olduğu
nedenle o “tape”lerin falan imha edilmesine ilişkin iddialar dolaşıyor. 
Bir: Suç işlediği iddiasıyla soruşturma
harekete geçer ve soruşturma sonunda gerçekten dava açılmasını gerektiren
yoğunlukta bir şüphe, şiddetli bir şüphe varsa iddia makamı bu davayı açar.
Yargılama ise, iddianamenin mahkemeye verilmesiyle kovuşturma başlar ve burada
“delillerin takdiri ve değerlendirilmesi” bölümü vardır. Burada da bu delillerin
yasa dışı ya da yasaya aykırı bir şekilde toplanıp toplanmadığı
değerlendirilir. Ve şimdi bakıyoruz ki, soruşturmanın patronu savcıdır yani
emniyet bu delilleri toparlarken kendi kafasında toplamaz. Eğer kendi kafasında
toplamışsa yasaya aykırıdır. 
Dinlemeler… Eğer dinlemeler mahkeme
kararıyla yapılmışsa bunun yasaya aykırı olduğunu ileri sürmek mümkün değildir.
Ortada mahkeme kararı vardır. Şimdi, bu karar yanlıştır, hukuka aykırıdır.
Bunlara itirazım yok, bunları tartışabiliriz. Ergenekon, Balyoz davaları
sırasında -bu kürsüden çok defa söyledim- şeklî anlamda dinleme kararlarının
olmuş olması bu kararların hukuka uygun olduğu anlamına gelmez dedim. Sizler
itiraz ettiniz. Sayın Adalet Bakanımız o zaman grup başkan vekiliydi, itiraz
etti. Hatta orada o zaman o kadar rezillikler yaşandı ki telefon numaralarının
“IMEI”lerinden dinlemeler yapıldı. Biz bunu burada dile getirdik: Bir hâkimin
karar imzalamış olması, bunun bir de zabıt kâtibinin olması yani şeklî anlamda
ortada bir mahkeme kararının olmuş olması elbette ki bir karardır ama bu hukuka
uygun değildir dedik. Şimdi, yasanın aradığı koşulları taşımıyor dedik. Ama
usule uygun mudur? Evet, uygundur, mahkeme kararı vardır. Şimdi, soruşturmayla
ilgili yapılan dinlemelerin hepsinin bir mahkeme kararına istinaden yapılmadığı
konusunda bir iddia yoktur.
Efendim, “tape”ler… Şimdi söylüyorum
arkadaşlar, bu “tape”ler montajdı, şantajdı, yok, dizilmişti, doğru değildi; e,
doğru değilse o zaman “tape”lerin imha edilip edilmemesiyle ilgili niye çok
fazla kafa yoruyorsunuz? Sonra, Meclis soruşturma komisyonu kovuşturma yapmaz,
Meclis soruşturma komisyonu iddia makamının yerine soruşturma yapar. O aşamada,
bulunduğu aşamada “tape”leri imha etme hakkı da yoktur, yetkisi de yoktur. Eğer
bu Soruşturma Komisyonu o dosyadaki “tape”leri imha ederse delilleri yok etmiş
olur, delilleri yok etme suçunu işler. Bu suçtur, bunu yapamaz. Bu, yasaya
aykırı delillerin imhasına ancak yargılama aşamasında karar verilir bu saatten
sonra. Eğer burada bu dosyalar Anayasa Mahkemesine giderse, bu bakanlar Anayasa
Mahkemesinde yargılanırlarsa yargılama aşamasında elbette ki Anayasa Mahkemesi
nelerin hükme esas delil olacağına, nelerin olmayacağına karar verecektir. Savcının
o delilleri yok etme hakkı nasıl yok ise bu saatten sonra, soruşturma
komisyonunun da yoktur.
Bu yasa dışı dinlemelerle ilgili elimde
bir soru önergesi var. O tarihte Sayın Bakanımız Grup Başkan Vekiliydi. Adalet
Bakanlığı Ceza İşleri Genel Müdürlüğünün adalet müfettişleri gittiler dinleme
kararı aldılar arkadaşlar, savcılar değil. 80 tane hâkimle ilgili dinleme
kararı aldılar müfettişler vasıtasıyla. Şimdi onu uzun uzun okumama gerek yok.
O zaman bu kürsüde ben bunu dile getirdim. Şimdi, dinlenenlerden bir tanesi
Yargıtay üyesi oldu en son atamalarda. 80 tane, Adalet Bakanlığı müfettişleri
eliyle dinlendi, Sadullah Ergin de Adalet Bakanıydı. 
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) – Esas yasaya
aykırı dinlemeler 2008’den itibaren başladı, devam etti, hukuka aykırı
dinlemeler o zaman devam etti. O nedenle, bunu gerekçe sürerek yasa dışı iş
yapmamak lazım. Ben Soruşturma Komisyonunun üyelerini bir hukukçu olarak
uyarıyorum, suç işlerler. Eğer böyle bir şey yaparlarsa suç işlerler. Bu,
gerçekten, delilleri yok etme suçudur, delilleri karartma suçudur, ortadan
kaldırma suçudur. 
Teşekkür ediyorum. (CHP sıralarından
alkışlar) 
BAŞKAN – Teşekkür ederiz Sayın Öztürk. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Sayın milletvekilleri, çalışma süremiz
çok az kaldığından madde 12’yi oylayana kadar sürenin uzatılmasını oylarınıza
sunuyorum: Kabul edenler… Kabul etmeyenler… Kabul edilmiştir. 
Diğer önergeyi okutuyorum: 
Türkiye Büyük Millet
Meclisi Başkanlığına
Görüşülmekte olan Ceza İnfaz Kurumları
Güvenlik Hizmetleri Kanunu Tasarısının 12 inci maddesinin birinci fıkrasına
aşağıdaki cümlenin eklenmesini arz ve teklif ederiz. 
 Mihrimah
Belma Satır (İstanbul) ve arkadaşları
"Ateşli silahla müdahaleyi
gerektiren durumlarda, kuruma silahla girilmesine kurum en üst amirinin talebi
üzerine Genel Müdürlük görüşü alınarak Cumhuriyet başsavcısı tarafından karar
verilebilir."
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ HAKAN
ÇAVUŞOĞLU (Bursa) – Takdire bırakıyoruz Sayın Başkanım.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılıyoruz Başkanım. 
BAŞKAN – Gerekçeyi okutuyorum. 
Gerekçe: 
Önergeyle, ceza infaz kurumlarına
ateşli silahla girilebilmeye ilişkin karar verme usulü, kurum en üst amirinin
talebi üzerine, Genel Müdürlük görüşü ve Cumhuriyet başsavcısının onayına
bağlanmak suretiyle, denetimin artırılması ve basit olaylarda dahi kuruma
silahla girilerek güvenlik zafiyeti oluşmasının önlenmesi amaçlanmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Kabul edilen bu önerge doğrultusunda
12’nci maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Sayın milletvekilleri, çalışma süremizin
sonuna geldiğimiz için kanun tasarı ve teklifleri ile komisyonlardan gelen
diğer işleri sırasıyla görüşmek üzere 8 Ocak 2015 Perşembe günü, alınan karar
gereğince saat 14.00’te toplanmak üzere birleşimi kapatıyorum. 
Kapanma Saati:
21.02




(x) 616 S. Sayılı Basmayazı tutanağa
eklidir. 




