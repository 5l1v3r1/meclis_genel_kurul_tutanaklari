



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 17’nci
Birleşim
 2
Kasım 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Müslüm
Doğan’ın, Alevi inanç ve öğretisinin sorunlarıyla ilgili olarak hazırladığı rapora
ilişkin gündem dışı konuşması
2.- İstanbul Milletvekili Didem Engin’in,
İstanbul ilinin sorunlarına ilişkin gündem dışı konuşması
3.- İzmir Milletvekili Kerem Ali
Sürekli’nin, Karşıyaka Spor Kulübünün kuruluşunun 105’inci yıl dönümüne ilişkin
gündem dışı konuşması

V.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un,
İstanbul Milletvekili Didem Engin’in yaptığı gündem dışı konuşması sırasında
Adalet ve Kalkınma Partisine ve AK PARTİ Genel Başkanına sataşması nedeniyle
konuşması
2.- İstanbul Milletvekili Didem Engin’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
3.- İstanbul Milletvekili Mehmet Muş’un,
İstanbul Milletvekili Didem Engin’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
4.- İstanbul Milletvekili Engin Altay’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
5.- İstanbul Milletvekili Engin Altay’ın,
İstanbul Milletvekili Mehmet Muş’un yaptığı açıklaması sırasında şahsına
sataşması nedeniyle konuşması 
6.- Çanakkale Milletvekili
Bülent Turan’ın, İzmir Milletvekili Ertuğrul Kürkcü’nün 502 sıra sayılı Kanun
Tasarısı’nın birinci bölümü üzerinde HDP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
7.- İstanbul Milletvekili Filiz
Kerestecioğlu Demir’in, Çanakkale Milletvekili Bülent Turan’ın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
8.- İstanbul Milletvekili Filiz
Kerestecioğlu Demir’in, Bayburt Milletvekili Şahap Kavcıoğlu’nun 502 sıra
sayılı Kanun Tasarısı’nın birinci bölümü üzerinde şahsı adına yaptığı konuşması
sırasında HDP Grubuna sataşması nedeniyle konuşması

VI.- AÇIKLAMALAR
1.- İstanbul Milletvekili Mehmet Muş’un,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
2.- Çanakkale Milletvekili Bülent Öz’ün,
eğitimini yarıda bırakmış ya da bırakmak zorunda kalmış öğrenciler için af
düzenlemesi düşünülüp düşünülmediğini öğrenmek istediğine ilişkin açıklaması
3.- İstanbul Milletvekili Sibel Özdemir’in,
üretimi artıramayan, işsizliği çözemeyen, enflasyonu dizginleyemeyen Adalet ve
Kalkınma Partisi hükûmetlerinin kötü yönetimine halkın ilk seçimde tepkisini
göstereceğine ilişkin açıklaması
4.- Kocaeli Milletvekili Fatma Kaplan
Hürriyet’in, Kocaeli’nin Gebze ilçesi Adem Yavuz Mahallesi sakinlerinin uzun
zamandır tapu sorunu yaşadığına ilişkin açıklaması
5.- Denizli Milletvekili Melike
Basmacı’nın, Hükûmetten ve Cumhurbaşkanından şehitlerin olmaması için bir çare
bulmalarını rica ettiğine ilişkin açıklaması
6.- Osmaniye Milletvekili Mücahit
Durmuşoğlu’nun, Hakkâri Şemdinli’de şehit olan güvenlik güçlerine Allah’tan
rahmet dilediğine, 3 Kasım 2002’nin üzerinden geçen on beş yılda heyecanlarında
en ufak bir eksiklik olmadan koydukları hedeflere doğru emin adımlarla
ilerlediklerine ilişkin açıklaması
7.- Kırklareli Milletvekili Türabi
Kayan’ın, yaşlı bakım teknikerlerinin bir mesleki tanımlarının olmadığına ve
statülerinin ne zaman belirleneceğini öğrenmek istediğine ilişkin açıklaması
8.- Adana Milletvekili Zülfikar İnönü
Tümer’in, çıraklık veya öğrencilik sırasındaki staj çalışmalarının emeklilik
hesaplanmasında ilk işe giriş tarihi olarak hesaplanması gerektiğine ilişkin
açıklaması
9.- Bilecik Milletvekili Halil Eldemir’in,
Hakkâri Şemdinli’de şehit olan güvenlik güçlerine Allah’tan rahmet dilediğine
ve Türkiye’nin Otomobili Ortak Girişim Grubu’na başarılar dilediğine ilişkin
açıklaması
10.- Edirne Milletvekili Okan Gaytancıoğlu’nun,
mazot fiyatlarının düşürülerek tarım üreticisine destek verilmesi gerektiğine
ilişkin açıklaması
11.- Mersin Milletvekili Hüseyin Çamak’ın,
IŞİD terör örgütünün ülkemizde tekrar eylemler gerçekleştirebileceği iddiaları
üzerinde hassasiyetle durulması gerektiğine ilişkin açıklaması
12.- Samsun Milletvekili Kemal Zeybek’in,
Atatürk ve İsmet İnönü’ye defalarca saldıranların vatanın bağımsızlığına,
demokrasiye, hukuk devletine, adalete, bilime, cumhuriyete düşman olduklarına
ilişkin açıklaması
13.- Giresun Milletvekili Bülent Yener
Bektaşoğlu’nun, Hakkâri Şemdinli’de şehit olan güvenlik güçlerini rahmetle
andığına, Giresun’da meydana gelen sel, toprak kayması ve heyelanlar nedeniyle
afet mağduru yurttaşların barınma sorunlarının hâlâ çözülmediğine ilişkin
açıklaması
14.- İstanbul Milletvekili Mahmut Tanal’ın,
korumalar ile Mecliste görevli polisler arasında yemek ücreti konusunda farklı
uygulama olduğuna, Emniyet mensupları arasındaki tazminat orantısızlığının
giderilmesi ile mesai ve çalışma koşullarının iyileştirilmesinin düşünülüp
düşünülmediğini öğrenmek istediğine ilişkin açıklaması
15.- Denizli Milletvekili Cahit Özkan’ın,
Türk otomobilinin gerçeğe dönüşme sürecinin bugün başladığına ve Anadolu Grup,
BMC, Kıraça Holding, Turkcell ile Zorlu Holdinge başarılar dilediğine ilişkin
açıklaması
16.- Ankara Milletvekili Ali Haydar
Hakverdi’nin, Mustafa Kemal Atatürk’ü vatan hainliğiyle suçlayan gazetecinin
akıbetini takip edeceğine ilişkin açıklaması
17.- Manisa Milletvekili Erkan Akçay’ın,
Hakkâri Şemdinli’de şehit olan güvenlik güçlerine Allah’tan rahmet dilediğine,
terörle mücadelenin millî bir dava olduğuna ve terörün beslendiği her kaynağın
kurutulması gerektiğine ilişkin açıklaması
18.- İstanbul Milletvekili Filiz
Kerestecioğlu Demir’in, Hakkâri’de hayatını kaybeden 8 askerin ailelerine
başsağlığı dilediğine, tutuklu milletvekillerinin milletvekilliğiyle ilgili
hiçbir faaliyete katılamadıklarına ve Diyarbakır Milletvekili Çağlar Demirel’in
Genel Kurula ilettiği mektubunu okumak istediğine ilişkin açıklaması

19.- İstanbul Milletvekili Engin Altay’ın,
Hakkâri Şemdinli’de şehit olan güvenlik güçlerine Allah’tan rahmet dilediğine,
Hükûmetin terör konusundaki politikalarının çözüme yönelik olmadığına ve bu
Meclisin Türkiye’de yaşanan bütün sorunların çözülebileceği tek adres olduğuna
ilişkin açıklaması
20.- İstanbul Milletvekili Mehmet Muş’un,
Hakkâri Şemdinli’de şehit olan güvenlik güçlerine Allah’tan rahmet dilediğine,
terörle mücadelenin son şehidin hesabı sorulana dek devam edeceğine ve terörün
partilerüstü bir mesele olduğuna ilişkin açıklaması
21.- Muş Milletvekili Ahmet Yıldırım’ın,
Hakkâri Şemdinli’de çatışmada hayatını kaybeden 8 güvenlik görevlisine
Allah’tan rahmet dilediğine ve bu can kayıplarının son olmasını içtenlikle
temenni ettiğine ilişkin açıklaması
22.- İstanbul Milletvekili Mehmet Muş’un,
İstanbul Milletvekili Engin Altay’ın AK PARTİ Grup önerisi üzerinde CHP Grubu
adına yaptığı konuşmasındaki bazı ifadelerine ilişkin açıklaması
23.- İstanbul Milletvekili Mehmet Muş’un,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
24.- Ankara Milletvekili Sırrı Süreyya
Önder’in, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
25.- Adana Milletvekili Meral Danış
Beştaş’ın, Sağlık Bakanlığında güvenlik soruşturması nedeniyle ataması
yapılmayan personelin atamalarının bir an önce yapılması gerektiğine ilişkin
açıklaması 
26.- İstanbul Milletvekili Filiz Kerestecioğlu
Demir’in, 9’u Halkların Demokratik Partisinden olmak üzere 10 milletvekilinin
yasama faaliyetlerine katılamadığına ve Hakkâri Milletvekili Selma Irmak’ın
Genel Kurula ilettiği mektubunu okumak istediğine ilişkin açıklaması
27.- Çanakkale Milletvekili Bülent Turan’ın, İstanbul
Milletvekili Filiz Kerestecioğlu Demir’in sataşma nedeniyle yaptığı konuşmasındaki
bazı ifadelerine ilişkin açıklaması
28.- İstanbul Milletvekili Engin Altay’ın, Bayburt
Milletvekili Şahap Kavcıoğlu’nun 502 sıra sayılı
Kanun Tasarısı’nın birinci bölümü üzerinde şahsı adına yaptığı konuşmasındaki
bazı ifadelerine ilişkin açıklaması

VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Hakkâri Şemdinli’de şehit olan güvenlik
güçlerine Allah’tan rahmet dilediklerine ilişkin konuşması



VIII.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Şanlıurfa Milletvekili
İbrahim Ayhan’ın (4/113) Millî Eğitim, Kültür, Gençlik ve Spor Komisyonu
üyeliğinden istifasına ilişkin yazısı ile Diyarbakır Milletvekili Nimetullah
Erdoğmuş’un (4/114) Plan ve Bütçe Komisyonu üyeliğinden istifasına ilişkin
yazılarının 2/11/2017 tarihinde Başkanlığa ulaştığına ilişkin önerge yazısı 

IX.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine ve
502 sıra sayılı Kanun Tasarısı’nın İç Tüzük'ün 91'inci maddesine göre temel kanun
olarak bölümler hâlinde görüşülmesine ilişkin önerisi 

B) Danuşma Kurulu Önerileri
1.- Danışma Kurulunun, Burdur Milletvekili Bayram Özçelik ve 34
milletvekilinin (10/2099), İstanbul Milletvekili Mustafa Sezgin Tanrıkulu ve 27
milletvekilinin (10/114), Bursa Milletvekili Ceyhun İrgil ve 25 milletvekilinin
(10/365), Şanlıurfa Milletvekili Osman Baydemir ve 22 milletvekilinin (10/378),
Diyarbakır Milletvekili Altan Tan ve 21 milletvekilinin (10/494), Ankara
Milletvekili Zühal Topcu ve 20 milletvekilinin (10/702), İstanbul Milletvekili
Onursal Adıgüzel ve 33 milletvekilinin (10/884), Mersin Milletvekili Aytuğ
Atıcı ve 23 milletvekilinin (10/1423), Adana Milletvekili Meral Danış Beştaş ve
20 milletvekilinin (10/1431), Niğde Milletvekili Ömer Fethi Gürer ve 25
milletvekilinin (10/1442), Adana Milletvekili İbrahim Özdiş ve 25
milletvekilinin (10/1449), Gaziantep Milletvekili Mehmet Gökdağ ve 24 milletvekilinin
(10/1597), Edirne Milletvekili Okan Gaytancıoğlu ve 23 milletvekilinin
(10/1787), İstanbul Milletvekili Barış Yarkadaş ve 22 milletvekilinin
(10/1808), Adana Milletvekili Aydın Uslupehlivan ve 22 milletvekilinin
(10/1949), İstanbul Milletvekili Didem Engin ve 21 milletvekilinin (10/1955), Tekirdağ
Milletvekili Candan Yüceer ve 23 milletvekilinin (10/1970), Adana Milletvekili
Meral Danış Beştaş ve 20 milletvekilinin (10/2056), Ankara Milletvekili Murat
Emir ve 23 milletvekilinin (10/2092), Mersin Milletvekili Oktay Öztürk ve 20
milletvekilinin (10/2094), İstanbul Milletvekili Arzu Erdem ve 21 milletvekilinin
(10/2095), Gaziantep Milletvekili Akif Ekici ve 23 milletvekilinin (10/2096),
MHP Grubu adına Grup Başkan Vekili Manisa Milletvekili Erkan Akçay’ın
(10/2097), HDP Grubu adına Grup Başkan Vekili İstanbul Milletvekili Filiz
Kerestecioğlu Demir ve Grup Başkan Vekili Muş Milletvekili Ahmet Yıldırım'ın
(10/2098) esas numaralı Meclis Araştırması Önergelerinin görüşmelerinin
birleştirilerek Genel Kurulun 2 Kasım 2017 Perşembe günkü Birleşiminde
yapılmasına ilişkin önerisi 
X.- SEÇİMLER
A) Komisyonlarda Açık Bulunan Üyeliklere
Seçim
1.- Plan ve Bütçe Komisyonunda boş bulunan
üyeliğe seçim

XI.- MECLİS ARAŞTIRMASI
A) Ön Görüşmeler
1.- İstanbul Milletvekili Mustafa Sezgin
Tanrıkulu ve 27 Milletvekilinin, gençler arasında yaygınlaşan uyuşturucu
kullanımı ve madde bağımlılığının araştırılarak alınması gereken önlemlerin
belirlenmesi amacıyla bir Meclis Araştırması açılmasına ilişkin önergesi
(10/114)
2.- Bursa Milletvekili Ceyhun İrgil ve 25
Milletvekilinin, uyuşturucu kullanımı ve madde bağımlılığının araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/365)
3.- Şanlıurfa Milletvekili Osman Baydemir
ve 22 Milletvekilinin, gençler arasında yaygınlaşan uyuşturucu kullanımı ve
madde bağımlılığının araştırılarak alınması gereken önlemlerin belirlenmesi amacıyla
bir Meclis Araştırması açılmasına ilişkin önergesi (10/378)
4.- Diyarbakır Milletvekili Altan Tan ve 21
Milletvekilinin, uyuşturucu bağımlılığının ve satışının engellenmesi yollarının
araştırılarak alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/494)
5.- Ankara Milletvekili Zühal Topcu ve 20
Milletvekilinin, uyuşturucu kullanımı ve bağımlılığındaki artışın nedenlerinin
araştırılarak alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/702)
6.- İstanbul Milletvekili Onursal Adıgüzel
ve 33 Milletvekilinin, uyuşturucu madde kullanımının artmasının sebeplerinin
araştırılarak alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/884)
7.- Mersin Milletvekili Aytuğ Atıcı ve 23
Milletvekilinin, çocuklarda uyuşturucu ve madde bağımlılığının araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/1423)
8.- Adana Milletvekili Meral Danış Beştaş
ve 20 Milletvekilinin, Adana'da uyuşturucu madde kullanımı ve satışının
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/1431)
9.- Niğde Milletvekili Ömer Fethi Gürer ve
25 Milletvekilinin, uyuşturucu ile mücadele yollarının araştırılarak alınması
gereken önlemlerin belirlenmesi amacıyla bir Meclis Araştırması açılmasına
ilişkin önergesi (10/1442)
10.- Adana Milletvekili İbrahim Özdiş ve 25
Milletvekilinin, Adana'da uyuşturucu kullanımı ve buna bağlı suçların
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/1449)
11.- Gaziantep Milletvekili Mehmet Gökdağ
ve 24 Milletvekilinin, Gaziantep'te uyuşturucu bağımlılığı ile hırsızlık ve
gasp olaylarının araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/1597)
12.- Edirne Milletvekili Okan Gaytancıoğlu
ve 23 Milletvekilinin, Sentetik uyuşturucu madde kullanımının engellenmesi için
yapılması gerekenlerin araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/1787)
13.- İstanbul Milletvekili Barış Yarkadaş
ve 22 Milletvekilinin, uyuşturucu madde kullanımının nedenlerinin araştırılarak
alınması gereken önlemlerin belirlenmesi amacıyla bir Meclis Araştırması açılmasına
ilişkin önergesi (10/1808)
14.- Adana Milletvekili Aydın Uslupehlivan
ve 22 Milletvekilinin, Bonzai kullanımının araştırılarak alınması gereken
önlemlerin belirlenmesi amacıyla bir Meclis Araştırması açılmasına ilişkin
önergesi (10/1949)
15.- İstanbul Milletvekili Didem Engin ve
21 Milletvekilinin, Uyuşturucu kullanımı ve madde bağımlılığının nedenlerinin
araştırılarak alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/1955)
16.- Tekirdağ Milletvekili Candan Yüceer ve
23 Milletvekilinin, Uyuşturucu madde kullanımındaki artışın araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/1970)
17.- Adana Milletvekili Meral Danış Beştaş
ve 20 Milletvekilinin, Bonzai kullanımının önlenmesi için alınacak önlemlerin
araştırılarak alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/2056)
18.- Ankara Milletvekili Murat Emir ve 23
Milletvekilinin, ülkemizde yaşanan uyuşturucu madde bağımlılığı sorununun
nedenlerinin ve sonuçlarının araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/2092)
19.- Mersin Milletvekili Oktay Öztürk ve 20
Milletvekilinin, sentetik uyuşturucuların imali, satışı ve kullanılmasının
önlenmesi için alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/2094)
20.- İstanbul Milletvekili Arzu Erdem ve 21
Milletvekilinin, uyuşturucu ve madde bağımlılığı sorununun araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/2095)
21.- Gaziantep Milletvekili Akif Ekici ve
23 Milletvekilinin, uyuşturucu sorununun tüm yönleriyle araştırılarak alınması
gereken önlemlerin belirlenmesi amacıyla bir Meclis Araştırması açılmasına
ilişkin önergesi (10/2096)
22.- MHP Grubu adına Grup Başkanvekili
Manisa Milletvekili Erkan Akçay'ın, kullanımı giderek yaygınlaşan ve toplumun
geleceğini tehdit eden uyuşturucuların imali, dağıtımı, satışı ve kullanımına
dair süreçlerinin araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/2097)
23.- HDP Grubu adına Grup Başkanvekilleri
İstanbul Milletvekili Filiz Kerestecioğlu Demir ve Muş Milletvekili Ahmet
Yıldırım'ın, uyuşturucu kullanımının yaygınlaşmasının siyasal, sosyal ve
ekonomik nedenlerinin tüm boyutlarıyla araştırılarak alınması gereken önlemlerin
belirlenmesi amacıyla bir Meclis Araştırması açılmasına ilişkin önergesi
(10/2098)
24.- Burdur Milletvekili Bayram Özçelik ve
34 Milletvekilinin, uyuşturucu kullanımı başta olmak üzere madde bağımlılığı ve
yeni bağımlılık türlerinin araştırılarak alınması gereken önlemlerin
belirlenmesi amacıyla bir Meclis Araştırması açılmasına ilişkin önergesi
(10/2099)

XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi'nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu
(S. Sayısı: 502)
2.- AB-EFTA Ortak Transit Ortak Komitesinin 20 Mayıs
1987 Tarihli Ortak Transit Rejimine İlişkin Sözleşmeyi Değiştiren 28/04/2016
Tarihli ve 1/2016 Sayılı Kararının Onaylanmasının Uygun Bulunduğuna Dair Kanun
Tasarısı (1/745) ve Dışişleri Komisyonu Raporu (S. Sayısı: 457)



2 Kasım 2017 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 17’nci Birleşimini açıyorum.
III.- YOKLAMA
BAŞKAN -
Elektronik cihazla yoklama yapacağız.
Yoklama için beş
dakika süre veriyorum ve süreyi başlatıyorum. 
Pusula
veren arkadaşlar lütfen Genel Kuruldan ayrılmasınlar, yoklamadan sonra da
verilen pusulaları okuyacağım.
(Elektronik
cihazla yoklama yapıldı) 
BAŞKAN
– Pusula veren sayın milletvekillerinin isimlerini okuyorum: 
Sayın
Ahmet Selim Yurdakul? Burada. 
Sayın
Cemil Çiçek? Burada.
Sayın
Serkan Bayram? Burada.
Sayın
Bennur Karaburun? Burada.
Sayın
Nureddin Nebati? Burada. 
Evet
sayın milletvekilleri, toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Alevi inanç ve öğretisinin sorunlarıyla ilgili olarak hazırladığı
raporu açıklamak üzere söz isteyen İzmir Milletvekili Müslüm Doğan’a aittir. 
Buyurun Sayın
Doğan. (HDP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir
Milletvekili Müslüm Doğan’ın, Alevi inanç ve öğretisinin sorunlarıyla ilgili
olarak hazırladığı rapora ilişkin gündem dışı konuşması
MÜSLÜM DOĞAN
(İzmir) – Sayın Başkan, değerli milletvekilleri; Alevi inancına yönelik olarak
yok sayma, görmeme ve egemen inanç içerisinde eritme politikalarına karşı
sorunun tanımı ve teşhisine dönük belirleme ve tespitleri ele almak ve çözüm
önerileri sunmak üzere tarafımdan bir rapor hazırlandı. 
Raporda izlenen
yolla ilgili de kısaca bilgi vermek istiyorum: Alevi meselesini teolojik
tartışmalardan uzakta ele almak ve meselenin çözüm noktasında Alevi toplumunun
tespit edilen sorunlarına çözüm önerileri sunmaktır. “Alevi sorunu” olarak
belirtilen mesele, aslında, doğrudan bir bütün olarak siyasal toplumun
yapılanmasından ve onun örgütsel ifadesi olarak devlet ile devleti
cisimleştiren siyasal aygıtlardan, araçlardan, kurum ve kuruluşlarla ilgili siyasal
aktörlerden kaynaklanmaktadır. 
Alevi sorunu,
cumhuriyetin ilk yıllarından beri süregelen bir mesele olmasına rağmen devletin
egemen inanç oligarşisi tarafından sürekli olarak gizlenmiş, yok sayılmış ve
meselenin çözümü yolunda isteksizlik, kararsızlık ve ciddiye almama nedeniyle
bu meselenin günümüz sürecine kadar taşınmasına olanak sağlanmıştır. Alevi
toplumunun demokratik ve hukuk eksenli mücadelesinin karşılık bulmaması
sonucunda, meselenin uluslararası hukuk nezdinde ele alınmasına kadar varan bir
süreçle de ülkemiz karşı karşıya kalmıştır. 
Değerli
milletvekilleri, Alevi inanç ve öğretisinin sorunlarını demokratik zeminlerde
ve hukuk ekseninde çözmek üzere hazırladığım raporu Mecliste grubu bulunan
partilerin grup başkan vekillerine, Türkiye Büyük Millet Meclisi Başkanlığına
ve parti genel başkanlarına iletmiş durumdayım. 
Raporda esas
mesele, sorunun teşhisi, ortaya konulan sorun nedir, mesele nereden
kaynaklanmaktadır, nasıl çözebiliriz meselesiyle ilgilidir. Tamamen teoloji
kapsamının dışında tutulmuş, Alevi inancı ve özgün öğretisinin, tartışmalardan
uzak özgün hâlinin korunması, ileri kuşaklara aktarılması meselesi esas
alınarak hazırlanmıştır. 
Şimdi, somut
olarak Alevilerin istemleri nelerdir, bunları size arz etmek istiyorum sayın
vekillerim. Zaten bu konular çok tartışıldı, kurultaylarda… AKP hükûmetleri
döneminde kurultaylar, sempozyumlar, konferanslar düzenlendi ancak çıkan
sonuçlar değerlendirilmedi. Bununla ilgili olarak somut ifadeleri ortaya koymak
istiyorum. 
Aleviler, devlet
tarafından tanınmalarını istiyorlar. Alevilerin inancına karşı devlet
müdahalesinin son bulmasını istiyorlar. 
Zorunlu din
derslerinin kaldırılıp bunun isteğe bağlı hâle getirilmesini istiyorlar. 
Aleviler,
kapatılmaya çalışılan derneklerinin faaliyetlerine geniş olanaklar sağlanmasını
istiyorlar.
Cemevlerinin
yasal olarak bir statüye kavuşması isteniyor.
Cemevlerinin,
camilerin yararlanacağı destekler gibi aynı şekilde desteklenmesi isteniyor. 
Yalnız, bu
raporda bir hususu daha size belirtmek istiyorum arkadaşlar. Cemevleri
camilerin karşıtı değildir. İnanç ve öğretimizin, bâtıni bakışımızın bir
mekânı, bir oluşum yeridir, bunun böyle değerlendirilmesini istiyoruz. Cami
karşıtı bir mekân, ibadethane değildir. 
Anne ve babanın
çocuğu için tercih ettiği inanç ve öğreti eğitimini verebilme olanaklarının
sağlanmadığı, Alevilik inancı hakkında yeterince okul açılamadığı, okullarda
ders verilmediği. 
Din adamlarının
devlet memuru olarak zorunlu olarak bırakılması, devletin dinî alandaki
tekelinin Diyanet İşleri Başkanlığı tarafından sürdürülmesi. 
Alevi kimliğiyle
bilinen devlet memurlarının üst düzeye ulaşamaması. Özellikle, arkadaşlar, hâlâ
bir vali, hâlâ bir kaymakam, hâlâ bir il emniyet müdürü olarak görev
verilmemiştir Alevilere. Bu anlamda da devlet mekanizması, bürokrasisi
içerisinde Aleviler yer bulmak istiyor. Bu da doğal bir istektir.
Değerli
milletvekilleri, yine, Hacı Bektaş Veli’nin türbesinin müzeye çevrilmesi
meselesinde, bunun bir inanç merkezi olarak kabul edilmesini, yasada bu yönde
yapılacak değişikliği talep etmektedirler. 
Alevi köylerine
cami yapımından artık vazgeçilmesi gerekmektedir çünkü Aleviler sadece
cemevlerini ibadethane olarak görmekte, inanç ve öğretilerini orada
değerlendirmektedirler.
Değerli
vekillerim, ayrıca, bu raporun hazırlanmasındaki husustan daha önce bahsettim
ama nedenini… Bu raporun dikkate alınarak aslında bir yerde, devlet içerisinde
mevzilenmiş istemediğimiz o oligarşik yapıyı aşmak biz vekillerin görevidir. 
(Mikrofon
otomatik cihaz tarafından kapatıldı) 
MÜSLÜM
DOĞAN (Devamla) - Alevilerin hukuk ekseninde ve hukuk temelinde tanınmaları,
inanç ve öğreti alanlarının ibadethane olarak kabul edilmeleri çok zor bir
durum değildir diyor, hepinizi saygıyla selamlıyorum. (HDP ve CHP sıralarından
alkışlar) 
BAŞKAN
– Teşekkür ederim Sayın Doğan.
Gündem
dışı ikinci söz, İstanbul’un sorunları hakkında söz isteyen İstanbul
Milletvekili Didem Engin’e aittir.
Buyurun
Sayın Engin. (CHP sıralarından alkışlar) 
2.- İstanbul Milletvekili Didem Engin’in,
İstanbul ilinin sorunlarına ilişkin gündem dışı konuşması
DİDEM
ENGİN (İstanbul) – Sayın Başkan, sayın milletvekilleri; konuşmama derin bir
üzüntüyle başlıyorum. Şehitlerimize Allah’tan rahmet diliyorum, ailelerine,
sevenlerine ve tüm milletimize güç ve sabır diliyorum, yaralılara acil şifalar
diliyorum. Terörü ve terör destekçilerini şiddetle, nefretle bir kez daha
kınadığımızı kürsüden tekrar dile getiriyorum.
Sayın
Başkan, sayın milletvekilleri; bugün İstanbul’un sorunlarını dile getirmek
üzere söz aldım.
Yahya
Kemal “Sana dün bir tepeden baktım aziz İstanbul.” diye başlayan şiirinde
İstanbul’u “Nice revnaklı şehirler görülür dünyada, / Lakin efsunlu
güzellikleri sensin yaratan.” diye anlatır. Evet, İstanbul, eşi ve benzeri
bulunmayan bir dünya mücevheridir. Peygamber Efendimiz bir hadisinde şöyle
buyuruyor: “İstanbul’u fetheden komutan ne güzel komutandır, İstanbul’u alan
asker ne güzel askerdir.” Demek ki İstanbul sadece bir dünya mücevheri değil,
onun manevi bir kutsiyeti, değeri ve anlamı vardır.
Sayın
Cumhurbaşkanı ise yaptığı itirafta ki herhâlde Allah söyletti “Biz bu şehrin
kıymetini bilmedik, biz bu şehre ihanet ettik, hâlâ da ihanet ediyoruz, ben de
bundan sorumluyum.” itirafında bulunuyor. Dikkatinizi çekerim “Hâlâ da ihanete
devam ediyoruz.” diyor. “Özrü kabahatinden büyük.” diye işte buna derler. Hayır
Sayın Cumhurbaşkanı, hayır; öyle iki kelimeyle günah çıkartıp timsah gözyaşları
dökerek bu sorumluluktan kurtulamazsınız, bu o kadar basit değil. Hatırlar
mısınız Sultanahmet Camisi’nin silüetini bozan kulelerin tıraşlanması emrini
vermiştiniz, sonra da o kuleler aradan geçen onca zamana rağmen olduğu gibi
yerinde duruyorken, o kuleleri yapan müteahhidi yaptığı bir okulun açılışında
övgülerle göklere çıkardınız. Hayır Sayın Cumhurbaşkanı, o sorumluluğu
vicdanınızda hissetseydiniz o okulun açılışına gitmez ve o müteahhide övgüler
yağdırmazdınız. Hayır Sayın Cumhurbaşkanı, o sorumluluğu ruhunuzda duysaydınız
İstanbul’u taş yığınına çeviren belediye başkanını 3 dönem arka arkaya aday
göstermezdiniz. 
O hâlde tarih
önünde soruyorum size: Bir işaretinizle belediye başkanlarınızı, il
başkanlarınızı istifa ettiriyorsunuz. İstanbul’un yok edilişine neden seyirci
kaldınız ve neden seyirci kalmaya devam ediyorsunuz? Yoksa bu yok edilişi
önlemeye gücünüz mü, kudretiniz mi yetmedi? Neden sorumluluğunuzu yerine
getirmediniz? Sizi kim engelledi? Hiç mazeret üretmeye kalkmayın, siz rant ve
çıkar uğruna İstanbul’un tarihî silüetinin ve İslami dokusunun yok edilmesinin,
İstanbul’un bir taş yığınına dönüştürülmesinin baş sorumlususunuz, yirmi üç
yıldır İstanbul’u siz yönetiyorsunuz. Üstelik Osmanlı ve İslami hassasiyeti
olan bir iktidar olduğunuzu iddia ediyorsunuz. Siz İstanbul’a ihanet etmekle
aynı zamanda İstanbul’un fatihi Fatih Sultan Mehmet’e de ihanet ettiniz, Kanuni
Sultan Süleyman’a da ihanet ettiniz, Mimar Sinan’a ihanet ettiniz, Eyüp Sultan
Hazretlerine, Yûşa Hazretlerine, İstanbul’da yatan bütün evliyalarımıza ihanet
ettiniz. Başta Sultanahmet Camisi, Süleymaniye Camisi, Fatih Camisi, Yeni Cami
olmak üzere, tüm camilerimize ihanet ettiniz. Ağzınızdan düşürmediğiniz
Osmanlı’ya ihanet ettiniz, Osmanlı’nın bize bıraktığı en kıymetli hazinemizi
yok ettiniz ve gelecek nesillerimize sadece bir taş yığını bıraktınız. Ağla
İstanbul’um ağla!
İstanbul’un
yok edilişinde sorumluluğu olan tüm AKP yöneticilerine sesleniyorum: Ülkemizde
onlarca sorun varken sizler İstanbul’un yağmalanması ve parsel parsel satışıyla
meşgul oldunuz. Demek ki para, çıkar ve rant sizin yegâne rehberinizmiş. Şimdi
İstanbul’a bakarken hiç mi vicdanınız sızlamıyor? İnanıyorum ki sızlamıyordur
çünkü bugünkü İstanbul sizin zihin dünyanızın ve hizmet anlayışınızın gerçek
bir aynasıdır. İstanbul’u rant ve çıkar için yok eden ve bunu açıkça itiraf
eden bir parti olarak tarihin kara sayfalarında yerinizi alacaksınız. Bu şeref
size yeter. Siz istediğiniz kadar cami açın, istediğiniz kadar “Biz İslami
hassasiyeti olan bir partiyiz.” deyin, İstanbul işte sizin alametifarikanız. 
Tevfik Fikret’in
“Han-ı Yağma” şiirinde yazdığı gibi: 
“Yiyin efendiler
yiyin, bu han-ı iştiha sizin,
Doyunca,
tıksırınca, çatlayıncaya kadar yiyin!” 
Saygılar
sunuyorum. (CHP sıralarından alkışlar)
BAŞKAN –
Teşekkür ederim.
MEHMET MUŞ
(İstanbul) – Sayın Başkan…
BAŞKAN – Buyurun
Sayın Muş. 
MEHMET MUŞ
(İstanbul) – Genel Başkanımızın bir açıklamasından yola çıkıp Fatih’e, Kanuni
Sultan Süleyman’a ihanet ettiğimize, rant ve çıkarın bizim rehberimiz olduğuna
kadar akılla izah edemeyeceğimiz ifadeler kullanmıştır. Bu, parti grubumuza ve
Genel Başkanımıza açık bir sataşmadır. 
BAŞKAN –
Sataşmadan dolayı iki dakika süre veriyorum.
Buyurun Sayın
Muş. (AK PARTİ sıralarından alkışlar)
V.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un,
İstanbul Milletvekili Didem Engin’in yaptığı gündem dışı konuşması sırasında
Adalet ve Kalkınma Partisine ve AK PARTİ Genel Başkanına sataşması nedeniyle
konuşması
MEHMET MUŞ
(İstanbul) – Sayın Başkan, değerli milletvekilleri; az önce ortaya atılan
iddiaları reddettiğimizi ifade ederim. Sayın Cumhurbaşkanımızın yapmış olduğu
bir konuşmayı bağlamından koparıp, anlamından koparıp çok farklı noktalara
çekmek suretiyle partimize hak etmediği temelsiz sataşmalarda ve ithamlarda
bulunmuştur sayın konuşmacı. Bir kere bunu reddettiğimizi ifade ederim. Bizim
İstanbul’da ortaya koyduğumuz eserler hepinizin malumudur. İstanbul, Sayın
Cumhurbaşkanımız tarafından ilk devralındığı zaman çöple, çöp yığınlarıyla,
akmayan sularıyla, hava kirlilikleriyle Haliç’te maskeyle dolaşmak zorunda
kaldığınız bir şehirdi. İstanbul’da hava açık olur ama siz güneşi İstanbul’da
göremezdiniz. İstanbul bu hâldeydi, bu hâlde devralındı. “Haliç tamamen dolgu
yapılsın ve kapatılsın.” deniliyordu, “Haliç’teki pislik boşaltılırsa kaymalar
olur.” gibi raporlar veriliyordu. Haliç gözden çıkarılmış bir durumda
devralındı ve Büyükşehir Belediyesi kasası tamtakırdı. Buradan alındı ve
İstanbul’un onlarca sorunu çözülerek bugünlere gelindi. 
Rant, çıkar
bizim hiçbir zaman rehberimiz olmadı, olmayacaktır da.
BARIŞ YARKADAŞ
(İstanbul) – 10 milyar dolar borç bıraktı Kadir Topbaş, 10 milyar dolar!
MEHMET MUŞ
(Devamla) – Hiçbir zaman olmadı, olmayacaktır da. Herkes aynaya baktığı zaman
kendini görür. 
Sayın
Cumhurbaşkanımızın yaptığı, şehrin tamamıyla alakalı, Türkiye’de şehircilikle
alakalı bir öz eleştiridir ama siz bunu bağlamından koparıp başka noktalara
çekerseniz, kusura bakmayın, bunu kabul etmemiz mümkün değildir. 
Yirmi üç senedir
-2004’ten beri de seçimler yapıyoruz- sizler de seçimlere giriyorsunuz,
İstanbul’da aldığınız oy oranı da bellidir. 
Teşekkür
ediyorum. (AK PARTİ sıralarından alkışlar)
BAŞKAN –
Teşekkür ederim. 
Gündem dışı
üçüncü söz…
TÜRABİ KAYAN
(Kırklareli) – “İstanbul’a ihanet ettik.” dedi Sayın Başkanınız, yakın zamanda
da… 
BÜLENT TURAN
(Çanakkale) – Sataşmadı, çok güzel ifade etti Sayın Başkan. 
DİDEM ENGİN
(İstanbul) – Sayın Başkan… Sayın Başkan…
BAŞKAN – Buyurun
Sayın Engin. 
DİDEM ENGİN
(İstanbul) – Sayın grup başkan vekili işte, geçmişten bahsetti, çöplerden
vesaireden, bizim dönemimize suçlamalarda bulundu, sataşmalarda bulundu,
“Herkes kendine baksın aynada.” şeklinde. 
Söz istiyorum
lütfen, yanıt vermek için.
BAŞKAN – Şimdi,
bunda sizin şahsınıza yönelik bir sataşma yok. 
DİDEM ENGİN
(İstanbul) – Çok bariz bir… 
BÜLENT TURAN
(Çanakkale) – Çok diktatöryal bir tavır içerisindeler Sayın Başkanım. 
DİDEM ENGİN
(İstanbul) – Benim şahsıma değil, bizim İstanbul’da olduğumuz döneme yönelik
bir sataşma var; çöpler, sular…
BAŞKAN – Şimdi,
Sayın Engin, bakın, diyorsunuz ki: “İstanbul’un eski hâlinden bahsetti, çöp
yığınlarından, susuzluktan bahsetti.” 
DİDEM ENGİN
(İstanbul) – Aynı şekilde, aynı şekilde; bizi kastederek bundan bahsetti. O
yüzden söz istiyorum ben.
MEHMET MUŞ
(İstanbul) – Niye, siz miydiniz iktidarda o zaman?
BAŞKAN – Bununla
sizinle ilgili ne gibi bir şahsi sataşma olduğunu düşünüyorsunuz?
DİDEM ENGİN
(İstanbul) – Yanıt vermek için söz istiyorum. 
MEHMET MUŞ
(İstanbul) – Sayın Başkan, çöp yığınlarını bırakanları söylüyorum; onlarsa
buyursunlar.
BAŞKAN – Sayın
milletvekilleri, bir dakika…
OĞUZ KAAN SALICI
(İstanbul) – Sataşmaya devam ediyor gördüğünüz gibi.
DİDEM ENGİN
(İstanbul) – Sayın Başkan…
BAŞKAN – Ne gibi
bir sataşma var şahsınıza?
ENGİN ALTAY
(İstanbul) – Sayın Başkan…
BAŞKAN – Grup
adına bir şey…
ENGİN ALTAY
(İstanbul) – Sayın Başkan… 
BAŞKAN – Evet,
buyurun. 
ENGİN ALTAY
(İstanbul) – Sayın Başkan, hatip İstanbul Cumhuriyet Halk Partisi yönetimindeyken
insanları nefes alamaz hâle getirdiğimizi itham etmek suretiyle ağır bir
sataşmada bulunmuştur. 
BAŞKAN –
Grubunuza bulunmuş olabilir. 
ENGİN ALTAY
(İstanbul) – Evet, evet. 
DİDEM ENGİN
(İstanbul) – Evet, grup adına söz istiyorum. 
BAŞKAN – Burada
da söz talebinde bulunmak sayın grup başkan vekiline düşer şu anda olduğu gibi.
Sataşmadan
dolayı söz istiyorsunuz.
ENGİN ALTAY
(İstanbul) – Evet, grubumuz adına Didem Hanım cevap verecek. 
MEHMET MUŞ
(İstanbul) – Sayın Başkan, o zaman SHP’yi kabul ediyor CHP.
BAŞKAN – Sayın
Engin, çünkü sizin şahsınıza yönelik bir sataşma yok burada. 
ENGİN ALTAY
(İstanbul) – Şahsa yok canım, biz gruba dedik zaten.
BAŞKAN – Onu da
siz isteyebilirsiniz, Grup Başkan Vekili. 
Buyurun Sayın
Engin. 
2.- İstanbul Milletvekili Didem Engin’in,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
DİDEM ENGİN
(İstanbul) – Sayın Başkan, sayın milletvekilleri; AKP grup başkan vekili
kürsüye sataşmadan söz almak için geldi ama keşke sormuş olduğum sorulara yanıt
verebilseydi. Öyle, “Biz bu söylenenleri reddediyoruz.” demekle gerçekleri
kapatamazsınız, gerçekleri reddedemezsiniz. 
Eserlerinizden
bahsettiniz biraz önce, öncelikle, şunu ifade edeyim: Siz, buraya gelip de iki
dakikada yaptığınız konuşmayla, aslında İstanbul’u önemsemediğinizi çok açık
bir şekilde burada İstanbullulara gösterdiniz. 
MEHMET MUŞ
(İstanbul) – Neyse, çöpe gelin, çöpe; sataşmalarıma gelin. 
DİDEM ENGİN
(Devamla) – Şimdi, yerinizden laf atmayın, biraz önce konuştunuz, şimdi de
birazcık dinleyin. 
MEHMET MUŞ
(İstanbul) – Sayın Başkan, sataşmalarıma cevap bekliyorum. Sataşmalara cevap
bekliyorum. 
DİDEM ENGİN
(Devamla) – “Eserlerimizle övünüyoruz.” dediniz, ben şimdi size eserlerinizi göstereceğim.
Siz İstanbul’a yaptıklarınızdan vicdani olarak hiçbir rahatsızlık duymuyor
olabilirsiniz ama bizler, İstanbullular, İstanbul’u sevenler ve İstanbul’a
aşkla bağlı olanlar İstanbul’un bugünkü hâlinden vicdani olarak o kadar büyük
bir üzüntü duyuyoruz ki siz hiçbir şekilde rahatsızlık hissetmiyor
olabilirsiniz. “Eserlerimizle övünüyoruz.” dediniz, işte, ben size şimdi
eserlerinizi göstereceğim. Kulaklarınızı tıkıyorsunuz, bakalım, gözlerinizi de
kapatabilecek misiniz? Görebiliyor musunuz resmi, Sultanahmet Camisi’ni görüyor
musunuz?
AHMET HAMDİ
ÇAMLI (İstanbul) – Belediye dolandırıcı hükmündeydi, dolandırıcı; çek karnesi
vermiyordu banka, çek karnesi. 
DİDEM ENGİN
(Devamla) – Konuşmalarımdan ne kadar rahatsız olduğunuzun farkındayım, sürekli
laf atarak orada, yerinizde hop oturup hop kalkıyorsunuz. 
Bakın, siz
Sultanahmet Camisi’ni nasıl gökdelenlerin gölgesinde bıraktınız? Biraz önceki
sözlerimin aynen arkasındayım, İstanbul’a ihanet etmekle İstanbul’un fatihi
Fatih Sultan Mehmet’e ihanet ettiniz, Kanuni Sultan Süleyman’a ihanet ettiniz,
Mimar Sinan’a ihanet ettiniz. (CHP sıralarından alkışlar) 
AHMET HAMDİ
ÇAMLI (İstanbul) – Maskeyle geziliyordu İstanbul’da, maskeyle. 
DİDEM ENGİN
(Devamla) – İstiklal Caddesi’nin nasıl bir betona dönüştüğünü görüyor musunuz?
Kulaklarınızı tıkıyorsunuz ya, gözlerinizi de iyice açın. Güzel İstiklal
Caddesi nasıl bir betona… 
AHMET HAMDİ
ÇAMLI (İstanbul) – Dolandırıcı hükmündeydi Büyükşehir Belediyesi, dolandırıcı;
banka çek karnesi vermiyordu.
AHMET UZER
(Gaziantep) – İSKİ’ye gel, İSKİ’ye gel! 
DİDEM ENGİN
(Devamla) – …Taksim Meydanı’nı nasıl betona dönüştürdüğünüzü görün. Ondan
sonra, iyice eserlerinizle…
AHMET UZER
(Gaziantep) – İSKİ’ye gel hanımefendi.
DİDEM ENGİN
(Devamla) – İstanbulluları buradan saygıyla sevgiyle, aşkla selamlıyorum. (CHP
sıralarından alkışlar)
MEHMET MUŞ
(İstanbul) – Sayın Başkan, bakın, yine, aynı sözlerinin arkasındaymış
hanımefendi. Sayın grup başkan vekili de “1994’le bize sataştı." dedi;
evet, sataştım ama sataşmalara bir cevap alamadım. 
ENGİN ALTAY
(İstanbul) – Tamam, ben vereyim.
Cevap istiyor,
ben vereyim efendim.
MEHMET MUŞ
(İstanbul) – Hâlen dönüp dolaşıp Fatih Sultan Mehmet’e, Kanuni Sultan
Süleyman’a ihanet ettiğimizi ifade ediyor. Bu bize açıkça sataşmadır, söz
istiyorum Sayın Başkan. 
DİDEM ENGİN
(İstanbul) – Fotoğraflarla gösterdim sizin nasıl ihanet ettiğinizi. 
ENGİN ALTAY
(İstanbul) – Sayın Başkan, 60’a göre bir dakika söz talep ediyorum. 
BAŞKAN – Size
de, size de aynı şekilde, 60’a göre bir dakikalık söz vereyim.
Sayın Muş, sizden
başlayalım.
Buyurun.
MEHMET MUŞ
(İstanbul) – Sayın Başkan, ben sataşmadan söz istiyorum, 60’a göre istemiyorum.
ENGİN ALTAY
(İstanbul) – Ne sataşması ya? Ben de isterim.
BAŞKAN – Sayın
Muş, bakın, bu böyle devam edecek, bir uzlaşı sağlamak anlamında size de bir
dakika yerinizden söz vereyim, Sayın Altay’ın da bir dakikalık söz talebi var.
MEHMET MUŞ
(İstanbul) – Sayın Başkan, sataşmaya uğrayan biziz. 
ENGİN ALTAY
(İstanbul) – Ya, size sataşan Erdoğan, kardeşim.
MEHMET MUŞ
(İstanbul) – Az önce, ben bazı şeyleri ifade ettim, bunu sataşma olarak kabul
ettiniz. Hâlen ihanetle bizi suçluyor, böyle bir şey yok. 
DİDEM ENGİN
(İstanbul) – “Böyle bir şey yok.” ne demek? Fotoğrafları gösteriyorum size.
BAŞKAN – Buyurun
Sayın Muş.
BARIŞ YARKADAŞ
(İstanbul) – Ya, Süleyman Soylu da “Trabzon’a ihanet ettik” dedi. İhanet
itirafları var peş peşe.
3.- İstanbul Milletvekili Mehmet Muş’un,
İstanbul Milletvekili Didem Engin’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; aslında, az önce yaptığım
konuşmada herhangi bir sataşma yoktu. Ben, Sayın Cumhurbaşkanımızın İstanbul’u
devraldığı zaman pislik içinde olduğunu söyledim, çöp dağlarından geçilmediğini
söyledim, suların akmadığını, insanların gece kalkıp nöbet bekleyip…
DİDEM ENGİN
(İstanbul) – Ben de camilerin nasıl yok edildiğini gösterdim size. Ben de
camilerin nasıl yok edildiğini, gökdelenlerin gölgesinin altında kaldığını
gösterdim size.
MEHMET MUŞ (Devamla)
- …bidonlarını doldurmaya çalıştığını ifade ettim. Buradan CHP Grubu ve sayın
hatip üzerine alınmış “Bize sataştı.” dedi. Demek ki bunları siz yapmışsınız.
Bakın, daha
ötesine gidiyorum. Bir büyükşehir belediyesi düşünün, bankaların çek karnesi
vermediği duruma düşürdükleri bir büyükşehir belediyesi devralındı, bankalar
çek karnesi vermiyor.
AHMET HAMDİ
ÇAMLI (İstanbul) – Dolandırıcı hükmünde.
BARIŞ YARKADAŞ
(İstanbul) – İstanbul Belediyesinin borcunu açıkla, İstanbul Belediyesinin.
Battı İstanbul Belediyesi.
MEHMET MUŞ
(Devamla) - Ben az önce özellikle sayın grup başkan vekiline sordum “O
1994’teki mirası kabul ediyor musunuz?” “Sataşma var bize.” dedi. Demek ki bunu
kabul ediyormuş. Yani bir belediyeyi, bir büyükşehir belediyesini getirdiğiniz
durum ortadaydı.
Bakın, 1994’te
ben 12 yaşımdaydım, İstanbul’a taşınalı birkaç yıl oluyor. Tabii, Haliç vesaire
falan çok bilmiyoruz, gidiyoruz, bir koku bir koku, geçmek mümkün değil.
“Nedir?” diye soruyorum. 
DİDEM ENGİN
(İstanbul) – Bugüne gelin, bugüne gelin, bugün yaptıklarınıza gelin.
MEHMET MUŞ
(Devamla) - Tabii, zaman sonra öğrendik ki CHP’nin beceriksizliği ya da kabul
ettikleri SHP’nin beceriksizliği ve yetersizliği Haliç’i o hâle getirmiş,
pisliği Haliç’e akıtmışlar, kanalizasyon yok. Barajdan suyu akıtıyorlar,
musluğa ulaşıncaya kadar, borular delinmiş, su gelene kadar taşıma sistemi
içerisinde kayboluyor. 
BARIŞ YARKADAŞ
(İstanbul) – CHP mi yaptı, CHP mi? Dalan dönemini anlatıyorsun. Dalan dönemini
“CHP” diye anlatma Sayın Başkan.
MEHMET MUŞ
(Devamla) - Bakın, 1994 işte böyle bir şeydir.
Şimdi, heyecanla
birisi laf atıyor. Ben 1994’te böyle bir şey anlattım, bunun sataşma olduğunu
ifade ettiler ve özellikle sayın grup başkan vekiline sordum, dedim bak: O
dönemde SHP vardı, demek ki siz bunu kabul ediyorsunuz, bu mirası. “Evet.”
dedi, “Bize sataşma olarak bunu kabul ediyoruz.” O zaman kabul ediyorsanız bu
sözleri duyacaksınız.
BARIŞ YARKADAŞ
(İstanbul) – Başkan, o zaman dedi ki: “Dalan döneminde böyleydi.” Niye CHP’yi
SHP’yi suçluyorsun?
MEHMET MUŞ (Devamla)
- Teşekkür ederim. 
BAŞKAN –
Teşekkür ederim. 
Sayın Engin
Altay, sizin İç Tüzük 60’a göre bir dakikalık söz isteğiniz vardı.
ENGİN ALTAY
(İstanbul) – 60’a göre söz talebi geçerliliğini yitirdi. Sayın hatip İstanbul’u
yöneten partili belediye başkanımız döneminde İstanbul’la ilgili çok olumsuz iş
ve işlemler yaptığını…
BAŞKAN – “SHP”
dedi, CHP değil, SHP zamanını kastetti.
ENGİN ALTAY
(İstanbul) – SHP bizim partimizdir Sayın Başkan.
BAŞKAN –
Kabulleniyorsunuz, evet.
ENGİN ALTAY
(İstanbul) – Sayın Başkan kabul ediyoruz, sataşmadan söz istiyorum ben de
efendim.
MEHMET MUŞ
(İstanbul) – Sataşmadan söz verdiniz.
BAŞKAN – Peki,
buyurun, size de iki dakika söz vereyim…
BARIŞ YARKADAŞ
(İstanbul) – Sayın Başkanım, siz de cevap verebilirsiniz aslında.
BAŞKAN – Veririm
çünkü ben de bir İstanbulluyum ama o dönemde İstanbul’un çöp yığını içinde
olduğunu, susuz kaldığını, kanalizasyonların olmadığını, Haliç’in çok koktuğunu
ben de biliyorum. (CHP sıralarından gürültüler)
BÜLENT TURAN
(Çanakkale) – Nefes alamıyorduk Sayın Başkan, nefes.
BAŞKAN –
İstanbul’da doğdum, İstanbul’da yaşıyorum.
BARIŞ YARKADAŞ
(İstanbul) – Dalan, Dalan!
BAŞKAN – Ben de
böyle cevap veririm benden cevap isterseniz.
KEMAL ZEYBEK
(Samsun) – O barajlar, göletler, metro, hepsi o dönemde yapıldı.
BAŞKAN – Sayın
Yarkadaş benden cevap vermemi istedi de ben de verdim. 
Buyurun Sayın
Altay. (CHP sıralarından alkışlar)
4.- İstanbul Milletvekili Engin Altay’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ENGİN ALTAY
(İstanbul) – Arkadaşlar, sayın milletvekilleri; Sayın Yarkadaş, Sayın Başkana
“Siz de cevap verebilirsiniz.” derken Sayın Başkanın eski bir SHP’li olduğuna
işaret etti, acele etmeyin. (CHP sıralarından alkışlar)
BAŞKAN – Ben de
cevap verdim işte.
MURAT EMİR
(Ankara) – SHP’ye ihanet eden AKP’ye de ihanet eder, haberiniz olsun.
ENGİN ALTAY
(Devamla) – Evet, şimdi, önce şunu söyleyeyim. Evet, teknoloji geliştikçe
insanların hayatı kolaylaşır. İstanbul’un bugün doğal gazını dağıtan İGDAŞ’ı
Recep Tayyip Erdoğan kurmadı, Nurettin Sözen kurdu, siz anahtarını açtınız. 
BARIŞ YARKADAŞ
(İstanbul) – Bravo!
ENGİN ALTAY
(Devamla) – Doğal gaz yokken kömür yakılan her şehirde hava kirliliği vardı ama
şimdi İstanbul’un her metrekaresinde, bugün görüşeceğimiz gibi…
MEHMET MUŞ
(İstanbul) – Su da mı yoktu?
ENGİN ALTAY
(Devamla) – …uyuşturucudan telef olan, fuhuştan perişan olan aileler, dramlar
var. Siz İstanbul’u dram kent hâline getirdiniz, İstanbul’dan bir terörist kent
yarattınız. 
Tayyip Erdoğan,
güzel bir şey yaptı aslında, samimi bir itirafta bulundu. “İhanet ettim.” dedi.
“İhanet ettik ve dahi etmeye devam ediyoruz.” dedi. Bu şimdi, bir sataşma varsa
size sataşan Tayyip Erdoğan kardeşim. Gidin, Tayyip Erdoğan’la hesaplaşın. (CHP
sıralarından alkışlar) Adam samimi bir şeyde bulundu. (CHP sıralarından
alkışlar) 
Yolsuzluklara
gelince, İstanbul’da rant yolsuzluğunu hepimiz, herkes söylüyor. Siz şimdi
diyeceksiniz ki İSKİ, İSKİ, İSKİ. 
MEHMET
MUŞ (İstanbul) – Zıplamayın ya, zıplamayın!
ENGİN
ALTAY (Devamla) – İSKİ yolsuzluğuna bulaşan bürokratı Nurettin Sözen kulağından
tuttu, savcının önüne yatırdı, savcının önüne yatırdı.
AHMET
HAMDİ ÇAMLI (İstanbul) – Rahmetli Levent Kırca olsa da bir anlatsa İSKİ’yi.
ENGİN
ALTAY (Devamla) – Sizin bakanlarınız Rıza Zarrab’ın önüne yattı. (CHP
sıralarından alkışlar) Sizin bizimle kendinizi mukayese edecek bir hâliniz yok.

Haliç’e
gelince, Haliç’e şu kadar katkınız yok.
BÜLENT
TURAN (Çanakkale) – Çarpılırsın, yapma!
ENGİN
ALTAY (Devamla) – Allah Bedrettin Dalan’dan razı olsun. Haliç Bedrettin
Dalan’ın eseridir, Haliç’te sizin bir katkınız yok, geçin bu işleri. 
MEHMET
MUŞ (İstanbul) – Pislik götürüyordu ya.
ENGİN
ALTAY (Devamla) – Ayrıca şuna gerek yok... İstanbullu her şeyi görüyor. Kadir Topbaş’ı
niye kaldırdınız o koltuktan? FETÖ’yle bağlantısı varsa, yolsuzluğa bulaşmışsa,
elinizdeki belgeleri savcıya vermek sizin ahlaki sorumluluğunuzdur, ahlaki
borcunuzdur. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederim.
MEHMET
MUŞ (İstanbul) – Sayın Başkan...
BAŞKAN
– Yerinizden bir dakika söz vereceğim size, kayıtlara geçmesi için.
Evet,
buyurun.
VI.- AÇIKLAMALAR
1.- İstanbul Milletvekili Mehmet Muş’un,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
MEHMET
MUŞ (İstanbul) – Sayın Başkan, inanın, sayın hatibi dinlerken nereyi
anlattığını anlayamadım. Yani, çok değil, bundan yirmi üç sene evvel ne
şartlarda devralındığı hepinizin malumudur. O günden beri zaten bir daha
İstanbul’da yerel iktidar yüzü göremedi bu parti.
BARIŞ
YARKADAŞ (İstanbul) – E, 2019’da görürüz.
MEHMET
MUŞ (İstanbul) – Neden? Vatandaş o yapılanları asla ve asla unutmadı. 
TAHSİN
TARHAN (Kocaeli) – Beşiktaş kimde, Bakırköy kimde, Kadıköy kimde...
MEHMET
MUŞ (İstanbul) – Partimizle alakalı, belediye başkanlarıyla alakalı yaşanan bir
süreç... Değerli arkadaşlar, AK PARTİ on beş yıldır iktidarda. AK PARTİ ne
yapıyorsa siz arkadan ne yaptığını anlamaya, anlayıncaya kadar da zaten AK
PARTİ bir sonraki iktidarı kazanıp yoluna devam ediyor. Bu duruma düşmüş bir
partisiniz. 
Belediye
başkanlarıyla alakalı, arkadaşlarda bir görev değişimi olmuş, bir bayrak
değişimi yapılmış, yeni arkadaşlarımız gelmiş, onlar devraldıkları
arkadaşlardan çok daha yükseğe götürecekler. Siz zaten bunu anlayabilseniz
olduğunuz yerde kalmaz, olduğunuz yerde saymaz bir adım ileriye giderdiniz.
Teşekkür
ediyorum. 
BARIŞ
YARKADAŞ (İstanbul) – Yahu “Tehdit edilerek gönderildim.” diyor. Tehditle
koltuk boşaltıyorsunuz.
BAŞKAN
– Sayın milletvekilleri, birleşime on beş dakika ara veriyorum ve bazı konuları
görüşmek için de grup başkan vekillerini toplantıya davet ediyorum.
Kapanma Saati: 14.33
İKİNCİ OTURUM
Açılma Saati: 14.50
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 17’nci Birleşiminin İkinci Oturumunu açıyorum.
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- İzmir Milletvekili Kerem Ali
Sürekli’nin, Karşıyaka Spor Kulübünün kuruluşunun 105’inci yıl dönümüne ilişkin
gündem dışı konuşması
BAŞKAN – Gündem
dışı üçüncü söz, Karşıyaka Spor Kulübünün kuruluşunun 105’inci yıl dönümü
münasebetiyle söz isteyen İzmir Milletvekili Kerem Ali Sürekli’ye aittir.
Buyurun Sayın
Sürekli. (AK PARTİ sıralarından alkışlar) 
KEREM ALİ
SÜREKLİ (İzmir) – Sayın Başkan, değerli milletvekilleri; Genel Kurulu saygıyla
selamlıyorum.
Öncelikle,
Hakkâri’de, Şemdinli’de şehit olan asker ve korucularımıza Cenab-ı Allah’tan
rahmet, yaralılara acil şifalar diliyorum, vatanımızın milletimizin başı sağ
olsun. Bir kere daha bu kürsüden terörü lanetliyorum. 
Evet, bugün,
Karşıya Spor Kulübünün 105’inci kuruluş yıl dönümü dolayısıyla söz aldım.
İzmir’in plakası 35’tir, Karşıyakalılar, biz “35,5” diyoruz. Lakin bunun sebebi
de anlı şanlı Karşıyaka Spor Kulübümüzdür. Karşıyaka Spor Kulübü -1912 yılında
kurulmuş- İzmir’in ilk spor kulüplerindendir. Yıl 1912, Osmanlı Devleti sıkıntı
içerisinde, 5 milliyetçi genç bir araya geliyor; Kadızade Zühtü Bey yani Zühtü
Işıl, ağabeyi Kadızade Raşit Bey, Osman Nuri, Örnekköylü Hüseyin, Refik Civelek
hep beraber millî şuuru ve millî heyecanı artırmak amacıyla bir spor kulübü
kuruyorlar. Kulübün adı “Karşıya” oluyor, renkleri yeşil, kırmızı. Yeşil
İslamiyet’i işaret ediyor, kırmızı Türklüğü işaret ediyor. Kulübün isminin
kısaltılmasının Osmanlıca karşılığı "Kaf Sin Kaf." İşte, yıllardır
tribünlerde söylenen bu tezahürat buradan geliyor ve dalga dalga tribünlere
yayılıyor o zamandan “Kaf Sin Kaf.” İlk defa bunu tribünlerde Ahmet Umar ve
Mustafa Cemal dillendiriyor. Yine, o dönemlerde Kurtuluş Savaşı var ve bu
gençler, o dönemde, millî hassasiyetlerle, Anadolu’ya silah taşınmasında rol
üstleniyorlar. İşte, şimdi tribünlerde “Biz Karşıyakalıyız.” deniyor ya, bunun
da sebebi budur. 
Evet, Karşıyaka
Spor Kulübü, çok büyük başarılara imza atıyor ve tarihi başarılarla dolu.
Bunlardan size bir örnek vermek isterim: Yıl 1980, ezelî rakibimiz Göztepe’yle
bir maçtayız. 80 bin kişi tribünleri dolduruyor ve dünyada ve Türkiye’de İkinci
Lig seyirci rekoru kırılıyor. 
Yine, Basketbol
takımımız var, Pınar Karşıyaka, iki tane Türkiye Şampiyonluğu var,
Cumhurbaşkanlığı Kupamız var, Türkiye Kupamız var. Yolumuz açık olacak inşallah
ancak bugünlerde sıkıntılı günlerdeyiz. Bu sıkıntılı günlerde taraftarlarımız
çıktı, bir kampanya başlattılar, bakın, kulübümüzü 12 puanının silinmesinden
kurtardılar. Sağ olsun, var olsun cefakâr, vefakâr taraftarlarımız. 
Sıra bizde,
şimdi biz de gereğini yapacağız. Ben, inşallah, İzmir’e döndüğümde ilk önce
Karşıyaka Belediye Başkanımızı ziyaret edeceğim, Karşıyaka’nın önemli
şahsiyetlerini ziyaret edeceğim ve diyeceğim ki: Şu Karşıyaka’ya bir şeyler
yapmalıyız, taraftarın başlattığı yerden devam etmeliyiz. İnşallah da çağrımız
karşılık bulacaktır.
TACETTİN BAYIR
(İzmir) – Gençlik ve Spor Bakanından başla. 
KEREM ALİ
SÜREKLİ (Devamla) - Yine önemli gelişmeler var bugünlerde, Karşıyaka’ya stat
yapıyoruz. 9 Eylülde Sayın Başbakanımız bu stadın temelini attı, 62 milyon
liraya mal olacak, 15 bin kapasiteli. Bu stadın ruhsat başvurusu da yakınlarda
Karşıyaka Belediye Başkanımıza gelecek. Sayın Belediye Başkanım, Karşıyaka’nın
kaybedecek bir dakikası bile yok, lütfen ruhsatı verin, stadımıza başlayalım,
inşallah stadımızı 19 Aralık 2018 tarihinde dünya Karşıyakalılar gününde
açalım. Bu stat bizim kurtuluşumuz olacak. Bakın stattan neler kazanacağız?
Bizim ticari ünitelerimiz var bu statta, buradan kulübümüz gelir elde edecek. 
Yine, bu stattan
isim hakkımız var, bu isim hakkını değerlendireceğiz ve bu, anlı şanlı
Karşıyaka’nın kurtuluşu olacak. 
Ben burada başta
Karşıyaka Belediye Başkanımızın, bütün Karşıyakalıların duyarlı olacağına
inanıyorum. Taraftarın başlattığı bu çalışma başarıyla inşallah sona erecek.
Sözlerimi
bitirmeden önce Karşıyaka’mızın efsanevi başkanlarından Tahir Türetken’i, yine
merhum Başbakan Adnan Menderes Karşıyaka’da futbol oynadı Adnan Menderes’i,
yine Lemi Yerli’yi, Gode Cengiz’i rahmetle anıyorum. Altobelli Rıza’yı ve
tribünlerin sevgilisi Efendi Mustafa’yı da saygıyla anıyorum.
Bütün Genel
Kurulu saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim.
Sayın
milletvekilleri, şimdi, sisteme giren 15 milletvekiline yerlerinden birer
dakikalık söz vereceğim.
Söz vereceğim
sayın milletvekillerinin isimlerini okuyorum: Sayın Öz Sayın Atıcı’nın yerine,
Sayın Özdemir, Sayın Hürriyet, Sayın Basmacı, Sayın Durmuşoğlu, Sayın Kayan,
Sayın Tümer, Sayın Dedeoğlu, Sayın Gaytancıoğlu, Sayın Çamak, Sayın Zeybek,
Sayın Yiğit’in yerine Sayın Bektaşoğlu, Sayın Tanal, Sayın Özkan, Sayın
Hakverdi ve Sayın Karaburun.
Sayın Öz,
buyurun.
VI.- AÇIKLAMALAR (Devam)
2.- Çanakkale Milletvekili Bülent Öz’ün,
eğitimini yarıda bırakmış ya da bırakmak zorunda kalmış öğrenciler için af
düzenlemesi düşünülüp düşünülmediğini öğrenmek istediğine ilişkin açıklaması
BÜLENT ÖZ
(Çanakkale) – Sayın Başkan, sorum Millî Eğitim Bakanına. Üniversite, yüksek
lisans, doktora ve doktora sonrası eğitimini ekonomik ya da özel nedenlerle
yarıda bırakmış ya da bırakmak zorunda kalmış ve çıkarılacak bir afla geri
dönme umuduyla bekleyen öğrencilerimiz -sesini duyurarak- Hükûmetten bir af
düzenlemesi beklemektedir. Tıpta uzmanlık eğitimi alırken benzer sebeplerle
eğitimlerini yarıda bırakmak durumunda kalmış asistanlar var. Yine ekonomik, sağlık
koşulları ve diğer sebeplerle başvuru tarihini kaçıran öğrenciler bulunuyor.
Birçok kez imza kampanyaları düzenleyen, sosyal medyada bizlere mesaj atan ve
taleplerinin çözüme yönelik gündeme gelmesini isteyen “geleceğimiz” dediğimiz
ama okuyamayan öğrencilerimiz af istiyor. Mutlak ki disiplin suçları
araştırılıp af kapsamı bu ölçüde değerlendirilebilir ama imkânsızlıklar
nedeniyle eğitimini yarıda bırakan gençler görmezden gelinmemelidir. 
Eğitimlerine
geri kavuşmayı uzun zamandır bekleyen öğrenciler için af düzenlemesi yapmayı
düşünüyor musunuz? 
Teşekkür
ederim. 
BAŞKAN
– Teşekkür ederim.
Sayın
Özdemir…
3.- İstanbul Milletvekili Sibel Özdemir’in,
üretimi artıramayan, işsizliği çözemeyen, enflasyonu dizginleyemeyen Adalet ve
Kalkınma Partisi hükûmetlerinin kötü yönetimine halkın ilk seçimde tepkisini
göstereceğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
İktidarları
dönemince üretimi artıramayan, işsizliği çözemeyen, enflasyonu dizginleyemeyen
Adalet ve Kalkınma Partisi hükûmetleri, arka arkaya vergilere, benzine zam
yapıyor, öngörüsüz politikalarının yükünü ise vatandaşın, emeklinin, çiftçinin,
dar gelirlinin ve orta sınıfın üzerine atıyor, bir yandan da yandaş şirketlerin
devlete olan borçlarını ise sıfırlıyor. 
Yeni
açıklanan Dünya Ekonomik Forumu Küresel Rekabetçilik Raporu 2017-2018
sonuçlarına göre Türkiye, 137 ülke arasında iki basamak gerileyerek 53’üncü
sıraya düştü. En hızlı düşüşler ise sağlık, ilköğretim ve altyapı endekslerinde
yaşanıyor. G20 ülkeleri arasında en düşük istihdam; 39 Avrupa ülkesi arasında
istihdamda 36’ncı. 
OECD
ülkelerinin çoğunda işsizlik düşerken yükselişte olan ülkemizdeki bu kötü
yönetime halkımız ilk seçimde ilk tepkisini gösterecektir mutlaka.
Teşekkür
ederim. 
BAŞKAN
– Teşekkür ederim ben de. 
Sayın
Hürriyet…
4.- Kocaeli Milletvekili Fatma Kaplan
Hürriyet’in, Kocaeli’nin Gebze ilçesi Adem Yavuz Mahallesi sakinlerinin uzun
zamandır tapu sorunu yaşadığına ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Kocaeli’de
Gebze ilçemizin Âdem Yavuz Mahallesi sakinleri uzun zamandır tapu sorunu
yaşamakta. Yıllardır burada yaşayan vatandaşlarımıza 2981 sayılı Yasa gereğince
tapu tahsis belgesi verildi. 
Şimdi,
Gebze Belediyesi, tapu tahsis belgelerini tapuya dönüştürürken orada yaşayan
vatandaşlarımıza kırk yıldır oturdukları evlerini sıradan bir müşteri gibi
yüksek fiyatla satmaya çalışıyor ancak dar gelirli insanların bu şekilde arsa
edinmesi mümkün değildir. Vatandaşımızın tek isteği hak sahibi oldukları tapularını
almaktır. 
Gebze
Belediyesine buradan sesleniyorum: Bugün yapılacak Belediye Meclisinde
vatandaştan yana karar alın, vatandaşa hizmet etmek için seçildiğinizi ve
oturduğunuz koltukların sizi seçenlere ait olduğunu unutmayın. Gebze halkı
sizin müşteriniz değildir, derhâl bu mağduriyetlere son verin ve Hükûmete
buradan soruyorum: Sorumsuz davranan Gebze Belediye Başkanına Hükûmetinizin bir
yaptırımı olacak mıdır? 
Aynı
sorunu yaşayan Gebze’nin 10 mahallesiyle birlikte Çayırova ilçesi, Emek ve
İnönü Mahallelerinin sesini ne zaman duyacaksınız?
Teşekkür
ediyorum.
BAŞKAN –
Teşekkür ederim ben de.
Sayın Basmacı…
5.- Denizli Milletvekili Melike
Basmacı’nın, Hükûmetten ve Cumhurbaşkanından şehitlerin olmaması için bir çare
bulmalarını rica ettiğine ilişkin açıklaması
MELİKE BASMACI
(Denizli) – Sayın Başkan, aslında konuşurken bile nefesimin durduğu bir andayız
çünkü bugün yine şehitlerimiz var, yine evlatlarımızı toprağa verdik. Hani
Anayasa’da, referandumda “evet” çıkarsa bir daha şehit gelmeyecekti? Ben bir anneyim,
bir evladın değerini içimde hissediyorum. O yüzden Hükûmetten ve Sayın
Cumhurbaşkanından ricam: Bırakın belediye başkanlarını, OHAL’i, ihaleleri; her
şeyi bir yana bırakalım ve artık bu evlatlarımızı toprağa vermemek için bir
çare bulalım. Çünkü şehit analarının ahı yerde kalmaz.
Teşekkür
ediyorum.
BAŞKAN –
Teşekkür ederim.
Sayın
Durmuşoğlu…
6.- Osmaniye Milletvekili Mücahit
Durmuşoğlu’nun, Hakkâri Şemdinli’de şehit olan güvenlik güçlerine Allah’tan
rahmet dilediğine, 3 Kasım 2002’nin üzerinden geçen on beş yılda heyecanlarında
en ufak bir eksiklik olmadan koydukları hedeflere doğru emin adımlarla
ilerlediklerine ilişkin açıklaması
MÜCAHİT
DURMUŞOĞLU (Osmaniye) – Öncelikle, bugün Hakkâri’de şehit olan kahramanlarımıza
Allah’tan rahmet diliyor, tüm şehitlerimizi minnetle anıyorum.
Türkiye için
yepyeni bir dönemin başlangıcı olan 3 Kasım 2002’nin üzerinden yarın itibarıyla
tam on beş yıl geçmiş olacak. Biz on beş yıl önceki heyecanımızda en ufak
eksiklik olmadan, ilk günkü aşkla cumhuriyetimizin 100’üncü yılını
kutlayacağımız 2023 yılı için önümüze koyduğumuz hedeflere doğru emin adımlarla
ilerliyoruz. 
Günümüzde 863
milyar dolara ulaşan millî gelirimizle dünyanın 17’nci, Avrupa’nın 6’ncı büyük
ekonomisi konumundayız. 2002 yılında 3 bin dolar civarındaki kişi başı millî
gelirimiz bugün 11 bin dolara yaklaşmıştır. Hedefimiz, ülkemizi üst gelir grubu
ülkeler arasına sokmaktır. Bunu başaracağımızdan en ufak kuşkumuz yoktur.
Türkiye için felaket senaryoları yazanlar, terör örgütleriyle huzurumuzu
bozmaya çalışanlar ne yaparlarsa yapsınlar Türkiye istikrarla büyüyecektir. 
Bugün, 15 ilimiz
1 milyar doların üzerinde tek başına ihracat yapar seviyeye gelmiştir. Sayın
Cumhurbaşkanımızın sürekli vurguladığı “tek millet, tek bayrak, tek vatan, tek
devlet” ilkesi gibi Sayın Başbakanımız da ekonominin rabiasını “yatırım,
istihdam, üretim, ihracat” şeklinde ortaya koyarak iş adamlarımıza duyurmuştur.
O hâlde “Durmak yok!” diyeceğiz ve üretime, ihracata, büyümeye devam edeceğiz.
Bu güzel ülkeyi de hak ettiği yere taşıyacağız. Allah yolumuzu açık etsin.
BAŞKAN – Sayın
Kayan…
7.- Kırklareli Milletvekili Türabi
Kayan’ın, yaşlı bakım teknikerlerinin bir mesleki tanımlarının olmadığına ve
statülerinin ne zaman belirleneceğini öğrenmek istediğine ilişkin açıklaması
TÜRABİ KAYAN (Kırklareli)
– Teşekkür ederim Sayın Başkan.
Türkiye’nin
yaklaşık 106 üniversitesinden yaşlı bakım teknikerleri mezun olmaktadır. Bugüne
kadar da 30 bin civarında yaşlı bakım teknikeri mezun olmuştur. Bu meslekteki
kişilerin şu ana kadar bir mesleki tanımları olmamıştır, görev tanımları
olmamıştır ayrıca istihdam da şu ana kadar yoktur. 
(Mikrofon
otomatik cihaz tarafından kapatıldı) 
BAŞKAN – Tamam,
buyurun.
TÜRABİ KAYAN
(Kırklareli) – 22 Mayıs 2014 tarihli 29007 sayılı Resmî Gazete’de sağlık meslek
mensuplarının iş ve görev tanımları yapılırken yaşlı bakım teknikerlerinin
tanımının yapılmamasının, Sağlık Bakanlığında olmadığı gibi Aile ve Sosyal
Politikalar Bakanlığında da görev tanımlarının olmamasının sebebi nedir? Görev
tanımları olmadığı için KPSS tercihi dahi yapamadıkları göz önünde de
bulundurulmamaktadır. Sayın Sağlık Bakanına ve Aile ve Sosyal Politikalar
Bakanına soruyoruz: Kamu kurum ve kuruluşlarında yaşlı bakım teknikerleri
yerine özel kurs ve programlarla sertifika almış kişiler hâlen görev yapmaktadır;
lise mezunu hasta bakıcılar, lise mezunu hemşirelerden daha düşük seviyede
meslekte tutulmaktadırlar. Bu kişilerin statüleri ne zaman belirlenecektir?
BAŞKAN – Sayın
Tümer…
8.- Adana Milletvekili Zülfikar İnönü
Tümer’in, çıraklık veya öğrencilik sırasındaki staj çalışmalarının emeklilik
hesaplanmasında ilk işe giriş tarihi olarak hesaplanması gerektiğine ilişkin
açıklaması
ZÜLFİKAR İNÖNÜ
TÜMER (Adana) – Sayın Başkan, bilindiği gibi çıraklık veya öğrencilik
sırasındaki staj çalışmalarından kaynaklanan sigortalılık başlangıçları ve prim
gün sayıları emeklilik hesabında dikkate alınmamaktadır. Sigorta güvenlik
mevzuatına göre 3308 sayılı Mesleki Eğitim Kanunu’nda belirtilen aday çırak,
çıraklar hakkındaki iş kazası ve meslek hastalığı ve hastalık sigortası, meslek
liselerinde okumaktayken veya yükseköğrenimleri sırasında staja tabi tutulan
öğrenciler hakkında ise iş kazası ve meslek hastalığı sigorta hükümleri
uygulanmaktadır. Çırak ve stajyer öğrenciler, uzun vadeli sigorta kolları
olarak nitelendirilen malullük, yaşlılık, ölüm, emeklilik sigortalılık
kollarına tabi değildirler. Ülkemizin zor şartlarında ve emekliliğin uzun
sürece yayıldığı göz önüne alınarak milyonlarca kişiyi olumsuz etkileyen bu
durum gözden geçirilmeli, çıraklık veya öğrencilik sırasındaki staj çalışmaları
emeklilik hesaplanmasında ilk işe giriş tarihi olarak hesaplanmalıdır.
BAŞKAN - Sayın
Dedeoğlu yerine Sayın Eldemir…
9.- Bilecik Milletvekili Halil Eldemir’in,
Hakkâri Şemdinli’de şehit olan güvenlik güçlerine Allah’tan rahmet dilediğine
ve Türkiye’nin Otomobili Ortak Girişim Grubu’na başarılar dilediğine ilişkin
açıklaması
HALİL ELDEMİR
(Bilecik) – Teşekkür ederim Başkanım.
Bugün Hakkâri ve
Tunceli’de teröristlerle girilen çatışmada şehit düşen kahraman askerlerimize
ve köy korucularımıza Cenab-ı Allah’tan rahmet, yakınlarına sabırlar dilerim.
Milletimizin başı sağ olsun.
Ayrıca
ülkemizin, markası, tasarımı, teknolojisi, üretimi milletimize ait yerli bir
otomobile sahip olma hayali vardı. Bugün şu saatlerde Türkiye’nin Otomobili Ortak
Girişim Grubu’nun tanıtım toplantısı yapılıyor. Destek verenleri tebrik
ediyorum, başarılar diliyorum. Milletimize hayırlı uğurlu olsun.
BAŞKAN – Sayın
Gaytancıoğlu…
10.- Edirne Milletvekili Okan
Gaytancıoğlu’nun, mazot fiyatlarının düşürülerek tarım üreticisine destek
verilmesi gerektiğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Bugün Plan ve
Bütçe Komisyonunda Tarım Bakanlığının bütçesi görüşülüyor. Geçen sene AKP Genel
Başkanının sarayda muhtarlara açıkladığı Millî Tarım Projesi kapsamında
“Mazotun yarısı sizden, yarısı bizden.” denilmişti. Şimdi, bu yılın bütçesinde
Bakan Fakıbaba “Bazı ürünlerde mazotun yarısını vereceğiz.” diyor. Evet, sizi
tanımasak biz de kanacağız. Pamuk ve mısır haricinde hiçbir üründe prim artışı
yok, gübre desteğini azaltmışsınız, hepsini mazota eklemişsiniz. Ayrıca biz bir
traktörün ne kadar mazot yaktığını biliyoruz; hepsini hesapladım, çoğu yanlış.
Eğer destek vermek istiyorsanız şu an 5 liraya gelmiş mazotu, yat ve kotra
sahiplerinin aldığı fiyat olan 1 lira 70 kuruştan çiftçiye verin de destek
neymiş anlayalım.
BAŞKAN – Sayın
Çamak…
11.- Mersin Milletvekili Hüseyin Çamak’ın,
IŞİD terör örgütünün ülkemizde tekrar eylemler gerçekleştirebileceği iddiaları
üzerinde hassasiyetle durulması gerektiğine ilişkin açıklaması
HÜSEYİN ÇAMAK
(Mersin) – Sayın Başkan, ekim ayında ABD merkezli düşünce kuruluşu Soufan
Center bir rapor yayınladı. IŞİD terör örgütünün son dönem faaliyetlerini
ortaya koyan rapora göre, IŞİD’in Suriye ve Irak’taki yenilgisinden sonra 5
bini aşkın militanın ülkelerine döndüğü açıklandı. Bunlardan yaklaşık 900 IŞİD
militanının Türkiye’ye döndüğü ve hâlen aramızda olduğu tahmin ediliyor.
Dışişleri Bakanlığı bu bilgiyi şu ana kadar yalanlamadı. Daha önce ülkemizde
çok sayıda kanlı eylem gerçekleştiren bu örgütün ülkemizde tekrar eylemler
gerçekleştirebileceği gerçeği önümüzde durmaktadır. Ortaya konan bu iddialar
üzerinde hassasiyetle durulmalı ve olabilecek saldırıların önüne geçmek için
acil önlemler alınmalıdır.
Teşekkür ederim.
BAŞKAN –
Teşekkür ederim Sayın Çamak.
Sayın Zeybek… 
12.- Samsun Milletvekili Kemal Zeybek’in,
Atatürk ve İsmet İnönü’ye defalarca saldıranların vatanın bağımsızlığına,
demokrasiye, hukuk devletine, adalete, bilime, cumhuriyete düşman olduklarına
ilişkin açıklaması
KEMAL ZEYBEK
(Samsun) – Teşekkür ederim Sayın Başkan.
Kurtuluş
Savaşı’nda başta Mustafa Kemal Atatürk ve Kurtuluş Savaşı kahramanlarını
arkadan vuran ihanet çetelerini bilmekteyiz. Ülkeyi yönetilemez hâle getirip
atalarımızın kurtuluş mücadelesi vermesine sebep olanlar, cumhuriyetin
kurulmasına ve Atatürk devrimlerine karşı çıkmış çağ dışı düşünce ve ideoloji
sahipleri, ülkemizin çağdaş, demokratik yönetimini hiçbir zaman içlerine
sindiremeyen, emperyalistlerin iş birlikçi uşakları, Atatürk ve yakın arkadaşı
İsmet İnönü’ye defalarca saldıranlar, vatanın bağımsızlığına, demokrasiye,
hukuk devletine, adalete, bilime, cumhuriyete düşmanlardır. Mustafa Kemal
Atatürk ve İsmet İnönü, Kurtuluş Savaşı’ndaki kahramanlarımız ölümsüzlerdir.
Yaşasın demokrasi, yaşasın cumhuriyet!
BAŞKAN – Sayın
Bektaşoğlu…
13.- Giresun Milletvekili Bülent Yener
Bektaşoğlu’nun, Hakkâri Şemdinli’de şehit olan güvenlik güçlerini rahmetle
andığına, Giresun’da meydana gelen sel, toprak kayması ve heyelanlar nedeniyle
afet mağduru yurttaşların barınma sorunlarının hâlâ çözülmediğine ilişkin
açıklaması
BÜLENT YENER
BEKTAŞOĞLU (Giresun) – Teşekkür ederim Sayın Başkan.
Ben de
şehitlerimizi rahmetle anıyorum. 
Daha önce önerge
ve konuşmalarımda gündeme getirdiğim ancak nedense cevap alamadığım bir konuyu
tekrar dikkatinize sunmak isterim. Giresun’da 1989-2000 yılları arasında
Yağlıdere ilçesi ve Bulancak’ın Kovanlık beldesinde meydana gelen sel, toprak
kayması ve heyelanlar nedeniyle boşaltılan alanlarda yaşayan afet mağduru
yurttaşlarımızın barınma sorunları maalesef hâlâ çözülmedi. Toplam 162 aile
için planlanarak dört yıl önce inşaatına başlanan afet konutlarının teslimi iki
yıl gecikti. Konutların inşaatı tamamen durdu, âdeta çürümeye terk edildi.
Ortada sorumluluğu üstlenecek muhatap kimse yok. Müteahhit firma ise ödenek
gelmemesini mazeret olarak öne sürüyor. Bu durum halkta tepkilere neden oluyor.
Bu konuyu bakanlıkların gündeme almasını, acil olarak inceleme yapılmasını
bekliyoruz. Bu yurttaşlarımızın afet mağduriyetine mağduriyet eklemeye kimsenin
hakkı yoktur; ayıptır, yazıktır, günahtır, kış geliyor.
BAŞKAN – Sayın
Tanal…
14.- İstanbul Milletvekili Mahmut Tanal’ın,
korumalar ile Mecliste görevli polisler arasında yemek ücreti konusunda farklı
uygulama olduğuna, Emniyet mensupları arasındaki tazminat orantısızlığının
giderilmesi ile mesai ve çalışma koşullarının iyileştirilmesinin düşünülüp
düşünülmediğini öğrenmek istediğine ilişkin açıklaması
MAHMUT TANAL
(İstanbul) – Teşekkür ediyorum Sayın Başkan.
Değerli
milletvekilleri, saygılarımı sunuyorum. Sayın Başbakan Yardımcılarımızın,
Cumhurbaşkanının özel korumaları, Başbakanın özel korumaları, bakanların özel
korumaları Türkiye Büyük Millet Meclisine geldikleri zaman Mecliste ücretsiz
yemek yiyorlar. Aynı zamanda Türkiye Büyük Millet Meclisinde görevli olan
polisler ücretsiz yemek yiyememekte, kendi ücretleriyle yemek yemektedirler.
Gerek bakanlıkların gerek Cumhurbaşkanlığının korumaları özel tazminat aldığı
hâlde Türkiye Büyük Millet Meclisini koruyan polisler koruma tazminatını alamamaktadır.

Aynı şekilde,
Türkiye’nin değişik bölgelerinde bulunan polisler bölgeler açısından terör
tazminatı almakta, bu terör tazminatlarında da farklı ve orantısız, denk
olmayan bir uygulama sağlanmakta. Emniyet mensuplarının, bu terör tazminatıyla
ilgili orantısızlığının giderilmesini, mesai ve çalışma koşullarının
iyileştirilmesini düşünüyor musunuz? Bu mağduriyet ne zaman giderilecektir?
Teşekkür
ediyorum.
BAŞKAN – Sayın
Özkan...
15.- Denizli Milletvekili Cahit Özkan’ın,
Türk otomobilinin gerçeğe dönüşme sürecinin bugün başladığına ve Anadolu Grup,
BMC, Kıraça Holding, Turkcell ile Zorlu Holdinge başarılar dilediğine ilişkin
açıklaması
CAHİT ÖZKAN
(Denizli) – Sayın Başkan, değerli milletvekilleri; hayal gücü olmayan insanın
kanatları yoktur.
Aziz milletimiz
için on beş yıldan beri Cumhurbaşkanımız Sayın Recep Tayyip Erdoğan
liderliğinde, elhamdülillah, hayallerimizi bir bir gerçekleştiriyoruz. Her
alanda gerçekleştirdiğimiz yatırım, üretim, ihracat ve kalkınma hedefleri gibi
bugün yeni bir hayalin gerçeğe dönüşme sürecine tanıklık ediyoruz. Tasarımı,
mühendisliği, pazarlanmasıyla safkan Türk otomobilinin gerçeğe dönüşme süreci
bugün başlıyor. Cumhurbaşkanımızın davetine icabet eden babayiğitler: Anadolu
Grup, BMC, Kıraça Holding, Turkcell ve Denizli’mizden dünyaya açılan Zorlu
Holdinge başarılar diliyor, aziz milletimize hayırlı olmasını temenni ediyor,
yüce Meclisi saygıyla selamlıyorum.
BAŞKAN –
Teşekkür ederim Sayın Özkan.
Sayın Tanal,
bahsettiğiniz konuyu şimdi konuştum arkadaşlarımla. Burada Başbakanın,
Cumhurbaşkanının, bakanların, Başbakan Yardımcılarının korumalarının veya da
diğer görevli polislerin, Emniyetten görevli olanların, hepsinin ücret
karşılığında yemeklerini yedikleri, yemek faturalarının daha sonra ilgili
bakanın kalemine gönderildiği bilgisi bana geldi. Onu Genel Kurulla paylaşmak
istedim.
MAHMUT TANAL
(İstanbul) – Ben özür dilerim, o şu şekilde: Yani bakanlığın bütçesinden
karşılanıyor, gelen korumalar kendi cebinden ödemiyor. Buradakiler bakanlık
bütçesinden karşılanmıyor, kendi ceplerinden yiyorlar Sayın Başkan.
BAŞKAN – Ama siz
öyle ifade etmediniz, “Burada kendisinden para alınmıyor.” diye ifade ettiniz.
MAHMUT TANAL
(İstanbul) – O zaman yanlış ifade ettiysem özür dilerim yani olayın şekli bu.
BAŞKAN – Sayın
Hakverdi...
16.- Ankara Milletvekili Ali Haydar
Hakverdi’nin, Mustafa Kemal Atatürk’ü vatan hainliğiyle suçlayan gazetecinin
akıbetini takip edeceğine ilişkin açıklaması
ALİ HAYDAR
HAKVERDİ (Ankara) – Teşekkür ederim Sayın Başkan.
Dün yandaş ve
besleme sözde gazeteci yazarlarınızdan biri harf devrimini hedef alarak
cumhuriyetimizin kurucu önderi Mustafa Kemal Atatürk’ü vatan hainliğiyle
suçlama alçaklığını göstermiştir.
Belli ki son
dönem AKP Genel Merkezinin ve sarayın oy kaygısıyla Atatürkçü görünme çabaları
henüz bu yandaş, besleme tetikçilere iletilmemiştir.
Sosyal medya
hesaplarından AKP Genel Başkanına hakaret edildiği iddiasıyla onlarca kişi
cezaevine gönderilirken Atatürk’e hakaret eden bu tetikçinin akıbetini elbette
biz de takip edeceğiz. 
BAŞKAN – Sayın
Karaburun… Ama, yerinde yoklar galiba.
Evet, şimdi, söz
talebinde bulunan sayın grup başkan vekillerine söz vereceğim. 
Sayın Akçay,
buyurun. 
17.- Manisa Milletvekili Erkan Akçay’ın,
Hakkâri Şemdinli’de şehit olan güvenlik güçlerine Allah’tan rahmet dilediğine,
terörle mücadelenin millî bir dava olduğuna ve terörün beslendiği her kaynağın
kurutulması gerektiğine ilişkin açıklaması
ERKAN AKÇAY
(Manisa) – Teşekkür ederim Sayın Başkan. 
Bu sabah
Şemdinli’den gelen şehit haberleriyle yine yüreğimiz dağlandı. Irak’ın kuzeyinden
sızmaya çalışan teröristlerle çıkan çatışmada 1 uzman çavuş, 5 er, 2 korucu
olmak üzere 8 evladımız şehit oldu. 
Şehitlerimize
Allah’tan rahmet, milletimize başsağlığı ve sabır diliyorum. Ailelerine sabır
ve başsağlığı diliyorum.
Milletimizin ve
vatanımızın birliği için yaptıkları mücadele, ödedikleri bedel asla
unutulmayacaktır. Şehitlerimizin gözü arkada kalmasın. Terörle mücadeledeki
başarılar asla yarım kalmayacaktır. Türk Silahlı Kuvvetlerinin ve aziz
milletimizin her bir mensubu şehitlerimizin mirasına sahip çıkacaktır. Türk
milletinin varlığını muhafaza etmek için ödediği ağır bedellerden, çileli ve
külfetli mücadeleden asla geri dönüş olmayacaktır.
Terörle mücadele
millî bir davadır. İstiklalimiz ve istikbalimiz bu mücadelede bir ve bütün
olmamıza bağlıdır. Hattı müdafaa yoktur, sathı müdafaa vardır ve o satıh bütün
vatandır, bütün millettir. 
Ömrünün kırk
yedi yılını dağlarda şakilik yaparak geçiren ve şimdi 103 yaşında olan
Hamido’nun şu sözlerini ibretiâlem için tekrarlamak istiyorum: “Devlet,
kimsenin düşmanı değildir. Devlet, bütün halkının barış içinde, kardeşçe
yaşamasını istiyor. Devlet, boşu boşuna kimseye zarar vermez. Ben sana zarar
vermezsem, devlet gelip bana zarar vermez. PKK, silahla hiçbir yere varamaz;
zulümle hiçbir yere kimse varmamış, varamaz da. Devlet kimdir? Devlet biziz,
devletin çocukları biziz. Kimse Türkiye'yi dize getiremez.” PKK terör örgütünü
silah bırakmaya da çağırarak “Devlet büyüktür, kimse Türkiye Cumhuriyeti
devletini dize getiremez.” demektedir. 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Akçay. 
ERKAN AKÇAY
(Manisa) – Bu cümleler içerisindeki şu ifadeye tekrar dikkat çekmek istiyorum:
“Devlet kimdir? Devlet biziz.” Bu, devletin milletin teşkilatlanmış hâli
olduğunu “devlet ebet müddet” şuurunu çok iyi ifade eden, bütün aydınlara,
siyasilere, devlet yöneticilerine ve herkese örnek olması gereken bir şuurlu
ifadedir. Devlet kimdir? Devlet biziz. Bu şuurla bakabildiğimiz takdirde
hadiseye biraz daha açıklık gelecektir. 
Teröristlerin bu
saldırılarını bölgedeki gelişmelerden farklı düşünemeyiz. Bu terörist saldırı,
Irak’tan Suriye’ye Türkiye'nin güney sınırı boyunca uzanan bir koridor kurma
senaryosunun da parçalarıdır. Silahlı Kuvvetlerimiz, gerek sınırlarımız
içerisinde gerekse de Suriye ve Irak’ta terörle amansız mücadelede başarılar
elde etmektedir. Bu başarılar, Türkiye'yi kuşatmayı amaçlayan koridorun kurulma
amacının önündeki en büyük engeldir. 
(Mikrofon
otomatik cihaz tarafından kapatıldı)
ERKAN AKÇAY
(Manisa) – Tamamlayabilir miyim Sayın Başkan?
BAŞKAN – Tabii
ki. 
Buyurun bir
dakika daha… 
ERKAN AKÇAY
(Manisa) – Bununla birlikte, terörün beslendiği her kaynak kurutulmalıdır.
Irak’ta Sincar’da, Suriye’de Rakka-Münbiç hattında da nihai sonuç alıcı gerekli
çalışmalar yapılmalıdır. 
Bu vesileyle,
Cenab-ı Allah’ın Silahlı Kuvvetlerimize güç ve kudret vermesini temenni ediyor,
aziz şehitlerimizi bir kez daha rahmet ve minnetle anıyorum, yaralılarımıza
şifalar diliyorum. 
Teşekkür
ediyorum. 
BAŞKAN –
Teşekkür ederim Sayın Akçay. 
Sayın
Kerestecioğlu…
18.- İstanbul Milletvekili Filiz
Kerestecioğlu Demir’in, Hakkâri’de hayatını kaybeden 8 askerin ailelerine
başsağlığı dilediğine, tutuklu milletvekillerinin milletvekilliğiyle ilgili
hiçbir faaliyete katılamadıklarına ve Diyarbakır Milletvekili Çağlar Demirel’in
Genel Kurula ilettiği mektubunu okumak istediğine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, Hakkâri’de maalesef 8 askerimiz
hayatını kaybetti. Öncelikle ailelerine başsağlığı diliyoruz. Bu ölümlere son
verecek barışçıl bir akla, bir politik akla ve böyle bir politikaya ihtiyaç
var. Bunu, artık, el birliğiyle gerçekleştirmenin zamanı çoktan geldi ve
geçiyor, bu gencecik insanların ölümlerinin son bulması için diyoruz.
Şimdi, Sayın
Başkan, tutuklu milletvekillerimizin Anayasa Mahkemesinde görüşülmeyi bekleyen
dosyalarına Adalet Bakanlığı tarafından gönderilen görüş yazısında
milletvekilliğinden kaynaklanan hakların engellenmediği belirtilmişti. Oysaki
milletvekillerimizin tutuklandığı tarihten bu yana onlarca grup toplantısı
yapıldı, Mecliste 117 birleşim, 665 oturum yapıldı, 276 kanun geçti,
Cumhurbaşkanlığı sistemine geçişi öngören Anayasa değişikliği ile İç Tüzük’ün
değiştirilmesi gibi önemli iki düzenleme yapıldı ve bu süre boyunca ne eş
başkanlarımız ne diğer milletvekillerimiz burada seçmenlerine, topluma
seslenebildi ne de bir tane kanun için oy kullanabildi. Dolayısıyla aslında
faaliyetleri engellenmekte ve burada herhangi bir faaliyete
katılamamaktadırlar. 
Bugün bu
demokratik siyasete yönelik darbenin, 4 Kasımın neredeyse yıl dönümüdür, iki
gün sonra gerçekleşecektir. Orada bulunan bütün arkadaşlarımıza, başta eş genel
başkanlar olmak üzere, sevgilerimizi, saygılarımızı yolluyoruz ve özgür
oldukları günlerde buluşmayı diliyoruz.
Şimdi, aslında
benim yerimde oturması gereken Sevgili Çağlar Demirel’in Genel Kurula ilettiği
mektubu okumak istiyorum, kısa bir mektup.
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Kerestecioğlu.
FİLİZ
KERESTECİOĞLU DEMİR (İstanbul) – “Tarihin sayfalarında kara bir leke olarak yer
alacak olan 4 Kasım siyasi darbesinin 1’inci yılında, tutsak edildiğimiz
cezaevlerinden direnmeye ve direncimizi her daim diri tutmaya devam ediyoruz.
Halkımızın arasında sürdürdüğümüz siyasi mücadelemiz tutsak edilmemizle, rehin
alınmamızla engellenememiş, aksine büyük bir inanç eşliğinde kaldığı yerden
devam etmiştir, etmektedir. Bunu herkes böyle bilmelidir. Tutsaklığımız ancak
beton duvarlardan ibarettir ve halkımızla aramıza konulan bu beton duvarları
yıka yıka yine yeniden halkımızın arasında olacağımızın umudunu ve inancını
taşıyoruz. Mücadeleye halkımızla birlikte devam edeceğimize duyduğum en derin
inancımla, tüm siyasi tutsaklar başta olmak üzere tüm mücadele arkadaşlarıma
selamlarımı, sevgilerimi yolluyorum.
Çağlar Demirel, Diyarbakır Milletvekili”
Teşekkürler.
BAŞKAN –
Teşekkür ederim ben de.
Sayın Altay…
19.- İstanbul Milletvekili Engin Altay’ın,
Hakkâri Şemdinli’de şehit olan güvenlik güçlerine Allah’tan rahmet dilediğine,
Hükûmetin terör konusundaki politikalarının çözüme yönelik olmadığına ve bu
Meclisin Türkiye’de yaşanan bütün sorunların çözülebileceği tek adres olduğuna
ilişkin açıklaması
ENGİN ALTAY
(İstanbul) – Teşekkür ederim Sayın Başkan.
Sayın
milletvekilleri, diğer sayın grup başkan vekillerinin işaret ettiği gibi bugün
gene içimiz kan ağlıyor, şehitlerimiz var. Allah’tan hepsine rahmet diliyorum,
mekânları cennet olsun, kederli ailelerine sabır diliyorum. Ancak, kederli
aileler artık Türkiye Büyük Millet Meclisinden böyle sabır, iyi dilek temennisi
duymak istemiyor. Kederli aileler Türkiye Büyük Millet Meclisinden çözüm
bekliyor. 
Sayın Başkan,
sayın milletvekilleri; 1984-2017, tam otuz üç yıldır Türkiye'nin doğusundan
batısına, kuzeyinden güneyine hepimizin canını yakan, içini acıtan bir vahim
tabloyla karşı karşıyayız. Aynı topraklar içinde insanların birbirlerini
öldürdüğüne, insanların birbirlerine kan ve gözyaşı akıttığına tanık oluyoruz.
Bu meselenin, hiç şüphesiz, sadece güvenlikçi bir politikayla çözülmediği çok
açıktır. Hükûmetin 2009, 2010 aslında 2013’te başlattığı çözüm sürecine biz bu
kan akmasın, bu gözyaşı dinsin diye, eksikleri söylemek ve eleştirilerimizi
yapmak kaydıyla samimi desteğimizi de verdik. Ancak görüldü ki Hükûmetin bu
konudaki politikaları çözüme yönelik değildir. Kimi siyasi mülahazalara, kimi
siyasi taleplere, kimi seçim hesaplarına göre Adalet ve Kalkınma Partisinin
Kürt sorunu kaynaklı terör sorununa bakışı işi içinden daha çıkılmaz bir hâle
getirmiştir. 
Şunu
merak ediyorum: PKK bir terör örgütüdür, evet. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen siz de Sayın Altay.
ENGİN
ALTAY (İstanbul) - Terör örgütünün kurucusu Abdullah Öcalan’a önce “sayın”
deyip sonra “teröristbaşı” demek, sonra tekrar “sayın” demek, şimdi tekrar
“teröristbaşı” demek, onunla masaya oturmak, sonra bırakın onunla masayı
dağıtmayı, halkın oylarıyla seçilmiş milletvekillerini terörist itham etmek,
ilan etmek, cezaları kesinleşmeden, hüküm sabitleşmeden milletvekillerini
cezaevine koymak, özgürlüklerinden ve Türkiye Büyük Millet Meclisi
çalışmalarından alıkoymak bu meselenin çözümüne hizmet etmez. 
Bu
Meclis, Türkiye’de yaşanan bütün sorunların çözülebileceği tek adrestir. Bu
Mecliste Türkiye elbette, Hükûmet elbette terörle etkin, katı bir mücadele
etsin ama lokal tedbirler, askerî tedbirlerle görüldü ki terör örgütünü
bitirmek şöyle dursun, güçlenmiştir terör örgütü. Meselenin Kürt sorunu
ekseninde, Türkiye Büyük Millet Meclisinde sağduyu içerisinde samimi bir
yaklaşımla, siyasi çıkarlardan uzak ele alınması…
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Müsaade ederseniz bitireyim.
BAŞKAN
– Elbette ki, buyurun, bir dakika daha ek süre veriyorum. 
ENGİN
ALTAY (İstanbul) – …bu Mecliste bulunan bütün sayın milletvekillerinin en asli
görevidir, kendilerini seçen bütün vatandaşlarımıza karşı şeref ve namus
borcudur Sayın Başkan. Şehitlerin arkasından taziye yakmak, ağıt yakmak
Meclisin işi değildir. 
Türkiye Büyük
Millet Meclisinin sayın üyelerini ve Hükûmeti bu konuda daha duyarlı ve daha tutarlı
olmaya davet ederken, tekrar, aziz şehitlerimize Allah’ımdan rahmet, kederli
ailelerine başsağlığı diliyorum. (CHP sıralarından alkışlar) 
BAŞKAN –
Teşekkür ederim.
Sayın Muş,
buyurun.
20.- İstanbul Milletvekili Mehmet Muş’un,
Hakkâri Şemdinli’de şehit olan güvenlik güçlerine Allah’tan rahmet dilediğine,
terörle mücadelenin son şehidin hesabı sorulana dek devam edeceğine ve terörün
partilerüstü bir mesele olduğuna ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; bu sabah ülke olarak güne
kötü bir haberle başladık. Şemdinli’de terör örgütü tarafından düzenlenen
saldırıda 6 askerimiz, 2 güvenlik korucumuz şehit olmuştur. Şehitlerimize
Allah’tan rahmet dilerim, milletimizin başı sağ olsun. 
Buradan bir kez
daha ilan ediyorum: Terörle mücadelemiz son şehidimizin hesabı sorulana dek
devam edecektir. Bir kez daha şehitlerimizin acılı ailelerine başsağlığı
dileklerimi iletiyorum.
Sayın Başkan,
terörle mücadele, sadece elinde silah tutan o teröristle değildir, aynı zamanda
onlara bu imkânları sağlayanlarla, onların propagandasını yapanlarla, onları
aklamaya çalışanlarla, onlara finans, lojistik imkân sağlayanlarla, onları
masumlaştırmaya çalışanlarla da yapılacaktır. Sınırlarımızın dışında olan
gelişmeler, Suriye’deki gelişmeler bu bağlamda değerlendirilmelidir. 
Türkiye, işte,
tam da bu noktada sınır ötesi operasyonlarla vatandaşlarının can ve mal
güvenliğini sağlamaya, korumaya çalışmaktadır. Suriye’de yapılan Fırat Kalkanı
operasyonu ya da şu an yürütmekte olduğumuz operasyonlar, oradan Türkiye’ye
karşı yönelebilecek olan terör faaliyetlerine ve terör tehditlerine karşıdır.
Bu açıdan,
Irak’ta meydana gelecek olan gelişmeler, Suriye’de meydana gelecek olan
gelişmeler, bu arada oluşabilecek olan boşluklar ve o boşlukta da terör örgütlerinin
beslenerek Türkiye’ye tehdit oluşturmasına karşı Türkiye hamleler yapmaktadır,
bunlardan da geri durmayacaktır.
Şunu özellikle
belirtmek isterim: Terör partilerüstü bir meseledir. Birileri oturduğu yerden
sadece konuşur. 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Muş siz de.
MEHMET MUŞ
(İstanbul) - Konuşmak kolay ama somut önerin varsa bu terörle mücadelede onu
ortaya koyarsın. Kalkıp böyle bir meselede ikide bir somut bir şey koymadan
ortaya, iktidarı, partimizi hedef almayı da açıkçası doğru bulmuyorum. AK PARTİ
kimseyle oturup pazarlık yapmamıştır, yapmayacaktır da. Milletiyle beraber
gelmiştir, milletiyle beraber Türkiye'nin sorunlarını çözmeye çalışacaktır. 
Teröristbaşının
olduğu yer bellidir. İlk geldiği zaman nasılsa şimdi de aynı durumdadır,
durumunda bir değişiklik olmamıştır. Teröristbaşı geldi, teröristbaşı orada
durmaktadır.
Genel Kurulu
saygıyla selamlıyorum.
BAŞKAN –
Teşekkür ederim.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Hakkâri Şemdinli’de şehit olan
güvenlik güçlerine Allah’tan rahmet dilediklerine ilişkin konuşması
BAŞKAN – Sayın
milletvekilleri, biz de Divan olarak Hakkâri ili Şemdinli ilçesi Ortaklar bölgesinde
teröre karşı mücadele ederken şehit düşen asker ve koruculara Allah’tan rahmet,
değerli ve kederli ailelerine, yakınlarına başsağlığı ve sabır, yaralılara da
acil şifalar temenni ediyoruz. Türkiye'nin başı sağ olsun.
Sayın Yıldırım,
sisteme girmişsiniz. Bir şey mi söyleyecektiniz?
AHMET YILDIRIM
(Muş) – Çok kısa Sayın Başkan.
BAŞKAN –
Buyurun, bir dakika…
VI.- AÇIKLAMALAR (Devam)
21.- Muş Milletvekili Ahmet Yıldırım’ın,
Hakkâri Şemdinli’de çatışmada hayatını kaybeden 8 güvenlik görevlisine
Allah’tan rahmet dilediğine ve bu can kayıplarının son olmasını içtenlikle
temenni ettiğine ilişkin açıklaması
AHMET YILDIRIM
(Muş) – Teşekkür ederim Sayın Başkan.
Bugün benden
önce konuşan grup başkan vekillerinin ifade ettiği üzere Hakkâri Şemdinli’de 8
güvenlik görevlisi çatışmada hayatını kaybetmiştir. Tamamına Allah’tan rahmet
diliyorum. Ailelerine ve bütün Türkiye toplumuna başsağlığı diliyorum,
yaralılara acil şifalar diliyorum. 
Bu ülke
topraklarının kana doyduğu, toplumumuzun artık bir canını kaybetmeye bile
tahammülünün kalmadığı bilinciyle bu can kayıplarının son olmasını içtenlikle
temenni ediyorum. Bu ülkenin, evet, yüz yıla yaklaşan toplumsal sorunları var,
doğru ama yüzlerce yıllık siyaset, düşünce, diyalog ve çözüm müktesebatı da
vardır. Denenmiş, hem de defalarca denenmiş ama aynı çözümsüzlük noktasına
varmış yöntemlerin bir an önce terk edilerek, bu ülkede artık bir gencimizin
bir damla dahi kanının akmayacağı günler inancıyla herkesi tekrardan
selamlıyorum.
BAŞKAN –
Teşekkür ederim Sayın Yıldırım.
Sayın
milletvekilleri, gündeme geçiyoruz. 
Başkanlığın
Genel Kurula sunuşları vardır.
VIII.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Şanlıurfa Milletvekili
İbrahim Ayhan’ın (4/113) Millî Eğitim, Kültür, Gençlik ve Spor Komisyonu üyeliğinden
istifasına ilişkin yazısı ile Diyarbakır Milletvekili Nimetullah Erdoğmuş’un
(4/114) Plan ve Bütçe Komisyonu üyeliğinden istifasına ilişkin yazılarının
2/11/2017 tarihinde Başkanlığa ulaştığına ilişkin önerge yazısı 
BAŞKAN –
Şanlıurfa Milletvekili Sayın İbrahim Ayhan’ın Millî Eğitim, Kültür, Gençlik ve
Spor Komisyonu üyeliğinden istifasına ilişkin yazısı ile Diyarbakır
Milletvekili Sayın Nimetullah Erdoğmuş’un Plan ve Bütçe Komisyonu üyeliğinden
istifasına ilişkin yazısı 2/11/2017 tarihinde Başkanlığımıza ulaşmıştır. 
Bilgilerinize
sunuyoruz.
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
IX.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine ve
502 sıra sayılı Kanun Tasarısı’nın İç Tüzük'ün 91'inci maddesine göre temel
kanun olarak bölümler hâlinde görüşülmesine ilişkin önerisi 
2/11/2017
Türkiye Büyük Millet Meclisi Başkanlığına
Danışma Kurulu
2/11/2017 Perşembe günü (bugün) toplanamadığından, İç Tüzük’ün 19 uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim.
 Bülent
Turan
 Çanakkale
 AK
PARTİ Grup Başkan Vekili
Öneri:
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan
502, 457, 385, 460 ve 465 sıra sayılı Kanun Tasarılarının bu kısmın sırasıyla
1, 2, 3, 4 ve 5’inci sıralarına alınması ve diğer işlerin sırasının buna göre
teselsül ettirilmesi,
Genel Kurulun;
7 Kasım 2017
Salı günkü birleşiminde 502 sıra sayılı Kanun Tasarısı’nın görüşmelerinin
tamamlanmasına kadar,
8 Kasım 2017
Çarşamba günkü birleşiminde 385 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
9 Kasım 2017
Perşembe günkü birleşiminde 460 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
Haftalık çalışma
günlerinin dışında 13, 17, 20 Kasım 2017 Cuma ve Pazartesi günleri saat 14:00'te
toplanarak bu birleşimlerde gündemin "Kanun Tasarı ve Teklifleri ile
Komisyonlardan Gelen Diğer İşler” kısmındaki işlerin görüşülmesi ve;
13 Kasım 2017
Pazartesi günkü birleşiminde 325 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
14 Kasım 2017
Salı günkü birleşiminde 479 sıra sayılı Kanun Tasarısı’na kadar olan işlerin
görüşmelerinin tamamlanmasına kadar,
15 Kasım 2017
Çarşamba günkü birleşiminde 142 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
16 Kasım 2017
Perşembe günkü birleşiminde 361 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
17
Kasım 2017 Cuma günkü birleşimde 477 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
20 Kasım 2017
Pazartesi günkü birleşimde 463 sıra sayılı Kanun Tasarısı’na kadar olan işlerin
görüşmelerinin tamamlanmasına kadar,
çalışmalarını
sürdürmesi,
502
sıra sayılı Kanun Tasarısı’nın İç Tüzük'ün 91'inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması,
önerilmiştir.



502 Sıra
  Sayılı
Bazı Vergi Kanunları ile Kanun ve Kanun Hükmünde
  Kararnamelerde Değişiklik Yapılmasına Dair Kanun Tasarısı
(1/884)




Bölümler


Bölüm
  Maddeleri


Bolümdeki
Madde Sayısı




1. Bölüm


1 ila 27’nci
  maddeler arası


27




2. Bölüm


28 ila 55’inci
  maddeler arası


28




3. Bölüm


56 ila 83’üncü
  maddeler arası


28




4. Bölüm


84 ila
  104’üncü maddeler arası


21




5. Bölüm


105 ila
  125’inci maddeler arası (Geçici Madde 1 ve Geçici Madde 2 dâhil)


23




Toplam Madde
  Sayısı


127



BAŞKAN
– Önerinin gerekçesini açıklamak üzere öneri sahibi Adalet ve Kalkınma Partisi
Grubu adına Kırıkkale Milletvekili Sayın Ramazan Can konuşacaklar.
Buyurun
Sayın Can. 
AK
PARTİ GRUBU ADINA RAMAZAN CAN (Kırıkkale) – Sayın Başkanım, değerli arkadaşlar;
Genel Kurulu saygıyla selamlıyorum.
Grup
önerimizle ilgili konuşmadan önce, bugün maalesef menfur bir saldırı sonucunda
şehitlerimiz var, yaralılarımız var. Şehitlerimize Allah’tan rahmet diliyorum,
yaralılarımıza da geçmiş olsun dileklerimi iletiyorum.
502
sıra sayılı Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nı İç Tüzük’ün 91’inci maddesi
gereğince temel yasa şeklinde -beş bölüm hâlinde, 127 madde- inşallah Genel
Kurul kabul ederse grup önerimizle gündemin birinci sırasına alacağız. 
Yine,
ikinci sırasında, 457 sıra sayılı Avrupa Birliği ile EFTA arasındaki bir
sözleşme var. Üçüncü sırasına, 385 sıra sayılı Geçici İthalat Sözleşmesi’ne
dair bir sözleşmenin; dördüncü sırasına, Birleşmiş Milletler ile Türkiye
Cumhuriyeti Hükûmeti arasındaki bir sözleşmenin ve beşinci sırasına da 465 sıra
sayılı Türkiye Cumhuriyeti ile Karadağ Hükûmeti arasındaki bir sözleşmenin
-gündemin ön sıralarına- alınmasını öneriyoruz. 
13
Kasım, 17 Kasım ve 20 Kasım -cuma ve pazartesi- günleri Genel Kurulun saat
14.00’te toplanarak çalışmasını öneriyoruz.
Ayrıca, gruplara
teşekkür ediyorum, milletvekili arkadaşlarımıza teşekkür ediyorum; toplumumuzu,
gençlerimizi yakından ilgilendiren önemli bir önergeyi kabul edeceğiz hep
beraber. Birazdan Danışma Kurulu önerisi oylanacak. Genel Kurulda oylanacak
olan, uyuşturucuyla ilgili mücadele kanayan bir yara. Sayın Bakanımız da
burada, Başbakan Yardımcımız da, konuyla ilgili açıklamaları olacak. Bundan
dolayı gruplara da ayrıca teşekkür ediyorum. Kurulacak bir Meclis araştırması
komisyonuyla ilgili hem tespit anlamında hem de tedavi ve tedbir anlamında
ciddi bir çalışma olacaktır. 
Şimdiden hayırlı
olmasını temenni ediyor, Genel Kurulu tekrar saygıyla selamlıyorum. (AK PARTİ
sıralarından alkışlar)
BAŞKAN –
Teşekkür ederim Sayın Can. 
Halkların
Demokratik Partisi Grubu adına Muş Milletvekili Sayın Ahmet Yıldırım konuşacak.

Buyurun Sayın
Yıldırım. (HDP sıralarından alkışlar)
HDP GRUBU ADINA
AHMET YILDIRIM (Muş) – Teşekkür ederim Sayın Başkan.
Sayın Başkan,
değerli milletvekilleri; iki gün sonra, bu Parlamentoya yapılmış bir siyasi
darbenin yıl dönümü. 4 Kasım 2016’da, bu Parlamentonun üçüncü büyük partisi,
ikinci büyük muhalefet partisinin eş genel başkanlarıyla birlikte 10
milletvekili tutuklandı. Biz, siyasi iradeye, sivil siyasete, demokratik
siyasete yapılan bu darbeyi kınıyoruz. 
Benimle aynı
ilden milletvekili seçilmiş olan sevgili Burcu Çelik’in bugüne dair göndermiş
olduğu kısa bir mektubunu sizlerle paylaşmak istiyorum: 
“Sayın Başkan,
değerli milletvekilleri; öncelikle, hâlihazırda tutuklu bulunan diğer
milletvekili arkadaşlarıma, belediye başkanlarına ve tüm cezaevlerine
selamlarımı iletiyorum. 
Sayın Başkan,
mensubu olduğum HDP’nin barış, kardeşlik, demokrasi ve eşitlik temelli
çalışmalarına karşılık, on yıllar boyunca bitmek bilmeyen, her dönemde ülkeyi
daha derin kaosa sürükleyen hatalı politikaların uygulanmasıyla HDP
milletvekillerinin her türlü çalışmasının kriminalize hâle getirilmesi çabasını
üzüntüyle seyrediyorum. 
Hepinizin malumu
olduğu üzere, Anayasa Komisyonu görüşmeleri neticesinde, milletvekili
dokunulmazlıkları, Türkiye siyaset tarihinde ilk defa açığa çıkan bir usulle
Anayasa’ya, İç Tüzük’e, evrensel hukuk kurallarına ve yerleşmiş teamüllere açık
aykırı bir şekilde kaldırılmıştır. Her şeyden önce bilinmelidir ki bu süreci
başlatan ve destek veren tüm siyasi partiler halkın vicdanında yargılanmıştır.
Değerli
milletvekilleri, elbette, şahsım ve diğer milletvekili arkadaşlarım hakkında
düzenlenen dosyalar siyasidir. Aksi takdirde, söz konusu zorlama sebeplerden
bir dava dosyası oluşturulması mümkün değildir. Dosyaların siyasi olduğunun
diğer bir göstergesi de Anayasa Mahkemesinin milletvekili tutukluluğuna ilişkin
vermiş olduğu önceki kararlarına sahip çıkmaması ve hâlihazırda mevcut
milletvekili dosyalarında karar vermemiş olmasıdır. 
Demokraside
kutsal olan, mekanizmalar değil, değerlerdir. Mutlaka ve en küçük ödün vermeden
saygı gösterilmesi gereken şey, insanların inançları ve renkleri ne olursa
olsun, niceliklerine bakmaksızın, kadın erkek, çocuk, bütün insanların
onurudur. İşte, biz siyasetçilerin yapması gereken, bu insanlık onurunu
korumaktır. 
Mevlâna’nın çok
güzel bir sözü vardır, şöyle der Mevlâna: “Madem hamı pişiremiyoruz, bari
pişmişi ham etmeyin.” Haktan, hakikatten ve hukuktan uzak bir şekilde
tutulduğumuz cezaevlerinde yasama-iktidar, yürütme-iktidar, yargı-iktidar
ilişkilerini yakından takip ediyoruz. Teslim bayrağını çekmiş yargı, disipline
edilmiş yürütmenin yanı sıra ülke gerçekliğinden uzak, suni konularla
yürütülmeye çalışılan yasama faaliyetlerinin işlevsizliği ayyuka çıkmış
durumdadır. 
Yargılandığım
dosyaya gelirsek, hakkımda hazırlanan 5 fezleke içeriği ve fezlekeler dışında,
iddianamede yer alan bütün isnatlardan beraat kararı verilmiştir fakat dosyada
tek bir isnat ve emaresi bulunmayan fezlekelerden ve iddianameden bağımsız,
dosyanın muhteviyatıyla…”
(Mikrofon
otomatik cihaz tarafından kapatıldı) 
AHMET YILDIRIM
(Devamla) – Sayın Başkan, bir paragraf…
BAŞKAN –
Tamamlayın lütfen. Bir dakika daha süre vereyim size.
AHMET YILDIRIM
(Devamla) – “…çelişen bambaşka bir sevk maddesinden hakkımda altı yıl hapis
cezası verildi. Bu durum, en naif tabirle hukuk kıyımıdır. Bilinmelidir ki
hakikat bugün olmazsa yarın mutlaka ortaya çıkacaktır. İşte, ortaya çıkacak bu
hakikatin vebali de ağır olacaktır. 
Bu denli ağır
haksızlıklar üzerine hiçbir iktidar dikiş tutturamaz. Yapılması gereken,
demokratik siyaset koşullarını oluşturmak, Türkiye’de var olan tüm sorunların
çözüm yeri olduğuna inandığım ve son süreçte işlevsizleştirilen Türkiye Büyük
Millet Meclisini aktif hâle getirmek, Türkiye’de var olan çoğulcu toplumu
samimiyetle kucaklamak ve hep birlikte Asmin’lerimize, Miraz’larımıza ve tüm
çocuklarımıza onurlu bir yaşam armağan etmektir. Birlikte özgürce hak, hukuk ve
insani değerlere saygı çerçevesinde inşa edeceğimiz yarınlara olan inancımla
halkımıza ve tüm milletvekili arkadaşlarıma selam, sevgi ve saygılarımı
iletiyorum. Burcu Çelik, Muş Milletvekili, Sincan Kapalı Kadın Cezaevi.”
Selamlar,
saygılar. (HDP sıralarından alkışlar)
BAŞKAN –
Teşekkür ederim.
Cumhuriyet Halk
Partisi Grubu adına İstanbul Milletvekili Sayın Engin Altay konuşacak.
Buyurun Sayın
Altay.
CHP GRUBU ADINA
ENGİN ALTAY (İstanbul) – Teşekkür ediyorum Sayın Başkan. 
Genel Kurulu
saygıyla selamlıyorum.
Biraz önceki
tartışmayla ilgili, iktidar partisinin sayın grup başkan vekili şehitlerimizle
ilgili taziyesinden sonra dedi ki: “Bu muhalefet böyle işin lafını yapıyor.
Somut çözüm önerisi getirin.” Bu vesileyle AK PARTİ grup önerisi üzerinde
görüşlerimi açıklamadan önce, bu konuda da çok somut, çok net bir iki öneri
yapmak istiyorum.
Bir kere,
buradaki hiçbir milletvekilini kastetmiyorum, hiçbir siyasi partiyi
kastetmiyorum ama kim terör, kan ve gözyaşından besleniyorsa Allah onun
belasını versin!
MELİKE BASMACI
(Denizli) – Âmin.
GÖKCEN ÖZDOĞAN
ENÇ (Antalya) – Âmin.
ENGİN ALTAY
(Devamla) – Şimdi, somut çözüm mü istiyorsunuz? Ben söyleyeyim: Defaatle
söyledik. Siz, bu Meclisin, bu Parlamentonun Türkiye'de yaşanan bütün
sorunların çözüm merkezi olduğuna inanmıyor musunuz? Buna inanmıyorsanız bu
Mecliste işiniz ne? Ki, inanıyorsunuzdur. Buna inanıyorsanız, diyorum ki -çok
somut, 80 milyonun önünde size çağrı yapıyorum- ateş düştüğü yeri yakıyor.
Şehitlerimizin evlerine şimdi gidecek vali, garnizon komutanı. Şehidin babasına
sarılacak, ağlanacak sızlanacak, şehidin babasına bir bayrak verilecek
-küçümsemiyorum- herkes işine bakacak, o aile o acıyla baş başa kalacak. 
Benim içim
sızlıyor kardeşim, sizin sızlamıyorsa ben onu bilemem. Somut çözüm önerisi
yapıyorum, bir çağrı yapıyorum Parlamentoya. Bu Parlamento bu işi çözecek tek
yerdir. Hükûmet, kendi başına, Parlamentoyu devre dışı bırakarak bu işi çözmeyi
denedi, yüzüne gözüne bulaştırdı. 11 Mart 2009’da, dönemin Cumhurbaşkanı, bu
çözüm sürecinin başlangıcından önce demiş ki “Çok güzel şeyler olacak.” Tarih 2
Kasım 2017; ölen şehitlerimizin sayısını, ölen insanlarımızın sayısını ben
vermek istemiyorum. Ben vermek istemiyorum, içim acıyor, onun için vermek istemiyorum.

Sayın
milletvekilleri, Sayın Hükûmet; bu sorunun bir tane çözümü var. Bu kana, bu
gözyaşına mecbur değiliz. Türkiye Büyük Millet Meclisi, derhâl eşit temsilli
bir komisyon kurmak zorundadır. Bunun adına ister toplumsal barış ve terörün
sonlandırılması deyin, ne derseniz deyin, adı önemli değil. 4 siyasi partiye
çağrıda bulunuyorum: Eşit temsille toplumsal barış ve mutabakat, terörün
sonlandırılması, neyse, bir komisyon kurulmalı, belli yetkilerle ve gerekse
böyle bir komisyon için özel bir kanun çıkarılmalı ve bu komisyon bu işi
üstlenmelidir. Çözüm istiyorsan çözüm budur. 
İlaveten, siyasi
partilerin göstereceği insanlardan gene eşit şekilde dışarıda bir gerçekleri
araştırma komisyonu… Hani siz bir akil adamlar komisyonu kurmuştunuz, şöhretler
karması, milletin aklıyla alay eder gibi. Gelin, her parti belli sayıda ismi
önersin, toplumda saygınlığı olan, kabul gören ismi önersin, bunlar da dışarıda
çalışsın, bu mesele üç ayda çözülür. İddia ediyorum, üç ayda çözülür. Var
mısınız, yok musunuz? (CHP sıralarından alkışlar) 
SIRRI SÜREYYA
ÖNDER (Ankara) – Varız. 
MEHMET MUŞ
(İstanbul) – Sayın Başkan, 60’a göre yerimden bir açıklama istiyorum. 
ENGİN ALTAY
(İstanbul) – E, “çözüm” dedin, çözüm bu işte. Başka çözüm var mı? 
BAŞKAN –
Buyurun, bir dakika yerinizden söz veriyorum size Sayın Muş. 
VI.- AÇIKLAMALAR (Devam)
22.- İstanbul Milletvekili Mehmet Muş’un,
İstanbul Milletvekili Engin Altay’ın AK PARTİ grup önerisi üzerinde CHP Grubu
adına yaptığı konuşmasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, öyle kürsüden hararetli konuşmalarla olmuyor bu iş.
Divan sazı gibi… (CHP ve HDP sıralarından gürültüler) 
HÜDA KAYA
(İstanbul) – Basitleştirmeyin ya. 
ALİ ŞEKER
(İstanbul) – İnsanlar sahiden ölüyor. 
MEHMET MUŞ
(İstanbul) – Divan sazı gibi…
AHMET YILDIRIM
(Muş) – Ne yapalım? Silah mı alıp gelelim? 
MEHMET MUŞ
(İstanbul) – Bakın, divan sazı gibi yöntem söylüyor. Sonucu, nereye gideceksin,
onu söyle sen. Ne, sonuçta ne hedefliyorsun? Nereye götüreceksin, ne
söylüyorsun? “Efendim, Mecliste çözelim.” Yöntem belirliyor. Sonucun ne? 
MAHMUT TOĞRUL
(Gaziantep) – Sonucu konuşursunuz zaten. Konuşmadan sonuç mu koyacaksın peşin
peşin? 
MEHMET MUŞ
(İstanbul) – Sürecin sonunda nereye gideceksin? Bunları bir söyle, bunları bir
ortaya koy. Orada ne konuşacaklarını burada bir açıkla önce sen. Yöntem
belirliyor, Sayın Grup Başkan Vekili bize yöntem söylüyor: “Böyle çözelim,
şöyle çözelim.” 
HÜDA KAYA
(İstanbul) – Her şeyi basitleştiriyorsunuz. 
AHMET YILDIRIM
(Muş) – Tamam, senin önerdiğin silah dışında her şeyi öneriyoruz. 
MEHMET MUŞ
(İstanbul) – Tamam, nereye geleceksin çözümün sonunda, onu söyle. 
ALİ ŞEKER
(İstanbul) – Çözümün adını ağzınıza almıyorsunuz iki buçuk senedir. 
AHMET YILDIRIM
(Muş) – Silah dışında her şeyi. Ölüm dışında her şeyi. 
ALİ ŞEKER
(İstanbul) – Korkmayın çözümden. 
MEHMET MUŞ
(İstanbul) – Ne düşünüyorsunuz, bunu söyle. 
Teşekkür
ediyorum. 
BAŞKAN – Teşekkür ederim. 
ALİ ŞEKER
(İstanbul) – Korkmayın çözümden. 
HÜDA KAYA
(İstanbul) – Bu kadar basit bir dil olamaz ya. 
ALİ ŞEKER
(İstanbul) – Ölümler sahici.
ENGİN ALTAY
(İstanbul) – Sayın hatip ya beni ya konuşmamı divan sazına benzeterek bana
hakarette bulundu efendim. Söz talep ediyorum. 
BAŞKAN – Size
bir soru sordu, dedi ki…
ENGİN ALTAY
(İstanbul) – Sormadı efendim “Divan sazı gibi konuşuyor.” dedi. Ya konuşmamı ya
da beni divan sazına… 
MEHMET NACİ
BOSTANCI (Amasya) – “Divan sazı”ndan hakaret çıkmaz Engin Bey. 
MEHMET MUŞ
(İstanbul) – Hayır, konuşmayı kastediyorum.
ENGİN ALTAY
(İstanbul) – Sayın Başkan, eğer bunu sataşma saymıyorsanız çok…
BAŞKAN – Hayır,
hayır “divan sazı”nı duymadım Sayın Altay.
ENGİN ALTAY
(İstanbul) – Nasıl duymazsınız, bütün Genel Kurul duydu.
BAŞKAN –
Duymadım Sayın Altay, bir dakika, durun. 
MEHMET MUŞ
(İstanbul) – Sayın Başkan, hakaret kastım olmaz Sayın Altay’a, öyle bir şey
olmaz.
GÖKCEN ÖZDOĞAN
ENÇ (Antalya) – Asla, asla efendim, asla.
MEHMET NACİ
BOSTANCI (Amasya) – Mehmet Bey çok üzülür bak eğer hakaret çıkartırsan; çıkmaz.
VURAL KAVUNCU
(Kütahya) – İltifat, iltifat.
ENGİN ALTAY
(İstanbul) – Olabilir. E, ben de laf edeyim, sonra “Kastım o değildi.” diyeyim,
olur mu, edeyim mi?
BAŞKAN – Olur. 
ALİ ŞEKER
(İstanbul) – Ölümler sahici maalesef. Çözümler yalandan olunca ölümler sahici
yaşanıyor.
BAŞKAN –
Buyurun. 
V.- SATAŞMALARA İLİŞKİN KONUŞMALAR (Devam)
5.- İstanbul Milletvekili Engin Altay’ın,
İstanbul Milletvekili Mehmet Muş’un yaptığı açıklaması sırasında şahsına
sataşması nedeniyle konuşması 
ENGİN ALTAY
(İstanbul) – Sayın mevkidaşım, bak, ben 8 tane eve, ocağa ateş düşmüş, gel bu
işi çözelim diyorum, sen zevahiri kurtarmaya çalışıyorsun. 
MEHMET MUŞ
(İstanbul) – Haydaa! Ne zevahiri ya?
ENGİN ALTAY
(Devamla) – Yazık günah ya, yazık, vallahi yazık. 
ALİ ŞEKER
(İstanbul) – Sahiden öldü o insanlar.
ENGİN ALTAY
(Devamla) – Bundan daha somut bir teklif olur mu? Bana birisi çıksın -4 siyasi
parti var burada, iktidar partisi milletvekillerine sesleniyorum- şundan daha
somut bir önerisi olan gelsin, burada söylesin, biz ona uyalım. 
ALİ ŞEKER
(İstanbul) – Çözümden niye korkuyorsunuz?
ENGİN ALTAY
(Devamla) – Bakın, altını tekrar kalın çiziyorum, Hükûmet PKK terör örgütüyle
şüphesiz etkin bir mücadele etsin, bu ayrı bir şey ama bunun böyle bitmediği de
görüldü. Otuz üç yıldır… Hatırlayın -siz belki o zaman daha gençtiniz,
hatırlamazsınız- rahmetli Özal “Bir avuç çapulcu” diye bu işi nitelendirdi,
geldiğimiz nokta bu. 
Demek ki ne
yapmak lazım? Bir kere bu işi siyasi değerlendirmelerden uzak tutmak lazım. Ne
yapmak lazım? Kardeşlik duygusu içinde, Kürt’ün Türkle bir olduğu anlayışı
içinde bu işe bakmak lazım. 
MEHMET MUŞ
(İstanbul) – Zaten buna bakıyoruz. 
ENGİN ALTAY
(Devamla) – Buna bakamazsanız, Kürt ile Türk’ü bir saymazsanız, Alevi ile
Sünni’yi bir saymazsanız zaten bu işi çözmekle ilgili sizin yapacağınız bir şey
yoktur. 
Çok net tekrar
çağrı yapıyorum: Var mısınız, yok musunuz? Artık kan akmasın diyorum ben. 
Genel Kurulu
saygıyla selamlıyorum. (CHP sıralarından alkışlar) 
MEHMET MUŞ
(İstanbul) – Sayın Başkan, pek kısa bir açıklama…
IX.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine ve
502 sıra sayılı Kanun Tasarısı’nın İç Tüzük'ün 91'inci maddesine göre temel
kanun olarak bölümler hâlinde görüşülmesine ilişkin önerisi (Devam)
BAŞKAN – Adalet
ve Kalkınma Partisinin grup önerisini oylarınıza sunuyorum: Kabul edenler…
Kabul etmeyenler… Kabul edilmiştir. 
Buyurun Sayın
Muş. 
MEHMET MUŞ
(İstanbul) – Pek kısa bir açıklama Sayın Başkan. 
BAŞKAN –
Buyurun. 
VI.- AÇIKLAMALAR (Devam)
23.- İstanbul Milletvekili Mehmet Muş’un,
İstanbul Milletvekili Engin Altay’ın sataşma nedeniyle yaptığı konuşmasındaki
bazı ifadelerine ilişkin açıklaması
MEHMET MUŞ
(İstanbul) – Sayın Başkan, burada 80 milyon vatandaşımızı hiçbir zaman biz AK
PARTİ olarak birbirinden farklı görmedik, kimsenin de göreceğini düşünmüyorum.
Türkiye’de insanların nerede, nasıl, hangi şartlarda doğacağı insanların elinde
değil. Dolayısıyla insanların etnisitesinden, inancından, kültüründen dolayı
onlara farklı bir gözle bakmak, asla bizim tasvip edeceğimiz, kabul edeceğimiz
bir şey değil. Zaten Türkiye’nin tamamına yayılmış bir siyasi parti olarak da
milletimizin tamamına aynı samimiyetle yaklaştığımızdan bu kaynaklanmaktadır.
Dolayısıyla Türk’ü ile Kürt’ü, Sünni’si ile Alevi’si, bunlar arasında bir ayrım
kesinlikle söz konusu olamaz, tamamı Türkiye Cumhuriyeti devletinin
vatandaşıdır. 
Ben daha önce
defaatle bu kürsüden şunu da söyledim: “Benim bu ülkede ne kadar hakkım varsa
Kürt kökenli bir vatandaşın da aynı hakkı vardır, Alevi kökenli bir vatandaşın
da aynı hakkı vardır, birinin diğerinden fazla bir hakkı olamaz.”
(Mikrofon
otomatik cihaz tarafından kapatıldı)
BAŞKAN –
Teşekkür ederim.
SIRRI SÜREYYA
ÖNDER (Ankara) – Sayın Başkan, bir dakikalık bir açıklama için yerimden söz
verebilir misiniz?
BAŞKAN – Hangi
konuda?
SIRRI SÜREYYA
ÖNDER (Ankara) – Tam da bu mesele konusunda.
BAŞKAN – Peki,
bir dakika yerinizden…
24.- Ankara Milletvekili Sırrı Süreyya
Önder’in, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
SIRRI SÜREYYA
ÖNDER (Ankara) – Teşekkür ederim.
Sayın Recep
Akdağ bilim insanı, tıp insanı. Sayın Recep Akdağ’ın hakemliğine müracaat
ederek Sayın Muş’a bir cevap vermek istiyorum, bütün bu söylenenlerin ne kadar
ayağı havada olduğunun ortaya çıkması kabîlinden. 
Biraz önce hemen
sizin yanınızda oturan değerli vekil safkan otomobil yaptığımızı söyledi.
“Safkan” diye neye deniliyor? Ben Google’a girdiğimde at, köpek ve kedi
çıkıyor, hiç insanla ilgili böyle bir değerlendirme çıkmıyor, tamam. Otomobilde
bile bir safkanlık şovenizmi her konuşmanızın patolojisine yansımış. Ondan
sonra Sayın Muş, bize şunu söylemeyin: “Doğduğumuz yeri seçmek elimizde değil.
Efendim, bilmem şu, bu falan.” Herkesin, kendisi olarak ve kendisi gibi
yaşamasıdır esas.
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Önder. 
Danışma
Kurulunun bir önerisi vardır, okutup oylarınıza sunacağım. 
IX.- ÖNERİLER (Devam)
B) Danuşma Kurulu Önerileri
1.- Danışma Kurulunun, Burdur Milletvekili Bayram Özçelik ve 34
milletvekilinin (10/2099), İstanbul Milletvekili Mustafa Sezgin Tanrıkulu ve 27
milletvekilinin (10/114), Bursa Milletvekili Ceyhun İrgil ve 25 milletvekilinin
(10/365), Şanlıurfa Milletvekili Osman Baydemir ve 22 milletvekilinin (10/378),
Diyarbakır Milletvekili Altan Tan ve 21 milletvekilinin (10/494), Ankara
Milletvekili Zühal Topcu ve 20 milletvekilinin (10/702), İstanbul Milletvekili
Onursal Adıgüzel ve 33 milletvekilinin (10/884), Mersin Milletvekili Aytuğ
Atıcı ve 23 milletvekilinin (10/1423), Adana Milletvekili Meral Danış Beştaş ve
20 milletvekilinin (10/1431), Niğde Milletvekili Ömer Fethi Gürer ve 25
milletvekilinin (10/1442), Adana Milletvekili İbrahim Özdiş ve 25
milletvekilinin (10/1449), Gaziantep Milletvekili Mehmet Gökdağ ve 24 milletvekilinin
(10/1597), Edirne Milletvekili Okan Gaytancıoğlu ve 23 milletvekilinin
(10/1787), İstanbul Milletvekili Barış Yarkadaş ve 22 milletvekilinin
(10/1808), Adana Milletvekili Aydın Uslupehlivan ve 22 milletvekilinin
(10/1949), İstanbul Milletvekili Didem Engin ve 21 milletvekilinin (10/1955),
Tekirdağ Milletvekili Candan Yüceer ve 23 milletvekilinin (10/1970), Adana
Milletvekili Meral Danış Beştaş ve 20 milletvekilinin (10/2056), Ankara
Milletvekili Murat Emir ve 23 milletvekilinin (10/2092), Mersin Milletvekili
Oktay Öztürk ve 20 milletvekilinin (10/2094), İstanbul Milletvekili Arzu Erdem
ve 21 milletvekilinin (10/2095), Gaziantep Milletvekili Akif Ekici ve 23
milletvekilinin (10/2096), MHP Grubu adına Grup Başkan Vekili Manisa
Milletvekili Erkan Akçay’ın (10/2097), HDP Grubu adına Grup Başkan Vekili
İstanbul Milletvekili Filiz Kerestecioğlu Demir ve Grup Başkan Vekili Muş
Milletvekili Ahmet Yıldırım'ın (10/2098) esas numaralı Meclis Araştırması
Önergelerinin görüşmelerinin birleştirilerek Genel Kurulun 2 Kasım 2017
Perşembe günkü Birleşiminde yapılmasına ilişkin önerisi 
Danışma Kurulu
Önerisi
Danışma
Kurulunun 2/11/2017 Perşembe günü yaptığı toplantıda, aşağıdaki önerinin Genel
Kurulun onayına sunulması uygun görülmüştür. 
 İsmail
Kahraman 
 Türkiye
Büyük Millet Meclisi Başkanı
 Bülent
Turan Engin
Altay 
 Adalet ve Kalkınma
Partisi Cumhuriyet Halk Partisi
 Grubu Başkan
Vekili  Grubu Başkan
Vekili 
 Filiz Kerestecioğlu
Demir  Erkan Akçay
 Halkların Demokrasi
Partisi  Milliyetçi Hareket
Partisi
 Grubu Başkan
Vekili  Grubu Başkan
Vekili 
Öneri: 
Burdur
Milletvekili Bayram Özçelik ve 34 Milletvekilinin (10/2099), İstanbul
Milletvekili Mustafa Sezgin Tanrıkulu ve 27 milletvekilinin (10/114), Bursa
Milletvekili Ceyhun İrgil ve 25 milletvekilinin (10/365), Şanlıurfa
Milletvekili Osman Baydemir ve 22 milletvekilinin (10/378), Diyarbakır
Milletvekili Altan Tan ve 21 milletvekilinin (10/494), Ankara Milletvekili
Zühal Topcu ve 20 milletvekilinin (10/702), İstanbul Milletvekili Onursal
Adıgüzel ve 33 Milletvekilinin (10/884), Mersin Milletvekili Aytuğ Atıcı ve 23
milletvekilinin (10/1423), Adana Milletvekili Meral Danış Beştaş ve 20
milletvekilinin (10/1431), Niğde Milletvekili Ömer Fethi Gürer ve 25
milletvekilinin (10/1442), Adana Milletvekili İbrahim Özdiş ve 25
milletvekilinin (10/(1449), Gaziantep Milletvekili Mehmet Gökdağ ve 24
milletvekilinin (10/1597), Edime Milletvekili Okan Gaytancıoğlu ve 23
milletvekilinin (10/1787), İstanbul Milletvekili Barış Yarkadaş ve 22
milletvekilinin (10/1808), Adana Milletvekili Aydın Uslupehlivan ve 22
milletvekilinin (10/1949), İstanbul Milletvekili Didem Engin ve 21
milletvekilinin (10/1955), Tekirdağ Milletvekili Candan Yüceer ve 23
milletvekilinin (10/1970), Adana Milletvekili Meral Danış Beştaş ve 20
milletvekilinin (10/2056), Milletvekili Murat Emir ve 23 milletvekilinin
(10/2092), Mersin Milletvekili Oktay Öztürk ve 20 milletvekilinin (10/2094),
İstanbul Milletvekili Arzu Erdem ve 21 milletvekilinin (10/2095), Gaziantep
Milletvekili Akif Ekici ve 23 milletvekilinin (10/2096), Milliyetçi Hareket
Partisi Grubu adına Grup Başkan Vekili Manisa Milletvekili Erkan Akçay’ın
(10/2097), Halkların Demokratik Partisi Grubu adına Grup Başkan Vekilleri
İstanbul Milletvekili Filiz Kerestecioğlu ve Muş Milletvekili Ahmet Yıldırım'ın
(10/2098), Meclis Araştırması Önergelerinin görüşmelerinin birleştirilerek
Genel Kurulun 2 Kasım 2017 Perşembe günkü (bugün) Birleşiminde yapılması
önerilmiştir.
BAŞKAN
– Danışma Kurulu önerisini kabul edenler… Kabul etmeyenler… Kabul edilmiştir.
Gündemin
“Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere
Seçim
1.- Plan ve Bütçe Komisyonunda boş bulunan
üyeliğe seçim
BAŞKAN
- Plan ve Bütçe Komisyonunda boşalan ve Halkların Demokratik Partisi Grubuna
düşen bir üyelik için Şanlıurfa Milletvekili İbrahim Ayhan aday gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir.
Sayın
milletvekilleri, alınan karar gereğince gündemin “Genel Görüşme ve Meclis
Araştırması Yapılmasına Dair Öngörüşmeler” kısmına geçiyoruz.
Uyuşturucu
kullanımı başta olmak üzere madde bağımlılığı ve yeni bağımlılık türlerinin
araştırılarak bağımlılığa götüren nedenlerin ve alınacak tedbirlerin tespit
edilmesi maksadıyla Türkiye Büyük Millet Meclisi Başkanlığına sunulan İstanbul
Milletvekili Mustafa Sezgin Tanrıkulu ve 27 milletvekilinin (10/114), Bursa
Milletvekili Ceyhun İrgil ve 25 Milletvekilinin (10/365), Şanlıurfa
Milletvekili Osman Baydemir ve 22 milletvekilinin (10/378), Diyarbakır
Milletvekili Altan Tan ve 21 milletvekilinin (10/494), Ankara Milletvekili
Zühal Topcu ve 20 milletvekilinin (10/702), İstanbul Milletvekili Onursal
Adıgüzel ve 33 milletvekilinin (10/884), Mersin Milletvekili Aytuğ Atıcı ve 23
milletvekilinin (10/1423), Adana Milletvekili Meral Danış Beştaş ve 20 milletvekilinin
(10/1431), Niğde Milletvekili Ömer Fethi Gürer ve 25 milletvekilinin (10/1442),
Adana Milletvekili İbrahim Özdiş ve 25 milletvekilinin (10/1449), Gaziantep
Milletvekili Mehmet Gökdağ ve 24 milletvekilinin (10/1597), Edirne Milletvekili
Okan Gaytancıoğlu ve 23 milletvekilinin (10/1787), İstanbul Milletvekili Barış
Yarkadaş ve 22 milletvekilinin (10/1808), Adana Milletvekili Aydın Uslupehlivan
ve 22 milletvekilinin (10/1949), İstanbul Milletvekili Didem Engin ve 21
milletvekilinin (10/1955), Tekirdağ Milletvekili Candan Yüceer ve 23
milletvekilinin (10/1970), Adana Milletvekili Meral Danış Beştaş ve 20
milletvekilinin (10/2056), Ankara Milletvekili Murat Emir ve 23 milletvekilinin
(10/2092), Mersin Milletvekili Oktay Öztürk ve 20 milletvekilinin (10/2094),
İstanbul Milletvekili Arzu Erdem ve 21 milletvekilinin (10/2095), Gaziantep
Milletvekili Akif Ekici ve 23 milletvekilinin (10/2096), Milliyetçi Hareket
Partisi Grubu adına Grup Başkan Vekili Manisa Milletvekili Erkan Akçay’ın
(10/2097), Halkların Demokratik Partisi Grubu adına Grup Başkan Vekilleri
İstanbul Milletvekili Filiz Kerestecioğlu Demir ve Muş Milletvekili Ahmet
Yıldırım'ın (10/2098), Burdur Milletvekili Bayram Özçelik ve 34 milletvekilinin
(10/2099) esas numaralı Meclis araştırması önergelerinin birlikte yapılacak
görüşmelerine başlıyoruz.
XI.- MECLİS ARAŞTIRMASI (x)
A) Ön Görüşmeler
1.- İstanbul Milletvekili Mustafa Sezgin
Tanrıkulu ve 27 Milletvekilinin, gençler arasında yaygınlaşan uyuşturucu
kullanımı ve madde bağımlılığının araştırılarak alınması gereken önlemlerin
belirlenmesi amacıyla bir Meclis Araştırması açılmasına ilişkin önergesi
(10/114)
2.- Bursa Milletvekili Ceyhun İrgil ve 25
Milletvekilinin, uyuşturucu kullanımı ve madde bağımlılığının araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/365)
3.- Şanlıurfa Milletvekili Osman Baydemir
ve 22 Milletvekilinin, gençler arasında yaygınlaşan uyuşturucu kullanımı ve
madde bağımlılığının araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/378)
4.- Diyarbakır Milletvekili Altan Tan ve 21
Milletvekilinin, uyuşturucu bağımlılığının ve satışının engellenmesi yollarının
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/494)
5.- Ankara Milletvekili Zühal Topcu ve 20
Milletvekilinin, uyuşturucu kullanımı ve bağımlılığındaki artışın nedenlerinin
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/702)
6.- İstanbul Milletvekili Onursal Adıgüzel
ve 33 Milletvekilinin, uyuşturucu madde kullanımının artmasının sebeplerinin
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/884)
7.- Mersin Milletvekili Aytuğ Atıcı ve 23
Milletvekilinin, çocuklarda uyuşturucu ve madde bağımlılığının araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/1423)
8.- Adana Milletvekili Meral Danış Beştaş
ve 20 Milletvekilinin, Adana'da uyuşturucu madde kullanımı ve satışının
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/1431)
9.- Niğde Milletvekili Ömer Fethi Gürer ve
25 Milletvekilinin, uyuşturucu ile mücadele yollarının araştırılarak alınması
gereken önlemlerin belirlenmesi amacıyla bir Meclis Araştırması açılmasına
ilişkin önergesi (10/1442)
10.- Adana Milletvekili İbrahim Özdiş ve 25
Milletvekilinin, Adana'da uyuşturucu kullanımı ve buna bağlı suçların
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/1449)
11.- Gaziantep Milletvekili Mehmet Gökdağ
ve 24 Milletvekilinin, Gaziantep'te uyuşturucu bağımlılığı ile hırsızlık ve
gasp olaylarının araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/1597)
12.- Edirne Milletvekili Okan Gaytancıoğlu
ve 23 Milletvekilinin, Sentetik uyuşturucu madde kullanımının engellenmesi için
yapılması gerekenlerin araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/1787)
13.- İstanbul Milletvekili Barış Yarkadaş
ve 22 Milletvekilinin, uyuşturucu madde kullanımının nedenlerinin araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/1808)
14.- Adana Milletvekili Aydın Uslupehlivan
ve 22 Milletvekilinin, Bonzai kullanımının araştırılarak alınması gereken
önlemlerin belirlenmesi amacıyla bir Meclis Araştırması açılmasına ilişkin
önergesi (10/1949)
15.- İstanbul Milletvekili Didem Engin ve
21 Milletvekilinin, Uyuşturucu kullanımı ve madde bağımlılığının nedenlerinin
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/1955)
16.- Tekirdağ Milletvekili Candan Yüceer ve
23 Milletvekilinin, Uyuşturucu madde kullanımındaki artışın araştırılarak
alınması gereken önlemlerin belirlenmesi amacıyla bir Meclis Araştırması
açılmasına ilişkin önergesi (10/1970)
17.- Adana Milletvekili Meral Danış Beştaş
ve 20 Milletvekilinin, Bonzai kullanımının önlenmesi için alınacak önlemlerin
araştırılarak alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/2056)
18.- Ankara Milletvekili Murat Emir ve 23
Milletvekilinin, ülkemizde yaşanan uyuşturucu madde bağımlılığı sorununun
nedenlerinin ve sonuçlarının araştırılarak alınması gereken önlemlerin
belirlenmesi amacıyla bir Meclis Araştırması açılmasına ilişkin önergesi
(10/2092)
19.- Mersin Milletvekili Oktay Öztürk ve 20
Milletvekilinin, sentetik uyuşturucuların imali, satışı ve kullanılmasının
önlenmesi için alınması gereken önlemlerin belirlenmesi amacıyla bir Meclis
Araştırması açılmasına ilişkin önergesi (10/2094)
20.- İstanbul Milletvekili Arzu Erdem ve 21
Milletvekilinin, uyuşturucu ve madde bağımlılığı sorununun araştırılarak alınması
gereken önlemlerin belirlenmesi amacıyla bir Meclis Araştırması açılmasına
ilişkin önergesi (10/2095)
21.- Gaziantep Milletvekili Akif Ekici ve
23 Milletvekilinin, uyuşturucu sorununun tüm yönleriyle araştırılarak alınması
gereken önlemlerin belirlenmesi amacıyla bir Meclis Araştırması açılmasına
ilişkin önergesi (10/2096)
22.- MHP Grubu adına Grup Başkanvekili
Manisa Milletvekili Erkan Akçay'ın, kullanımı giderek yaygınlaşan ve toplumun
geleceğini tehdit eden uyuşturucuların imali, dağıtımı, satışı ve kullanımına
dair süreçlerinin araştırılarak alınması gereken önlemlerin belirlenmesi
amacıyla bir Meclis Araştırması açılmasına ilişkin önergesi (10/2097)
23.- HDP Grubu adına Grup Başkanvekilleri
İstanbul Milletvekili Filiz Kerestecioğlu Demir ve Muş Milletvekili Ahmet
Yıldırım'ın, uyuşturucu kullanımının yaygınlaşmasının siyasal, sosyal ve
ekonomik nedenlerinin tüm boyutlarıyla araştırılarak alınması gereken
önlemlerin belirlenmesi amacıyla bir Meclis Araştırması açılmasına ilişkin
önergesi (10/2098)
24.- Burdur Milletvekili Bayram Özçelik ve
34 Milletvekilinin, uyuşturucu kullanımı başta olmak üzere madde bağımlılığı ve
yeni bağımlılık türlerinin araştırılarak alınması gereken önlemlerin
belirlenmesi amacıyla bir Meclis Araştırması açılmasına ilişkin önergesi
(10/2099)
BAŞKAN –
Hükûmet? Yerinde.
İç Tüzük'ümüze
göre Meclis araştırması açılıp açılmaması hususunda sırasıyla Hükûmete, siyasi
parti gruplarına ve önergelerdeki birinci imza sahibine veya onların
göstereceği bir diğer imza sahibine söz verilecektir. Konuşma süreleri Hükûmet
ve gruplar için yirmişer dakika, önerge sahipleri için onar dakikadır.
Şimdi, söz alan
sayın üyelerin isimlerini okuyorum: Hükûmet adına Başbakan Yardımcısı Sayın
Recep Akdağ; önerge sahipleri olarak Antalya Milletvekili Sayın Ahmet Selim
Yurdakul, Mardin Milletvekili Sayın Mithat Sancar, İstanbul Milletvekili Sayın
Oğuz Kaan Salıcı ve Burdur Milletvekili Sayın Bayram Özçelik konuşacaktır.
İlk söz, Hükûmet
adına Başbakan Yardımcısı Sayın Recep Akdağ’a aittir.
Buyurun Sayın
Bakanım. (AK PARTİ sıralarından alkışlar) 
Süreniz yirmi
dakika. 
BAŞBAKAN
YARDIMCISI RECEP AKDAĞ (Erzurum) – Saygıdeğer Başkanım, teşekkür ediyorum. Sizi
ve yüce Meclisimizin değerli üyelerini saygıyla selamlıyorum.
Öncelikle, bu
Meclis araştırması önergesini ortak bir akılla ve ortak bir inisiyatifle teklif
eden bütün parti gruplarımıza milletimizin huzurunda teşekkürü bir borç
biliyorum. 
Hepinizin
bildiği gibi, uyuşturucu maddeler, sakinleştirici ya da uyarıcı etkileri olan,
kişide kullanımına bağlı olarak daha fazla kullanma isteği uyandıran ve
alınmadığında da yoksunluk belirtisi gösteren maddeler. “Bağımlılığı” ise,
yasal olsun ya da yasal olmasın bir maddenin bütün olumsuzluklarına rağmen
kullanılmaya devam edilmesi şeklinde tarif ediyoruz. Aslında bağımlılık,
süreğen yani kronik bir beyin hastalığı olarak kabul ediliyor. 
Ülkemizde
uyuşturucuyla mücadelenin tarihçesine baktığımız zaman, Birleşmiş Milletlere
üye olduğumuz günlerden hemen sonra afyon ekimiyle ilgili tedbirlerin
alındığını, özellikle 1971 yılında afyon üretiminin önce tamamen yasaklanıp
daha sonra kontrol altına alındığını görüyoruz. 1988 yılında Uluslararası
Adalet Divanına da başvurulabilecek biçimde Uyuşturucu ve Psikotrop Maddelerin
Kaçakçılığına Karşı Birleşmiş Milletler Sözleşmesi yapıldıktan sonra Türkiye
Cumhuriyeti, ülkemiz 1995 yılında bu anlaşmayı imzalıyor ve bir kanunla
yürürlüğe sokuyor. Daha sonra bu işle ilgili olarak 1997 yılında bir üst kurul
kuruluyor mücadele etmek amacıyla yani yaklaşık olarak yirmi sene önce. Daha
sonra yine -1983 yılında AMATEM’ler kuruluyor Türkiye’de- 2007 yılında da bir
ulusal eylem planı TUBİM tarafından, İçişleri Bakanlığının altında yer alan ve
uluslararası irtibat noktasıyla ilişkili kurumumuz tarafından oluşturuluyor. Bu
arada, 2008 yılında Meclisimizde bir araştırma komisyonu daha kuruluyor. Şu
anda elimizde, ülkemizdeki uyuşturucu bağımlılığı ve önleme tedbirlerini
kapsayan en önemli ulusal yayınlardan birisi bu araştırma raporudur.
Dolayısıyla, aradan yaklaşık olarak dokuz yıl geçmiş durumda. Mecliste yeni bir
araştırma raporunun oluşmasının bu husustaki mücadelemize katkı vereceğine ben
yürekten inanıyorum. 
Daha
sonra, ülkemizde, 2011 yılında, sentetik kannabinoid denen uyuşturucuların
yaygınlaşmaya başlaması üzerine, gençlerde özellikle yayılma eğilimi göstermesi
üzerine –ki dünyada da yeni bir madde bu- bir multidisipliner yaklaşımla en üst
düzeyde kararlılıkla müdahale edilmesi gerektiğine dair fikirler oluşmaya
başlıyor ve o zaman Mecliste Sağlık, Sosyal İşler ve Aile Komisyonu Başkanı Sayın
Profesör Doktor Necdet Ünüvar’ın önayak olmasıyla bir araya geliniyor. Daha
sonra, bu bir araya geliş önce yedi, daha sonra sekiz bakanlığımızın
oluşturduğu bir faaliyet planının Bakanlar Kuruluna takdimiyle devam ediyor. 
Bütün
bunlardan sonra 13 Kasım 2014 tarihinde uyuşturucuyla mücadele konulu bir
Başbakanlık genelgesi yapılıyor ve Uyuşturucuyla Mücadele Yüksek Kurulunu
kuruyoruz. Bunun altında müsteşarların teknik anlamda çalıştığı bir
Uyuşturucuyla Mücadele Kurulu, onun altında da bir teknik kurul oluşturuluyor. 
Yine,
kasım ayında I’inci Uyuşturucuyla Mücadele Şûrası yapılarak 2015 yılında da
Ulusal Uyuşturucu ile Mücadele Strateji Belgesi, İl Uyuşturucu Koordinasyon
Kurullarının Çalışma Usul ve Esasları ve Uyuşturucu ile Mücadele Acil Eylem
Planlarını yapıyoruz. Bu planlar çerçevesinde de mücadelemiz devam ettiriliyor;
bir başbakan yardımcısının koordinasyonunda, ifade ettiğim gibi, sekiz
bakanlığın birlikte çalışmasıyla. On bir ana başlık var, o başlıklara
girmeyeceğim. 
Nasıl bir iş
yapılıyor? Uyuşturucu ile Mücadele Yüksek Kurulu dört kere, Uyuşturucuyla
Mücadele Kurulu yirmi iki kere, Teknik Kurul da altmış kere bir araya geliyor.
Tabii, bütün bu bir araya gelişler birtakım faaliyetlere bağlanıyor ve bu
faaliyetler de Türkiye’de uyuşturucuyla mücadele için bize yol göstermiş
oluyor. Ayrıca illerde de il uyuşturucu mücadele kurullarının her ayda bir
toplandığını ifade etmek isterim valilerin kontrolünde ve başkanlığında.
Bu arada, bu,
koordinasyon ve iş birliğinin güçlendirilmesi amacıyla yapılan bir iş. Bilimsel
temellere oturtularak yapılması için de 3 bilim komisyonu oluşturulmuş durumda.
Birisi arzla mücadele, biri taleple, diğeri de iletişimle alakalı. İletişimle
alakalı konu olarak bir iletişim stratejisi uygulama rehberi hazırlanmış
durumda, bir broşür hazırlanarak bütün kurumlara bu da dağıtılmış durumda. Bu
broşür çerçevesinde iletişimin yapılması uygun bulunuyor. Çünkü uyuşturucu
mücadelesinin iletişimi yanlış yapılırsa fayda yerine zarar verme riski de
olan, enteresan bir alan. Bu arada, sağlık muhabirleriyle bilgilendirme
toplantıları yapılarak da özellikle basınımızda yanlış bir yaklaşıma mâni
olmaya çalışıyoruz. 
Arzla mücadele
kısmı, kanaatime göre, konunun en önemli tarafıdır. Arzdan kastımız, bu
ürünlerin Türkiye’ye dışarıdan getirilmesi ya da Türkiye’de imal edilmesi ve
bir satış ağıyla satılması. Burada mücadele eden kurumlarımızın organizasyon ve
personel yapılarını güçlendirerek bilgi ve teknik cihaz kapasitelerini
artırdık. Yasa dışı ekim ve narkoterörle mücadeleye yönelik operasyonların da
sayısı birkaç katına çıkarıldı. Bugün itibarıyla 50 ilde faaliyet gösteren
narkotimlerimiz var. Bunlar tamamen yeni uygulamalar ve bu narkotimlerle sokak
bazlı mücadeleyi güçlendirmiş olduk. Ayrıca ülkemize girişi önlemek için
sınırlarımızda teknik donanım ve insan gücü kapasitemizi de güçlendirdik.
Uyuşturucu kullanım ve satış alanı olarak kullanılabilen metruk binaların
yıkımı ve kontrol altına alınmasıyla ilgili çok ciddi çalışmalar yapıldı ve bu
metruk binaların büyük bir bölümü yıkıldı.
Yapılan
mevzuat düzenlemeleriyle cezai müeyyideler artırıldı. Çok ciddi cezaları var
uyuşturucuyla ilgili hususların. Mesela, imal, ithal ya da ihraç yirmi ila otuz
yıl; satan, satışa arz eden, sevk eden, başkalarına verenler için on yıldan,
eğer çocuklara verilirse on beş yıldan az olmamak üzere cezaları var. Bir
şekilde okul, yurt, kışla vesaire gibi yerlerde uygulanırsa bu cezaların yarı
yarıya artırılması söz konusu. Ayrıca, özellikle daha ağır uyuşturucular olan
eroin, kokain, morfin, sentetik kannabinoid gibi maddelerse yine yarı yarıya
artırılıyor. 3 kişi ya da daha fazla kişi tarafından yapılıyorsa yarı oranında,
organize bir suç şeklindeyse bir katı oranında artırılacağına dair yakın bir
zamanda Türkiye Büyük Millet Meclisimizde yapılan yeni düzenlemelerle, aslında
yargı açısından da çok ciddi tedbirler almış durumdayız.
ÖMER
FETHİ GÜRER (Niğde) - Ülkede tutuklu sayısı toplam 500 kişiyi geçmiyor.
BAŞBAKAN
YARDIMCISI RECEP AKDAĞ (Devamla) - Eğitim kurumlarımızda 28.349 rehber öğretmen
eğitildi bu konu için bütün bu süreç içerisinde. Ayrıca, 19.187 aile hekimine
bağımlılık eğitimi verilerek hem onların hem de ülkemizde diğer
psikiyatristlerin de bu meseleyle ilgilenmeleri imkânı sağlanmış oldu. 
Alo
191, Uyuşturucu ile Mücadele, Danışma ve Destek Hattı 2015 tarihinde hizmete
açıldı. 
Yeşilayla
birlikte çalışılarak Yeşilayda da birtakım merkezler hizmete konmuş oldu.
ÖMER
FETHİ GÜRER (Niğde) – Okulun içinde içiyorlar, okulun içinde.
BAŞBAKAN
YARDIMCISI RECEP AKDAĞ (Devamla) - Şimdi, önemli bir konu da şu: Sosyal uyum
hizmetlerinin geliştirilmesi için çalışmalara başlanarak sosyal uyum merkezleri
hayata geçirildi. Ayrıca, Kredi ve Yurtlar Kurumunun gençlik merkezleri ve
gençlik kamplarında da yine bilgilendirici, farkındalığı artırıcı birtakım
faaliyetlerde bulunuldu.
Şimdi,
geldiğimiz noktada güçlendirmemiz gereken alanlar olduğunu biliyoruz. Bu
sebeple, Sayın Başbakanımızın talimatıyla bundan sonraki süreçte hem kurul
yapılarını güçlendirecek hem de aslında bir taraftan uyuşturucuya zemin
hazırlayan sigara içimiyle ilgili mücadeleyi de güçlendirmek için “Uyuşturucu
ile Mücadele Yüksek Kurulu”nu “Bağımlılıkla Mücadele Yüksek Kurulu” hâlinde
yeniden yapılandırıyoruz. Beş ayrı alanda çalışma grupları oluşturuyoruz, en
başta uyuşturucu olmak üzere; tütün, alkol, teknoloji bağımlılığı konusunda da
yeni bir yapı oluşturuyoruz. Öyle inanıyorum ki inşallah bu araştırma komisyonu
kurulursa teknoloji bağımlılığı konusunda da bu yeni çalışmalarımıza katkı
vermiş olacaktır. 
Bu arada üç ayrı
çalışma yapıyoruz. Bunlardan birisi üniversite çağı gençlerde, diğeri 15-16 yaş
lise çağında, diğeri de bütün toplumu kapsayacak biçimde gerçek yaygınlığın ne
olduğunu tespit edeceğiz. Bu son derece önemli çünkü bundan sonraki çalışmaları
belli göstergelerle izlemek kararlılığındayız. Bütün kurumların kendilerine
verilen vazifeleri icra edip etmediklerini ya da ne kadar başarıyla icra
ettiklerini ortaya koymak için elle tutulur göstergeler oluşturuyoruz
dolayısıyla başlangıç noktasındaki değerleri iyi bilmemiz son derece önemli. 
Bir taraftan da
tedavi, rehabilitasyon ve sosyal uyum hizmetlerini bir bütünlük içerisinde
yürütecek şekilde Sağlık Bakanlığımız bir çalışmayı aşağı yukarı tamamlamak
üzere. Çok sayıda akredite edilmiş danışma merkezleri ve tedaviden
rehabilitasyona ve uyuma kadar bütün süreci bir bütünsellik içinde
değerlendirecek yeni bir sisteme geçiyoruz. 
Ama şunu açıkça
ifade etmeliyim konuşmamı bitirirken, bu meselede eğer biz kazanacaksak, toplum
kazanacaksa, Türkiye toplumu kazanacaksa, gençlerimizin geleceğini kurtaracaksak
bu birinci derecede arzla mücadele alanında olacaktır yani bu ürünlerin
Türkiye’ye dışarıdan getirilmesi ya da imali, satılması, piyasaya arz edilmesi
konusundaki çalışmalarımız birinci öncelik olacaktır, olmalıdır. 
Ben bu vesileyle
bütün parti gruplarımıza böylesi önemli bir konuda hassasiyet gösterdikleri ve
bu öneriyi verdikleri için teşekkür ediyorum, Hükûmet olarak da
desteklediğimizi özellikle ifade etmek istiyorum. 
Teşekkürler. (AK
PARTİ ve CHP sıralarından alkışlar)
BAŞKAN –
Teşekkür ederim Sayın Bakan.
Önerge sahipleri
olarak Antalya Milletvekili Sayın Ahmet Selim Yurdakul konuşacaklardır. 
Buyurun Sayın
Yurdakul. (MHP sıralarından alkışlar)
AHMET SELİM
YURDAKUL (Antalya) – Sayın Başkan, değerli milletvekilleri, muhterem
vatandaşlar; öncelikle Hakkâri’nin Şemdinli kırsalında kahpe ve hain
teröristlerle girdiği çatışmada şehadete eren kahraman Türk evlatlarımıza
Allah’tan rahmet diliyorum. 
Yüreğimiz kan
ağlasa da buradan düşmanlarımızı sevindirecek değiliz. Binlerce yıllık
varlığımızla tarihe vurduğumuz damga bizi kahraman ve savaşçı bir millet olarak
tarif ediyor. Gerçekten de Türk milleti her dönemde yiğitlik ve cesaret
kavramlarıyla anılmış necip bir millettir. Sefil, aciz zavallıların tek
bildikleri ihanet ve hainlik olup kahraman milletler bu aciz zavallıların
çocukluk hayallerini de, ergenlik hülyalarını da buruşturup çöpe atmıştır. Bu
nedenle, her zaman teröristler kaybetmeye mahkûmdur. Ne yaparlarsa yapsınlar,
Türk milleti kaybetmez. 
Terör
ağababalarına ve savaş baronlarına sorun, size, “Atatürk” diyecekler, “Fatih”
diyecekler, “Yıldırım” diyecekler, vaktiniz varsa Metehan’ı anlatacaklar. 
Muhterem
vatandaşlar, Ulubatlı Hasan’ın dalgalandırdığı Türk Bayrağı’nı hiçbir fâninin
indiremeyeceğini öğrenene kadar Türk milletinin kılıcı inmeyecek. Tarih boyunca
Türk’ün kılıç kaldırdığı coğrafyalarda adalet ve huzur var olmuştur. Genel
Başkanımız Sayın Devlet Bahçeli’nin de dediği gibi “Çekildiğimiz topraklar
âdeta can çekişmektedir.” Er ya da geç bunu bilmeyenler de öğrenecekler. Bu
nedenle, terörü, teröristleri bir kez daha lanetliyorum. 
Genel Başkanımız
ve liderimiz Sayın Devlet Bahçeli’ye kulak verin, bakın ne diyor? “Biz
Ankara’dan 29 Ekim 1923 ruhuyla dünyaya bakacağız. Onurlu, imanlı, millî,
ahlaklı, cesur ve elbette tam bağımsız bir şekilde sonsuza kadar yaşayacağız.” 
Rabb’im
Hakkâri’de şehadete eren 8 kahramanımızın ailesine ve Türk milletine sabır
versin. Bugün itibarıyla 8 kahramanımız daha cennete intikal etti, ruhları şad
olsun. 
Sayın Başkan,
değerli milletvekilleri; tüm partilerin ortak girişimiyle gündeme alınan
uyuşturucuyla mücadele önergesi üzerine Milliyetçi Hareket Partisi adına söz
aldım.
Biliyorsunuz,
bizler milliyetçi, ülkücü camia olarak damarlarımızdaki asil kanın
uyuşturucuyla kirletilmesine en büyük tepkiyi koyan insanlarız, bu
hassasiyetimize tüm ülke şahittir. Dünyanın en büyük gençlik kuruluşu olan Ülkü
Ocakları Eğitim ve Kültür Vakfı, il, ilçe ve hatta beldelere kadar
uyuşturucunun zararları ve bağımlılıkla mücadele hususlarında büyük bir gayret
göstermiştir. Bu gayretine de her gün bir yenisini eklemektedir. 
Sayın üyeler,
Milliyetçi Hareket Partisi olarak daha geçtiğimiz hafta, bir Meclis araştırması
önergesiyle konuyu Meclis gündemine getirdik. Böyle illetlerin ülkemize
girmesini, ülkemizde üretilmesini ve kullanılmasını engellemek için Milliyetçi
Hareket Partisi olarak ne yapılması gerekiyorsa hazırız demiştik. Bu konunun da
böyle ortak bir çabayla, tüm partilerin iş birliğiyle Meclise gelmesi çok
önemli bir gelişme. Burada ortak bir beyanatı meydana getirmek üzereyiz. Türk
milletinin sağlığı için, Türk gençlerinin uyuşturucudan korunması için ortak
bir irade oluşturuyoruz; bu, tarihî bir andır. Aynısını çölyak ve beslenme
hassasiyeti konusunda da hayata geçirmiştik. Hatta, bugün bu Meclis araştırması
komisyonunun toplantısı vardı. Her partinin desteğiyle kurulan Meclis
araştırması komisyonunda çalışma ahengimiz tam bir imece usulünde ilerliyor,
herkes iyi niyetle çalışıyor. Aynı çalışma ahenginin bugünkü önerge neticesinde
kurulacak olan uyuşturucuyla mücadele Meclis araştırması komisyonunda da
yakalanacağına eminim. Halis niyetlerle çalıştığımız için sonuçların da halis
olacağına eminim. Bu çatı altında tüm gayemiz, bir vatandaşımızın dahi
uyuşturucudan zarar görmemesidir. Bu nedenle, tüm partilerimize buradan Milliyetçi
Hareket Partisi olarak teşekkür ederiz.
Karşımızda kara
bir tablo var. Ülkemizde uyuşturucuya başlama yaşı 10’a gelmiş durumda.
Düşünebiliyor musunuz, 10 yaşında uyuşturucu kullanan çocuklarımız var. 2013
yılında ülkemizde doğrudan ve dolaylı yollarla uyuşturucudan ölen
vatandaşlarımızın sayısı 325 iken 2014 yılında ise 2 kat artarak 648’e
yükselmiş durumda ve giderek artmaktadır. Sadece 2016 yılında uyuşturucu
kullanımı, imalatı ve satışıyla ilgili açılan davalarda 108.848 sanık
bulunmaktadır. Yani kabaca ifade etmek gerekirse şu anda çevremizde gördüğümüz
her 80 kişiden 1’i uyuşturucuyla ilgili davanın bir parçasıdır. Bununla
birlikte, daha kayıtlara girmeyen belki bir bu kadar, hatta daha fazlası olay
var. Sokak aralarında aleni şekilde satılır hâle gelen uyuşturucular yüzünden
masum gençlerimiz ve ailelerinin hayatı maddi ve manevi olarak kararırken,
diğer yandan eli kanlı terör örgütlerinin mali gücü katlanarak büyümeye devam
etmektedir. Buradan, Milliyetçi Hareket Partisi olarak Türk gençliğine çağrımızı
yineliyoruz: Damarlarınızdaki asil kanı kirletmeyin.
Komisyon
çalışmalarında Milliyetçi Hareket Partisi olarak ifade edeceğimiz tedbirleri ve
önlemleri kayıtlara girmesi bakımından buradan da söylemek istiyorum:
1) Uyuşturucu ve
uyuşturucu ham maddesi üretiminin çok daha sıkı tedbirlerle izlenmesi ve kayıt
altına alınması sağlanmalıdır. 
2) Mevcut
sistemdeki tüm açıklar ve suistimale açık boşluklar ivedilikle tespit edilerek
bertaraf edilmelidir.
3) Uyuşturucu
kaçakçılarının kullandığı kaçakçılık yöntemleri devlet imkânları kullanılarak
tespit edilmeli, istihbari ve adli yöntemlerle uyuşturucu transferi gerekirse
daha kaynak ülkede engellenebilmelidir.
4) Oluşturulacak
olan millî veri tabanı ile ülkemizde uyuşturucu üretim ve kaçakçılığı
noktasında herhangi bir dahli olan tüm unsurlar da gözetilerek ülke çapında
çalışacak bir ağ hayata geçirilmelidir.
5) AMATEM’lerin
etkinliği artırılmalı, başvuran hiçbir bağımlının geri çevrilmeyecek şekilde
kapasitesi yükseltilmelidir. Bu konuda Sağlık Bakanlığının yapmış olduğu
çalışmalar vardır. Ancak bu sayı yetersizdir çünkü uyuşturucu ve diğer
bağımlılardan artan hasta sayımız giderek artış göstermektedir. Bu nedenle
AMATEM’lerin bilimsel araştırmalarda bulunabilecek şekilde yapılandırılması
sağlanmalı, uyuşturucuyla mücadelede dünyaya örnek oluşturabilecek, AR-GE
faaliyetleri yapabilecek Türk bilim insanlarının yetişmesinin önü açılmalıdır.
En önemlisi Türk toplumu yediden yetmişe uyuşturucu konusunda
bilinçlendirilmeli ve topyekûn bir mücadeleyle uyuşturucu ve hayat karartan
bağımlılıkların önüne geçilmelidir. 
6) Eğitici,
öğretici materyaller hazırlanarak konunun uzmanlarıyla ilkokul çağından
itibaren uyuşturucuyla mücadele formel eğitimin bir parçası hâline
getirilmelidir.
7) Gençleri
uyuşturucudan uzak tutan sportif ve kültürel faaliyetler artırılmalıdır.
Özellikle bu konu uyuşturucu bağımlılığı tedavisi alan gençlerin bu tedaviden
sonraki dönemi için çok önem arz etmektedir. 
Tüm kalbimle
Genel Kurulu böyle hayırlı bir işe vesile olduğu için saygıyla ve sevgiyle selamlıyorum.
(MHP ve AK PARTİ sıralarından alkışlar)
BAŞKAN –
Teşekkür ederim Sayın Yurdakul.
Önerge sahibi
olarak ikinci konuşmacı Mardin Milletvekili Sayın Mithat Sancar olacak. 
Buyurun Sayın
Sancar. (HDP sıralarından alkışlar) 
MİTHAT SANCAR
(Mardin) – Sayın Başkan, değerli milletvekilleri; Mecliste grubu bulunan 4
partinin uyuşturucuyla mücadele konusunda birlikte hareket etmeleri
sevindiricidir. Bu konuyla ilgili bir araştırma komisyonunun kurulması üzerinde
mutabakata varılması gerçekten arzulanan, olumlu bir gelişmedir.
Uyuşturucuyla
mücadele konusunda kurulacak komisyona zaten grubumuz destek veriyor, ayrıca
komisyon çalışmalarına katkıda bulunmak üzere de grubumuzdan üye verilecektir. 
Uyuşturucuyla
mücadele konusunda birkaç noktaya şimdiden işaret etmeyi gerekli görüyorum.
Uyuşturucu gibi, karanlık çevrelerin ve karanlıkta işlenen faaliyetlerin
arttığı dönemler, toplumda denetimin, yargı bağımsızlığının, demokrasinin
zayıfladığı zamanlardır. Güvenlikçi politikaların, toplum içi çatışmalarda gerilimin
yükseldiği dönemlerde devlet de bu faaliyet ağının çok önemli bir yerine
oturmaktadır. Yakın tarihimiz bunun çok çarpıcı bir örneğine tanıklık etmiştir.
Tam yirmi bir yıl önce, 3 Kasım 1996’da şu meşhur Susurluk kazası meydana
geldi. Susurluk kazasının ardından devlet-siyaset-mafya ilişkilerine dair
dehşet verici bilgiler ortalığa saçıldı. Meclis bu konuda çalışmalar yürüttü,
kamuoyunda bununla ilgili çok boyutlu tartışmalar da yapıldı ama dönüp
samimiyetle bakalım ve şu soruya samimiyetle cevap verelim: O dönemde ortaya
saçılan ilişkilerin ne kadarının derinlerine inilebildi? O ilişkiler ağını
yaratan çatışmaların veya dinamiklerin ne kadarıyla hesaplaşıldı, ne kadarıyla
yüzleşildi? Bir suç imparatorluğu oluşmuştu ve suç imparatorluğunun beslendiği
yer güvenlikçi politikalardı. Kürt sorunundaki bütün kuralları, hukuk
kurallarını, her türlü devlet geleneğini yani hukuk devleti geleneğini bir
kenara bırakan bir konsept devreye sokulmuştu. Her şey mübahtı, uyuşturucu
çeteleriyle, mafya örgütleriyle, eski suçlularla, katliamlardan yargılananlarla
bile ilişki kurmayı pekâlâ da geçerli bir yol olarak görmüştü. 
Size bir başka
ülkeden örnek vereyim: Kolombiya. Kolombiya’da özellikle Medellin Karteli’yle
anılan o çok büyük suç ve uyuşturucu ağının gelişmesinin temelinde Kolombiya
devletinin oradaki iç çatışmaya, güvenlikçi ve şiddet içeren yöntemlerle
yaklaşması geliyordu. Ne zamanki Kolombiya’da o çatışma müzakereyle, diyalogla
ve demokratik yollarla çözülmeye başlandı, öyle bir süreç başlatıldı,
uyuşturucuyla mücadele konusunda da hızla çok önemli adımlar atıldı, önemli
başarılar elde edildi. 
Bu bağlamda,
bizim uyuşturucuyla mücadeleyi devletin ilişkileri, devletin karanlık ve
gölgede bırakılan ilişkileri, tercih ettiği yöntemler -mesela, Kürt sorununda
güvenlikçi politikalar- ışığında ele almadığımız takdirde bu eksik kalacaktır,
hatta daha fazlasını söyleyeyim: Eğer bu politikalar devam ederse, ki pek çok
işareti vardır, mafyavari örgütlerin, karanlık çevrelerin bu politikalardan
cesaret alarak palazlanmaya çalıştıkları ve hatta, bunu önemli ölçüde
başardıkları yönünde önemli işaretler vardır. Eğer, o politika sürdürülürse
sadece küçük satıcılarla, torbacı tabir edilen kişilerle mücadele ya da onlara
yönelik polisiye tedbirler alarak uyuşturucu sorununa çözüm bulunamaz. Yani,
suçla, suçun kaynağıyla, kötülüğün kaynağıyla, kötülüğü doğuran kaynaklarla
mücadele etmeniz gerekiyor. Hani “Yoksullukta aslolan yoksulluğun sebepleriyle
yüzleşmektir.” denir, yoksa bunu yapmazsanız yoksullarla mücadele etmek zorunda
kalırsınız. Oysa yoksullar, yoksulluğun sebebi değildir, ürünüdür. 
Evet, böyle bir
yola girebilmek için ise yapılması gereken bellidir: Kürt sorununda demokratik
siyaseti merkeze alan, diyalog ve müzakereye dayanan bir süreç başlatmaktır.
Bunu elbette sadece Hükûmetten beklemiyoruz, bu Mecliste temsil edilen ve
edilmeyen bütün siyasi aktörlerin bu konuda bir mutabakata varmalarına ihtiyaç
vardır. Eğer böyle geniş bir mutabakat oluşursa, evet, o zaman da uyuşturucu
dâhil pek çok meseleyle daha kolay mücadele edilecektir ama bunun yerine
yapılan şey maalesef, demokratik siyasetin tasfiyesidir; bugün de onun yıl
dönümünü yaşıyoruz, 4 Kasımda başlayan siyasi darbenin yıl dönümündeyiz. Bu
politikaların bu ülkeye her alanda çok büyük zararlar verdiğini görmek için daha
fazla beklemek gerekmiyor.
Değerli
milletvekilleri, şu an bu operasyonun kurbanları ya da mağdurları olarak
cezaevinde tutulan ama onurla direnen arkadaşlarımızın mesajları var. Ben de
bunlardan birini burada sizlerle paylaşmak istiyorum. Çok sevgili kardeşim
Abdullah Zeydan, Hakkâri Milletvekilimiz, sizlere, hepimize, kamuoyuna,
halklarımıza bir mektup kaleme aldı, onu okumak isterim: 
“Sayın Başkan,
değerli milletvekilleri; 7 Haziran 2015 seçimlerinde yüzde 88, 1 Kasım 2015
seçimlerinde yüzde 85 oyla Hakkâri'den halkımızın özgür iradesiyle milletvekili
seçildim. Bu konuşmayı sizler gibi halkın özgür iradesiyle seçilen bir
milletvekili olarak şu anda karşınızda Genel Kurul salonunda yapmam
gerekiyordu. 4 Kasım siyasi darbe operasyonuyla rehin alındığımdan dolayı
cezaevi duvarları arasında dokunulmazlığı devam eden bir milletvekili olarak
seslenmek zorunda kalıyorum. Bu, Türkiye demokrasisi açısından utanç duyulacak
bir durumdur.
4 Kasım siyasi
darbesiyle AKP iktidarı TBMM kapılarını Hakkâri halkına kapatmıştır. Hakkâri'de
seçilen üç milletvekiliyle beraber bütün belediye eş başkanları rehin alınmış,
Hakkâri'ye ve Hakkâri halkına ‘Siz bu ülkeye ait değilsiniz.’ mesajı verilmek
istenmiştir.
Bütün rehin
alınan arkadaşlarım gibi benim de yargılandığım bütün fezlekeler siyasi parti
faaliyeti ve konuşmalarından ibarettir. Özellikle Şengal ve Rojava'da halkımızı
hunharca katleden ve ülkemizde 7 Haziran seçimleri öncesi Diyarbakır'da, 20
Temmuzda Suruç'ta, 10 Ekimde Ankara’da ve birçok parti binamıza saldırı düzenleyen
IŞİD ve bu saldırılara göz yuman iş birlikçileri kastederek yaptığım bir
konuşmanın bir cümlesi alınarak Meclis Başkanı ve bazı AKP'li milletvekilleri
tarafından sanki Türkiye halklarına karşı gerçekleştirilmiş bir konuşmaymış
gibi aksettirilmeye çalışılmaktadır. Oradaki yokluğumdan yararlanarak âdeta
kendilerini mahkemelerin yerine koyup gıybet eden başta Meclis Başkanı ve
bahsettiğim milletvekillerini kınıyorum.
Tekrar ifade
etmek isterim ki 80 milyon yurttaşımızın onuru ve haysiyeti benim onurum ve haysiyetimdir.
Tüm siyasi çabalarımız tüm yurttaşlarımıza, barış ve demokrasi içerisinde
mutlu, huzurlu bir yaşam sunabilmektir.
Halkın gücünün
üstünde hiçbir güç yoktur, tarih de bize göstermiş ki zulmedenler hep
kaybetmiştir, mazlum halklar kazanmıştır. Nerede olursak olalım ülkemizdeki tüm
halklar için barış, kardeşlik, demokrasi, özgürlük ve demokratik cumhuriyetle
birlikte yaşam mücadelemizi, haklarımızın onuruna yakışır bir şekilde
sürdürmeye devam edeceğiz.
En kısa
zamanında ülkemizdeki bu akan kardeşkanının durmasını temenni eder, sizleri
saygıyla selamlarım.” (HDP sıralarından alkışlar)
BAŞKAN –
Teşekkür ederim Sayın Sancar.
Önerge sahibi
olarak şimdi de İstanbul Milletvekili Oğuz Kaan Salıcı’yı dinleyeceğiz. (CHP
sıralarından alkışlar)
Buyurun Sayın Salıcı.

OĞUZ KAAN SALICI
(İstanbul) – Sayın Başkan, değerli milletvekilleri; Genel Kurulu saygıyla
selamlıyorum. 
Bugün
şehitlerimiz var, grup başkan vekilleri de bahsetti. Şehitlerimize Allah’tan
rahmet, yakınlarına da başsağlığı dileklerimi iletiyorum. 
Değerli
arkadaşlar, uyuşturucuyla mücadele üzerine verilen araştırma önergesinin dört
parti tarafından da kabul görüyor olması, Meclisin bir mutabakat hâlinde bu
konuyu gündeme getiriyor olması çok olumlu bir şey, bunun bütün partiler
nezdinde doğru bir iş yapıldığının bir kanıtı olarak ortaya konması gerekiyor.
Normal şartlar altında salı günü Cumhuriyet Halk Partisi Grubunun vermiş olduğu
bir önergeydi, diğer partilerden de gelen teklifle Meclisin ortak önergesine
çevrildi. Bu konuda ben, grubu bulunan bütün partilere teşekkür ediyorum.
Bir süredir
Beykoz Uyuşturucuyla Mücadele Platformu uyuşturucuyla mücadele konusunda imza
topluyordu. Bunu geçen hafta 100 bin imza olarak grubumuza getirip teslim
ettiler. Onların da yapmış oldukları bu çabalar bugün bir Meclis araştırma
önergesini dört partinin de vermesi şeklinde somutlaştığı için onlara da
emeklerinden dolayı teşekkür ediyorum.
Değerli
arkadaşlar, Sayın Bakan Hükûmet adına yapmış olduğu konuşmada uyuşturucuyla
mücadele konusunda şu ana kadar neler yapıldığıyla ilgili bazı veriler
paylaştı. Uyuşturucuyla mücadele konusunda Sayın Bakanın ya da başka bir
arkadaşımızın yapmış olduğu katkı neyse ondan dolayı teşekkür etmek lazım. Bu
uyuşturucu konusuna özel bir önem vermek lazım ve bu konuyu partiler üstü bir
mesele hâline getirmek lazım ama bir taraftan da şu ana kadar gelinen noktayla
ilgili gerçekleri paylaşmaktan kaçınmamak lazım ki bundan sonra yapılacak
olanlara bir ışık tutsun. 
Örneğin
2008 yılında Meclis araştırma komisyonu kuruluyor ve onun bir raporu var.
Neredeyse on yıl olmuş, o rapordan alacağımız bir sürü örnek var ve o rapordan
aldığımız veriler bugün üzerinden dokuz on yıl geçtikten sonra hâlâ
yakıcılığını koruyor hatta daha da artmış durumda. 
Örneğin
2002’de TÜBİM’in rakamlarına göre 2002’de Türkiye’de genel nüfusun madde
kullanımı yüzde 1,3 iken yani toplam nüfus içinde 1,3 iken çok uzun bir zaman
sonra değil, 2011 yılında 2,7’ye çıkıyor. Toplam nüfusa oranladığınız zaman 200
bin kişinin aslında bu uyuşturucu madde bağımlılığından etkilendiğini
görüyorsunuz. 
Madde
bağımlılığı konusunda ölümlerdeki artışa baktığımız zaman da benzer bir tablo
var önümüzde. Örneğin 2000 yılında madde bağımlılığından kaynaklı ölüm 12 iken
2006’da 51’e, 2013’te 232’ye çıkıyor, 2017’ye gelindiğinde 300’ün üzerinde rakamlar
telaffuz ediliyor hatta Birleşmiş Milletler Dünya Uyuşturucu Raporu’na göre
2017 itibarıyla Türkiye, sentetik uyuşturucuya bağlı ölümlerde Avrupa’da
maalesef birinci sırada. 
Şimdi,
Sağlık Bakanlığı eminim birçok şey yapıyordur; Sağlık Bakanımız da çıktı burada
anlattı ama rakamlar yapılanların yeterli olmadığını, yapılanlara rağmen
uyuşturucu kullanımının tabana daha fazla yayıldığını, bizim gençlerimizin,
toplumumuzun daha ağır bir tehditle karşı karşıya kaldığını bizlere gösteriyor.
Değerli
arkadaşlar, şu anda inanmazsınız belki ama 5 liraya bonzai satılıyor, 15-20
liraya esrar bulabiliyorsunuz belirli miktarda ve bunları çok uzağa gitmenize
gerek yok, okulların köşelerinde bulabiliyorsunuz. Okulların köşelerinde
bulduğunuz o bonzaileri okulların içinde, tuvaletlerde uyuşturucu olarak
gençlerimizin çektiğini görüyoruz hep beraber. 
Şimdi,
bu işin bir Türkiye içinde yapılması gereken mücadele boyutu var, bir de
uluslararası alanda yapılması gereken mücadele boyutu var. Uluslararası
alandaki mücadele boyutunun sadece kurumların birbiriyle iş birliği ya da
uluslararası örgütlerle iş birliği olmadığını vurgulamak lazım. Bunlardan bir
tanesi şu: Türkiye -en son, 2008 yılındaki raporda da geçiyor, Mecliste yazılan
raporda da geçiyor- bir zamanlar transit ülkeydi ama 2008 yılından hemen önce,
ortaya konan verilerle birlikte, Türkiye uyuşturucunun üretildiği ülkelerden
birine dönüştü. Yani, şu anda -İçişleri Bakanlığının verilerine göre
söyleyeyim- 3 tane ana hat var. Bunlardan bir tanesi Balkan hattı, Türkiye’nin
de içinde bulunduğu, uyuşturucunun taşındığı hat; bir diğeri “Kuzey koridoru”
dedikleri koridor ve bir diğeri de “Karadeniz koridoru” dedikleri koridor.
Karadeniz ve Kuzey koridorunda Türkiye bulunmuyor ama ne ilginçtir, adında
İslam ülkesi olduğu yazan İran bütün bu koridorların başlangıcı. Yani,
dünyadaki, Avrupa’daki uyuşturucunun büyük bir kısmı, İran başlangıç noktası
olmak üzere, 3 değişik koridordan dünyaya yayılıyor; öncelikle Avrupa’ya ve
ondan sonra da dünyanın daha gelişmiş, daha zengin bölgelerine yayılıyor. 
Son zamanlarda
alınan tedbirlerle şunu görüyoruz ki: Türkiye’nin üzerinden geçen transit
koridorundaki uyuşturucu miktarında azalma var; Kuzey ve Karadeniz üzerinden
geçen uyuşturucu miktarında artış var. Ama yakalanan rakamlar o kadar ilginç
ki, birkaç tanesini paylaşayım sizlerle. 2011 yılı Dünya Uyuşturucu Raporu’nda
Avrupa genelinde gerçekleştirilen eroin yakalamalarının dünya geneli
yakalamalarının yüzde 38’ini oluşturduğu ve Türkiye’nin, eroin yakalamalarında
ilk sırada yer aldığı ortaya çıkıyor. Yani, bizim ülkemizin üzerinden transit
ya da sentetik uyuşturucuların imalatıyla birlikte o kadar yüksek miktarda
uyuşturucu geçiyor ki biz bunların sadece bir kısmını yakalayabiliyoruz,
yakaladığımız bir kısmıyla da dünyada uyuşturucu trafiği içinde en çok
uyuşturucu yakalayan ülkeler arasında istatistiki olarak 1’inci sıraya
çıkıyoruz. Olayın vahametini göstermek için söylüyorum. 
2012 Dünya
Uyuşturucu Raporu’nda, 2010 yılında Türkiye’nin 13 tonla küresel eroin
yakalamalarının, tüm dünyadaki eroin yakalamalarının yüzde 16’sını tek başına
engellediğini, tek başına gerçekleştirdiğini görüyoruz. Bu, toplam rakamın,
bizim gözden kaçırdığımız rakamın vahametini gösteriyor. 
Türkiye’de 2013
yılında yakalanan extacy miktarı 4,4 milyon tablet, tüm Avrupa Birliğinde
yakalanan toplam miktardan daha fazla. Şimdi, bunlar iyi çalışmalar yani
İçişleri Bakanlığının bu konuya önem verdiğini gösteriyor ama bu aynı zamanda
bizim üzerimizden giden trafiğin ne kadar yoğun olduğunu gösteriyor ve bizim
bir miktarını yakalıyor olmamıza rağmen ortadaki miktarın ne kadar yüksek
olduğunu gösteriyor.
Bir başkası:
Bizim -az önce Sayın Bakan da bahsetti- uyuşturucudan mağdur olan
yurttaşlarımız, gençlerimiz AMATEM’de tedavi görüyorlar. 2004 yılında 12.700
kişi tedavi görüyor AMATEM’de, 2013 yılında 258 bin kişi görüyor arkadaşlar, 20
katından fazla artmış. AMATEM’deki tedavilere başvurduğunuz zaman da öyle kolay
kolay sıra alamıyorsunuz. Bir yıl içinde size sıra geliyor ve bu AMATEM’de
tedavi görenlerin büyük bir kısmı maalesef gençlerimiz. Şöyle söyleyeyim: Madde
bağımlılığından ayakta tedavi için başvuranların sayısı son on yılda yüzde 674
artmış, yatan hasta sayısı yüzde 381 artmış. Yatan hastaların yüzde 51’i 19 yaş
altında, yüzde 51’i 19 yaş altında. 
2008 yılında
Türkiye'deki ortalama madde kullanım yaşı 14’ken daha doğrusu ilk başlayan yaş
14’ken -bu rakam 2002’de 16-17’ydi, onu hatırlatayım- bugün, 2017’de uyuşturucu
kullanma yaşı 10’a düşmüş durumda arkadaşlar. 10 yaşında çocuklarımız daha
ilkokulu bitirip ortaokula başlamadan ya da daha hayatlarında belki de büluğ
çağına ermeden uyuşturucu kullanımıyla başlıyorlar ve bunlar maalesef, bu
rakamların tamamı 2002 sonrası rakamları. 
Şimdi, çok sık
söylediğiniz için dilimin ucuna geliyor geliyor, tekrar geri çekiyorum ama
artık daha fazla geri çekmenin bir anlamı yok. Biz muhalefet partisi olarak dış
politikada sizi bazen eleştiriyoruz. Evet, biliyorum, hoşunuza gitmiyor ama
diyorsunuz ki: “Biz millî duruşu olan millî bir dış politika izliyoruz.”
İçişleri Bakanlığında -gerektiği zaman teşekkür ediyoruz, gerektiği zaman
uygulanan politikalardan dolayı eleştiriyoruz- diyorsunuz ki: “Biz büyük
tehditler altındayız, millî bir duruş gösteriyoruz.” Millî eğitimde zikzaklar
yapıyorsunuz, sürekli değiştiriyorsunuz, yine eleştiriyoruz, siz yine dönüp
diyorsunuz ki: “Millî değerlerimizi anlatıyoruz gençlerimize.” Arkadaşlar,
sormak lazım; on beş yıldan beri uygulamış olduğunuz millî uyuşturucuyla
mücadele politikası mıdır ki bizi bu hâle getirmiştir? 10 yaşında gençlerimizin
uyuşturucu kullandığı bir noktaya gelindiyse eğer, bunun neresi millîdir,
neresi yerlidir? Yapılması gereken tek şey tedbir almaktır, tedbiri de sadece
polisiye tedbir olarak görmemek gerekir. Bu konuyla ilgili bugün burada konuşan
hatiplerden bir tanesi, değerli bir arkadaşımız bazı başlıklar sundu. O
başlıkların tamamına katılıyor olmakla birlikte bunların artırılması
gerektiğini de ifade etmek lazım. 
Ben, bundan bir
süre önce, Pendik’te Çamçeşme Karakolu’na gittim çünkü oradaki aileler “Biz
uyuşturucudan muzdaribiz.” dediler. Ailelerle görüştük. Eskiden uyuşturucu
zengin çocuklarının keyif için kullandığı bir madde olarak görülürdü artık öyle
fiyatlara düşmüş durumda ki yoksul çocuklar kullanıyor. Çok yakın bir yerdeydi
karakol, yürüyerek karakola gittik. 42 personeli var, karakolda 8 kişi vardı
arkadaşlar. Başvuru yapıyorsunuz ama karakoldaki polis diyor ki: “Benim
bunlarla mücadele edebilecek ne imkânım var ne personelim var.” 
Buradan çıkacak
sonuçların bundan sonra uyuşturucuyla mücadelede hepimizin hep beraber sahip
çıktığı bir yola dönüşmesi gerektiğini söylüyorum, temenni ediyorum, sağ olun.
Bütün Genel
Kurulu saygıyla selamlıyorum. (CHP ve AK PARTİ sıralarından alkışlar) 
BAŞKAN –
Teşekkür ederim Sayın Salıcı.
Son olarak,
Adana Milletvekili Sayın Necdet Ünüvar’ı dinleyeceğiz.
Buyurun Sayın
Ünüvar. (AK PARTİ sıralarından alkışlar)
NECDET ÜNÜVAR
(Adana) – Sayın Başkan, değerli milletvekilleri; hepinizi saygıyla
selamlıyorum.
Konuşmamın
başında, Hakkâri Şemdinli’de, bugün, hain terör örgütü tarafından şehit edilen
askerlerimize ve korucularımıza Allah’tan rahmet, yakınlarına ve milletimize
başsağlığı dileyerek sözlerime başlamak istiyorum.
Değerli
arkadaşlar, uyuşturucuyla mücadelede bugün Türkiye Büyük Millet Meclisinde yeni
bir komisyon kuruluyor. Bu vesileyle, AK PARTİ Grubu adına söz almış
bulunuyorum. Hepinizi saygıyla selamlıyorum.
Benden önce
konuşan değerli Başbakan Yardımcımız ve üç partimizin değerli temsilcilerine
duyarlı konuşmalarından dolayı teşekkür ediyorum. Uyuşturucu önemli bir
problem. Değerli arkadaşlar, bazı meseleler vardır ki belli bir kesime özgüdür,
belli bir coğrafyaya özgüdür, belli bir döneme özgüdür ama uyuşturucu herhangi
bir kesime, herhangi bir coğrafyaya veya herhangi bir döneme özgü bir problem
değil. Dünyanın her yerinde ciddi bir problem ve dünyanın her yerinde de
giderek artan bir problem. Dolayısıyla, bugün attığımız adımların yarınlarımızı
daha iyi etkilemesini umuyorum. Bu çerçevede bugün kurulacak olan araştırma
komisyonunun da ülkemizin geleceği adına çok önemli bir adım olduğunu
düşünüyorum. 
Değerli
arkadaşlar, dünyada her 20 kişiden 1’isi uyuşturucu kullanıyor. Yani yaklaşık
250 milyon civarında uyuşturucu kullanıcısı var. Rakamlara baktığınız zaman
Avrupa’da, Batı Avrupa’da özellikle bu oranın yani 15 ila 24 yaş aralığını baz
alırsak bir kez deneme oranı anlamında yüzde 29 civarında bir ortalamaya sahip
olduğunu görüyoruz. Çek Cumhuriyeti’nde yüzde 52, Romanya’da yüzde 3 gibi
birbirinden çok farklı rakamlar var. Bu çerçevede, bu kritere göre yani 15 ila
24 yaş arası uyuşturucu maddeyi bir kez deneme oranı anlamında Türkiye'yle
ilgili elimizdeki son veri –ki 2011 yılına aittir- yüzde 2,7 civarında ama bu
rakamları konuşurken esasında sadece rakamlara bağlı kalmamak lazım. Zira
ortaya çıkan rakamlarla algılar çok farklı. Toplumun algısı uyuşturucuyla
ilgili konulara çok daha hassas olabiliyor. Esasında benden önce konuşan
arkadaşlarımız rakamlarla ilgili konularda yorumlar yaptı, Sayın Başbakan
Yardımcımız da yeni bir araştırma yapılıyor olduğunu ifade etti. ECPAT araştırması
yapıldığı zaman –ki Avrupa’daki uyuşturucuyla ilgili oranları ortaya koyan en
önemli araştırmadır- o rakamlar ortaya çıktığı zaman belki üzerinde daha fazla
konuşabiliriz ama çıkan rakamların bizde oluşturduğu algıyı farklılaştıran
birkaç tane sebep var. Bir tanesi farkındalığın artmış olması yani gerek
toplumda gerekse bu uyuşturucuyla mücadelede etkin kurum, kuruluş ve kişilerin
farkındalığının artmış olması.
İkincisi:
Uyuşturucu meselesinin birazcık yıldırım düşmesine benzer olduğu gerçeği. Yani
bir yıldırım gürültüsünü duyduğumuz zaman, o yıldırımın düştüğü noktada
gerçekten ciddi bir tahribat olur ama insanların, kendi evine veya yakınına
düşmediği zaman bu tahribata “Oh, bana düşmedi.” şeklinde olduğu, ama yakınına
düşerse de onun çok daha dramatik, vahim olduğu gerçeğidir. Dolayısıyla bu
yıldırım düşen noktaların bize olan yansımaları, siyasi veyahut da toplumda
kanaat ifade edecek kesimlere yansıması doğal olarak o farkındalığı artırıyor.
Aslında, bu, bizim bir noktada mücadele azmimizi de artıran bir başka unsur; bu
çerçevede de düşünmek gerekir. 
Ama rakamlar
bizi yanıltmasın değerli arkadaşlar. Türkiye iki açıdan risk altında: Bir
tanesi, Türkiye'nin bir geçiş güzergâhı olması yani Birleşmiş Milletler Suç
Ofisinin resmî rakamlarına göre -biraz önce Sayın Salıcı “İran” dedi ama
aslında Afganistan kaynaklı yüzde 92,6’sı- doğal uyuşturucuların yüzde 92,6’sı
Afganistan kaynaklı ve oradan batıya geçerken kullandığı en önemli yollardan
bir tanesi Türkiye’nin güney kesiminden geçen klasik İpek Yolu. Diğeri,
Karadeniz ve Sibirya’dan geçen üç tane rota. Doğal olarak Türkiye o geçiş
güzergâhında olduğu için bir risk altında ve aslında burada emniyet
güçlerimize, kolluk kuvvetlerimize çok büyük bir teşekkür borçluyuz. 2006’dan
beri Türkiye, Avrupa Birliğinin toplam ülkelerinin yakaladığı uyuşturucu
miktarının 2 katından daha fazlasını sınırlarında yakalıyor. Aslında bu,
Türkiye’nin küresel ölçekteki uyuşturucuyla mücadelede bütün insanlığın
gençlerini bu zararlı illetten ne kadar koruduğunun da bir göstergesidir.
Burada emniyet güçlerimize ve kolluk kuvvetlerimize bir teşekkür borçlu
olduğumuzu da ifade etmem lazım.
İkincisi,
Türkiye genç bir nüfusa sahip yani nüfusunun yarısı otuz yaşının altında. En
riskli yaş grubunun da otuz yaş altında olduğu düşünülürse, bu, Türkiye’nin
uyuşturucuyla ilgili mücadelede riskini ortaya koyuyor. Dolayısıyla, 2008’den
beri hasbelkader bu konuyla uğraşmış bir arkadaşınız olarak, bu Komisyonun da
hem geçmişte yapılan çalışmaları ortaya koyması hem de bundan sonraki süreçte atılacak
adımlarla ilgili hususları ortaya koyması adına çok önemli olduğunu
düşünüyorum. Ama, uyuşturucuyla mücadelenin çok boyutlu olduğunu da ifade
etmemiz lazım. Yani, devlete düşen görevler var, ailelere düşen görevler var,
topluma düşen görevler var, medyaya düşen görevler var; her bir görevi de bizim
detaylı bir şekilde konuşmak ve ortaya koymak gibi bir zorunluluğumuz da var.
Devletimizin
bence 3 tane önemli görevi var, bir tanesi; riskli bireylerden başlayarak,
uyuşturucuyla bireylerin buluşmasının engellenmesi. İkincisi, uyuşturucu
bağımlısı olmuş vatandaşlarımızın kurtulması veya ıslah edilmesi. Üçüncüsü de o
kurtulmuş veya ıslah olmuş vatandaşlarımızın iş, aş, sıcak yuva sahibi olması
yani toplumda ayağının üzerinde durabilen bir birey hâline gelmesi.
Bu çerçevede,
tabii ki Hükûmetimiz aslında çok önemli çalışmalar da yapıyor. Bakınız, 2008’de
bizim yaptığımız, biraz önce Sayın Başbakan Yardımcımızın ve Sayın Salıcı’nın
bahsettiği araştırma komisyonu raporu, 500 sayfaya yakın bir rapor. Ama, bu
rapor, 2014’teki uyuşturucuyla mücadelede çok önemli olan Acil Eylem Planı’nın
oluşmasında da önemli bir katkı sağladı ve Hükûmetimizin, Cumhurbaşkanımızın,
Başbakanımızın, bakanlarımızın çok önemli katkılarıyla bir eylem planı hâline
dönüştü. Daha sonra, Dünya Sağlık Örgütü de bizim yaptığımız o entegre
çalışmayı, Avrupa Birliği bölgesindeki 52 ülkeye, İngilizceye çevirerek,
dünyaya örnek bir çalışma olarak da sundu.
Peki, bu
Komisyonu şimdi niye kuruyoruz? Çünkü farklı bir dünyada yaşıyoruz. Yani, bir
yandan imkânlar bir yandan ihtiyaçlar artarken, toplumun uyuşturucuyla ilgili
konularda da birtakım beklentileri var. O beklentilerine de bizim cevap vermek
gibi bir sorumluluğumuz var. İşte, bu Komisyon belki böyle bir görevi de
üzerine almış olacak.
Ama, değerli
Genel Kurula şunu ifade etmek isterim: Bağımlılığı sadece uyuşturucudan ibaret
de görmemek lazım. Bağımlılık, aslında bir sarmal, birbirlerini etkiliyor.
Mesela, sigara içen herkes esrar kullanmıyor ama esrar kullananların yüzde
90’ından fazlası sigara içiyor. Alkol ile uyuşturucu ve diğer bağımlılıklar
arasında ciddi bir bağlantı var. İnternet bağımlılığı, teknoloji bağımlılığı
günümüzün önemli problemlerinden birisi. Belki imkânlarını hepimiz kullanıyoruz
ama sıkıntılarını esasında çocuklarımız daha fazla hissedebiliyor. Mesela,
internet bağımlılığı olanların yüzde 50’sinden fazlasında bir başka psikiyatrik
bozukluğun olduğu yine bilim adamları tarafından ortaya konulmuş; yüzde 38’inin
diğer bağımlılıklarla beraber olduğunu, obeziteyle beraber seyrettiğini ve bir
yandan fiziksel sağlığını, öbür yandan ruhsal sağlığını olumsuz yönde
etkilediğini biliyoruz. Dolayısıyla, bu yeni kurulacak komisyonun sadece
uyuşturucu değil, diğer bağımlılık türlerine de birazcık eğilmesini ve o
konularla ilgili de fikirlerini, önerilerini ortaya koyması gerektiğini
düşünüyorum. Bunu yaparsak toplum için ve gelecek için çok güzel bir iş yapmış
olduğumuzu ve olacağımızı düşünüyor, ben, bu komisyonun kurulmasına destek olan
bütün parti gruplarına ve Hükûmete teşekkür ediyor, hepinizi saygıyla
selamlıyorum. 
Sağ
olun. (AK PARTİ sıralarından alkışlar)
BAŞKAN –
Teşekkür ederim Sayın Ünüvar. 
Sayın
milletvekilleri, Meclis araştırması önergeleri üzerindeki görüşmeler
tamamlanmıştır. 
Şimdi, Meclis
araştırması açılıp açılmaması hususunu oylarınıza sunacağım. 
Meclis
araştırması açılmasını kabul edenler… Kabul etmeyenler… Kabul edilmiştir. 
ENGİN ALTAY
(İstanbul) – 4 parti el kaldırıyor. 
Hayırlı olsun. 
BAŞKAN - Hayırlı
olsun, evet. 
Meclis
araştırmasını yapacak komisyonun 12 üyeden kurulmasını oylarınıza sunuyorum:
Kabul edenler… Kabul etmeyenler… Kabul edilmiştir. 
Komisyonun
çalışma süresinin başkan, başkan vekili, sözcü ve kâtip üyenin seçimi
tarihinden başlamak üzere üç ay olmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Komisyonun
gerektiğinde Ankara dışında da çalışabilmesi hususunu oylarınıza sunuyorum:
Kabul edenler… Kabul etmeyenler… Kabul edilmiştir. 
Bir kez daha
hayırlı olsun diyelim. 
Sayın Beştaş…
VI.- AÇIKLAMALAR (Devam)
25.- Adana Milletvekili Meral Danış
Beştaş’ın, Sağlık Bakanlığında güvenlik soruşturması nedeniyle ataması
yapılmayan personelin atamalarının bir an önce yapılması gerektiğine ilişkin
açıklaması 
MERAL DANIŞ
BEŞTAŞ (Adana) – Teşekkürler Sayın Başkan.
Doğrusu,
güvenlik soruşturmasıyla ilgili dün de konuşulmuştu, Sayın Bakan, Başbakan
Yardımcısı buradayken bir kez daha ifade etmek istedim. 5 Haziran 2017
tarihinde Sağlık Bakanlığı tarafından atamalar yapıldı ve 19.267 atama yapıldı
fakat geriye kalan 3.233 kişi hâlâ güvenlik soruşturması sebebiyle atanmayı
bekliyor. Bu konuda çok sayıda başvuru alıyoruz. Geçen haftalarda Sağlık
Bakanlığı 2.589 kişinin ekim ayı içinde atanacağını söyledi ve şu ana kadar
atanamadılar. Doğrusu, bugün aldığım mesajlarda ve yaptığım görüşmelerde intihar
eşiğinde olan, ailelerinin yalnız bırakmadığı kişiler de çok sayıda. Bu konunun
ivedilikle ele alınması ve bu atamaların bir an önce yapılması için söz aldım.
Bakan Sayın Akdağ buradayken bunu acilen gündemlerine alırlarsa seviniriz.
Teşekkür
ediyorum.
BAŞKAN – Yalnız,
Bakanlık görevi değişti Sayın Akdağ’ın.
MERAL DANIŞ
BEŞTAŞ (Adana) – Biliyorum ama önceki görevinden dolayı…
BAŞKAN –
İletirler, evet. 
BAŞBAKAN
YARDIMCISI RECEP AKDAĞ (Erzurum) – Hükûmet adına ileteceğiz.
BAŞKAN – Hükûmet
adına ileteceksiniz, evet.
Gündemin
"Kanun Tasarı ve Teklifleri ile Komisyonlardan Gelen Diğer İşler"
kısmına geçiyoruz. 
1'inci sıraya
alınan Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi'nin 6306 Sayılı “Afet Riski Altındaki Alanların
Dönüştürülmesi Hakkında Kanun", 2981 sayılı “İmar ve Gecekondu Mevzuatına
Aykırı Yapılara Uygulanacak Bazı İşlemler ve 6785 Sayılı İmar Kanununun Bir
Maddesinin Değiştirilmesi Hakkında Kanun" ve 4706 Sayılı "Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanun"da Değişiklik Yapılması Hakkında Kanun
Teklifi (2/588) ile Plan ve Bütçe Komisyonu Raporu’nun görüşmelerine
başlıyoruz.
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi'nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (x)
BAŞKAN -
Komisyon? Yerinde. 
Hükûmet?
Yerinde. 
Komisyon Raporu
502 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu tasarı İç Tüzük'ün 91'inci maddesi
kapsamında temel kanun olarak görüşülecektir. Bu nedenle tasarının tümü
üzerindeki görüşmeler tamamlanıp maddelerine geçilmesi kabul edikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Şimdi, tasarı
üzerinde Halkların Demokratik Partisi Grubu adına İstanbul Milletvekili Sayın
Sırrı Süreyya Önder konuşacak.
Buyurun Sayın
Önder. (HDP sıralarından alkışlar) 
Süreniz yirmi
dakika.
HDP GRUBU ADINA
SIRRI SÜREYYA ÖNDER (Ankara) – Sayın Başkan, değerli üyeler; öncelikle ilinizin
vekilliğinden Ankara vekilliğine geçtim. İstanbul vekili değilim artık ama
farkı yok, bütün Türkiye'nin vekiliyiz. 
BAŞKAN –
Zihinlerimizde öyle kalmışsınız Sayın Önder.
SIRRI SÜREYYA
ÖNDER (Devamla) – Etkili bir vekillik yapmışım İstanbul’da.
BAŞKAN – Ankara
Milletvekili diyeyim.
SIRRI SÜREYYA
ÖNDER (Devamla) – Teşekkür ederim.
Değerli
arkadaşlar, tutsak edilen eş genel başkanlarımızdan Figen Yüksekdağ’ın Genel
Kurula bir mektubu var, önce onu okuyarak başlayacağım.
“HDP eş
başkanları ve milletvekilleri olarak tutukluluğumuz bir yılı doldurdu. Bu bir
yıl içerisinde umudu, direnişi, haklılığa inancı, demokratik siyasete güveni ve
kazanma iddiasını tüketmeye çalıştılar. Halklarımızın emeği, iradesi ve
oylarıyla elde ettiğimiz hak ve mevzileri düşürmeye uğraştılar ama partimizin
binlerce üye, yönetici ve bileşeninin hapsedildiği bu bir yılda haklılığımızı
karartamadılar, direncimizi kıramadılar. HDP dimdik ayakta, umut dimdik
ayaktadır. İktidar zulmünün, tek adam, tek parti sultasının karşısında teslim
olmayanlar, dimdik duruşuyla yürümeye devam edenler bu ülkenin geleceğidir. HDP
darbelerden beslenen faşist iktidar yapıların karşısında tam demokrasi ve
katılımcı siyaset programı ve vizyonuyla yeni bir merkez, demokratik bir sembol
olmuştur. Bu merkezi dağıtmak ve bu programın sembolü olmuş siyasetçileri
tasfiye etmek isteyenler başarılı olamadı, olamayacaklar. Çünkü HDP fikri ve
mücadelesi bayrağındaki o ağaç gibi kısa sürede serpilip kök salmıştır. Kökleri
sağlam, ufku açık bir siyasi ve ahlaki harekettir. Düşmanlık ve dikta
saldırılarıyla, esaret ve baskı uygulamalarıyla durdurulamaz, geri çekilemez.
İşte bir yıl boyunca bu durmayan, durdurulamayan siyasi iradenin yolunu, hiç
sapmadan kendi yatağından akışını gördü dost düşman. 
Elbette
yine yükümüz kurşun gibi ağır, elbette bütün zalimler yenilmedi, mazlumlar
nihai zaferine henüz kavuşmadı ama direne direne kazananlar var. Bugüne dair
azim ve kararlılık, geleceğe dair güven var, HDP var. 
Neyle
karşı karşıya kalırsak kalalım bizleri güçlü kılan bunlara duyduğumuz güvendir,
birliğimize ve büyük insanlığa inançtır; yarını görüyor, yarına yürüyor
olmaktır.
Fakat
zehirli bir iktidar gücüne dönüşenler, bırakın geleceği, artık burnunun ucunu
göremiyor. Müzakere masasını devirip memleketi karanlık bir savaşa sürükleyenler,
Sayın Öcalan’a uygulanan mutlak tecritle ateşe benzin dökenler, binlerce
HDP’liyi tutuklayan, belediye eş başkanlarına, milletvekillerine rehin
muamelesi yapan ve haktan, özgürlükten, hukuktan yana taş üstüne taş
bırakmayanlar yarınını göremediği için bu kadar şirazeden çıkıyorlar. 
Dahası
saray-AKP iktidarı kendisiyle birlikte bütün Türkiye halklarının geleceğini
karartmaya doğru gidiyor. Bu gidişi durduracak olan en geniş demokrasi ve
özgürlük güçleri antifaşist mücadele dinamikleridir. Baskı, hile ve tasfiye
saldırılarının ortasında boy veren “hayır” iradesi, haklı olanlarına aynı
zamanda güçlü olduğunu da göstermiştir. Bu gücü yine birlikte büyüteceğiz.
İnsanca yaşanabilir bir ülke ve güven duyacağımız yarınları birlikte
başarabiliriz. 
Bizler
dışarıda olduğu gibi içeride de demokratik siyasetin başarısı, halklarımızın
bugünü ve geleceği için direnmeyi sürdürüyoruz. Bu direniş sadece bir başarı
gayesi için değil, büyük bir onur davası içindir. Bizleri seçen, iradesini
sözüne emanet eden halklarımızın, emekçilerin, kadınların siyasi onur ve
saygınlığını yere düşürmemek içindir. Belki birçok yetmezliğimiz oldu, olabilir
ama asla halkımızın, seçmenlerimizin onur ve saygınlığını yere düşürmedik,
düşürmeyiz. Yurttaşların oyu ve iradesiyle oluşan Meclisi faşizme kötü bir fon
hâline getirenler, kendi partilerinin seçilmişlerini dahi tehditle, baskıyla
istifa ettirenler, 85 belediyeye işgal gücü gibi çöreklenerek haktan ve siyasi
ahlaktan yana bütün sıfırları tüketenler, temsiliyet görevi ve onur bağlantısı
kuramazlar, bu değerler için direnmenin ne anlama geldiğini bilemezler ama
bilenler var, bilinçle ve inançla kazanmak için yürüyenler var. 
Tutuklandığımız
ilk günlerde ‘Bizleri, HDP’yi tutsak edecek bir hapishane yok.’ demiştik. Bugün
de gururla diyoruz ki: ‘Öyle bir hapishane yok.’ Bir yıl boyunca sadece
hapsedebildiler, tutsak edemediler. Teslim alamadılar, irademizi bükemediler,
bilinç ve cesaretimizi karartamadılar, neşemizi, ışığımızı söndüremediler. 
Bizler
hapsedilen, milletvekilliği düşürülen, darbeyle görevden alınan kadın
siyasetçiler diz çökmeyerek zalim iktidarlara dert olan bir halkın soyundan ve
geleneğinden geldiğimiz için mutluyuz, gururluyuz. Her yerde ayakta, her yerde
görevimizin başındayız. 
Zalimlere dert,
dostlara selam olsun. 
Özgürlükte
görüşmek üzere. 
 Figen
Yüksekdağ 
 Van
Milletvekili”
(HDP
sıralarından alkışlar) 
Hak
mücadelesinde, özgürlük bahsinde, mazlum ve zalim ayrımında burada söylenen
şeyler dağlar ve nehirlerle aynı yaştadır. Bunların hakikati dünyanın en kadim
hakikatlerindendir. 
Bu siyasi
darbenin birinci yılında, öncelikle seçilmiş belediye eş başkanlarımız, il,
ilçe yöneticilerimiz, milletvekillerimiz, partililerimiz ve değerli eş
başkanlarımızı buradan özgür yarınlara olan inancımızla onların mücadelesini,
onların bize bıraktığı bayrağı yere düşürmeme, bir santim bile irtifa
kaybettirtmeme kararlılığıyla grubumuz adına demokrasiye inanan, ortak vatana,
özgür bir geleceğe inanan herkesle beraber saygıyla özlemle selamlıyoruz.
Öncelikle bu baki selamımızı iletmemiz gerekiyor. 
Sonra,
“Neydi bu işlerin aslı?” meselesine dair birkaç şey söylemek gerekiyor. Bu 4
Kasım darbesi başlangıç tarihi olarak 7 Haziranı işaret etmektedir. 7 Haziran
bu ülkede, bu ülkenin yakın dönem siyasi geçmişinde hiçbir zaman yaşanmamış bir
olgunlukla sağcı-solcu, zengin-yoksul, mülksüz, emekçi, genç, kadın-erkek
üzerinde büyük bir umut dalgası yarattı. İlk defa insanlar geleceğe dair umutla
bakabilmenin erincini yaşadılar. 
Onun
dışında, Türkiye İşçi Partisinin Parlamento deneyiminden sonra ilk defa mazlumlar,
yok sayılanlar, ötekileştirilenler kendileri olarak bu Mecliste bir kürsü
sahibi, bir söz sahibi oldular. Seçilen milletvekillerinin oranına
baktığınızda, cumhuriyetin parlamenter tarihinin ve bu ülkenin tüm tarihinin en
yüksek kadın temsiliyetini gördüler burada. Karar süreçlerinin tümünde
kadınların eşit, zaman zaman daha fazla söz sahibi olduğu bir yapının pratiğini
gördüler burada, hayata geçmiş hâlini gördüler. Bütün bunlardan önemlisi,
barışa dair bir umudun giderek daha da filizleneceğini, kök salacağını
gördüler. İlk defa bu Parlamentoda işsiz bir insanın milletvekili
olabileceğini, tek kuruş harcamadan buradan vekil olarak halkını temsil
edeceğini, bir işçi emeklisinin, bir memur emeklisinin, bir dar gelirlinin de
parlamenter olabileceğini gördüler. Bunlar cumhuriyet tarihinde çok fazla, bu
yaygınlıkta hele hiç yaşamadığımız bir fotoğraftı. Bu fotoğraf bir dönüşüm
hareketi olan, başta bu dönüşüme kendisini, temsiliyetlerini büyük tartışmalar
yürüterek kendisinden başlayarak dönüştüren ve bu ülkedeki teklik,
düşmanlaştırma, ötekileştirme, yok sayma, nefret dili gibi kavramların tümünü
tarihin çöp sepetine atmaya aday bir dönüşüm hareketinin dalga dalga gelmekte
olduğu gerçeği bu ülkenin egemenlerini dehşete düşürdü. “Buna bir önlem alınması
gerekir.” dediler. Tarihte Baba İshak’ın direnişi neyse HDP’nin kendisini ikiye
katlayarak ve yine cumhuriyet tarihinde kendi çeperinin dışında oy alabilme
imkân ve kabiliyetine sahip olarak gelmesini engellemek gerektiğini düşündüler.
Bugün, Seyit Rıza’nın direnişi, Baba İshakların direnişi, Mahirlerin,
Denizlerin direnişi ne ise HDP’nin direnişi ve kendisini buraya taşıması da
öyleydi. Dolayısıyla karar 7 Haziran akşamı verildi. Karar 7 Haziranda halkın
huzuruna çıkmaya cesaret edemeyen, ortadan kaybolan egemenler tarafından buna
bir “dur” denilmesi gerektiği söylendi. 
Ben barış ve
müzakere heyetini bugün itibarsızlaştırılan, barış ve müzakere süreçlerini
yürüten heyetin üyelerinden birisiydim. Hayatımızın en onurlu işleri
arasındadır. Birçok kesimle görüşüyorduk. En temelden karşı çıkan bile son
tahlilde kaygılarını belirtip “İyi bir şey yapıyorsunuz, inşallah finale
ulaştırabilirsiniz.” diyordu. 
Şu gerçeklik
orta yerde apaçık duruyor: Bugün, kürsüde, her çıkan belli bir ezbere
yaslanarak söylüyor. Aramızda, biraz önce uyuşturucu meselesinde, ne kadar
özgün, ne kadar bilimsel bir yaklaşım getiren, yoldaşı olmaktan onur duyduğumuz
bilim insanı Sayın Sancar bu konularda Türkiye'de sayılı akademisyenlerdendir. 
Çatışma sonrası
çözüm süreci yaşayan ülkeler hakikatine bir baktığımızda, hem çatışmalı
süreçlerde hem çatışma sonrası çözüm süreçlerinde bu ülkede ne yaşanmışsa
aynısı yaşanmış yüzde 80’inden fazlasında. İstatistikleri var, meraklısı çok
çabuk ulaşabilir. Nedir o? Barışa bir el atımı mesafesinde yaklaşıldığında,
tekrar eski koşullara, hatta yer yer eskiyi de aratacak koşullara dönmek.
Türkiye bir tek yönüyle nevi şahsına münhasır. O, yüzde 80 ülkenin tamamında,
bu provokasyonlar nereden gelirse gelsin, bu yeniden eski statükoya dönme
çabaları ve bunu tetikleyen olaylar sadece müzakereyi, görüşmeleri,
demokratikleşme ve barış arzusunu daha da çoğaltmakla sonuçlanmış. Bizde,
sürecin sonlanması için bir gerekçe olarak söyleniyor: “Siz de şunu
yapmasaydınız. Siz de onlar da bunu yapmasaydı. Bunlar da şunu demeseydi.”
Erenler, bunların hepsi çatışma süreçlerinde görüşmeleri daha da
hızlandırmanın, daha da cesur adımlar atmanın gerekçesidir, yeniden savaşa
dönmenin gerekçesi değil. Bugün, ağzını açan herkes bir savaş diliyle ve onun
argümanlarıyla konuşuyor. Buradan bir yola varılmış olsaydı, dünyada bir tane
örneği olurdu, ülkemizde bunu gösterecek bir karine olurdu. Yok. 
Dolayısıyla,
benden önce ana muhalefet sözcüsü sayın grup başkan vekili bir çağrı yaptı,
bütün kalbimle desteklediğimi buradan partimiz adına beyan ediyorum. Evet,
getirin Meclise. “Bir komisyon kuralım.” diyorsunuz, Sayın Altay, hiç buna da
gerek yok. Yasa yaptık hep birlikte, orada onun alt yönetmelikleri
çıkarılamadı, çıkarılmadı. Bu, Hükûmetin bir sorumluluğu, vebali ve suçudur.
Bununla ilgili yönetmelikler, bununla ilgili kurum ve kurullar oluşturulacaktı
tıpkı bugün uyuşturucu meselesinde olduğu gibi. Neredeyse, belli istisnaları
dışında tutarsak, büyük bir mutabakatla geçti Meclisten. Gelin bunu yapalım.
Türkiye’de her kurum, iş adamı dernekleri dâhil herkes inisiyatif aldı.
İnisiyatif almayan tek kurum bu ülkenin Parlamentosu. Bunu kendimize
yakıştırabiliyor muyuz? 
Şu hâle bakın,
Meclis dediğimiz yer artık bir televizyon stüdyosu işlevinde. Burası, dışarıda
kısıtlanan sesimizi, bir televizyon kamerası gibi, halkla paylaşabileceğimiz
bir kürsü, bunun ötesinde hiçbir işlevi bırakılmamış. Alın OHAL’i, alın bugün
getirilen torba yasa tekniğini, bu Hükûmetin elinde bir taşı bir taşın üstüne
koyabilecek imkân ve yeteneği kalmamış. Kalsa başka türlü davranırdı. OHAL’le
ülke idare etmek hüner midir? İstisna bir şeyi yıllara yayılan ve ne zaman
biteceği de belli olmayan bir şekilde bir yönetim enstrümanı olarak kullanmak
siyasetçilik midir? Bu kadar hikmetten, bu kadar irfandan, bu kadar Osmanlı’dan
bahsediyorsunuz; 15 tane adamıyla bütün Mısır’ı on beş yıldan fazla idare etmiş
bir anlayış nere… 15 kişi göndermiş, hatta bir yoruma göre 2 kişi. Bir de sizin
bütün devletin valilerini, devletin bütün güvenlik kurumlarını, yargısını
kendinize kul köle ettirdiğiniz, onun dışında statünün dışına hiçbir şekilde
çıkmaya cesaret edemeyen, belediye başkanlarının bile kendileri olamadıkları…
Biz kayyumdan şikâyet ediyorduk, vallahi artık kayyumu demeyeceğiz. Kendi
partinizin belediye başkanı çıkıyor, “Ailemi tehdit ettiler.” diyor. Bu,
siyaset değildir, bunun literatürde bir tane adı vardır, ona da “zorbalık”
denir. (HDP sıralarından alkışlar) Demokrasiyle, partiyle, politikayla bunların
ilişkisini kurabilecek bir tane enstrüman sunamazsınız. Bu hüner değil, siz
çekilin, bunu askerler de zamanında yapıyordu. Bir şekilde, bugünleri de
görecek miydim? Sizden de daha iyi yapıyorlardı, bir parça demokratik hayâ ve
edebi gözetiyorlardı. Bir gazete kapatıldığı zaman dünyanın işi oluyordu, en
fazla iki gün sürüyordu. O koşullarda yayın yapabilen özgür bir basın vardı,
bugün içerideki gerçek gazeteci sayısı dışarıdaki gazeteci sayısını geçmiş
durumda. Siz buna “yönetim” mi diyorsunuz, siz buna “demokrasi” mi diyorsunuz? 
Ağzınızı
açıyorsunuz, demokraside olmayan bir biat kültürü. Burada biraz önce hayâ ettim
ya, “Allah’ımıza hamdolsun, safkan Türk otomobili yaptık.” diyor. Herhâlde
Cenab-ı Hak kendine bir tek bunun için dua edileceğini hesaba katmamıştır diye
düşünüyorum. Sonra grup başkan vekili düzeltti: “Yerli ve millîyi kastetti.”
dedi. Yerli ve millîyse buğday bu topraklardan bütün dünyaya neşet etmiş.
Mezopotamya’nın buğdayı, Kastamonu’nun siyez buğdayı -14 kromozomlu- dünyada
eşi menendi bulunmayan sadece Anadolu’ya özgü 2 buğday türü. Peki, bugün var
mı? Yok. Meksika’nın tohumunu, İsrail’in tohumunu alırken yerliliğiniz,
millîliğiniz aklınıza gelmiyor, bugün sarayda elhamdülillah yerli otomobil,
safkan otomobil yapılmış, buradan da şükür duasına çıkılıyor. Bu mudur
kabiliyet, bu mudur yönetim şekli? 
Elbette ki böyle
bir yapıda HDP’ye tahammül edilemeyecek çünkü bizim dışımızdaki hiçbir
muhalefet partisi meselenin bu gerçekliğini bu çıplaklıkta dile getirmiyor. Bir
“Kürt” diyorsunuz, bir bakıyorsunuz bütün muhalefet hizaya geçmiş. Bir “terör”
diyorsunuz, bütün muhalefet hizaya geçmiş. Ne anlıyorsunuz terörden, gelin bunu
konuşalım, hakiki çareler üretelim. “Bunun da çaresi daha fazla ve gerçek
demokrasidir.” diyoruz, hepiniz dut yemiş bülbüle dönüyorsunuz. Yerli ve millî
arayacaktıysanız bu ülkede şeker pancarını, tütünü, buğdayı kısıtlayan yasaları
alıp elinizin tersiyle bir kenara atacaktınız. Siz bu yasakları daha da
kavileştirdiniz. Bugün Adıyamanlı kan ağlıyor. Herkes seçmenine selam
gönderiyor, ben de memleketime göndereyim. (HDP sıralarından alkışlar) Bir toprakta
ne ekeceğine başkaları karar veriyorsa orada yerli ve millîlikten bahsedenin
alnını bile karışlamazlar “Hadi oradan ya, git başka bir mevzudan bahset.”
derler. (HDP sıralarından alkışlar) Bu mudur sizin yutturmaya çalıştığınız?
Mızrak çuvala sığmıyor. Onun için büyük bir gerilim var…
(Mikrofon
otomatik cihaz tarafından kapatıldı)
BAŞKAN –
Tamamlayın lütfen, bir dakika daha ek süre veriyorum size. 
SIRRI SÜREYYA
ÖNDER (Devamla) - …bu gerilim de bizde yok. Biz yarınlara büyük bir umut, moral
ve coşkuyla bakıyoruz. Demokrasi güçlerini birleştirdiniz, artık eskisi gibi
“Kürt” dediğinde hizaya girmeyenler de var. Artık KHK mağdurları, emekçiler,
işsizleştirilenler, geleceksizleştirilenler dediğinizde bizimle yan yana
durmayı bir erdem sayan, bundan kaçınan insanların yanında artık çoğunlukta.
Onun için, biz umutluyuz. 
Bu gerilim
nerede? Bu gerilim sizlerde, sıralarınıza bakınca bunu görüyoruz. AKP’li
milletvekili olmanın şartlarını çok aza indirdiniz. Kimin geçmişinden şüphesi
varsa “Elhamdülillah Reis” diyor hemen arkasından kulislere geçiyor. Bununla
demokratik de olunamaz, bununla bu memleketin sorunlarına çare bulunmaz, yerli
ve millî hele hiç olunamaz. Yolu bellidir: Yerli ve millî olacaksanız, yerli ve
millî bu topraklarda tarihi sizden çok daha kadim olan bütün halklarla,
inançlarla barış içinde bir arada ortak bir geleceğe yürümenin yollarını
arayacaksınız ki ben size yerli diyeyim. Şimdi, size söylenecek tek şey:
Yersizliktir. Bununla müsemmasınız. 
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim.
Birleşime on beş
dakika ara veriyorum. 
Kapanma Saati: 17.17
ÜÇÜNCÜ OTURUM
Açılma Saati: 17.34
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 17’nci Birleşiminin Üçüncü Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz.
Komisyon
yerinde.
Hükûmet yerinde.
Şimdi Milliyetçi
Hareket Partisi Grubu adına Denizli Milletvekili Sayın Emin Haluk Ayhan
konuşacak.
Buyurun Sayın
Ayhan. (MHP sıralarından alkışlar)
MHP GRUBU ADINA
EMİN HALUK AYHAN (Denizli) – Teşekkür ediyorum Sayın Başkan.
Sayın Başkan,
değerli milletvekilleri; (1/884) esas sayılı Bazı Vergi Kanunları ile Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı’nın
geneli üzerinde Milliyetçi Hareket Partisinin görüşlerini arz etmek üzere söz
aldım. Bu vesileyle yüce heyeti saygıyla selamlıyorum. 
Sayın Başkan,
sayın milletvekilleri; tasarının değerlendirmesini yapmadan önce, ekonomide ve
özellikle kamu maliyesinde hangi koşullar altında hazırlandığına göz atmakta
bir yarar görüyorum. Bunu yaparken tabii ki ülkemizin içinden geçmekte olduğu
iç ve dış konjonktürün etkisini gözden kaçırmamak gerektiğine de inanıyorum.
Ancak şartlar ne olursa olsun, doğru tespiti yapamaz isek, doğru teşhisler
koyamaz isek tedavi yerine -amiyane tabiriyle- pansuman yapılırsa ülkemizin
sorunlarının büyümesinin engellenmesi hemen hemen mümkün olmaz. 
Gerek kanun
tasarısının gerekse bütçenin Komisyonda görüşmeleri sırasında ifade ettiğim bir
husus var: Mali disiplinden ödün vermek çok kolay fakat telafisi bir o kadar
sancılı, meşakkatli ve uzun olur Sayın Bakanım. Siz daha bütçe görüşülmeden
önce böyle bir meşakkatli işe girmek zorunda kaldınız. Bunu niçin söylüyorum?
Hakikaten kamu maliyesinde birtakım sıkıntılar baş gösterdi, sizin işiniz de
zor. Hatta dün Mehmet Şimşek Bey’e de takıldım. Bir anlamıyla Maliye Bakanının
hiç şeye ihtiyacı yok. Geneli görüşülürken burada, bakıyoruz, bütçeyi sunarken
Sayın Bakan -bakıyoruz dedim- Mehmet Şimşek Bey oradan bir açıklama yapmış,
fırlıyor, içeri gidiyor. Bir taraftan geneli üzerinde görüşmeleri yapıyoruz,
bizim hemşehrimiz ekonomiden sorumlu Bakan -e, adı Ekonomi Bakanı- Sayın
Zeybekci bir açıklama yapıyor, tasarının tam hilafına bir şey, Maliye Bakanı
yine çıkıp gidip bakmak zorunda kalıyor. Tabii, bunu Kabine içinde iyi istişare
ederseniz, senkronize bir çalışma götürürseniz dışarıya da güven telakki
edersiniz. Özellikle sizin açınızdan yapılacak işler ekonomik açıdan fevkalade
kolaylaşır. Sizin açınızdan bunların kolaylaşması demek, milletin işinin
rahatlaması demek. 
Millet
şu anda rahat değil Sayın Bakanım, bunu siz de biliyorsunuz ki bu tasarı geldi.
Türkiye’de özellikle biraz önce “Mali disiplinden ödün vermek çok kolay,
toparlanması çok zor.” dediğim olayda, esasen geçmişte bürokrat olarak da,
siyasetçi olarak da -sizler belki siyasetçi olarak yeni yaşıyorsunuz ama-
gördüğümüz, yaşadığımız çok acı tecrübeler var. Bu oraya doğru gidiyor. 
2002
yılında 57’nci Hükûmetin, siyasi bedelini ödeyerek hayata geçirdiği yapısal
tedbirler sayesinde bir on seneyi, yedi sekiz seneyi rahat geçirdiniz ancak bir
süredir ekonomide ve kamu mali yönetiminde zafiyetlerin ortaya çıkmaya
başladığını görüyoruz. Ekonomide dengeler sarsılıyor. 
Sayın
Bakanım, ben ne zaman görsem, AKP’ye mensup milletvekili arkadaşlar, komisyon
üyeleri, sayın bakanlar 2002’yle mukayese ediyorlar. Elbette on beş sene gibi
bir iktidar döneminde 2002’ye kadar gitmekte fayda var. Ya, o kadar uzağa
gitmeyin Allah’ınızı severseniz, gelin 2008, 2009’dan şimdi mukayese edin.
İki
kere millî gelir hesaplarında revizyon yapmanıza rağmen, kişi başı 10.500 dolar
gelir seviyesini ne yapamadınız, geçemediniz; neye rağmen, 2 kere millî gelir
hesaplamasında revizyon yapmanıza rağmen. 
4,5 milyon,
Türkiye’ye misafir olarak kabul ettiğimiz insanlar; ki bu benim rakam olarak
telaffuzum değil, Sayın Akdağ’ın, Sayın Başbakan Yardımcısının ifade ettiği
rakam; bu sene, bu revizyona rağmen millî gelir 10 bin dolar düzeyine ancak
geliyor. 
Şimdi, ekonomide
dengeler sarsılıyor. Bundan Türkiye, siz, biz, muhalefet partileri, hepimiz
etkileniyoruz. Türkiye’de yalnız şu anda sizin iktidarınız döneminde sıkışmaya
başladığımız bir alan daha var, Türkiye’de dış ticaret ve cari işlemler dengesi
açığı vakıa idi. Kabul edelim etmeyelim ama genel kabul görmüş bir şey, kamu
maliyesi açısından kamu mali disiplininin Türkiye’de bir miktar dış açığa
rağmen iyi gittiği, iyi yönetildiği ifadeleri, kabulü, dışarıda da içeride de
bir politika aracı olarak kabul görüyordu ancak şimdi görüyoruz ki özellikle bu
yıl kamu mali disiplininin resmen darmadağın olmaya başladığını görüyoruz,
burada birtakım sıkıntılar baş gösteriyor. Bunun ilk meyvesi, 2018 yılı bütçesi
görüşülmeden önce böyle bir tasarıyı getirip hem 2017 yılını kurtarmak hem de
2018 yılının neyini, bazını biraz düzeltmeye çalışmak açısından bir faaliyette
bulundunuz. Bir yandan bütçe açığı hızla artıyor, bir yandan dış ticaret açığı
büyüyor, dolayısıyla cari açık da yükseliyor. Her şeyi iyi gösterme gibi bir
alışkanlık edindi AKP hükûmetleri. Bunda bir sıkıntı var, bunu bir
değiştirelim, kötüye de kötü diyelim. Birkaç gün önce TÜİK açıkladı, dış
ticaret açığı yüzde 85 arttı. Sayın Başbakana İstanbul’da Ekonomi Bakanı veya
diğer arkadaşlar açıklattırıyorlar, ne, geçen ay için son on yılın en yüksek
neyi? En yüksek ihracat değeri. Ya, Allah’tan korkmak lazım, ihracatın hangi
hâlde olduğunu hepimiz biliyoruz; iktidar da biliyor, muhalefet de biliyor,
bütün dünya biliyor. Böyle sıkışık bir durum var. 
Bir taraftan
2017 yılında yüzde 7 seviyesine ulaşarak dünyada rekor kıracağı söylenen
büyümenin ne istihdama ne rekabet gücüne ne de dış ticaret dengesine
yansıdığını görüyoruz. Yok böyle bir şey, olsa görürdük zaten. Dolar bazında
kişi başına düşen millî gelirin 2009’dan beri yükselmediği de bir vakıa. Çok
sevdiğiniz, kişi başına dolar bazında yurt içi hasılayı bile dolarla hesap
etmekten vazgeçtiniz, zor geliyor. Döviz kuru, enflasyon ve faizler almış
başını gidiyor. Makro dengeler, bütçede kaynak harcama dengesi, dış ticarette
ithalat-ihracat dengesi hızla bozuluyor. Enflasyon ve faizler dünya
ortalamasının üzerinde. Reel sektörün faiz borçluluğunun çok yüksek seviyelere
geldiğini görüyoruz. Ekonomide kısa vadeli finansman ihtiyacı 211 milyar dolara
ulaşmış durumda. Bunun 179 milyar doları kısa vadeli dış borçlar, bunun da
yüzde 85’i özel kesimin, reel sektörün dış borcu. İhracatın ithalatı karşılama
oranı yüzde 59’lara kadar düşmüş. Buna bağlı olarak dış ticaret açığının yüzde 85
arttığını görüyoruz. Siz hakikaten emek sarf ediyorsunuz, konuşuyorsunuz, bir
şey ortaya çıkarmaya çalışıyorsunuz, başka bir bakanın ifadesiyle, burada
yazılan çizilenin güvenilirliği, ciddiyeti maalesef kalmıyor. 
İç ve dış
açıkların finansman sorununa dönüşmemesi gerekiyor. Piyasalarda yaşanan
gelişmeler değerlendirildiğinde, ülkemiz için bir risk algısı yaratmak
kolaylaşıyor. Dövizdeki bu gelişmeler bunu çok net bir şekilde gösteriyor. Bu
durum da bazı çevrelerin ekmeğine yağ sürüyor. Milliyetçi Hareket Partisinin
gerek seçim beyannamelerinde, Meclis kürsüsünde ve her fırsatta ifade ettiği
gibi, Türkiye’nin sürdürülebilir ve yüksek büyüme kapasitesini ortaya
çıkartacak; yatırım, istihdam ve ihracatı artıracak, gelir dağılımını
düzeltecek, üretim ve ihracat yapısını değiştirecek, dış ticaret dengesinin
sağlanmasını gözetecek yeni bir modele; inşaatın, ithalatın önünü açan değil,
üretimin, rekabetin, ihracatın önünü açan, üreten bir ekonomi anlayışına
ihtiyacı var. 
Sayın Başkan,
değerli milletvekilleri; gelinen bu noktada kamu maliyesi alarm veriyor. 2017
yılında faiz dışı açık verilecek. Merkez yönetim bütçe açığı yurt içi hasılanın
yüzde 2’sine ulaşacak. 
Şimdi, Sayın
Bakanım, siz oradasınız. Hakikaten, kurumların üzerine ne yapıyorsunuz, yüzde 2
ilave vergi yükü koyuyorsunuz. Faizler düşsün diye de bir başka Sayın Bakanımız
ne yapıyor? Bu faizlerin düşmesi için bir öneri getiriyor. Bilmiyorum katılıyor
musunuz onun görüşüne, katılmıyorsunuz değil mi? Çünkü o Komisyona geldiğinde
söyleyeceğim. 
MALİYE BAKANI
NACİ AĞBAL (Bayburt) – Söyleyin, söyleyin.
EMİN HALUK AYHAN
(Devamla) – Katılmıyorsunuz, biliyorum, dediği doğru değil çünkü, bu tarafı
görmüyor ama maalesef, bu tasarının buraya gelişinde imzası var. Dün Sayın
Şimşek’e “Ya, Allah rızası için, siz bunları Bakanlar Kurulunda görüşüp ‘Ya,
şunu da söylemeyelim, kamuoyunda yanlış bir algı ortaya çıkıyor, bunu da böyle
yapmanın bir anlamı yok.’ demiyor musunuz?” diye söyledim. Hatta ben Sayın
Şimşek’e “Bir gecede tasarrufların millî gelire oranının 10 puan arttığı bir
ülke görmedim.” dedim. Ben yedi sekiz sene önce ilk bakan olduğunda Sayın
Şimşek’e buradan tasarrufların ileride çok büyük problem olacağını, çok büyük
sıkıntılar getireceğini söylediğimde, oturduğunuz koltuktan müstehzi bir
şekilde alkışladı. Her sefer söylüyorum, o zaman hafife aldın, şimdi başında;
bireysel emeklilik nereden nereye geldi. Şimdi zorunlu yapacak, yok çünkü imkân
yok. Siz istediğiniz kadar “Tasarruflar millî gelirin yüzde 25’ine geldi.”
deyin. Geldi mi? Hesap değiştikten sonra geldi, hesapla geldi, kitabi geldi ama
vatandaşta öyle bir şey yok baktığınız zaman, bir düzelme yok. 
Şimdi,
kamu kesiminin borçlanma gereği 2016 yılında millî gelirin yüzde 1’i
seviyesinde; 2017 yılında 2,5 kat artıyor, yüzde 2,4 seviyesine yükseliyor. Hazine
nakit dengesi eylül ayı itibarıyla toplam 40,4 milyar TL açık veriyor.
Baktığınızda, hazinenin ilk dokuz ayında nakit açığının çok üzerinde
borçlanıyorsunuz. Eylül ayı itibarıyla hazinenin toplam nakit açığı 40,4 milyar
lira olmuş; buna karşın, dokuz ayda yaptığı net borçlanma miktarı 67,4 milyar
TL. Bu borçlanmanın gerekçesi de çok net bir şekilde ifade edilmiyor. Sizi
kızdırdılar, açıklamaktan vazgeçtiniz geçen gün.
İlk dokuz ayda
32 milyar TL olan bütçe açığının yıl sonu gerçekleşme tahmini 61,9 milyar TL.
2017 yılı bütçesinde başlangıçta 11 milyar TL faiz dışı fazla öngörülmüşken
2017 yılı sonuna kadar 4,2 milyar TL faiz dışı açık ortaya çıkmış. Bunu
bekliyorsunuz. 2018 bütçesinde öngörülen açık da 68 milyar TL. Geçmiş torba
yasalarda çıkartılan vergi aflarının, verilen hesapsız ve verimsiz teşviklerin,
önceliği dikkate alınmadan yapılan büyük kamu yatırımlarının, kamunun hesapsız,
israfa varan harcamalarının ağır faturasıyla karşı karşıya kalındığı bugün
görülüyor. 
2018 yılı
bütçesi de harcama-gelir dengesinin gözden çıkarıldığı, yüksek bir bütçe
açığının hedeflendiği, borçlanma ve faiz giderlerinin artacağı bir bütçe olacak
maalesef. Üstelik, 2018 yılında da bütçe tahminlerinin tutturulamayacağı, bütçe
açığı ve finansman ihtiyacının öngörülenden yüksek gerçekleşeceği Hükûmet
tarafından da görülmüş olacak ki, bütçe kanunu öncesi bu torba yasa Meclise
getiriliyor. 
Sayın Bakanım,
orta vadeli programı konuştuk, daha dün Merkez Bankası sizin orta vadeli
programı deldi. 
Buradalar mı
Sayın Bakan? Delmediniz mi? Enflasyonla delmedi mi?
KALKINMA BAKANI
LÜTFİ ELVAN (Mersin) – Siz söyleyeceğinizi söyleyin, biz cevabımızı verdik. 
EMİN HALUK AYHAN
(Devamla) - Ona ayrı söyleyeceğim var, onun da istihzalı konuşmaları vardı
burada. Dün deldi. Merkez Bankasına hiç sormadınız mı “Bu niye böyle?” diye
Sayın Bakan? 
BAŞKAN –
Karşılıklı konuşmayalım lütfen. 
Genel Kurula
hitap edin Sayın Ayhan. 
EMİN HALUK AYHAN
(Devamla) – Bunlar da Genel Kurulun üyesi Sayın Başkanım. Bunu daha önce
sizinle, ilk Başkan seçildiğinizde de konuştuk. İkisi de… 
BAŞKAN –
Karşılıklı konuşma oluyor. 
EMİN HALUK AYHAN
(Devamla) – Tamam, karşılıklı olmasın. 
BAŞKAN – Genel
Kurula hitap edin lütfen. 
EMİN HALUK AYHAN
(Devamla) – İkisi de Genel Kurulun üyesi, kabul etmiyorsanız bilmem. 
BAŞKAN – Ben
gerekli ihtarda bulundum. Siz istediğiniz gibi davranabilirsiniz. 
EMİN HALUK AYHAN
(Devamla) – Kanun tasarısı 130 asıl madde ve 3 geçici madde olarak Komisyona
geldi. Görüşmeler sırasında AKP Grubunun önerileriyle 21 madde tasarıdan
çıkarılmış, 16 yeni madde ilave edilmiş.
BAKİ ŞİMŞEK
(Mersin) – Sayın Başkan, orada kimse yok ki kiminle konuşsun?
EMİN HALUK AYHAN
(Devamla) - Nihayetinde 125 asıl madde ve 2 geçici madde olarak kabul edilmiş.
Tasarıda, 35 madde öngörüyle değiştirilmek suretiyle, 5 madde redaksiyonla, 85
maddeyse aynen kabul edilmiş. 
Komisyon
Başkanı, Allah var, iyi duruyor. Ne kadar lüzumsuz addettiği, kurumların
ciddiyetine önem addetmediği hususları çıkartmak için gayret sarf etti. Allah
var, yüzüne de arkasına da…
Şimdi, kanun
tasarısı; motorlu taşıtlar vergisi, kurumlar vergisi, gümrük vergisi, gelir
vergisi, özel iletişim vergisi, katma değer vergisi, Harçlar Kanunu, hazine
borçlanma limitinde artış, iletişim sektöründe bazı firmalar için vergi ve ceza
alacaklarına ilişkin af düzenlemesi -ki bu epey adamı yakar öbür tarafta, bu
tarafı bilmem- köy yerleşim yerlerine ilişkin düzenlemeler, batık ve atıl gemi
ve sivil hava taşıtlarına ilişkin düzenlemeler, turizm teşvik düzenlemeleri;
fikir, sanat eserleri, amme alacakları, vakıflar, bahis ve şans oyunları,
madencilik sektörü, enerji sektörü, organize sanayi bölgeleri, Merkez Bankası
ve bankacılık, yaz saati uygulaması, pek çok farklı alanda kanunları değiştiren
düzenlemeleri içeriyor. 
Şimdi, bunun
torba kanun uygulamaları sonucu… Bu düzenlemelerin pek çoğu Türkiye Büyük
Millet Meclisi bünyesinde kendi ihtisas komisyonlarında ele alınarak gerekli
teknik değerlendirmenin yapılması ihtiyacı olan düzenlemelerdir. Aciliyeti var,
getirdiniz. Şimdi, bunlar ne yapılacak, görüşülecek ama burada özellikle
söylemek istediğim bir husus var, belki vakit yetmeyecek: Bütçe dengesi
karşısında, bozulan bütçe dengesi karşısında bu torba kanunla getirilen
tedbirler maalesef eksik ve hatalı; daha fazla borçlanma ve mali disiplinden
uzaklaşma, daha fazla vergi, daha fazla yüksek enflasyon, daha yüksek faiz,
daha düşük yatırım ve istihdam olarak ileride size geri dönecek.
Şimdi, uzatmak
mümkün ama kanun tasarısının ülke menfaatlerine en uygun ve zamanlı bir şekilde
değerlendirilmesinin sağlanması lazım. Amacımız hakikaten kuru kuruya muhalefet
etmek değil; bu, iktidarın sıkıştığı alanda ülkeyi sıkıştırdığı ve bundan çıkış
için bunun biraz ayıklanması gerektiğini de düşünüyorum.
(Mikrofon
otomatik cihaz tarafından kapatıldı) 
EMİN HALUK AYHAN
(Devamla) – Çok teşekkür ediyorum.
Yüce heyeti
saygıyla selamlıyorum. (MHP sıralarından alkışlar)
BAŞKAN –
Teşekkür ederim Sayın Ayhan. 
Sayın
milletvekilleri, şimdi, Cumhuriyet Halk Partisi Grubu adına İzmir Milletvekili
Sayın Zekeriya Temizel konuşacak. 
Buyurun Sayın
Temizel. (CHP sıralarından alkışlar)
CHP GRUBU ADINA
ZEKERİYA TEMİZEL (İzmir) – Teşekkür ederim Sayın Başkan.
502 sıra sayılı
Yasa Tasarısı üzerinde Cumhuriyet Halk Partisi Grubu adına söz aldım ancak
sözlerime başlamadan önce, Hakkâri’de şehit düşen canlara Allah’tan rahmet,
kalanlara da başsağlığı diliyorum.
Değerli
milletvekilleri, buradaki notlarıma “Dinlemekten bıkmadığınız” diye başlıyordum
ama dinleyen olmadığı için, o nedenle bıkılmıyor belki de. Aslında, ısrarla, bu
torba yasalarla ilgili görüşmelere bütün milletvekillerinin gelmesini zorunlu
tutmalı, iki defa torba yasa görüştükten sonra bir daha torba yasa getirmeye
kimse cesaret edemez o zaman.
Değerli
arkadaşlar, artık torba yasaların kalitesi konusunu konuşmaktan bıktık,
konuşmayacağız. Nasıl olsa demokrasilerde yasa yapma yetkilerini gelecekte
inceleyenler, “Türkiye Cumhuriyeti’nin Millet Meclisinde yasalar böyle
yapılır.” diye tarihe not düşecekler ancak kod kanun olarak düzenlenmesi
gereken birçok hükmün bir torbaya sıkıştırılmasının artık anlamının
kalmadığını, mürekkebi kurumadan bu kanunları yeniden değiştirmek zorunda
kalacağımızı; özellikle de tebliğ ve genelgelerle düzenlenmesi gereken, çözüm
bulunabilecek birçok konunun çok uzun, genelge gibi, tebliğ gibi maddelerle
düzenlenmesinin yasa yapma tekniğiyle uzaktan yakından ilgisinin olmayacağının
altını bir defa daha çizmek istiyoruz.
Değerli
milletvekilleri, bu torba yasayla öncelikle vergi düzenlemeleri yapıyoruz.
Kurumlar vergisi oranını yüzde 10 artırıyoruz, yüzde 20’den yüzde 22’ye
çıkartıyoruz, motorlu taşıtlar vergisini artırıyoruz, gazozculardan ÖTV
alıyoruz, özürlülerin kullandığı araçlardan daha önceden muafiyet nedeniyle
alınmayan vergilerde muafiyet sınırlarını daraltıyoruz. Bütün bu düzenlemeler
bu tasarının içerisinde var ancak bu vergi düzenlemeleriyle ilgili genel bir
değerlendirme yapmadan önce bir konuyu sizlerin dikkatine sunmak, daha sonra da
bu vergi düzenlemelerini o açıklamalar çerçevesinde vicdanlara havale etmek
istiyorum. 
Şimdi,
değerli arkadaşlar, vergi düzenlemeleri ekonomik gereksinimlerden doğar,
dolayısıyla da ekonominin gerçek durumunun belirlenmesi ve bu gerçeğin ortaya
konulması, vergi kanunlarının yapılması sırasında farklı seçeneklerin
oluşturulmasına zemin sağlar. Aksi takdirde, o veriler bilinmeden yapılan düzenlemelerin
doğru mu, hakkaniyetli mi ve özellikle de eşitlik ilkesine uygun olup
olmadığını bilmek mümkün olmaz. Bu değerlendirmelerden sonra ancak
milletvekilleri bu düzenlemelerin hakkaniyetli olduğuna, dolayısıyla
çıkarılmasının gerekip gerekmediğine karar verebilirler. 
Şimdi,
değerli arkadaşlar, biz nasıl bir ekonomi için düzenleme yapıyoruz yani
ekonomimizin durumu ne? Biliyorsunuz, Türk ekonomik verilerinin temelini
oluşturan seriler Türkiye İstatistik Kurumu tarafından değiştirildi. Yeni
seriyle yapılan bütün göstergelerde bir de baktık ki biz son beş sene
içerisinde birdenbire zenginleşmişiz, ulusal gelirimiz yüzde 19 artmış son beş
sene içerisinde, zenginleşmişiz. Buna bağlı olarak millî gelirimiz 1,9
trilyondan 2,5 trilyon liralara yaklaşmış 2016 tarihi itibarıyla.
Yatırımlarımız da yükselmiş, yüzde 29,5 olmuş. Cari açık -bu rakamları pek
değiştiremiyoruz, direkt olarak gümrük verilerinden falan aldığımız için-
3,2’ye gelmiş. Kısacası, ekonomimiz birdenbire yüzde 29 oranında yatırım yapan,
cari açığı yüzde 2 olan güçlü bir ekonomi hâline gelmiş. 
Değerli
arkadaşlar, millî gelir hesabının muhasebesinde bir denklem vardır, bilirsiniz
onu. Toplam yatırımlar, ulusal tasarruflar ve cari açığın toplamına eşittir.
Dolayısıyla toplam yatırımlardan cari açığı çıkarırsanız geriye tasarruflar
kalır. Biraz önce verdiğim iki rakamdan yani 29,5’tan 3,2’yi çıkardığınız zaman
bizim ulusal gelire göre tasarruf oranımız yüzde 26,3 olur. Şimdi, bu durum
karşısında biz toplam yatırımlarının millî gelire oranı yüzde 29,5, tasarruf
oranı yüzde 26,3, cari açığı yüzde 3,2 olan bir ekonomiyi konuşuyoruz. Hâlbuki
eski seriye göre aynı verileri anlatıyor olsak o zaman diyecektik ki: Toplam
yatırımların millî gelire oranı yüzde 18 civarında, tasarruf oranı yüzde 14
civarında, cari açık da yüzde 4. Şimdi, bu ekonomi için yapacağınız
düzenlemeler ile biraz önce söylediğim ekonomi için yapacağınız düzenlemeler
birbirinden farklı olmak zorundadır çünkü vergilerle getireceğiniz yükü kimin
üzerine yıkacağınıza bağlı bir olaydır. 
Şimdi, değerli
arkadaşlar, 1,9 trilyon lira olan bu ulusal gelirin nasıl 2,5 trilyon lira
dolayına yükseldiğini, bize yeni seriyle ilgili bilgi veren TÜİK yetkililerine
sorduk “Ya nasıl oldu, böyle birdenbire 600 milyarlık falan bir gelir artışına
sahip olduk?” diye. Dediklerine göre, bizim inşaat yatırımlarımızla ilgili,
inşaat gelirlerimizle ilgili vergiler millî gelir hesaplarına meğerse çok iyi
yansımamış. Onları tam olarak gerçek değerleriyle koyduğunuz zaman gelir
zıplıyor. Gerçekten de ulusal gelir içerisinde inşaatın payı yüzde 4’ten yüzde
8’e yani iki katına çıkmış. 
Şimdi, bu
durumda çok net olarak şu soruyu sormak gerekiyor: Değerli arkadaşlar, eğer
ulusal gelirde inşaat gelirlerinin millî gelir hesaplarına doğru yansımaması
nedeniyle böyle 600 milyar liralık bir artış olmuş ise bu artış özellikle de
inşaattan ve rant gelirlerinden kaynaklanan bir artış ise siz yeni vergi
düzenlemesi getirdiğiniz zaman kime getirirsiniz? Bu gelirleri elde edene
getirirsiniz. Peki, bu tasarıyla kime getiriyoruz? Motorlu taşıt kullananlara,
gazoz içenlere...
Şimdi, bu
düzenlemede herhangi bir hakkaniyet görüyor musunuz? Hani bütün göstergeleri
uluslararası değerlendirildiği zaman neredeyse dünyanın en gelişmiş birkaç
ülkesinin arasına girebilecek kadar iyi olan bir ekonomide bunlarla ilgili
düzenlemeler mantıklı düzenlemeler mi oluyor? Katılmadığımız,
benimseyemediğimiz olay kesin olarak bu. 
Şimdi, değerli
arkadaşlar, bir önemli olay daha var, bunların unutulmaması açısından bir daha
altını çiziyorum. Bu yüzde 26’lık tasarruf oranına biz fena hâlde takıldık.
Ulusal gelirin -yani bu yıl itibarıyla 3 trilyon lirayı geçti- yüzde 26’ları
civarında, hadi yüzde 25’i diyelim, yüzde 25’i civarında bir tasarrufu varsa
eğer, bizim tasarruflarımızın yaklaşık 700-750 milyar lira arasında olması
gerekiyor. O zaman bu tasarrufların bir yerlerde durması lazım; bankacılık
sisteminde olacak, finans kesiminde olacak, bir yerde olacak bu olay. Şimdi
başlıyorsunuz bunu aramaya. Bunu haklı gösterebilecek tek bir veriyle bile
karşılaşmıyorsunuz bizim finans sistemimizin içerisinde, yok böyle bir para.
Değişik varsayımlarla bir sürü çalışma yaptık. Eldeki verilerin hepsi sağlıklı
olmadığı için, belirli bilgilere ulaşılmadığı için elbette ki bütün
düzenlemeleri doğru dürüst yapamıyoruz ama nereden bakarsak bakalım 300-350
milyar lira civarındaki bir veriye kesin olarak ulaşamıyoruz. Bu ne anlama
geliyor? İnşaat sektöründe rant gelirlerinden kaynaklanan gelirler nedeniyle
millî gelirimiz artmış ancak bu gelirler kayıt dışında kalmış, kayıt dışında, yok
ortalıkta. 
Şimdi soruyu bir
defa daha soruyorum ve işte bunu vicdanlara havale ediyorum. Ulusal geliri rant
gelirlerinden kaynaklanır bir şekilde inşaat sektörlerinden artmış, bu kaynağın
da aşağı yukarı 300-350 milyar lirası kayıtlarda gözükmüyor. Bu durumda
vergilendireceğiniz alan ne olur, bu sektörler mi, kayıt dışı sektörler mi
yoksa gazozcular mı ya da özürlülerin muafiyet sınırlarını daraltmak mı? Bunu
vicdanınıza havale ediyorum. Bu kanun tasarısındaki temel eleştiri
noktalarımızdan bir tanesi budur. 
Şimdi değerli
arkadaşlar, kanun tasarısının hacmi itibarıyla maddelerini bile saymaya zaman
yetmiyor. Ancak, özellikle 2000 krizinden sonra Türkiye'nin haklı olarak
övünmüş olduğu bir mali disiplin uygulamaları vardı. Bu mali disiplin
uygulamalarının da en önemli ayaklarından bir tanesi Kamu Finansmanı ve Borç
Yönetiminin Düzenlenmesi Hakkında Kanun’du yani artık devletler keyfî bir
şekilde istedikleri gibi borçlanıp istedikleri gibi sağa sola bu paraları
saçmayacaklardı. Dolayısıyla bütün bütçe harcamalarının hepsi bu çerçeve
içerisinde, disiplinli bir şekilde yürütülecekti. Devletin borçlanmasıyla
ilgili düzenleme kesinlikle bütçe açığına bağlanmıştı. Bu şu anlama geliyor:
Yani sizin bütçenizde ne kadar açık varsa ancak o kadar borçlanabilirsiniz demek.
Örneğin, 2007 bütçesinde 47 milyar lira civarında bir açık oluşacaktı, 47
milyar liralık açık için sadece borçlanma yetkisi vardı ancak yasada bu limitin
aşılmasında iki ölçü daha kullanılıyordu. İlk yüzde 5 Maliye Bakanlığının
yetkisiydi yani 47 milyar liralık borçlanma yetmediği takdirde, 2’nci yüzde
5’te, 2’nci yüzde 5’te... (AK PARTİ sıralarından gürültüler)
Aslında bazen
salonun daha boş olmasının daha iyi olacağını da düşünmüyor değilim açık
söylemek gerekirse. 
AYKUT ERDOĞDU
(İstanbul) – Bence de...
Sayın Başkan,
olmaz ki ya harbiden. 4 kişi Genel Kurulda...
Vallahi
dinleyemiyorum ya! 
BAŞKAN – Bu
tarafta var, burayı niye saymıyorsunuz? Burası Genel Kurul değil mi?
AYKUT ERDOĞDU
(İstanbul) – Efendim, sese duvar koyamıyoruz ki Sayın Başkan. 
BAŞKAN - Buyurun
Sayın Temizel.
ZEKERİYA TEMİZEL
(Devamla) - Şimdi, bu kanun tasarısıyla birdenbire Kamu Finansmanı ve Borç
Yönetiminin Düzenlenmesi Hakkında Kanun’un hükümleri çiğneniyor. Değiştiriliyor
mu? Hayır. Onlara uyulmaksızın, bağımsız olarak bir borç yetkisi daha
isteniyor. 
Şimdi, değerli
arkadaşlar, bütçe yetkisi Türkiye Büyük Millet Meclisine aittir ve bütçe
kanunlarıyla verilir, devredilir. Burada yapılacak değişiklikler de, eğer daha
önceden yapılmış olan hükümler çerçevesinde uygulamalara yeterli ödenek
ayrılmamış, yeni zorunlu giderler ortaya çıkmış ya da olağanüstü durumlar
nedeniyle yeni harcamalara gerek duyulmuşsa bu Parlamentonun yapacağı bir tek
şey vardır, bir ek bütçe hazırlamak, bu kadar. Bütçe hakkı iktidar partisi
tarafından kullanılan bir haktır, Parlamentonundur ama iktidar partisi
tarafından kullanılır. Burada “İktidar partisi böyle bir şey kullanmasın, bunu
engelleyeceğiz.” diye bir olay yoktur, sadece “Yasalara uygun davranılsın.”
vardır. 
Şimdi
birdenbire, 47 milyar liranın üzerinde, yüzde 5, yüzde 5, 2 defa da limit
aşımlarını koyuverin, 52 milyar liranın üzerinde borçlanmaması gereken bir
devlete 37 milyar lira ilave borçlanma yetkisi isteniyor. Olabilir, yeni bir ek
bütçe kanunu getirilir, denir ki: “Şu, şu, şu alanlarda kullanmak üzere bana
yeniden borçlanma yetkisi verin ey Türkiye Büyük Millet Meclisi.” Verilir. Ama
“Diğerleriyle bağlantılı olmaksınız 37 milyar lira istiyorum.” deyince bunun
adı demokrasi olmaz, bunun adı parlamenter rejim olmaz, bunu adı bütçe hakkının
Meclis tarafından kullanılıp iktidar partisine devredilmesi olmaz. Sorun budur.
Aslında şimdi bile bu Kamu Finansmanı ve Borç Yönetimi Yasası’na ve 5018’e
tamamen aykırı bir şekilde devletin borçlandığını görüyorsunuz. 
Değerli
arkadaşlar, şu gün itibarıyla net borçlanmamız yani 52 milyar lira olması
gereken net borçlanmamız 70 milyar lirayı aştı; daha kanun falan bir şey
çıkmadı, öyle bir yetki falan vermedik, aştı. Ve “Bu nerede kullanıldı?” diye
ister istemez tabii ki bunun peşine düşüyorsunuz çünkü devlette bu tür
olayların mutlaka ve mutlaka izlenmesi gerekiyor. Bu fazla borçlanmanın izini
Merkez Bankasının kayıtlarında buluyorsunuz. Merkez Bankası kayıtlarında 47
milyar liralık bir kamu mevduatı gözüküyor. Yani bu, şu anlama geliyor: Devlet
borçlanıyor ve Merkez Bankasına 47 milyar lira para koyuyor. Olabilir, yani
koyabilir. Koyabilir ama Merkez Bankasına para koymak için devletin borçlanma
yetkisi yok çünkü oradan faiz ortaya çıkıyor, faizden gider doğuyor, giderden
bütçe sorumluluğu doğuyor, o bütçe sorumluğundan da uygulayıcıların sorumluluğu
doğuyor. Siz, devlete herhangi bir masraf yapmayı, yasası olmadan kesinlikle ve
kesinlikle imkân dâhiline sokamazsınız. Bunu dün, Hazine bütçesinin görüşülmesi
sırasında ilgili Başbakan Yardımcısına sordum, büyük bir açık yüreklilikle dedi
ki: “2018 yılının ilk çeyreğinde bizim 59 milyar liralık bir ödememiz söz
konusu olacak. Dolayısıyla bunun için hazırlık yapıyoruz, rezerv
biriktiriyoruz.” Hiç karşı çıkmadık, bu doğaldır, bu olur. Yani, devlet
gelecekte birtakım yükümlülükleri çıkıyorsa çok net bir şekilde gelir Meclise
der ki: “Böyle böyle, önümüzdeki yılın ilk çeyreğinde böyle bir yükümlülükle
karşı karşıya kalma olasılığımız var, şimdiden bunun önlemini almam konusunda
bana yetki verin, ben borçlanayım, faiz ödeyeceğim, bu faizin ödenmesi ve gider
yazılması konusunda da sizden izin istiyorum.” O zaman verilir değerli
arkadaşlar, verilir. Ama bunu demeden, bunu yapmadan resen kalkıp da “37 milyar
lira fazla istiyorum.” deyip sonra da kendiliğinden bu borcu burada biriktirmek
kesinlikle ve kesinlikle Anayasa’ya aykırıdır, bütçe hakkına aykırıdır. Siz, 59
milyar lira veya daha fazla bir miktar borçlanıp da bunun faizini yazma
konusunda, milletin sırtına yükleme konusunda bir izin aldınız mı, var mı böyle
bir kanun? Yok. O zaman bu, bir ek bütçe kanunu tasarısıyla, 2 maddelik bir ek
bütçe kanunuyla getirilir, burada hiç kimsenin bir itirazı olmaz; sadece, şimdi
yaptığımız gibi, kimsenin dinlemediği konuşmaları yaparız ederiz, oylanır geçer
ama hukuka uygun olur, Anayasa’ya uygun olur, demokrasinin teamüllerine uygun
olur. Bunları müthiş şekilde önemsiyoruz. Dolayısıyla bu şekilde, doğrudan
doğruya “4749 sayılı Kanun’un sınırlamalarına tabi olmaksızın 37 milyar lira
borçlanma istiyoruz, borçlanma.” dediğiniz andan itibaren bunun uygulanabilir
bir tarafı yoktur, yoktur. “Yaptık, oldu.” olmaz. Ha, olur, yapılacak ama bu
mutlaka ve mutlaka belirli bir süre sonra sorumluluk doğurur, sıradan bir olay
değildir, yapılmaması gerektiği konusu o nedenle ısrarla söylenmektedir. 
Değerli
milletvekilleri, bu sene içerisinde -biraz önce Sayın Ayhan da belirtti- daha
önceden bütçe içerisinde görülmeyen ve ısrarla buralarda söylediğimiz “Bakın,
bunlar şu anda bütçede görülmüyor ama gelecekte bütçe yükümlülüğü doğuracak.”
dediğimiz olaylarla ilgili olarak 6 milyar liranın üzerinde bir yükümlülükle
karşı karşıya kaldık. Önümüzdeki yıllarda bu daha fazla olacak, bu daha fazla
olacak. Bütün bunların yasalardan, özellikle de çıkartılacak olan bütçe
yasalarından ayrı olarak götürülmesinin doğuracağı sakıncaları ısrarla ve
ısrarla belirtiyoruz, altlarını defalarca yeniden çiziyoruz. Özellikle borç
üstlenimine ilişkin kredi anlaşmalarında, hazine garantilerinde bütün bu
olayların mutlaka dikkate alınması gerekir. 
Şimdi, değerli
arkadaşlar, bu kanun tasarısı içerisinde desteklediğimiz, hatta bundan sonra da
iyileştirilmesine katkıda bulunmaya çalışacağımız çok madde var çünkü 130 küsur
maddeye kadar, dev bir kanun bu, böyle az buz bir olay değil, “torba kanun”
deyince bu gerçekten bir torba kanun hâline gelmiş bir vaziyette. Onların
üzerinde durulacak, onların üzerinde durulacak ama oralarda, topluma gerçek
anlamıyla bazı iyileştirmeler getiren hükümlerin içerisinde toplumun büyük bir
kısmını rencide edecek, hatta haksız edinimlere yol açabilecek, haklar
doğuracak düzenlemeler olduğu gerçeği de var. Umuyoruz ki bu Meclis bu kanunun
maddelerinin görüşülmesi sırasında en azından şu konularda bir katkı
yapabilecek durumda olur. Bu katkıların yapılmasını müthiş şekilde önemsemek
gerekiyor ve burada kimsenin aklına gelmediği konular büyük bir olasılıkla
sayın milletvekillerinin aklına gelir çünkü doğrudan doğruya o konulardan
mutazarrır olan ya da onlardan rencide olmuş ya da onlar nedeniyle
yükümlülüklerle karşı karşıya kalmış mutlaka seçmeni vardır, akrabası vardır,
yakını vardır. 
Bütçenin
içerisinde yıllardan beri karşı çıkılan özel bütçe uygulamalarıyla ilgili
olarak hiç değilse başlangıç niteliğindeki bir düzenleme nedeniyle bunu
yapanları kutladık Plan ve Bütçe Komisyonunda, buradan da kutluyorum. Gerçekten
kangren hâle gelmiş yılların düzenlemeleri de var bu kanunun içerisinde, doğru
hükümleri var ancak başlangıçta belirttiğim bu iki konu vicdani bir olay. O
nedenle de insanların vicdanlarıyla bu konuyu kararlaştırabilmeleri için
konunun üzerine birazcık eğilip incelemelerinde çok yarar görüyorum.
Yüce Meclisi
saygıyla selamlıyorum. (CHP sıralarından alkışlar)
BAŞKAN -
Teşekkür ederim Sayın Temizel. 
Şimdi şahsı
adına yapılacak konuşmalara sıra geldi.
İlk olarak
Nevşehir Milletvekili Ebubekir Gizligider konuşacak.
Buyurun Sayın
Gizligider. (AK PARTİ sıralarından alkışlar)
Süreniz on
dakikadır.
EBUBEKİR
GİZLİGİDER (Nevşehir) – Teşekkür ediyorum Sayın Başkan.
Sayın Başkanım,
saygıdeğer milletvekilleri; 502 sıra sayılı Bazı Vergi Kanunları ile Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı
hakkında şahsım adına söz almış bulunuyorum. Bu vesileyle hepinizi saygıyla
selamlıyorum.
Öncelikle,
tabii, sabah saatlerinde hepimizin yüreğini dağlayan acı bir haber aldık, belki
uzun süredir bu kadar yüksek sayıda bir şehit haberi almamıştık. Elbette hemen
güvenlik güçlerimiz tarafından gereği yapıldı. Şu anda 30’u aşkın sayıda eşkıya
etkisiz hâle getirilmiş durumda. Ama biz bin yıldır bu vatanda yaşamaya gayret
ediyoruz, bayrağımızı dalgalandırmaya gayret ediyoruz. Ben ne PKK’sının ne
PYD’sinin ne DAEŞ’inin ne FETÖ’sünün bu bin yıldır yaşadıklarımızdan farklı
olduğunu düşünmüyorum. Belki Haçlı Seferleri’nin modifiye edilmişi, Haçlı
Seferleri’nin yeni versiyonunu yaşıyoruz ama bu zamana kadar nasıl kazandıysak
bundan sonra da Allah’ın izniyle kazanacağız, yeter ki birliğimizi, dirliğimizi
muhafaza edelim. 
Saygıdeğer
milletvekilleri, elbette her birimizin en önemli görevi, hangi partide olursak
olalım, bu çatı altında milletimize hizmet etmek, yetkimiz dâhilinde yani kanun
çıkarma yetkisi dâhilinde, mevzuat yapma yetkisi dâhilinde milletimizin
sıkıntılarına yeni çareler bulabilmek. Torba düzenlemenin tabii eleştirebilecek
yönleri olabilir -ki bu noktada muhalefet partilerinin ciddi katkısı oldu- ama
bence en güzel yönlerinden birisi, toplumun neredeyse her kesimine
dokunmasıdır; sanayiciden, esnaftan tutun da şehit ailelerine, yatırımcıya,
öğrenciye, köylüye, yine organize sanayilerine kadar toplumun belli amaçlar
doğrultusunda beklentileri olan birçok kesimine dokunuyor ve önemli kolaylıklar
getiriyor. Burada, huzurunuzda Sayın Maliye Bakanımıza gerçekten teşekkür
ediyorum ve Plan ve Bütçe Komisyonu üyelerinin -ki ben de üyelerinden biriyim-
iktidar ve muhalefet ayrımı yapmaksızın tamamına teşekkür ediyorum. Çünkü çok
ciddi bir katkı sağlandı; muhalefet tarafından da çok ciddi bir katkı sağlandı,
iktidar partisi milletvekilleri tarafından da çok ciddi bir katkı sağlandı ve
Sayın Maliye Bakanımızın da anlayışıyla ve akla yatkın önerilerin katkısıyla
bazı düzenlemeler geri çekildi tasarıdan, bazılarında ciddi değişiklikler
yapıldı; burada oranlardan tutun da eklenecek toplum birimlerine kadar ciddi
değişiklikler yapıldı. Bunu şu anlamda söylemek istiyorum, hep bu torba
yasalarla ilgili ya da Hükûmetin getirdiği tasarılarla ilgili yapılan bir
eleştiri vardı: “Noktasına, virgülüne bile dokundurmazlar. Hatta bürokratlar
yapar, sizin de etkiniz olmaz.” Bunun bu son düzenlemede etkin, doğru
olmadığını bizzat kendi gözlemimle sizlerle paylaşmak istiyorum.
Elbette bu
tasarı, küreselleşen dünyanın getirdiği birtakım zorlukların aşılması
noktasında fayda sağlayacaktır. Ekonomik, sosyal ve teknolojik gelişmeler var;
bunlara yeni düzenlemeler getirmeye çalışıyoruz. Burada, vatandaşımızın vergiye
gönüllü uyumunu ve vergi tahsilatının etkinliğini artırmayı amaçlıyoruz. Banka
ve finans kuruluşları için kurumlar vergisi artırılmakta. Hazine
taşınmazlarının ekonomiye kazandırılması ve taşınmaz tahsis edilen
işletmecilerin ve yatırımcıların yatırımlarını sürdürmelerine yeni imkânlar
getirmeye gayret ediyoruz. Yine, burada, net borç limitini yükselten
düzenlemeler var. Çalışma hayatında istihdam, yatırım ve üretimi teşvik etmeye
yönelik, savunma sanayisine daha fazla kaynak sağlayacak, tarım arazilerinin
kullanımından doğan sorunları çözmeye yönelik pratik çözümler olduğunu
düşünüyoruz.
Tabii,
isterseniz kısaca şöyle özetleyelim: Vatandaşımıza ne kazandırıyor, yani günlük
hayatında birtakım sıkıntılarına nasıl bir katkı sağlıyor? 
Öncelikle, vergi
sisteminde bu gönüllü uyum meselesinin önemli olduğunu düşünüyorum. Yine, daha
etkin bir vergi tahsilatı hedefleniyor ki burada vatandaşımızın da toplamda
aslında büyük bir menfaati söz konusu. 
Kamu
alacaklarının tahsilatındaki gecikmelerin önüne geçmeyi hedefliyoruz. Kamu kurum
ve kuruluşlarında biriken atıl tutarların genel bütçeye aktarılması yine
yapılan düzenlemeyle hedeflenenlerden biri. Yine, tebligat süreleri var kamu
alacaklarında, bunlarda yeni düzenlemeler yapılıyor. 
Bakanlar
Kuruluna yetkiler veriliyor, özellikle net borçlanma limitini artırma yetkisi
önemli, çok da tartışılacak. Gümrük Giriş Tarife Cetveli’ndeki eşyaların gümrük
had ve nispetlerini artırma yetkisi yine Bakanlar Kuruluna hak olarak
tanınıyor. Damga vergisi oranlarını belirleme yetkisi önemli. Enerji
verimliliğiyle ilgili, biliyorsunuz, ileri saat uygulama yetkisi, ki bu konuda
bir mahkeme kararı da vardı, bunu getiriyoruz. Devlet desteklerine ilişkin
yönetmeliklerin yürürlüğe konulmasına ilişkin tarih belirleme yetkisi
getiriyoruz. 
FATİH Projesi
var eğitimde, hepimizin de gururu olan bir proje; KDV, ÖTV ve özel iletişim
vergisi, damga ve gümrük vergisi muafiyetleri burada getiriliyor. 
Yine, Hazine
Müsteşarlığımızın uluslararası fonlara kaynak aktarması gibi önemli bir
değişiklik getirilecek. 
Yine, çok
tartışılan, AK PARTİ iktidarlarının belki ilk günlerinde ilk icraatı olarak ve
toplumun neredeyse bütün kesimlerinin desteğini aldığı bir lojmanlar meselesi
vardı ki ilk olarak bizzat bizim de üyesi bulunduğumuz Meclisin lojmanlarıyla
yani milletvekillerinin lojmanlarıyla harekete geçilmişti ve beklenti bunun
devamı noktasındaydı. Burada bu değişikliğin, çoğumuzun da desteklediğini
düşündüğüm bu değişikliğin zamanı geldi. Şimdi, kamuya ait lojmanların, öncelik
içlerinde oturanlara ait olmak üzere, şufa hakkı benzeri bir hak tanınarak
ekonomiye kazandırılmasını sağlamaya çalışacağız ve şu önemli: Sağlanacak satış
gelirinin ilgili kurumun yatırım bütçesine ilave edilmesi burada önemli bir
şart. 
Yine, Millî
Sivil Havacılık Güvenlik Kurulunun oluşturulması hedefleniyor. 
Vakıflar Genel
Müdürlüğü, vakıflarla ilgili pratikte bazı sıkıntılar vardı, bu mazbut vakıflar
ve temsilen yönetilen mülhak vakıflara ait kültür ve tabiat varlıklarının
korunması ve değerlendirilmesiyle ilgili yetkili kılınıyor. 
Yine, belediyeler
ve bağlı kuruluşların, yüzde 50’sinden fazlası belediyelere ait şirketler ve il
özel idarelerinin TEDAŞ’a olan borçları yapılandırılmakta. Şu önemli: Nevşehir
için de, Orta Anadolu için de, tahmin ediyorum Güneydoğu Anadolu için de bu
tarımsal sulamanın olduğu bölgeler için, inşallah çok önemli bir yenilik
olacak. Burada kullanılan elektrik tüketiminden kaynaklanan borçlarda başvuru
süresini 2020 yılına kadar uzatacağız, bu önemli bir müjde olacak. 
Yine,
belediyelerin meclis kararıyla mabetlerin yanı sıra eğitim kurumlarına,
yurtlara ve hastanelere indirimli bedelle ya da ücretsiz olarak içme ve
kullanma suyu verebilmesinin önünü açmaya çalışıyoruz, ki bu pratikte,
uygulamada doğrusu mevcuttu. 
Vatandaşa önemli
değişikliklerden biri, bu vergi tarifesi dilimleri meselesi var. Asgari ücretle
çalışanın aldığının aylar geçtikçe, buradaki vergi dilimi dolayısıyla asgari
ücretin altına düşebilmesi söz konusu, buna bir engel getiriyoruz. 
Yine, vergi
mükelleflerinin vergi dairelerine gitmeden tüm işlemlerini elektronik yoldan
yapmalarını sağlamaya yönelik düzenlemeler var. 
Yükseköğretim
Kredi ve Yurtlar Kurumuna ilişkin düzenlemeler var ama vaktim bir yandan
azalıyor. 
Şu önemli, şehit
yakınlarından bunu biz çok duyuyorduk: Şehit anne, baba ve kardeşlerinin istihdam
hakkını kullanmaması durumunda bu hakkın şehit çocukları veya şehidin eşi
tarafından kullanılabilmesi hakkını getiriyoruz. İstihdam hakkı bulunanlar için
de mevcut 45 yaş sınırı vardı, bunu kaldırıyoruz, burada bir rahatlama
sağlanıyor. 
Yine, araç
alımında engelliler için uygulanan ÖTV istisnası vardı. Burada bazı, hakkın
kötüye kullanımı, suistimali söz konusuydu. Burada bir rakam kondu ve 90 bin TL
sınırı getirildi. 
Yine, Köy
Kanunu’nda bazı değişiklikler yapacağız. Bina yapmak ve taksitlerini ödemek
için burada 31/12/2020 tarihine kadar süre vereceğiz köylülerimize. 
Öbür taraftan
turizme ilişkin, bizi son derece ilgilendiren, Kapadokya’yı, Antalya’yı,
İstanbul’u, İzmir’i, Muğla’yı son derece ilgilendiren ve çok önemli bir gelir
kaynağımız olan turizmcilere yönelik bir müjdemiz var. Burada turizmde iki üç
yıldır durgunluk yaşandı, inşallah canlılık başlıyor ama bu amaçla bir katkı
da, inşallah, bu torba yasada olacak. Turizm işletmecilerinin kamu taşınmazları
üzerindeki haklarının kırk dokuz yıla kadar uzatılabilmesi ve yatırım teşvik
kanunu kapsamındaki yatırımlarını tamamlamaları için iki yıl ek süre
tanıyacağız çünkü kanundaki süre dolmak üzere.
Yine, imalat
sanayisi yatırımları 2018 yılında da vergisel yönden desteklenecek.
Organize sanayi
siteleriyle ilgili düzenlememiz var, onlara ciddi kolaylıklar getiriyoruz.
Burada il özel idarelerine, büyükşehir belediyelerine, sanayi sitesi yapı
kooperatiflerine bu yerlerin bedellerinin taksitle ödenmesiyle ilgili yetkiler
getiriyoruz.
Yine, madencilik
sektöründe ciddi kolaylıklar getiriyoruz. Buradaki teşebbüs sahiplerini,
müteşebbisleri rahatlatabilecek ve ekonomiye artı bir değer kazandırabileceğini
düşündüğümüz bir düzenleme.
Yine, bankalara
borcu olan finansal kiralama ve finansman şirketlerinin taşınmaz ve iştirak
hisseleri satışından doğan kazançları kurumlar vergisinden istisna ediliyor. 
Tabii, tüm
bunların milletimiz için hayırlı olmasını ümit ediyoruz ve bütün bu
düzenlemelere katkısı olan bütün milletvekillerimize şimdiden teşekkürlerimi
sunuyor ve hepinize saygılarımı sunuyorum. (AK PARTİ sıralarından alkışlar) 
BAŞKAN –
Teşekkür ederim Sayın Gizligider.
Şimdi Hükûmet
adına Maliye Bakanı Sayın Naci Ağbal konuşacak.
Buyurun Sayın
Bakan. (AK PARTİ sıralarından alkışlar) 
Süreniz yirmi
dakika. 
MALİYE BAKANI
NACİ AĞBAL (Bayburt) – Sayın Başkan, Türkiye Büyük Millet Meclisi Genel
Kurulunun çok değerli üyeleri; sözlerimin başında hepinizi saygıyla
selamlıyorum.
Plan ve Bütçe
Komisyonunda görüşmelerini tamamlayarak Genel Kurula getirmiş olduğumuz bazı
vergi kanunları ile diğer bazı kanunlarda değişiklik yapılmasına dair kanun
tasarısı hakkında yüce Meclisimizi, Genel Kurulumuzu bilgilendirmek istiyorum.
125 maddeden
oluşan bu yasal düzenleme içerisinde çok farklı toplum kesimlerini
ilgilendiren, vatandaşlarımızı ilgilendiren, yatırımcılarımızı, üretim yapan
işletmelerimizi, sanayicilerimizi, ihracatçılarımızı velhasıl toplumumuzun
bütün kesimlerini ilgilendiren çok önemli düzenlemeler var. Ben Plan ve Bütçe
Komisyonu aşamasında bu kanun tasarısının daha da gelişmesine katkı veren bütün
milletvekillerimize, Plan ve Bütçe Komisyonumuzun çok değerli üyelerine ayrı
ayrı teşekkür ediyorum. İnşallah, Genel Kurulda da yapılacak katkılarla ve
önerilerle birlikte bu yasa, hızlı bir şekilde Meclisimiz tarafından kabul
edildikten sonra, inşallah, birçok toplum kesimi tarafından beklenen bir
düzenleme olması hasebiyle de önümüzdeki dönemde ekonomimize de katkı
sağlayacak diye düşünüyorum. 
Ben, tasarı
içerisinde yer alan düzenlemeler hakkında kısa kısa Genel Kurulumuzu
bilgilendirmek istiyorum. Biliyorsunuz, 2017 yılında asgari ücret 1.404 lira.
Öncelikle, burada, asgari ücretle çalışan vatandaşlarımızın ücretlerinin hiçbir
şekilde 1.404 liranın altına düşmemesini sağlayacak şekilde bir düzenleme
yapıyoruz ve vergiden vazgeçmek suretiyle, ki 1 milyar liralık bir vergiden
vazgeçiyoruz, böylelikle çalışanlarımızın bu noktadaki beklentilerini de
karşılamış oluyoruz. 
Yine, 2014
yılından sonra, köy olup da mahalleye dönüşen büyükşehir belediyesi
içerisindeki yerlerde esnaflık yapan vatandaşlarımızın esnaf muaflığını da 2020
yılına kadar uzatıyoruz. Bu da özellikle ilk defa büyükşehir belediyesi
sınırları içerisine giren, köyden mahalleye dönüşen birçok esnafımızın da
vergiyle ilgili meselesini çözmüş olacak.
Yine, bu kanun
tasarısı içerisinde, 2018 yılında ödenecek emlak vergisi değerlerine ilişkin
önemli bir düzenleme yapıyoruz. Biliyorsunuz, belediyeler, komisyonlar 2018
yılında ödenecek emlak vergisi için hesaplanacak arsa ve arazi metrekare
değerlerini belirlediler ama vatandaşlarımızdan çok yaygın şikâyetler aldık.
Burada, yapılan değerlemelerin çok aşırı derecede yükseltildiği şeklinde
şikâyetler gelince, Hükûmet olarak bu kanun tasarısında bir madde düzenlemesi
öngördük. Buna göre, 2018 yılında, emlak vergisi hesabında esas alınacak arsa
ve arazi metrekare değerleri, 2017 yılındaki değerin yüzde 50’sinden daha fazla
olamayacak. Bu da birçok vatandaşımızın burada emlak vergisindeki sıkıntılarını
ortadan kaldıracak. 
Yine,
2018 yılında imalat sanayisinde teşvik belgeli yatırımlarda yatırımları teşvik
edecek şekilde düzenlemeler getiriyoruz. Bunu 2017 yılı için de yaptık, bu sene
için de geçerli. Burada ne yapıyoruz? Eğer teşvik belgesi olan yatırımcılar
2018 yılında yatırım harcaması yaparlarsa kurumlar vergisinden yararlandıkları
imkânları artırıyoruz. Burada, öncelikle bölgelere göre farklılaşmakla
birlikte, yatırıma katkı oranını 15’er puan artırıyoruz, 2018 yılında eğer bu
imkândan yararlanırlarsa hiç kurumlar vergisi ödememe imkânına da kavuşacaklar
ve yine 2018 yılında yapılacak bütün yatırım harcamaları üzerindeki KDV’yi de
kendilerine iade edeceğiz. Böylelikle yatırımcılarımız 2018 yılında, özellikle
teşvik belgeli yatırımlarda büyük bir imkâna da kavuşmuş olacaklar. 
Kanun
tasarısı içerisinde vergiden muaf kooperatifler lehine de önemli düzenlemeler
getiriliyor. Biliyorsunuz, üretim kooperatifleri vergiden muaf ama zaman zaman
kooperatiflerimiz ellerinde sermayeleri varsa başka işler de yapmak istiyorlar
yani ortakları dışında iktisadi işletmeler kurmak istiyorlar. Burada yapmış
olduğumuz yasal düzenlemede, vergiden muaf olan bir kooperatif bir iktisadi
işletme kurarsa, başka bir faaliyet yaparsa ortakları dışında veya bir şirkete
ortak olursa bu durumda kooperatifin muafiyeti ortadan kalkmayacak, iktisadi
işletmeden veya şirketten almış olduğu kârı da ortaklarına transfer edecek,
böylelikle kooperatiflerimizin iktisadi hayatta çok daha fazla rol almalarını,
ekonomik faaliyetlere katılmalarını da teşvik etmiş olacağız. 
FATİH
Projesi’yle ilgili önemli vergisel düzenlemeler yapıyoruz, burada vergi
istisnalarını genişletiyoruz. 
Finans
sektörüne dönük düzenlemelerimiz var. Borsada, borsa dışında gerçekleştirilen
türev işlemlerde BSMV istisnası getiriyoruz. Finansal kiralama şirketleri ile
finansman şirketlerinin özellikle taşınmaz satış kazançlarına aynı bankalarda
olduğu gibi istisnalar getiriyoruz ve yine finansal kiralama şirketleri ile
finansman şirketlerinin özel karşılık ayırıp bunu vergi matrahından düşmesine
de imkân sağlıyoruz. 
Tasarıda vergi
mükelleflerine dönük çok önemli iyileştirmeler var. Yaptığımız yasal
düzenlemenin sonunda artık vatandaşlarımız hiç vergi dairesine gitmeden,
evinde, ofisinde, iş yerinde, nerede olursa olsun, vergi dairesinde mükellef
olmak için iş yeri açma başvurusundan işi terk dilekçesine kadar bütün iş ve
işlemlerini elektronik ortamda yapacak. Bu konuda bir yetki düzenlemesi yapmak
suretiyle bütün vergi dairesi işlemlerini elektronik ortama taşıyoruz.
Yine,
vatandaşlarımız artık ikametgâh adresi olarak vergi dairesindeki işlemlerde MERNİS
adreslerini kullanabilecekler.
Biliyorsunuz,
vergi borcunu süresinde ödemeyen mükelleflerimize borçlarını ödemek için,
bugünkü kanunlara göre, yedi gün süre veriyoruz. Burada yapmış olduğumuz
düzenlemeyle bu süreyi on beş güne çıkarıyoruz.
Yine, bu kanun
tasarısı içerisinde Hazinenin 2017 yılında yapacağı borçlanma limitini de 37
milyar lira artırıyoruz.
Burada özellikle
binek otomobillerin vergilemesinde yeni bir sisteme geçiyoruz. Biliyorsunuz,
binek otomobillerin motorlu taşıtlar vergisinin hesabında aracın motor silindir
hacmi, aracın yaşı esas alınarak biz vergi tutarlarını belirliyoruz. Hâlbuki
araçların fiyatları birbirinden çok farklı. 50 bin liraya da araba var, 300 bin
liraya da araba var; ikisinin de motor silindir hacmi eğer 1600 cc ise 50 bin
liralık araca da 1.294 lira vergi ödüyoruz, 300 bin liralık araca da 1.294 lira
vergi ödüyoruz. Aslında vergi adaleti bakımından son derece doğru bir düzenleme
yapıyoruz. Aracın değeri eğer daha fazlaysa, o zaman ne yapması lazım, aracın
motorlu taşıtlar vergisini artırımlı ödemesi lazım. 
Özel iletişim
vergisi konusunda önemli bir düzenleme yapıyoruz. Biliyorsunuz, cep
telefonlarında özel iletişim vergisi oranı yüzde 25, sabit telefonlarda özel
iletişim vergisi oranı yüzde 15. Burada yaptığımız düzenlemeyle özel iletişim
vergisi oranını yüzde 7,5’a düşürüyoruz. Dolayısıyla sabit telefon
kullanıcıları ve cep telefonu kullanıcıları bakımından bu vergilerde önemli
indirimlere gidiyoruz.
Elektronik
haberleşme sektörüyle ilgili birçok meseleyi çözen önemli düzenlemeler
yapıyoruz. Elektronik haberleşme sektörü birçok kamu kurum ve kuruluşunu
ilgilendiren birtakım kamusal yükümlülüklere sahip. Burada yapmış olduğumuz
düzenlemelerde sektörün önünü açacak şekilde belirsizlikleri ortadan
kaldırıyoruz. Kamu ile şirketler arasındaki ihtilafları ortadan kaldıracak bir
yapılandırma düzenlemesi yapıyoruz ve burada uygulamada kolaylık sağlayacak
birçok düzenlemeyi de getiriyoruz.
Genel
Kurulumuza özel olarak bilgi arz etmek istediğim bu bağlamdaki husus şudur:
Biraz önce de burada ifade edildi, TELEKOM sektörü ile başta Hazine
Müsteşarlığı olmak üzere kamu kurumları arasında ihtilaflar var, mahkemelerde
devam eden ihtilaflar var, Danıştayda veya idare mahkemelerinde devam eden
ihtilaflar var. Bu ihtilaflarla ilgili bu yasal düzenlemede bir maddemiz var.
Burada herhangi bir şekilde kimseye af getirmiyoruz; herhangi bir şekilde,
kimsenin kamuya ödeyeceği bir paradan, kesinleşmiş bir alacaktan vazgeçmiyoruz.
Bunu özellikle Genel Kurulumuza bilgi olarak arz etmek istiyorum. Yani bir
vergi affından bahsedebilmek için kanunlarla kesinleşmiş, ödenmesi mecburi hâle
gelmiş bir verginin veya bir kamusal yükümlülüğün olması lazım. Hâlbuki bizim
burada getirdiğimiz düzenlemeyle, henüz kesinleşmemiş, yargıda devam eden
ihtilafları aslında bir noktada kanuni sulh yöntemiyle çözmüş oluyoruz.
Burada
yaptığımız düzenlemede özellik arz eden bir husus da şudur, bunun da herkes
tarafından bilinmesi lazım: Normalde, biz başka yeniden yapılandırma
kanunlarında ihtilaflı dosyalarla ilgili yasal düzenleme yaparken bir ihtilafın
sonucunun ne olacağı belli olmadığı için aslında alacağın aslından vazgeçiyoruz
önceki düzenlemelerde. Mesela yeniden yapılandırma kanunlarında, vergiyle
ilgili bir ihtilaflı dosya varsa ve vergi mahkemesinde görülüyorsa, bundan
önceki çıkardığımız kanunlarda biz ne dedik? Dedik ki: “Alacağın aslının yüzde
50’sini alırız.” İdare vergi mahkemesinde kaybetmiş, Danıştaya gelmiş, ihtilaf
devam ediyor. Yapmış olduğumuz kanunlarda ne dedik? “Bu takdirde yüzde 20’sini
alırız.” dedik.
Değerli
arkadaşlar, Genel Kurula getirdiğimiz bu yasal düzenlemede hazine payına
ilişkin kamusal yükümlülüklerde, hazineye ödenmesi gereken alacağın aslında
hiçbir indirim yapmıyoruz, alacağın aslının tamamını alıyoruz. O açıdan, bu
yeniden yapılandırmayla getirdiğimiz düzenleme alacağın aslını tamamen alma
üzerine kurulmuş bir sistem. Ne yapıyoruz? Gecikme zammı yerine yurt içi ÜFE
oranında hesaplanmış gecikme faizi alıyoruz. Bundan önceki bütün yapılandırma
kanunlarında da zaten aynı düzenlemeyi yapıyoruz. Cezalardan vazgeçiyoruz.
Bundan önceki bütün yapılandırma kanunlarından da zaten ihtilaflı dosyalarda
cezalardan vazgeçiyoruz. O açıdan, biz aslında bir taraftan mahkemelerde devam
eden bu ihtilafları ortadan kaldırırken diğer taraftan da hazinenin alacağını
bir an önce almasını sağlayacak önemli bir yasal düzenleme yapıyoruz ve
buradaki yaptığımız çalışmalara göre, 1 milyar liradan fazla bir hazine
alacağını da böylelikle tahsil etmiş olacağız. Kimse bu düzenlemeyi farklı bir
yere çekmesin. Bu düzenleme kamunun lehine olan bir düzenlemedir ve burada
ihtilafları büyük ölçüde ortadan kaldırıyoruz. 
Kayıt dışı tütün
ticaretiyle ilgili düzenlemeler yapıyoruz. Burada bir taraftan kayıt dışı tütün
ticaretini yapanlar için cezalar getiriyoruz ama tütün üreticilerimizi
koruyoruz. Özellikle Adıyaman yöresinde “sarmalık tütün” diye tabir edilen ve
bu işin üretimini yapan üreticilerimizin durumunu bugünden daha da
iyileştiriyoruz. Onlara bu kanun tasarısıyla bu tütün üretimini yapmalarını,
ürettikleri bu tütünün kooperatifler vasıtasıyla ticari olarak
değerlendirilmesinin önünü açıyoruz. Bazıları bu kanunun Plan ve Bütçe
Komisyonunda görüşülmesi sırasında o bölgedeki insanlarımızın duygularını
istismar etmeye kalktı, kanuni düzenlemeyi olduğundan farklı göstermeye çalıştı.
Hâlbuki, bizim, hiçbir şekilde üreticimizin aleyhine bir düzenleme yapmamız
asla söz konusu değil. Nitekim, bugün Genel Kurulda görüşmesine başladığımız
tasarıda üreticilerimizin önünü açacak bir düzenlemenin de ilk noktasını koymuş
oluyoruz, bu da son derece önemli.
Hazineye
ait taşınmazların ekonomiye kazandırılması konusunda önemli düzenlemelerimiz
var. Kamu lojmanlarının içinde oturanlara öncelikli olmak üzere satışının önünü
açıyoruz. Turizm sektöründe hazineye ait taşınmazlar üzerinde bulunan turizm
tesislerinin kullanıcılarına, irtifak hakkı sözleşmesi lehtarlarına
sözleşmelerini kırk dokuz yıla kadar uzatma imkânı getiriyoruz. Bu düzenleme
turizm sektörünün önünü açacak, turizm yatırımlarını artıracak, Türkiye’deki
turizmi dönüştürecek son derece önemli bir yapısal düzenleme. İnşallah, bu
düzenleme sayesinde Türkiye’deki, Akdeniz’de ve Ege Bölgesi’ndeki tesisler
başta olmak üzere, bütün bu tesisler yenilenecek, yeni yatırımcılar gelecek ve
Türkiye turizmi daha da büyüyecek.
Yine,
sanayi sektörüne ilişkin önemli düzenlemeler var. Organize sanayi bölgelerinde,
serbest bölgelerde, endüstri bölgelerinde eğer bir genişleme ihtiyacı varsa bu
alan içerisinde kalan meralardan ot bedelinin alınmamasını düzenliyoruz.
Böylelikle, yatırımlara destek vermiş oluyoruz. 
Yine,
kamu ihalelerine katılanlardan kesin teminat mektubu yerine geçmek üzere
sigorta şirketleri tarafından düzenlenmiş kefalet senedinin de alınmasının
önünü açıyoruz.
Yine,
burada, Merkez Bankasının döviz riskini takip edebilmesini sağlamak amacıyla
bilgi toplamasının önünü açıyoruz. Hazine Müsteşarlığının fonlara kaynak
aktarması noktasındaki mevcut düzenlemesindeki alternatifleri artırıyoruz ve
özellikle tasarrufların artırılması veya sermayenin tabana yayılması ve
özellikle de inovatif yeni girişimlerin önünü açmak amacıyla kitle fonlaması
düzenlemesini de mevzuatımıza katacak önemli bir düzenleme yapıyoruz. Sermaye
Kanunu’nun birçok düzenlemesine tabi olmaksızın “kitle fonlaması” denilen
platformlar üzerinden tasarrufların değerlendirilmesinin de önünü açmış
oluyoruz.
Genel
aydınlatma giderlerini hazine olarak önümüzdeki üç yıl boyunca da karşılamanın
önünü açıyoruz.
Sulama
birliklerinin TEDAŞ’a olan borçlarının yeniden yapılandırılmasını sağlayacak
önemli bir düzenlemeyi burada madde olarak düzenliyoruz. Genel aydınlatma
kapsamındaki şirketlerin eksikliklerini gidermemeleri hâlinde idari para
cezalarının uygulamalarının önünü açıyoruz. 
Maden sektörüyle
ilgili önemli düzenlemeler yapıyoruz; gerek arama ruhsatlarını alanlar gerekse
işletme ruhsatlarını alanlar bu ruhsat kapsamında faaliyetlerini gerektiği
kadar yapmazlarsa bu konuda birtakım idari düzenlemeleri de getiriyoruz. 
Yine,
biliyorsunuz, hazineye ait taşınmazlar üzerinde 2003 yılından önce yapılan
yapılaşmalarda yapı sahiplerine bu yerleri biz verebiliyoruz. Şimdi, burada
yaptığımız düzenlemeyle 2003 olan bu tarihi 2009 yılına çekiyoruz. Burada,
belki sizlerin de ortak değerlendirmesiyle bu süreyi daha da ileriye çekme
imkânı var. Böylelikle, 2009 yılına kadar hazineye ait taşınmazlar üzerinde
yapıları olan vatandaşlarımız da bu yapıları alma imkânına kavuşacaklar. 
Yine,
biliyorsunuz belediye mücavir alan sınırları içerisinde tarım arazisi olarak
kullanılan hazineye ait yerler var. Çok sayıda vatandaşımız hazineye ait olup
da tarım arazisi olarak kullandığı yerleri de yapacağımız yasal düzenlemeyle
doğrudan satın alma imkânına kavuşuyor. Bu, özellikle belediye mücavir alan
sınırları içerisinde bu şekilde tarımsal faaliyette bulunan birçok
vatandaşımızın da bu meselesini çözmüş olacak. 
Arazi
toplulaştırmasıyla ilgili, arazi toplulaştırma faaliyetlerini hızlandıracak,
etkinleştirecek, bu anlamda Tarım ve Hayvancılık Bakanlığının taşra teşkilatına
vatandaşın yapacağı işleri Bakanlık olarak yapma yetkisi veriyoruz. Bu,
toplulaştırma ve sulama alanlarına ilişkin yapılacak çalışmalara çok ciddi
anlamda katkı verecek. 
Yine,
biliyorsunuz, istihdam hakkında 45 yaş sınırı var. Burada yaptığımız
düzenlemeyle terörle mücadele kapsamındaki istihdam hakkından yararlanmak için
artık 45 yaş sınırı kalmayacak, onu kaldırıyoruz. Böylelikle, vatandaşlarımız
bu imkândan yararlanmış olacaklar. Terörle Mücadele Kanunu’na göre, hayatını
kaybedenlerin anne-baba ve kardeşlerine tanınan istihdam hakkını kullanmamaları
durumunda bu hakkı şehidin eşi veya çocuklarının da kullanmasının önünü
açıyoruz; bu da son derece önemli bir düzenleme. 
Kanun
tasarısında çok farklı sektörleri ilgilendiren düzenlemeler de var. 
Burada,
elektronik ticaretin düzenlenmesine ilişkin Gümrük ve Ticaret Bakanlığını
ilgilendiren düzenlemelerimiz var. Vakıflar Genel Müdürlüğünün elindeki
taşınmazları daha uzun süreyle değerlendirebilmesine imkân veren
düzenlemelerimiz var. Vakıfların yurt dışındaki aynı amaçla faaliyette bulunan
tüzel kişilere yardım yapmasının önünü açan bir düzenlememiz var. 
Yine, Kişisel
Verileri Koruma Kanunu’na ilişkin olarak, hem uygulamayı kolaylaştıran hem de
teşkilat yapısını güçlendiren düzenlemelerimiz var. 
Ayrıca, suç
ekonomisiyle mücadele, kayıt dışılıkla mücadele, kara para aklamayla mücadele
anlamında Mali Suçları Araştırma Kurulunun idari kapasitesini, insani
kaynağının kapasitesini artırmaya dönük önemli düzenlemeleri getiriyoruz.
Böylelikle, Türkiye'nin uluslararası terörün finansmanıyla mücadelesine önemli
bir katkı sağlayacak.
Yine, bu tasarı
içerisinde optisyen, gözlükçüler odası ve Türk Optisyen-Gözlükçüler Birliğinin
teşkil edilmesine dönük düzenlemeler yapıyoruz. 
Böylelikle, 125
maddeyi kapsayan, toplumun çok farklı kesimlerini ilgilendiren ve toplumumuza
önemli faydalar sağlayacak bir yasal düzenlemeyi, hep beraber, inşallah,
sizlerin de katkısıyla burada birlikte yapacağız. 
Ben, şimdiden,
bu yasanın ülkemize, milletimize hayırlar getirmesini diliyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Bakanım.
Şahsı adına, son
olarak, Tokat Milletvekili Sayın Kadim Durmaz konuşacak. 
Buyurun Sayın
Durmaz. (CHP sıralarından alkışlar)
KADİM DURMAZ
(Tokat) – Sayın Başkan, değerli milletvekilleri; bugün, tabii, yine bir hüzünlü
gün. 8 şehidimiz var. Değerli ailelerine, aziz Türk milletine ve kahraman
Silahlı Kuvvetlerimize başsağlığı diliyor, acımızı paylaşıyorum. Yine,
yaralılarımıza da Cenab-ı Hak’tan acil şifalar diliyorum.
Değerli
milletvekilleri, 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı hakkında Cumhuriyet
Halk Partisi Grubu adına bireysel söz almış bulunmaktayım. Yüce Meclisi tekrar
saygıyla selamlıyorum. 
Tabii, torba
yasa, ivediliği olan, ülkemize ve toplum yararına olan çok önemli konular için
kullanılması gereken bir yol ve yöntem. Oysa AKP iktidarları, hükûmetler
değişse de gelenekleri bozmadan, her aklına geldiğinde, yeteri kadar alt
komisyonları kullanmadan, o konuda uzman şahısların görüşlerini alıp
olgunlaştırmadan, bu ülkeye çok fazla bir şey katmayacak… Artık bu torba,
çuval, hurç, ne derseniz, ona dönüştü ve bugünlerde de gerçekte insanlara böyle
tatlı bir sunum yaparak ama özünde uzun vadede hem bu ülkeye çok şey
kazandırmayacak hem de insanların cebinden, yaşamından ve günlük yaşamından bir
şeyleri alıp götürecek birçok düzenlemeyi bu torbanın içerisinde görmek mümkün.

Başta 132
maddeyle geldi, bir bölümü geri çekildi ama göç yolda düzülür dercesine bu
sayıyı yine 126’ya tamamlayarak huzurunuza getirmeyi Sayın Maliye Bakanımız
ustalıkla başardı. Çalışmalarda gün boyu çalışıp çalışıp akşam baktığımızda,
konuştuğumuz, çalıştığımız konularla ilgili bir bölümün çekildiği, hemen yeni
bir önergenin geldiği yeni bir tasarıyla karşılaştık. 
Sayın Bakan yasa
geldiğinde kendisi de bu konuda yeteri kadar yoğunlaşamadıklarını, çeşitli
değişiklikler yapacağını söylemişti. Bu bizim de gördüğümüz, Bakanımızın da
itirafıdır. Biz, maliye bakanlarımızın bu konuda daha öngörüsü yüksek
olmasından, Meclisteki tüm komisyonları çalıştırarak Meclisin yasa yapma
tekniğine uygun, bu yüce Meclise saygınlık kazandıracak yasaların
çıkarılmasından yanayız. Komisyonlarda saatlerce -yeteri kadar- konuşup bu
konudaki eksikleri, düzeltilmesi gerekenleri hep uyararak söyledik ama
gördüğümüz manzara ve tablo şu: Bu alışkanlık, iktidardaki yeter sayının
olması, maalesef ortak aklı egemen kılmıyor. Güç zafiyeti, birlikte yaşadığımız
bu ülkede, ilelebet var edip yaşatacağımız cumhuriyette birlikte yaşamanın
karşılıklı bize verdiği sorumlulukları hiç dikkate almadan yoluna devam ediyor.
Biz yine de Genel Kurulda da -az önce eski maliye bakanlarımızdan Sayın
Temizel’in de ifade ettiği gibi- katkı sunmaya devam edeceğiz. Ama dileğimiz,
muradımız, artık Sayın Bakanın ve iktidarın bu konuda, lütfen… Bu ülkenin
yararına olmayan kanun maddeleri konusunda bir kez ama bir kez daha hepimiz
düşünerek doğruda ortak yolda buluşmamızın gereğine inanıyorum. 
Bakın
bu yasada, Sayın Bakanımız da saydı, neler yok ki: TELEKOM, haberleşme, köy
tüzel kişiliği, batık gemiler, sivil havacılık, Kültür ve Turizm Bakanlığı,
vakıflar, şans oyunları, amme alacakları, motorlu taşıtlar vergisi, Kredi ve
Yurtlar Kurumu, damga vergisi, Merkez Bankası, gazi ve şehit yakınlarını içeren
düzenleme, yine engellileri kapsayan birçok değişiklik var. Bunların hepsinde
doğru ve olması gerekenlere biz gerekli önergeleri verdik ama o sayısal
çoğunlukla bunların hepsi de reddedildi. 
Diğer
bakanları ve diğer komisyondaki arkadaşları görüp sorduğumuzda, birçoğunun bunu
duymadığını, bilmediğini, hatta şu iki yıldır toplanmayan komisyonların
olduğunu üzüntüyle öğrendik.
Bu
torba yasa içerisinde birçok zammı beraberinde görüyoruz. İşte zor geçinen
insanlar ve az önce Sayın Bakanımızın ifade ettiği gibi… Çok büyük lütufmuş
gibi, asgari ücretin 1.404 lira olmasını koruma adına hamle yaptığını söylüyor.
Sayın Bakanım, 5 kişilik bir aile üç öğün simit yese, o dediğimiz parayla
geçinemiyor artık. Bunu da artık Hükûmetin görmesi lazım. Halkın millî
değerleri, ülkenin bekası sık sık ortaya getiriliyor. İşte bu torba yasa da
getirilirken “Ülkemizin ali menfaatleri gereği, alelacele bu yasayı getirmek
zorunda kaldık.” diyor. Ben burada bakıyorum, Hükûmetin alelacele ortaya
getirmek istediği şey, hızlı borçlanmak. Bütçedeki sıcak para açığını kısa
sürede geniş kesimlere, halk yığınlarına nasıl yükleyebiliriz, onun çok ustaca
bir hesabını yapmışlar. Ama biz burada da itiraz ediyoruz, diyoruz ki sivil
toplum örgütlerinin birçoğunun görüşü alınmadan kendilerini ilgilendiren
yasalar burada çıktı ve hayata geçecek belki birkaç gün sonra. Sayın Bakanım,
çok şey geçmiş değil, gelin, o sivil toplum örgütlerinden yeniden görüş alalım,
burada da ortak aklı birlikte yakalayalım. Bu ülkenin bütçesi, bu ülkenin
kaynakları, bu ülkenin parası tüyü bitmemiş yetimin hakkı, siz şu anda harcamakla
mükellefsiniz ama bunda bir vebal var. Biz diyoruz ki buna katkı sunmaya varız.
Bunun da yolu, buradaki düzenlemeleri bu yüce Meclisteki tüm siyasi partilerin
görüşlerini önemseyerek, eksikleri düzelterek, gerekiyorsa bir bölümünde de
uzlaşıp geri çekerek yolumuza devam edebiliriz. 
Bakın,
orta vadeli plan dedik, dolara bir öngörü ve tahmin yaptı iktidar, 2018 yılı
itibarıyla 3 lira 70 kuruş. Arkadaşlar, 2018 yılına girmedik, dolar o rakamları
buldu. Bu, şu demek: Demek ki bizim iktidarımızın uzun vadede planlarında da
bir öngörü yok. Bu öngörünün olmamasının temel nedeni, kendi güçlerinden başka
bu ülkede yaşayan hiç kimseyi önemsememelerinden kaynaklanıyor. Bunun yolu,
mutlak ama mutlak bu ülkedeki sivil toplum örgütlerini önemseyerek, birlikte yaşadığımız
insanları… Sık sık da vurguluyorsunuz: “Aynı gemide yolumuza devam ediyoruz.”
Eğer aynı gemide yolumuza devam edeceksek işin doğrusunu yapalım, bu ülkeye
yakışan, bu Parlamentoya da saygınlık kazandıran yasaları çıkaralım. 
Bizim
bütçemizin şimdiden açığı belli, farkında olmadan yapılan hataların da bu
ülkeye bedeli belli. Çıkıyor Başbakanımız, sağ olsun, bu ülkede artık tasarruf
yapmak zorundayız, ülkemiz ekonomisinin tehlike çanları çaldığını söylüyor ama
Sayın Cumhurbaşkanı saraydan “İtibarda tasarruf olmaz.” diyor. Tasarrufu kim
yapacak? Gariban yapacak, küçük esnaf yapacak, geçinemeyen 11 milyon emekli
yapacak, köylü yapacak ya da toprağını satacak gidip İstanbul’a göçecek. 
İktidarınız, 3
Kasım 2002’de geldiği zaman, Sayın Bakanım bu ülkede sosyal yardım
kuruluşlarından yaşamını devam ettiren ya da oradan para alarak aile bütçesine
katkı sunan insan sayısı yaklaşık olarak 2 milyon 850 bindi. Sizin üç yılda
bunu 2 milyona, bir beş yıl sonunda 1 milyona, on yıl dendiği zaman da bu
ülkede yoksulu bitireceğiz hedefini koymanız gerekirdi ama o rakamlar şimdi 10
milyonların çok üzerine çıktı, daha da çıkacak bu ekonomik ve mali
politikalarınızla. Bu ülkedeki farklı mezhep gruplarını, sivil toplum
örgütlerini, ortak anlayışı yok saydığınız müddetçe o hedefleriniz yine de
tutmayacak. (CHP sıralarından alkışlar) 
Sayın Bakanım,
dileğimiz ve muradımız, çok şey geçmeden ortak uzlaşıyı sağlayarak yola devam
etmemizdir diyorum, yüce Meclisi saygıyla selamlıyorum. (CHP sıralarından
alkışlar) 
BAŞKAN – Teşekkür
ederim Sayın Durmaz. 
Sayın
milletvekilleri, şimdi soru-cevap bölümüne geldik. 
On dakikada
sayın milletvekillerinin sorularını alacağım, diğer on dakikayı da Sayın Bakana
cevaplaması için tanıyacağım. 
Sayın
Hürriyet...
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
Sayın Bakan,
benim seçim bölgem olan Kocaeli’nin Gebze ilçesinde yaklaşık 10 mahallede ciddi
şekilde tapu sorunları olan vatandaşlarımız var. Daha önce de, dün de sormuştum
aynı soruyu başka bir bakanımız vardı, “İlgili bakanlıktan bilgi alıp
aktaracağım.” dedi. Özellikle Adem Yavuz Mahallesi sakinleri, bugün de ifade
etmiştim, uzun zamandır tapu sorunu yaşıyor. Burada yaşayan vatandaşlara ne
yazık ki Gebze Belediye Başkanımız “işgalci” ve “müşteri” muamelesi yapıyor.
Oranın imar durumlarının değiştirilerek, afet bölgesi ilan edilerek şu anda
daha yüksek fiyatlara orayı vatandaşa satmaya çalışıyor ama dar gelirli
vatandaşın buraları alma gibi bir durumu yok ne yazık ki. Orada ciddi olarak
bir mağduriyet yaşanıyor. Sadece orası değil, Çayırova’da yine 2 mahallemiz
var, Emek ve İnönü Mahallesi. Buradaki insanların ciddi desteğe ihtiyacı var.
Bu konuda sizlerden, Hükûmetinizden yardım bekliyoruz. “Bu mahallelerdeki
sorunlar giderilecek mi?” diye sormak istiyorum size. Bu mağduriyetler
önlenecek mi? Sorumsuz davranan belediye başkanlarınız hakkında Hükûmetiniz bir
yaptırım uygulayacak mı?
BAŞKAN – Sayın
Arslan…
KAZIM ARSLAN
(Denizli) – Maliye Bakanına soruyorum: Ülkemizde temmuz ayının genelinde
işsizlik oranı 10,7 çıkmıştır. Özellikle genç işsizliğin önlenmesi için, bu
oranın daha aşağılara çekilmesi için bir planınız var mıdır? 
İki: Taşeron
işçilerin ücretleri zamanında ödenmiyor, ödemeler gecikmeli olarak yapılıyor.
Alın teri olan bu işçilerimizin ücretlerinin süresinde ödenmesi için
ödeneklerin zamanında yapılmasını düşünüyor musunuz?
Üç: Üretimin ve
ihracatın artırılması için üretim reformu yasası çıkardık. Bazı teşvikler ve
destekler ortaya koyduk. Şimdi de kurumlar vergisini artırarak sınai
işletmelere yeni yükler getiriyorsunuz. Böyle bir anlayış ve düzenleme
çerçevesinde piyasanın daha çok tıkanmasına sebebiyet vermeyecek misiniz? 
Dört:
Sanayicimizin ve ihracatçımızın Bakanlığınızdan KDV alacakları var. Bu konuda
yasa çıkarmış, Bakanlığınıza yetki vermiştik. Tekstildeki KDV iadesinin
sağlanması için ne zaman genelge göndereceksiniz?
Teşekkür ederim.
BAŞKAN – Sayın
Sarıhan…
ŞENAL SARIHAN
(Ankara) – Sayın Bakan, torbanın, torba tasarının hangi ekonomik ve sosyal
gereksinimlerden kaynaklandığı konusunda tasarının gerekçelerinde herhangi bir
açıklık bulunmuyor. Biliyorsunuz ki bugüne dek, üretenden geliri kadar,
hakkaniyetine uygun vergi alan bir ekonomik düzenimiz zaten yoktu. Ancak bu
düzenlemeyle maliye politikası, üst gelir sınıflarına dar ve orta gelirli
sınıflardan transferler yapılması yönünde kullanılmış. Bu tutum ekonomiyi orta
ve uzun vadede çökertmeyecek mi? Böyle bir kaygı taşımıyor muyuz?
Teşekkür ederim.

BAŞKAN –
Teşekkür ederim Sayın Sarıhan. 
Sayın
Bektaşoğlu…
BÜLENT YENER
BEKTAŞOĞLU (Giresun) – Teşekkür ederim Sayın Başkan.
Aile ve Sosyal
Politikalar Bakanı Sayın Fatma Betül Sayan Kaya, sağ olsun, soru önergeme
kapsamlı bir cevap verdi. Oradan öğreniyoruz ki 2016 yılında ülkemizde 3 milyon
154 bin 69 hanede yaşayan vatandaşlarımıza kamu kaynaklarıyla 32 milyar tutarında
sosyal yardım yapılmıştır. İki yıl içinde yoksul hane sayısı 150 bin artmıştır.
Aynı yıl sadece Giresun’da ikamet eden 24.250 haneye yapılan yardım ise 157
milyon 401 bin 406 TL’dir. Geçen yıla ait bu rakamların yoksullaşmaya göre
şimdi daha da yükseldiğini biliyoruz. Hanelerde yaşayan yurttaşlarımızın
sayısını düşündüğümüzde övünülecek değil utanılacak ve endişe verici bir durum
olduğunu görüyoruz. Çünkü devlet yardımı olmadan yaşayamayan yurttaşlarımızın
sayısının çoğalması yoksulluğun boyutlarını ve Hükûmetin bununla ilgili
mücadele politikasının olmadığını da ortaya koymaktadır. Sosyal devlet de
budur. On beş yıldır değişmeyen tek şey yoksulluk ve buna bağlı olarak artan
işsizlik sayısıdır. 
BAŞKAN – Sayın
Tanal.
MAHMUT TANAL
(İstanbul) – Teşekkür ediyorum Sayın Başkan.
Değerli Bakanım,
Düzce ilimizde hazineye intikal etmesi gereken birçok tapu, Tapu Kanunu’nun
21’inci maddesi uyarınca belediye adına kayıt yapılmakta. Tapu Kanunu’nun
21’inci maddesi der ki: “Çıkmaz yol ve dere kenarı.” Aslında, hem Anayasa’mızda
hem tüm kanunlarda dere kenarlarının vesairin hazine adına kayıtlı olması
gerekirken belediye adına kaydedilip dışarıya, vatandaşlara satışı yapılmakta,
hazineden mal kaçırılmakta ve imara açılmaması gereken yerler imara açılmakta. 
Bilemiyorum,
Maliye Bakanı olarak hazineye kaydedilmesi gereken bu tapuların takipçisi
misiniz? Ne kadar tapu var, bilginiz var mı? Buradan size ihbarda bulunuyorum.
Düzce’de en az 500 dönüme yakın yer bu şekilde satılmıştır. 
Bilgilerinize
arz olunur. 
BAŞKAN – Sayın
Dedeoğlu…
SAMİ DEDEOĞLU
(Kayseri) – Sayın Bakanım, öncelikle çıkaracağımız bu yasa için sizlere çok
teşekkür ediyorum. Yapılacak tarım arazilerini toplulaştırmada dededen toruna
geçen tapuların intikal harçlarını açarsanız daha iyi olur diyorum. 
Çok teşekkür
ediyorum. 
BAŞKAN – Sayın
Şimşek. 
BAKİ ŞİMŞEK
(Mersin) – Teşekkür ediyorum Sayın Başkan. 
Sayın Bakanım,
imar rantı olmayan yerlerdeki tarım arazilerinin kullanıcısına süre farkı
gözetmeksizin satılmasıyla ilgili bu düzenleme içerisinde bir yasal düzenleme
yapılmasını talep ediyorum. Bir komisyon buna karar verebilir, imar rantı
olmayan tarım arazilerinin tarih gözetilmeksizin… Yani burada konulan süreler
insanları bağlıyor ve tarım arazilerinin birçoğu satılamıyor, devlet buradan
istediği kirayı da alamıyor.
Yine, aynı
şekilde, üzerine bina yapan… Özellikle, köy yerleşim alanı içerisinde kalan,
geçmiş tarihte imar planları bile yapılan… Yalnız, bina yaptığı için, Köy
Kanunu’na göre kurayla bunların dağıtılması gerekiyor. Üzerinde bina olan
vatandaşlar Köy Kanunu’na göre kuraya giremedikleri için bu binaları satın
alamıyorlar. Kuraya da girmesi mümkün değil çünkü vatandaşın üzerinde binası
var. Bunun da bu yasal düzenleme içerisinde çözülmesini talep ediyorum. Mevcut
Köy Yerleşim Uygulama Yönetmeliği’nde, yasada bu şekilde şu anda. Köy yerleşim
planı yapılan yerlerde kurayla arsalar dağıtılıyor, üzerinde bina olan kurayla
dağıtılamadığı için hak sahibi tapusunu alamıyor. Bunun düzenlenmesi gerekiyor.
BAŞKAN – Sayın
Emir…
MURAT EMİR
(Ankara) – Teşekkür ederim Sayın Başkan.
Sayın Bakan,
geçen yıl büyük beklentilerle Varlıkların Millî Ekonomiye Kazandırılması Kanunu
çıkarılmıştı ve öylesine beklentiler yaratılmıştı ki kaynağına bakılmaksızın,
âdeta, kara paranın dahi sisteme girmesinin önü açılmıştı. Bu bir yıllık süreç
içerisinde kaç liralık varlık kazandırıldı bu kanun kapsamında ve gerçek veya
tüzel kişi olmak üzere kaç kişi buna başvurdu, bunu öğrenmek istiyoruz.
Teşekkür ederim.
BAŞKAN – Sayın
Durmaz…
KADİM DURMAZ
(Tokat) – Teşekkür ederim Sayın Başkanım.
Unutmayalım ki
herkes bir engelli adayıdır. Bugün kamuda toplam engelli memur kontenjanı
55.334 olmasına rağmen 32 bini istihdam edilmekte, 23 bin engelli kadrosu
boştur. Birinci sorum: Sayın Bakan bu dezavantajlı gruplara 2018 yılı
içerisinde kadrolarını vermeyi planlıyor mu?
İkinci sorum:
Gazilik kanunu ülkemizde yok ve bunlar arasında da son zamanlarda bir
sıkıntının olduğunu hepimiz biliyoruz. Yeni bir düzenlemeyle, ortak bir
anlayışla tüm gazileri; doğu, güneydoğu, terör, Kıbrıs, hayatta olan Kore
gazileri gibi, 15 Temmuzu da dâhil edip bunlarla ilgili kapsayıcı bir yasa
yapmayı düşünüyor muyuz?
Teşekkür ederim.

BAŞKAN – Sayın
Hürriyet…
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
Sayın Bakan, az
önce sorduğum soruyu biraz daha detaylandırmak istiyorum, aynı zamanda, mahalle
isimlerini de söylemek istiyorum. Gebze ilçemizde Adem Yavuz, Kirazpınar,
Hürriyet, Yavuz Selim, Ulus, İnönü, Gaziler, Mevlânâ, Arapçeşme, Köşklüçeşme,
Mimar Sinan; Çayırova ilçemizde ise Emek ve İnönü Mahallelerimizde yaşayan
binlerce insana belediye tarafından ne yazık ki âdeta eziyet ediliyor ve
verilen sözler tutulmayarak âdeta dalga geçiliyor. Burada insanların tapu
tahsis belgeleri olduğu hâlde tapuları çeşitli bahanelerle verilmiyor ve
kendilerine -tekrar söylüyorum- yüksek bedellerle satılmak isteniyor. Biz
burada, aslında, bir rant kokusu, rant hikâyesi duyuyoruz, hissediyoruz. Bu
konuda -tekrar sormak istiyorum- sorunlar giderilecek mi, mağduriyetler
önlenecek mi? Sorumsuz davranan belediye başkanlarınıza Hükûmetinizin bir
yaptırımı olacak mı?
Teşekkür
ediyorum.
BAŞKAN – Sayın
Zeybek…
KEMAL ZEYBEK
(Samsun) – Teşekkür ediyorum Sayın Başkanım.
Sayın Bakanım,
belediyelerimizde su ve atık su bedelleri alınıyor. Bu bedellerin alınması
doğrudur ve her yıl artırılması da TEFE, TÜFE endeksinde gerçekleştiriliyor. Ne
yazıktır ki bütün şehirler… Şu anda Samsun’da Samsun Büyükşehir Belediyesi su
ve atık su bedellerini alırken her ay TEFE, TÜFE uyguluyor. Bu doğru mudur?
Yani her ay yatırım mı yapıyor büyükşehir belediyesi de artırım yapıyor, TEFE,
TÜFE endeksli bir endekse bağlıyor su alım fiyatlarını? Doğru olmadığını
söylemek istiyorum.
Diğer taraftan,
Bütünşehir Yasası’yla beraber köylerimizdeki tüm gayrimenkuller belediyelerin
uhdesine geçirildi. Bunların yeniden köy tüzel kişiliklerine verilerek
onların, oradaki köylünün kamusal olarak yapabileceği köy konağı, cami, okul,
cemevi neyse onların sağlanmasını temenni ediyoruz.
BAŞKAN – Sayın
Arslan…
KAZIM ARSLAN
(Denizli) – Maliye Bakanına soruyorum: Görüşmekte olduğumuz 502 sayılı torba
yasayla MTV’de yüzde 25 zam getiriliyor, kurumlar vergisinde artış, meyveli
gazozdan, sigara kâğıdından ÖTV almayı düşünüyorsunuz, velhasıl her alanda yeni
vergiler ihdas ediyorsunuz, bazılarının oranlarını da artırıyorsunuz. Halkın
üzerine yeni vergiler gelirken Cumhurbaşkanlığına 38 yeni araç alınmasını…
Bunun 10 adedinin özel zırhlı olacağı söylenmektedir. Şu anda sarayın garajında
7 özel uçak, 2 helikopter, 268 adet araç olduğu hâlde, yine Diyanete 2018’de 35
yeni araç, kamuya 4.500 araç alınma istemi karşısında… İktidarın tasarruf
tedbirlerine uymadan yapılacak bu araç harcamaları bütçemize ve halkımıza yeni
yük getirmeyecek midir?
Üç: Bir yandan
işletmelerin ve halkın vergi yükünü artırırken gerçekçi bir tasarruf tedbirini
ne zaman uygulayacaksınız?
(Mikrofon
otomatik cihaz tarafından kapatıldı)
KAZIM ARSLAN
(Denizli) – Sarayın lüks ve gereksiz harcamalarını kısmayı düşünüyor musunuz?
BAŞKAN – Sayın
Altay, buyurun. 
ENGİN ALTAY
(İstanbul) – Teşekkür ederim Sayın Başkan.
Sayın Bakan,
Rekabet Kurumumuz 20’nci kuruluş yıl dönümünü kutluyor bildiğim kadarıyla,
güzel; bu vesileyle bir uluslararası sempozyum yapması da güzel. Şimdi, Rekabet
Kurumunun merkezi Ankara olduğu hâlde İstanbul’da böyle bir sempozyum ve
kuruluş kutlaması yapmasının sebepleri nedir? Bu etkinliğe Ankara’dan kurumun
hangi statüde kaç personeli taşınmıştır? Kurumla ilgisiz kaç kişi bu etkinliğe
götürülmüştür, davet edilmiştir, ağırlanmıştır? Bu etkinlik nedeniyle otel,
uçak, şehir gezisi masrafları dâhil Rekabet Kurumunun –Ankara dururken, merkezi
Ankara’dayken- İstanbul’da böyle bir 20’nci yıl kutlamasının anlamı nedir?
Asgari ücreti 10 lira fazla vermemek için bin dereden su getiren devletin böyle
bir israfı sizce doğru mudur?
Teşekkür ederim.
BAŞKAN –
Teşekkür ederim.
Sayın Bakan,
buyurun.
MALİYE BAKANI
NACİ AĞBAL (Bayburt) – Sayın Başkanım, teşekkür ediyorum.
Öncelikle Sayın
Hürriyet’in Kocaeli’deki bazı mahallelerle ilgili gündeme getirdiği konular
hakkında -takdir ederler ki- şu anda bir bilgim yok ama ilgili belediye
başkanıyla da arkadaşlarımız bir görüşsünler, bilgi alırsam ben de burada Genel
Kurulumuzu bilgilendiririm. 
Sayın Arslan, AK
PARTİ olarak her zaman için işsizlikle mücadele ve istihdamın artırılması için
yoğun bir gayretimiz olmuştur. Nitekim 2007 yılından bu yana, global krizin de
etkilerine rağmen yaklaşık 8 milyon ilave istihdamı bu dönemde ürettik. Aslında
Türkiye bu anlamda OECD ülkeleri arasında, global kriz sonrası dönemde hem
ekonomik büyümeyi sürekli bir şekilde, kalıcı bir şekilde devam ettiren hem de
yine bu dönemde yüksek istihdam sağlayan nadir ülkelerden bir tanesi olmuştur.
KAZIM ARSLAN
(Denizli) – Oran niye artıyor Sayın Bakan?
MALİYE BAKANI
NACİ AĞBAL (Bayburt) – Onu ifade ediyorum.
İlave olarak son
bir yılda da 1,1 milyon insanımıza istihdam ürettik, aş ürettik, iş ürettik ama
buna rağmen işsizlik oranları hepimizin bildiği gibi 10’lar seviyesinde devam
ediyor. Bizim tabii Hükûmet olarak ortaya koyduğumuz hedef bu oranların daha da
aşağılara gelmesi. Bunun için, sürekli bir şekilde ifade ediyoruz, ekonomik
büyümeyi kalıcı ve yüksek seviyelerde devam ettirmek durumundayız. Onun için,
Hükûmet olarak yatırımı, üretimi, ihracatı, istihdamı her zaman destekliyoruz.
Nitekim, 2016’daki alçak darbe girişimi sonrası dönemde de Hükûmet olarak almış
olduğumuz tedbirler sayesinde ekonomide çok hızlı bir toparlanmayı yakaladık.
2017 yılının ilk yarısında yüzde 5’in üzerinde büyüdük; 2’nci yarıda da daha
yüksek oranda bir ivmeyle beraber inşallah yıl sonunu çok daha yüksek bir
oranda bitireceğiz. Bu, tabii, kendisini istihdamda da önümüzdeki aylarda daha
fazla yansıtacak; çünkü ekonomide güven geldikçe, üretimin çarkları döndükçe
bu, istihdama daha fazla yansıyacak. Ama biz Hükûmet olarak, istihdamı
destekleyen aktif iş gücü politikaları başta olmak üzere gerek vergi politikası
gerek sosyal güvenlik politikası gerekse yatırım ve üretime destek olan bütün
ekonomik veya mali tedbirler çerçevesinde istihdamı destekleyeceğiz ve işsizlik
oranlarını aşağı çekeceğiz.
Taşeron
firmalarda çalışanların ödemeleriyle ilgili genel bilgim: Bir ödememe sorunu
olmaması gerekir. 
KAZIM ARSLAN
(Denizli) – Var efendim. Şu anda iki ay geriden geliyor.
MALİYE BAKANI
NACİ AĞBAL (Bayburt) - Burada, özellikle işçi alacaklarının süresinde
ödenmesini sağlamak üzere de 2014 yılında bir düzenleme yaptık. Firma sahibi
parasını almak istese bile öncelikle biz işçi alacaklarını doğrudan
çalışanların hesaplarına yatırıyoruz.
Burada katma
değer vergisi iadeleri konusunda bir hususu gündeme getirdiniz. Şunu ifade
edeyim: Özellikle 15 Temmuz alçak darbe girişimi sonrası dönemde ekonomide
birçok düzenleme yaptık; yatırımı, üretimi, istihdamı destekledik. Ama bu
dönemde özellikle hem ihracatçılarımızın hem de indirimli orana tabi işlem
yapan firmalarımızın KDV iadelerini hızlandırmak için olağanüstü düzenlemeler
yaptık; bu konuda yasalar çıkarttık, yıl içerisinde KDV iadesinin yapılmasının
önünü açtık, tebliğ düzenlemeleri yaptık, uygulamayı basitleştirdik, işlemleri
hızlandıracak şekilde birtakım prosedürleri ortadan kaldırdık, yine çok sayıda
ilimizde KDV iadesi yapmak üzere ihtisas vergi daireleri kurduk. 
2 tane rakam
vereceğim: 2016 yılının ilk dokuz ayında sadece ihracatta yapılan KDV iadesi
tutarı 17,5 milyar liraydı. Şu anda, bu sene ilk dokuz ayda sadece ihracatta
yapmış olduğumuz KDV iadesi tutarı 22,6 milyar lira yani ihracatta yaptığımız
iadeleri yüzde 30 artırdık. Böylelikle ihracatçımız KDV iadesine hem daha hızlı
ulaştı hem de çok daha fazla iade alma imkânına kavuştu. Bugün de ifade ettim
yani bir KDV reformu üzerinde çalışıyoruz. 1985 yılında o günün koşullarına
göre oluşan bir KDV sistemimiz var. Geldiğimiz noktada bu sistemin baştan
aşağıya değiştirilmesi lazım. Bu konuda da yoğun bir çabamız var.
Sayın
Sarıhan maliye politikaları konusunda bir değerlendirme yaptı. Tabii ki bütün
partilerin ortak düşüncesidir. Maliye politikası bir taraftan gelir dağılımını
düzeltmeli, sosyal adaleti sağlamalı, diğer taraftan da ekonomik büyümeye
destek olmalı. Yapmış olduğunuz değerlendirmeler son derece kıymetli ve önemli.
Sayın
Bektaşoğlu, yoksulluk oranlarıyla ilgili bir değerlendirme yaptı ama kusura
bakmasınlar tam sorusunu yakalayamadım.
BÜLENT
YENER BEKTAŞOĞLU (Giresun) – Tekrar edeyim.
MALİYE
BAKANI NACİ AĞBAL (Bayburt) – Sayın Tanal imarla ilgili bir mesele sordu ama
Bakanlığımı ilgilendiren bir konu olmadığı için kendisine cevap veremeyeceğim.
MAHMUT
TANAL (İstanbul) – Özür dilerim, imarla ilgili değil tapu, Bakanlıkla ilgili.
MALİYE
BAKANI NACİ AĞBAL (Bayburt) – Sayın Dedeoğlu’na ben de teşekkür ediyorum ifade
etmiş oldukları husustan dolayı. Tabii ki Hükûmet olarak nerede bir sorun varsa
sonuna kadar üzerine gideceğiz. Sorunları torunlara bırakmayacağız, kendimiz
çözeceğiz. (AK PARTİ sıralarından alkışlar) Dolayısıyla da bu konuda da yoğun
gayretlerimiz sonuna kadar olacak.
Sayın
Şimşek, burada, tarım arazileri için ister belediye mücavir alanı içinde
isterse dışında olsun bir tarih belirlemesi yaptık. Burada özellikle
kullanıcılarına satışa imkân veren bir düzenleme ama siz köy yerleşim
alanlarıyla ilgili bir konuyu gündeme getirdiniz.
BAKİ
ŞİMŞEK (Mersin) – Her ikisiyle ilgili. Yani oradaki tarih daha önce de 2009’du.
Orada bir yanlış anlaşılma…
MALİYE
BAKANI NACİ AĞBAL (Bayburt) – Uygun görürseniz onu bir konuşalım, detayları ben
sizden alayım, birlikte değerlendirelim, yapılacak bir şey varsa memnuniyetle o
konuda biz de yapmak isteriz.
Sayın
Emir “Âdeta kara paranın önü açıldı.” diye bir değerlendirme yaptı. Burada
Genel Kurulda defalarca söyledim. Bizim yapmış olduğumuz Varlık Barışı
Kanunu’nu uluslararası FATF Örgütü değerlendirmeye aldı, bütün uluslararası
normlara ve standartlara uygun olduğunu değerlendiren bir rapor ortaya koydu.
Hiçbir zaman için Türkiye ekonomisinin ve Türkiye'nin kara paraya zerre kadar
ihtiyacı yok. Bizim yapmış olduğumuz düzenlemeler vatandaşlarımızın, daha
fazlası da bankalarda yani bankacılık sisteminde olan varlıklarının Türkiye'ye
getirilmesini sağlamaya dönük bir düzenlemeydi. Orada da bence önemli bir
başarı yakaladığımızı düşünüyorum.
Sayın Durmaz
engellilere kadro verilmesiyle ilgili söyledi. Burada, biliyorsunuz...
MURAT EMİR
(Ankara) – Sayın Bakan, o hâlde kaç lira geri geldiğini neden söylemiyorsunuz,
neden cevaplamıyorsunuz?
BAŞKAN – Sayın
Emir, lütfen, bakan cevap veriyor.
MALİYE BAKANI
NACİ AĞBAL (Bayburt) – ...Sayın Başbakanımız açıkladı, burada 5 bin tane kadro
verilecek.
Gazilerle ilgili
konuyu da Aile Bakanımıza ileteceğim.
Sayın Hürriyet
tekrar aynı konuyu gündeme getirdi.
Sayın Zeybek
atık su bedelleriyle ilgili Samsun Belediyesi özelinde bir konuyu gündeme
getirdi. Bu konunun detaylarına vâkıf değilim. 
BÜLENT YENER
BEKTAŞOĞLU (Giresun) – Cevaplardan bir şey anlayamadık, çok hızlı gidiyor.
MALİYE BAKANI
NACİ AĞBAL (Bayburt) – Büyükşehir Belediyesi kapsamındaki köyden mahalleye
dönüştürülen yerlerdeki mülkiyet meselesi önemli bir mesele, hepimizin
tartıştığı bir mesele. Köy tüzel kişiliğine ait olan bu yerlerin belediyeye
geçtikten sonra o köy halkı yani yeni hâliyle mahalle halkı tarafından
kullanımını sağlayacak bir imkân üretmek lazım. Bu konuda bir çalışma zaten
var, onu hep beraber değerlendireceğiz.
Sayın Arslan
vergi artışları ile tasarruf konularını gündeme getirdi. 2 tane rakam
vereceğim. Sene 2002, bu bütçenin yüzde 43'ü nereye gidiyordu? Faize. Sene
2018, bu bütçenin kaçı faize gidiyor?
BÜLENT YENER
BEKTAŞOĞLU (Giresun) – Borca gidiyor şimdi de.
KAZIM ARSLAN
(Denizli) – Yine faize gidiyor Sayın Bakan.
MALİYE BAKANI
NACİ AĞBAL (Bayburt) – Yüzde 10’dan daha düşüğü. Yani tasarrufu da yapan biziz,
yatırımı da yapan biziz, refahı da sağlayan biziz, hizmet bütçesini de yapan
biziz. Onun için bize tasarrufu da vergiyi de hiç söylemeyin. O konuda sıkıntı
çekersiniz.
BÜLENT YENER
BEKTAŞOĞLU (Giresun) – Ne gerek var bu kadar arabaya?
KAZIM ARSLAN
(Denizli) – On beş sene içinde ödediğiniz faizi bir açıklayın Sayın Bakan.
BÜLENT TURAN
(Çanakkale) – Anlayamıyoruz Sayın Başkan, müdahale eder misiniz?
MALİYE BAKANI
NACİ AĞBAL (Bayburt) – Sayın Altay, Rekabet Kurumuyla ilgili konuda bilgi
alayım olur mu? Bilgim yok. 
ENGİN ALTAY
(İstanbul) – Bu sempozyum bu millete kaç liraya mal oldu merak ediyorum.
MALİYE BAKANI
NACİ AĞBAL (Bayburt) – Bilgi alayım memnuniyetle... Aynı hassasiyeti hepimiz
paylaşıyoruz. 
ENGİN ALTAY
(İstanbul) – İstanbul’un en pahalı otelinde yapılıyor bu.
MALİYE BAKANI
NACİ AĞBAL (Bayburt) – Teşekkür ediyorum. (AK PARTİ sıralarından alkışlar) 
BAŞKAN –
Teşekkür ederim Sayın Bakan.
MAHMUT TANAL
(İstanbul) – Sayın Başkan...
BAŞKAN –
Tasarının tümü üzerindeki görüşmeler tamamlanmıştır.
Maddelerine
geçilmesini oylarınızı sunuyorum: Kabul edenler... Kabul etmeyenler... Kabul
edilmiştir. 
BAŞKAN – Buyurun
Sayın Tanal.
MAHMUT TANAL
(İstanbul) – Sayın Başkanım, ben biraz önce açık ve net şunu ifade ettim, Sayın
Bakana herhâlde yanlış bilgi verildi: Kamuya ait olan taşınmazların, bunun
değerlendirmesini Maliye Bakanlığı yapması gerekirken bunlar...
BAŞKAN – Sayın
Bakana söyleyebilirsiniz yanına gelip Sayın Tanal.
MAHMUT TANAL
(İstanbul) – Bakın, anladım ama bu kamuyu ilgilendiren bir sorun. Bunları
belediye kendi adına tescil ediyor. Tapu Kanunu’nun 21’inci maddesi açık ve net
Sayın Bakanım. 
BAŞKAN –
Teşekkür ederim Sayın Tanal.
MAHMUT TANAL
(İstanbul) – Yani internete bakarsanız bunun Maliye Bakanlığına ait olduğu açık
ve net.
BAŞKAN – Sayın
Tanal, Sayın Bakanın yanına gelip anlatsanız daha sağlıklı olmaz mı?
MAHMUT TANAL
(İstanbul) – Ama bu Meclisi ilgilendiren bir şey, Türkiye’yi ilgilendiren bir
sorun Sayın Başkanım. 
BÜLENT
TURAN (Çanakkale) – Sayın Başkan, bu konuyu konuştuk, lütfen gündeme devam
edelim. 
BAŞKAN
- Zaten talep ettiniz, zaten tutanaklara geçti. Bir anlaşmazlık varsa onu gelip
konuşun. 
MAHMUT TANAL (İstanbul) – Ama biz burada vergilerle
uğraşıyoruz, kamu gelirlerinin artmasıyla uğraşıyoruz. İşte kamu gelirlerini
burada azaltıyor belediye. 
BAŞKAN - Şimdi, birinci bölüm üzerindeki görüşmelere
başlıyoruz. 
Birinci bölüm 1 ile 27’nci maddeleri kapsamaktadır. 
Birinci bölüm üzerinde Milliyetçi Hareket Partisi Grubu
adına Konya Milletvekilimiz Sayın Mustafa Kalaycı konuşacak. 
Buyurun Sayın Kalaycı. (MHP sıralarından alkışlar) 
MHP GRUBU ADINA MUSTAFA KALAYCI (Konya) – Sayın Başkan,
değerli milletvekilleri; görüşülmekte olan 502 sıra sayılı Kanun Tasarısı’nın
birinci bölümü üzerinde Milliyetçi Hareket Partisi Grubu adına söz aldım. Bu
vesileyle yüksek heyetinizi hürmetle selamlıyorum. 
Öncelikle, şehitlerimize Cenab-ı Allah’tan rahmet
diliyorum. Şehit ailelerinin ve milletimizin başı sağ olsun. 
Değerli milletvekilleri, 125 asıl ve 2 geçici maddeden
oluşan bu tasarı, 63 ayrı kanun ve kanun hükmünde kararnamenin çeşitli
maddelerinde değişiklikler yapmaktadır. Tasarıda her şey var ama vatandaş
yoktur. Milyonların umutla beklediği düzenlemeler, maalesef, yoktur. 127 madde
içinde doğrudan vatandaşa hitap eden madde sayısı parmakla sayılabilecek
kadardır. Tasarıda Milliyetçi Hareket Partisi olarak muhalefet ettiğimiz madde
sayısı da azdır, bazılarına şimdi değineceğim. 
Tasarıda Zonguldak için hayati önemi bulunan ve
Zonguldak ekonomisinin can damarı olan taş kömürü konusunda Zonguldaklının
fikri bile sorulmaksızın düzenleme yapılmaktadır. Düzenlemede Türkiye Kömür
İşletmeleri ve Türkiye Taşkömürü Kurumuna ait maden ruhsatları bölünerek yeni
ruhsat talep etme ve bu ruhsatları ihale etme yetkisi verilmektedir. Yani,
ruhsat sahası parçalara bölünüp satılabilecektir. Havza madenciliğinden
uzaklaşılması ve ruhsatların parçalanması öncelikle iş sağlığı ve güvenliği
risklerini artıracak, ayrıca rezervlerin yeterince değerlendirilmemesine yol
açacaktır. Taş kömürü işletmeciliğinde risk oranı yüksektir. O nedenle, her
önüne gelen bu işletmeciliğin altından kalkamaz. Hâlen sürdürülen redevans usulü
ve taşeron şirketler eliyle işletmecilikten beklenen sonucun alınamadığı
açıktır. Ölümlü iş kazaları artmış, kaçak ocak çalışmaları önlenememiştir.
Zonguldak havzasında milyonlarca ton kömür üretileceği ve binlerce kişi
çalıştırılacağı sözleri de hep lafta kalmış, bu sözleri verenler maalesef 1 ton
kömür dahi çıkarılmadan ya da hazır kömürü alıp belli bir kâr ettikten sonra
orayı bırakıp gitmişlerdir. 
Dolayısıyla
geçmişte yaşananlar ile konunun ekonomik, sosyal ve teknik boyutları dikkate
alınarak, Zonguldak’taki sendika ve diğer sivil toplum kuruluşları ile
üniversite, işletmeciler ve Enerji Bakanlığı bir araya gelmek suretiyle bütün
ilgili tarafların görüşleri alınmalı ve bölge gerçekleriyle bağdaşacak, taş
kömürü üretimine özel bir düzenleme yapılmalıdır. O nedenle, Milliyetçi Hareket
Partisi olarak tasarının 51’inci maddesinin tasarı metninden çıkarılmasını
istiyoruz. “Ben yaptım, oldu.” anlayışıyla Zonguldak’ın, Zonguldaklının
kaderiyle oynanmamalıdır.
Tasarıda geniş
kesimlerin vergi yükünü artıracak ağır vergi düzenlemeleri getirilirken bazı
sektörlere ve iktisadi faaliyet kollarına vergi indirimi, istisnası ve
borçlarına örtülü af getirilmektedir. Bir yandan vergilerde yüksek oranda
artışa gidilirken, bir yandan da üç firmaya ait alacağın silinmesini içeren bir
düzenleme yapılması vicdanları sızlatmakta, tasarının gerekçesi ve ruhuna da
aykırılık teşkil etmektedir. Bu konuda, söz konusu alacakların yeniden
yapılandırıldığı gerekçesine sığınılmamalı, özelliği nedeniyle benzer kamu
alacaklarıyla birlikte daha önce çıkarılan yapılandırma kanunları kapsamına
alınmadığı da dikkate alınmalıdır. Dolayısıyla, tasarının 2’nci maddesi tasarı
metninden çıkarılmalıdır. 
Diğer taraftan,
tasarıyla sabit telefon görüşmelerinde yüzde 15, cep telefonlarında yüzde 25,
data ve internette yüzde 5 olan özel iletişim vergisi oranı yüzde 7,5 olarak
tek oranda birleştirilmektedir. Telefon için vergi indirimi olumlu olmakla
birlikte, interneti ucuzlatmak lazım gelirken daha pahalı hâle getirmek uygun
değildir. Ayrıca, sabit ve cep telefonları görüşmeleri için yapılan vergi
indiriminin faturalara yani vatandaşa yansıtılması da sağlanmalıdır. 
Tasarıda
motorlu taşıtlar vergisinin yüzde 50’ye kadar varan oranlarda artırılması
öngörülmektedir. Buna göre motorlu taşıtlar vergisi artış oranı, 31 Aralık 2017
tarihinden önce tescil edilmiş taşıtlarda 1300 cc altındaki taşıtlar için yüzde
15, üstündeki taşıtlar için yüzde 25 olarak belirlenmiş; 1 Ocak 2018 tarihinden
itibaren tescil edilecek taşıtlarda ise motor silindir hacminin yanı sıra katma
değer vergisi matrahı olarak belirlenen taşıt değerine göre kademeli olmak
üzere yüzde 15 ila yüzde 50 arasında değişen oranları içermektedir. Yüzde 15
yeniden değerleme oranı dikkate alınmasa dahi vergi artış oranının yüksek
olduğu ortadadır.
Vergileri
artırmak, kayıtlı mükelleflere yeni yükler getirmek yerine ekonominin ihtiyacı
olan alanlarda yapısal reformlar hızlı ve kararlı bir şekilde başlatılmalı,
vergi reformu hemen gündeme alınmalıdır. Bu çerçevede, herkesin mali gücüne
göre vergi ödediği adaletli bir vergi sistemi tesis edilmelidir. Yine, haksız
rekabete ve çalışanların sosyal haklardan yoksun kalmasına yol açan kayıt dışı
ekonomi ve kayıt dışı istihdamla mücadelede daha etkili yöntemler benimsenmeli,
kamu harcamalarında tasarrufa gidilmeli, israf ve savurganlığın önlenmesi için
tedbirler alınmalıdır.
Değerli
milletvekilleri, tasarının 16’ncı maddesinde 2017 yılına dair asgari ücretin
1.404 liranın altına düşmemesi yönünde düzenleme yapılmaktadır. Bu yıl eylül
ayından itibaren yaşanan düşme sonucu oluşacak kaybın ilave asgari geçim
indirimi yoluyla telafi edilmesi öngörülmektedir. Bu düzenlemeyle, ücretlinin
bekâr veya evli olmasına ve çocuk sayısına göre belirlenmiş asgari geçim
indiriminin amacına ve mantığına uygun olmayan sonuç ortaya çıkmaktadır.
Esasen, çalışanlar üzerinde adaletsiz ve ağır vergi yükü bulunmaktadır. Vergi
kesintileri nedeniyle çalışanların aylığı yıl içinde aydan aya giderek
azalmaktadır. Görüyorsunuz, asgari ücretlinin bile vergi dolayısıyla yıl içinde
ücreti azalmaktadır ki bu düzenlemeyi azalmaması için yapıyoruz. Bu durum
vergideki adaletsiz yapıyı açık bir şekilde ortaya koymaktadır. Hükûmet,
çalışanların vergi yükünü azaltmak yerine yeniden değerleme oranında
artırılması gereken gelir vergisi tarife dilimlerini daha düşük artırıp ya da
hiç artırmayarak acımasızca daha fazla vergi kesmektedir. Nitekim, 2017 yılı
için yeniden değerleme oranı yüzde 3,83 iken, gelir vergisi tarifesinin ilk
dilimi yüzde 3,17 oranında artırılmış, diğer gelir dilimleri aynı kalmıştır. Bu
nedenle çalışanlar daha fazla vergi ödemek zorunda kalmıştır. 
Çalışanların
vergi yükü mutlaka hafifletilmeli, asgari ücret vergi dışı bırakılmalı ve
asgari ücret çalışanlara insanlık onuruna uygun bir yaşayış sağlayabilecek
düzeyde olmalıdır. Biliyorsunuz, 2017 yılında asgari ücrete yüzde 7,9 oranında
zam verilmiştir. Hükûmetin enflasyon tahmini yüzde 9,5; Merkez Bankasının
enflasyon beklentisi ise yüzde 9,8’dir ki bunlar iyimser rakamlar. Buna göre,
asgari ücrete yapılan zam enflasyonun altında kalmaktadır. Çalışanlar
enflasyona ezdirilmemeli, enflasyon kayıpları telafi edilmelidir. 
Çalışanlar ve
emekliler geçim sıkıntısı çekmektedir. Motorlu taşıtlar vergisinde yüzde 50’ye
varan artış yapan Hükûmet, umarız, çalışanlara ve emeklilere de kesenin ağzını
açacaktır. Hiç olmazsa öngördükleri vergi artış ortalaması oranında zam
verilmelidir. 
Tasarıda, kamuda
çalışan taşeron işçilerle ilgili de bir düzenleme bulunmaktadır. 68’inci
maddede kamu idarelerince personel çalıştırılmasına dayalı yardımcı işlere
ilişkin hizmetler için ihaleye çıkılmadan önce çalıştırılacak personel sayısı
ile ücret ve diğer mali ödemelere ilişkin tavanların tespiti için de uygun
görüş alınması zorunlu kılınmaktadır. Maddenin yıl başında yürürlüğe girmesi
öngörülmüş olup yardımcı işlerde taşeron işçisi çalıştırılmasına devam
edileceği anlaşılmaktadır. Ne oluyor, taşeron işçileri ketenpereye mi
getirilmek isteniyor? Bir defa, Hükûmet 4734 sayılı Kanun’da yetki almasına
rağmen hangi işlerin yardımcı iş olduğunu dahi üç yıldır belirleyememiştir.
Ayrıca, buradan soruyorum: Taşeron işçilerle ilgili söz vermeyen Başbakan ve
bakan kaldı mı acaba? Ne olacak şimdi? Bakınız, Adalet ve Kalkınma Partisinin
22 Mart 2016 TBMM Meclis Grubu Toplantısı’nda o günkü Genel Başkan ve Başbakan
aynen şunları söylemiştir: “İster asıl iş olsun ister yardımcı iş olsun
dışarıda kalan tek bir taşeron işçisi kalmayacak inşallah.”
(Mikrofon
otomatik cihaz tarafından kapatıldı)
MUSTAFA
KALAYCI (Devamla) – Bitiriyorum Sayın Başkanım.
BAŞKAN
– Bir dakika ek süre veriyorum Sayın Kalaycı.
Buyurun.
MUSTAFA
KALAYCI (Devamla) – “Biz söz verdik mi böyle söz verir, icraat yaptık mı böyle
icraat yaparız Allah’ın izniyle. Önümüzdeki günlerde Türkiye Büyük Millet
Meclisine sunacağımız yasa tasarısıyla kamuda hem asıl işlerde hem de yardımcı
işlerde sürekli olarak çalışıp emeklilik hakkını elde etmemiş olanları da
kamuya alacağız. Buradan bütün emekçilerimize selam olsun. Onların nasırlı
ellerine, terli alınlarına selam olsun. Emekçilerimize hayırlı, mübarek olsun.”

E,
söz verirken iyisiniz, coşuyorsunuz, icraata gelince öyle kaçmak yok. Ya söz
vermeyecektiniz ya da verdiğiniz sözleri tutacaksınız. Taşeron işçileri
oyalamayı artık bırakın. Taşeron işçileriyle oyun oynamayı artık bırakın.
Sürekli “Çalışıyoruz.” diyorsunuz, üç dört yıldır ne çalışmasıdır bu? Konu
vergileri artırmaya gelince hiç çalışmıyorsunuz, yüksek oranlara varan
vergileri hemen koyuveriyorsunuz. Hükûmet taşeron işçilere verdiği sözü artık
tutmalıdır. Bu torba kanun tasarısı görüşmelerinde Genel Kurulda verilecek
önergeyle gerekli düzenlemeyi yapabiliriz.
(Mikrofon
otomatik cihaz tarafından kapatıldı)
MUSTAFA
KALAYCI (Devamla) – Milliyetçi Hareket Partisi olarak biz burada destek ve
katkı vermeye hazırız.
Hayır
olsun diyorum, saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Kalaycı.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın milletvekilleri, birleşime on dakika ara veriyorum.
Kapanma Saati: 19.30
DÖRDÜNCÜ OTURUM
Açılma Saati: 19.46
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 17’nci Birleşiminin Dördüncü Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz. 
Komisyon? Yerinde
Hükûmet?
Yerinde.
Sayın
Kerestecioğlu, bir söz talebiniz var. 
Buyurun. 
VI.- AÇIKLAMALAR (Devam)
26.- İstanbul Milletvekili Filiz Kerestecioğlu
Demir’in, 9’u Halkların Demokratik Partisinden olmak üzere 10 milletvekilinin
yasama faaliyetlerine katılamadığına ve Hakkâri Milletvekili Selma Irmak’ın
Genel Kurula ilettiği mektubunu okumak istediğine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Daha önce de bugün içerisinde ilettik ama partimizin 9,
Meclisin de 10 milletvekilinin yasama faaliyetlerine katılamadığını bir kez
daha Genel Kurulun bilgisine sunarak, Hakkâri Milletvekilimiz Sevgili Selma
Irmak’tan az önce ulaşan bir kısa iletiyi Genel Kurula iletmek istiyorum: 
“Bugün, haksız ve hukuksuz bir şekilde cezaevinde âdeta
birer siyasi rehin olarak alıkonuluşumuzun yıl dönümü. Millet Meclisinin üçüncü
büyük siyasi partisi olan HDP’nin eş genel başkanları ve vekiller olarak
Hükûmetin 4 Kasım siyasi darbesiyle tutuklanmış bulunmaktayız. 
15 Temmuz darbe girişimini karşı darbeyle bastıran AKP
Hükûmeti bu durumu kendisi için bulunmaz bir nimet olarak tarif etmiştir.
Olağanüstü hâlin ilanıyla yasamanın askıya alındığı, hukukun rafa kaldırıldığı
bir süreci bütün bir ülke olarak yaşıyoruz. Ülke, âdeta yarı açık cezaevine dönüştürülmüş
vaziyettedir.” 
(Mikrofon
otomatik cihaz tarafından kapatıldı) 
BAŞKAN –
Tamamlayın, buyurun. 
FİLİZ
KERESTECİOĞLU DEMİR (İstanbul) – “En ufak demokratik tepkiye dahi tahammül
bulunmamaktadır. Bu durum aslında Hükûmetin demokrasi ve hukuktan ne kadar
korktuğunun da göstergesidir. Türkiye'nin tarihi tekerrürün tarihidir. Kürt
sorununda yüz yıldır hep aynı yöntem denenerek sonuç alınmaya çalışılmıştır.
Şiddet ve baskıdan başka yol denemek akıllara zarar olarak algılanmaktadır. 
Yanı
başımızdaki bölgesel gelişmelere bakın. Suriye-Irak özelinde Orta Doğu
patlamaya hazır barut fıçısı gibi şu an. Türkiye'nin bu süreçteki tek ve
biricik politikası “Kürtler irade sahibi olmasın ve mevcut inkâr politikası
sürsün.” şeklindedir. Ama maalesef şunu net bir şekilde belirtelim ki, Birinci
Dünya Savaşı’nın eski düzeni yıkılırken yeni kurulacak düzende Orta Doğu'nun
bütün halkları kendi renginde temsil imkânı bulacağı bir sisteme
kavuşacaklardır. Tek tipleştirici ve hakları yok sayan köhnemiş rejimler bu
yüzyılda kaybedeceklerdir.
Türkiye'yi
yönetenlerin bu gerçeği görmesi ve çoğulculuğu esas alarak Kürt fobisinden
kurtulması bu coğrafya için hayırlı karar olacaktır. AKP Hükûmetini uyguladığı
baskı rejiminden dönmeye ve demokrasiye işlerlik kazandırmaya çağırıyoruz.
Demokratik cephenin üzerine düşen tarihî rolünü oynaması gerektiğine olan
inancımızı belirterek baskı rejiminin geçici olduğu inancımızı paylaşıyoruz.
Biz cezaevinde ve her yerde direnmeye devam edeceğiz.
 Selma
Irmak 
 Hakkâri
Milletvekili”
Teşekkürler. (HDP
sıralarından alkışlar)
BAŞKAN –
Teşekkür ederim ben de.
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi'nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN –
Halkların Demokratik Partisi Grubu adına İzmir Milletvekili Sayın Ertuğrul
Kürkcü konuşacak.
Buyurun. (HDP
sıralarından alkışlar)
HDP GRUBU ADINA
ERTUĞRUL KÜRKCÜ (İzmir) – Sayın Başkan, sevgili arkadaşlar; bugün gündemdeki
torba yasa üzerine konuşmak için bir aradayız ama hepiniz görüyorsunuz tabloya
baktığınızda, aslında bir yasama ikliminde değiliz. Bu kadar önem verilen, bu
kadar haftalar boyu üzerinde çalışılan yasa üzerinde tartışmak için, şu an
Mecliste aslında toplanmak için bile yeterli sayı yok. Ama yasamanın önündeki
tek problem bu değil, aslında burada olanların yarısına yakın milletvekilimiz
de cezaevindeler şu an; 9 milletvekilimiz, eş başkanlarımız ve 10’uncusu da
Cumhuriyet Halk Partili milletvekili arkadaşımız, toplam olarak 10
milletvekilimiz cezaevinde.
Bu öykü 4 Kasım
2016 günü başladı, 4 Kasım 2016’dan beri, Meclis, her gün kendisine yeni bir
darbe yapmayı, bir bakıma otodestrüktif, kendi kendini yıkan bir Meclis gibi
çalışmayı başardı. Dehşet içinde bunu izliyoruz. Geçmişte askerî diktatörlerin,
darbelerin meclislere yaptığı her şeyi şimdi Meclis kendisine reva görüyor;
milletvekillerini hapse atıyor, onların vekilliklerinin düşürülmesi için,
aslında yargıçlardan, savcılıklardan ve emniyet güçlerinden daha büyük bir
hızla çalışmak için, hızla, telaşla Meclise hem fezleke yetiştiriyor hem bu
fezlekelerin sonucu olarak ortaya çıkmış olan kararları icra için bir tek
saniye bile beklemiyor. Meclisten HDP’li ayıklamak konusunda Meclisimizin
gösterdiği üstün başarıyı, aslında, 12 Eylül rejimi göstermiş değildi doğrusu. 
Ben, o nedenle,
bugün, burada, bu 4 Kasım darbesinin yıl dönümünde, hapisteki vekillerimizi hem
selamlamak hem onları anmak istiyorum. Eminim ya da emin olmak istiyorum ki hiç
değilse cezaevinden Meclis oturumunu izleyebiliyorlardır, onlarla benim şahsen
temas edebilmemin biricik yolu bu, tek taraflı bir SEGBİS süreci çünkü
hapishaneye onları ziyarete bile gidemem, keyfî bir biçimde Adalet Bakanlığı
benim hapishanelere gidişimi engeller ama Cumhuriyet Halk Partili vekillerimiz
hiç değilse gidiyorlar da onlardan bizim vekillerimizin bir selamını
alabiliyoruz. Ama şimdi beni izlediklerini düşündüğüm vekillerimizi buradan tek
tek selamlamak istiyorum Türkiye Büyük Millet Meclisinin SEGBİS sistemiyle: 
Merhaba
Selahattin Başkan, nasılsın? Merhaba Figen Başkan, iyi misin? Merhaba Ferhat. 
AYŞE SULA
KÖSEOĞLU (Trabzon) – Konu hakkında konuşsanız… 
DİRAYET TAŞDEMİR
(Ağrı) – Sana ne! 
ERTUĞRUL KÜRKCÜ
(Devamla) – Merhaba Çağlar. Merhaba Gülser. Merhaba Selma. Merhaba Abdullah. 
AYŞE SULA
KÖSEOĞLU (Trabzon) – Hayali konuşmalar yerine konu hakkında konuşsanız…
ERTUĞRUL KÜRKCÜ
(Devamla) – Merhaba İdris. Merhaba Burcu. Merhaba Sebahat. Merhaba Gültan.
Merhaba Aysel. 
AYŞE SULA KÖSEOĞLU
(Trabzon) – Ne bu ya, ne bu! Şov yapma yeri mi kürsü ya? Şov yapıyorsunuz
sadece. 
MİTHAT SANCAR
(Mardin) – Niye rahatsız oluyorsun, bir selam gönderiyor. Bundan rahatsız
olunur mu? Biraz vicdan, biraz insaf ya!
BAŞKAN – Sayın
milletvekilleri… 
ERTUĞRUL KÜRKCÜ
(Devamla) – Hepinize merhaba. Kalbimizdesiniz, yanımızdasınız, sizinle
birlikteyiz, yüreklerimiz birlikte çarpmaya devam ediyor. Hiç merak etmeyin,
mutlaka ve mutlaka hakkınızı soracağız, hakkınızı alacağız. Bundan emin olun
yoldaşlar! (HDP sıralarından alkışlar) 
AYŞE SULA
KÖSEOĞLU (Trabzon) – Bu ne ya!
ERTUĞRUL KÜRKCÜ
(Devamla) – Ben bu şekilde konuşuyorum. 
ŞAHAP KAVCIOĞLU
(Bayburt) – Şehitleri de an. 
ERTUĞRUL KÜRKCÜ
(Devamla) – Bugün buna odaklanıyoruz. Bugün, 4 Kasım darbesinin yıl dönümü.
Ondan sonraki üç yüz altmış dört gün her şeyi konuşuruz. 
Ve bu arada
Ferhat Encu arkadaşımızın yani milletvekilinizin, milletvekilimizin size
yolladığı mesajı da okuyorum: 
“Halkların
ortaya çıkardığı Rakka zaferinin sıcaklığıyla hepinizi selamlıyorum. 
Bildiğiniz gibi,
biz halkın seçilmişleri olarak bir yıldır zindanlarda siyasi iktidar tarafından
rehin tutulmaktayız. Yürümüş olduğumuz siyaset ve sarf ettiğimiz sözlerden
dolayı iktidar güdümlü yargı tarafından bazılarımıza cezalar verilip bazı
arkadaşlarımızın vekilliği düşürüldü. Hâlâ bu politika ve zorbalık devam
etmekte. Biz biliyoruz ki halkımızla omuz omuza verip ‘Kral çıplak!’ dediğimiz
için cezalandırıldık. Halkımızın özgürlük taleplerini dile getirdiğimiz için,
onlara boyun eğmeyip kürdistan ve Türkiye’de yaptıkları hukuksuzlukları,
zorbalıkları dillendirip karşılarında durduğumuz için buradayız. Eşitliği,
adaleti, demokrasiyi ve özgürlüğü savunduğumuz için rehin alındık. 
Dolayısıyla 4
Kasım 2016 tarihinde yapılan operasyon Kürt halkının ve diğer halkların
iradesine yapılan faşist bir darbedir. Halkların özgürlük talepleri karşısında
korkan zorbalar halkın iradesini gasbederek, rehin tutarak önüne geçmeye
çalıştılar ama nafile. Bu kadar bedel ödeyen bu halk bu mücadeleden asla
vazgeçmeyecektir. Bizler de onların temsilcileri olarak ödemekte olduğumuz bu
bedeli bir onur madalyası olarak görüp onlara layık olmaya devam edeceğiz. Daha
özgür ve demokratik bir ülke için tüm halkımızı mücadele etmeye çağırıyorum.
Umudumuz ve direncimiz diridir. Biz kazanacağız.
 Ferhat
Encu
 Şırnak
Milletvekili” 
(HDP
sıralarından alkışlar) 
HÜSNÜYE ERDOĞAN
(Konya) – Hainler hiçbir zaman kazanamaz.
ERTUĞRUL KÜRKCÜ
(Devamla) – Sevgili arkadaşlar, düşünün, cezaevinde olan ve hâlâ yargılanmayı
bekleyen, hiç biri hakkında herhangi bir hüküm verilmiş olmayan 10
milletvekilimizi buradan selamladığım için nasıl büyük bir öfke ve nefretle
karşılaştım, hepiniz gördünüz. 
Şimdi, nasıl
olacak da bu ülkede, çeşitli toplum kesimlerinin, birbirlerinden farklı
çıkarlara, birbirlerinden farklı düşüncelere, birbirlerinden farklı
hakikatlere, tarihlere, kültürlere, hatta ahlaki anlayışlara sahip insanların
meclisi olarak bu Mecliste bir araya gelinecek. Demokrasiden söz ediyorsak bu
nefret burada kendisine yer bulmamalıdır. Ama eğer demokrasiden başka bir
şeyden söz ediyorsak yani beğenmediğimiz fikirlerin ifade edilmesine rıza
göstermek, bunlara razı olmak, bunlarla bir arada yaşamak, bunları dinlemeye
tahammül etmek zorunda olmak gibi bir terbiyeye sahip olacak isek o zaman bu
ne? Sanıyorum gidişat aslında birincisi istikametindedir. Geniş ve büyük
manevralarla bu hedefe ilerleniyor olması aslında kalpten geçenin bu olduğu
gerçeğini ortadan kaldırmaz. Bütün bunları biliyoruz, bütün bunlarla ilgili
bütün tasavvurları her gün takip ediyoruz. 20 Temmuz 2016’dan beri Türkiye’de
durumun giderek daha kötüye gidiyor olmasından bütün bunların böyle olduğunu
anlıyoruz ama biz Türkiye Büyük Millet Meclisine gelirken halklarımızla
yaptığımız anlaşmaya, sözleşmeye sadık kalacağız. 
Bakın, bu benim
Meclisteki ikinci dönemim. Birinci dönemde konuştuğumdan ya da söylediğimden
daha farklı bir şey söyledim mi size? Ne ise o. Biz buyuz, burada duruyoruz,
başka yerde duramayız, değişemeyiz, bizi değiştiremezsiniz, bize boyun
eğdiremezsiniz, uğraşmayın bununla. Biz size boyun eğdirmeye uğraşıyor muyuz?
Ama şairin dediği gibi bârikayi hakîkat müsâdemeyi efkârdan doğacaksa; gerçeğin
ışığı, şimşeği fikirlerin çarpışmasından doğacaksa burada bir fikir var
beğenseniz de beğenmeseniz de. Bu fikir, Türkiye’de üstün millet, üstün ırk ve
aşağı millet, aşağı ırk olmadığı fikridir. Bunların hepsinin, Türkiye’de
yaşayan bütün halkların eşit hakla temsil edildikleri bir Meclise kavuşmak,
Türkiye'nin, hem hakkı hem ihtiyacıdır. Bu ihtiyacın gerçekleştirilmesi
için varız, buradayız ve bunun için mücadele etmeye devam edeceğiz. Bunu bu
Mecliste sağlayamazsak eğer, bu ihtiyaç ortadan kalkacak değildir. Daha iyisi,
Meclisin kendisini bu ihtiyaca uydurabilmesidir; uyduramıyorsanız, buna
kabiliyetiniz yoksa…
İnanın,
toplum bugüne kadar ne devletler ne meclisler ne liderler ne imparatorlar ne
sultanlardan vazgeçti. Bunların hepsi şimdi tarihin bir yerinde duruyorlar ve
kendisine yeni bir hayat seçtiler. Bu hayatın içinden biz daha ileriye doğru
gitmeye çalışıyoruz. Ama eğer bizi maziye iade etmek için çalışılacaksa yani
sultanın bir buyruğuyla dağıtılabilecek bir Meclis -ki o Meclis bile öyle
değildi- sultanın bir buyruğuyla Fizan’a sürgün edilebilecek vekiller, eğer
beklenilen şey buysa tarihin çarkı geriye dönmez, buna kalkışan herkes tarihin
dersleriyle karşılaşır. Bizim tarihten çıkardığımız ders, değişimin tarihin
değişmez yasası olduğudur. 
Türkiye’yi,
tarihi, kendimizi değiştirerek yeni bir toplumu hep birlikte kurmak ümidiyle
hoşça kalın yoldaşlar, hapishanede değilsiniz, özgür olan sizsiniz. (HDP
sıralarından alkışlar) 
HÜSNÜYE
ERDOĞAN (Konya) - Hainler tarihin çöplüğüne gömülür.
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkanım, “Askerî dönemlerde bile olmayan uygulamalar
bu dönemde oldu.” diyerek Hükûmete sataşmışlardır, cevap vermek istiyorum izin
verirseniz.
BAŞKAN
– Buyurun, iki dakika. (AK PARTİ sıralarından alkışlar) 
FİLİZ
KERESTECİOĞLU DEMİR (İstanbul) – Hükûmet adına, öyle mi?
Bari
siz konuşsaymışsınız…
BÜLENT
TURAN (Çanakkale) – Grubumuza sataştılar Sayın Başkanım.
V.- SATAŞMALARA İLİŞKİN KONUŞMALAR (Devam)
6.- Çanakkale Milletvekili
Bülent Turan’ın, İzmir Milletvekili Ertuğrul Kürkcü’nün 502 sıra sayılı Kanun
Tasarısı’nın birinci bölümü üzerinde HDP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
BÜLENT
TURAN (Çanakkale) - Sayın Başkan, değerli milletvekilleri; hepinizi saygıyla
selamlıyorum.
Az
önceki konuşmacıyı büyük bir üzüntüyle dinledim. Bugün 8 şehidimiz var, isterdim
ki bir kez olsun o şehitlere rahmet dilesin. Epey uzun zamandan beri devletin,
milletin barış süreci talebine rağmen yapılan ihanetlere değinsin. Bu gençlerin
şehadetinden üzüldüğünü ifade etsin. Ancak gördük ki “cezaevindeki vekiller”
dedi, selam gönderdi, onlara “yoldaşlar” dedi ama şehitler hiç gündemimiz
olmadı. 
Sayın Başkan,
değerli milletvekilleri; dokunulmazlığı her gün 40 defa söylüyoruz, bir daha
söylüyorum, “Dokunulmazlığı kaldırın, 80 vekil imza verdik.” diyen sizdiniz.
Biz, Meclis olarak, tüm partiler, dokunulmazlığı kaldırdık; AK PARTİ’li
vekillerin de dokunulmazlığı kaldırıldı, sizin de kaldırıldı. Ben şahsımın da
olmak üzere yargılamalar devam ediyor. Bir partiyi ayıklamak falan değil, tam
aksine her vekile yargı önünde eşit muamele etmek var.
Bunun dışında,
vekillik, her türlü suçu işleme özgürlüğü vermez kimseye. O selam
gönderdiklerinizden birkaç örnek vereyim size. O dediklerinizden biri devlete
ve güvenlik güçlerimize “PKK sizi tükürüğüyle boğar.” dedi mi? Dedi. 6-8 Ekim
gösterileri için “Sokağa çıkın.” dedi mi? dedi. Köy korucularına “Defolup
gideceksiniz, o Keleşler size doğrultulacak.” dedi mi? Dedi. “Hendeklere
faşizmin bayrağını gömeceğiz.” dediler mi? Dediler. Değerli arkadaşlar,
bunların hiçbiri vekillik faaliyeti değildir. Terör örgütünün sözcülüğü
vekillik olamaz. (AK PARTİ sıralarından alkışlar) 
Ben de buradan
sizin selamınızın ötesinde selam gönderiyorum. Ey Yasin Börü, sana rahmet
olsun; ey Kaymakam Muhammet Fatih, sana rahmet olsun; ey Necmettin
Öğretmen, sana rahmet olsun; ey Aybüke Öğretmen, sana rahmet olsun; ey
Eren Bülbül, sana rahmet olsun diyor, hepinizi saygıyla selamlıyorum. Sağ olun,
var olun. (AK PARTİ sıralarından “Bravo” sesleri, alkışlar)
BAŞKAN –
Teşekkür ederim. 
FİLİZ
KERESTECİOĞLU DEMİR (İstanbul) – Sayın Başkan, özellikle parti eş genel
başkanımızı da hedef alarak, partimizi hedef alarak, insanları sokağa çağırmak
ve sanki bu ölümlerden partimiz sorumluymuş gibi bir sataşmada bulunmuştur. 
BAŞKAN –
Milletvekillerinizin söylediklerini söyledi. 
BÜLENT TURAN
(Çanakkale) – İddianame ifadeler Sayın Başkan!
FİLİZ
KERESTECİOĞLU DEMİR (İstanbul) – Milletvekillerimiz böyle bir şey söylemediler.
Hangisini söylediler?
BÜLENT TURAN
(Çanakkale) – Cümle âlem biliyor Sayın Başkan!
BAŞKAN – Nasıl
söylemedi Sayın Kerestecioğlu!
FİLİZ
KERESTECİOĞLU DEMİR (İstanbul) – “Terörün sözcüsü.” dedi, bunun yanı sıra
sataşmada bulundu.
HÜSNÜYE ERDOĞAN
(Konya) – Aç bak! Aç bak da öğren, öğren. 
FİLİZ
KERESTECİOĞLU DEMİR (İstanbul) – Şimdi, burada değerlendirmeyi…
BAŞKAN – Şimdi,
bakın, Sayın Kerestecioğlu, grubunuzu hedef alarak söylediği herhangi bir şey
yok. 
FİLİZ
KERESTECİOĞLU DEMİR (İstanbul) – “Terör örgütünün sözcüsü olarak vekillik
olmaz.” dedi. 
LEYLA ŞAHİN USTA
(Konya) – Evet, “yalan” deyin, “yalan” deyin hadi.
BAŞKAN – Sadece
milletvekillerinizin geçmişte yapmış olduğu, söylemiş olduğu, sarf etmiş olduğu
sözlerden bahsetti. Bunlar da doğru olan sözler.
ERTUĞRUL KÜRKCÜ
(İzmir) – Burası mahkeme değil Sayın Başkan.
FİLİZ
KERESTECİOĞLU DEMİR (İstanbul) – Sayın Başkan, terör örgütünün sözcüsü olarak…
BAŞKAN –
Buyurun, size de iki dakika vereyim.
FİLİZ
KERESTECİOĞLU DEMİR (İstanbul) – Siz hangi hakla “Bunlar doğru olan sözler.”
diyorsunuz? Siz bir hukukçusunuz. “Terör örgütünün sözcüsü olarak” onu mahkûm
ediyor, grup başkan vekili mahkûm ediyor.
LEYLA ŞAHİN USTA
(Konya) – “Yalan” deyin hadi dediklerine.
BAŞKAN – Ben
mahkûm etmiyorum Sayın Kerestecioğlu, benimle tartışmayın. 
FİLİZ
KERESTECİOĞLU DEMİR (İstanbul) – Burası mahkeme değil. 
BAŞKAN - Olan
olaydan bahsediyorum, durum tespiti yapıyorum. 
FİLİZ
KERESTECİOĞLU DEMİR (İstanbul) - Basbayağı mahkûm ediyorsunuz.
BAŞKAN – Mahkûm
etmiyorum, durum tespiti yapıyorum.
FİLİZ
KERESTECİOĞLU DEMİR (İstanbul) - Nasıl bir tespit?
BÜLENT TURAN
(Çanakkale) – Sayın Başkan…
BAŞKAN – Evet,
durum tespiti yapıyorum. Bunları okuduk. 
FİLİZ
KERESTECİOĞLU DEMİR (İstanbul) – Ben “Terör örgütünün sözcüsü olarak vekillik
yapılmaz.” sözü nedeniyle sataşmadan söz istiyorum.
BAŞKAN – Lütfen…
FİLİZ
KERESTECİOĞLU DEMİR (İstanbul) - Veriyor musunuz, vermiyor musunuz?
BAŞKAN –
Buyurun, iki dakika diyorum. 
İkide bir de
“hukukçusunuz” “hukukçusunuz…” Denilmedi mi bunlar? Durum tespiti bu. Mahkûm mu
ediyorum?
FİLİZ
KERESTECİOĞLU DEMİR (İstanbul) – İnanamıyorum çünkü hukukçu musunuz değil
misiniz gerçekten bazen.
BÜLENT TURAN
(Çanakkale) - Sayın Başkan…
BAŞKAN - Ben de
size inanamıyorum, neyse bu hırsınız.
Buyurun. 
7.- İstanbul Milletvekili Filiz
Kerestecioğlu Demir’in, Çanakkale Milletvekili Bülent Turan’ın sataşma
nedeniyle yaptığı konuşması sırasında Halkların Demokratik Partisine sataşması
nedeniyle konuşması
FİLİZ
KERESTECİOĞLU DEMİR (İstanbul) – Bunu genel olarak hukukçular
değerlendiriyorlardır herhâlde Sayın Başkan.
Öncelikle,
gerçekten, hani her sözde aynı hamaseti yapmakta ısrar ediyorsunuz ya…
LEYLA ŞAHİN USTA
(Konya) – Sizden öğrendik, hamaseti sizden öğrendik. 
FİLİZ
KERESTECİOĞLU DEMİR (Devamla) - …bütün gün boyunca burada, Hakkâri’de
kaybettiğimiz askerlerimize ve güvenlik görevlilerine olan üzüntümüzü dile
getirdik. 
HÜSNÜYE ERDOĞAN
(Konya) – Ne zaman söyledin? Az önce söylediniz mi?
FİLİZ
KERESTECİOĞLU DEMİR (Devamla) - Siz burada yoktunuz herhâlde, olduğunuz zaman
dinleseydiniz. 
HÜSNÜYE ERDOĞAN
(Konya) - Siz hamaseti Avrupa Parlamentosunda nasıl yaptığınızı söyleyin
burada!
FİLİZ
KERESTECİOĞLU DEMİR (Devamla) - Gerçekten bir ölü yarışı hâline bu memleketi
getirmek esef verici bir şeydir.
HÜSNÜYE ERDOĞAN
(Konya) – Avrupa Parlamentosunda nasıl hamaset yaptığınızı söyleyin burada!
BAŞKAN – Sayın
Erdoğan… Sayın Erdoğan… Lütfen…
FİLİZ
KERESTECİOĞLU DEMİR (Devamla) – Şimdi, siz istediğiniz kadar devam edin. 
İLYAS ŞEKER
(Kocaeli) – PKK’yı kınıyor musunuz, PKK’yı?
FİLİZ
KERESTECİOĞLU DEMİR (Devamla) - Burada, bu Millet Meclisinde 10 vekil
tutukludur ve onların yıl dönümüdür. 
HÜSNÜYE ERDOĞAN
(Konya) – Yediğiniz içtiğiniz kaba nasıl tükürdüğünüzü söyleyin!
FİLİZ
KERESTECİOĞLU DEMİR (Devamla) - Biz bu nedenle bir gün içerisinde kalkıp bütün
konuşmalarımızı buna vakfediyoruz ve bunu her daim yapıyorsunuz. 
İLYAS ŞEKER
(Kocaeli) – Terör örgütü PKK’yı kınasanız ya!
FİLİZ
KERESTECİOĞLU DEMİR (Devamla) - Size 28 Şubatta “terörist” denildi, bizler
“terörist” mi dedik size? 
HÜSNÜYE ERDOĞAN
(Konya) – Sokağa çıktınız mı? 
FİLİZ
KERESTECİOĞLU DEMİR (Devamla) - Şimdi, bunu demeyi hak ediyor musunuz siz?
Hayır, hak etmiyorsunuz. 
HÜSNÜYE ERDOĞAN
(Konya) – Biz hak ihlaline uğradığımızda neredeydiniz siz?
BAŞKAN – Sayın
milletvekilleri, bir dakika…
FİLİZ
KERESTECİOĞLU DEMİR (Devamla) – Her şeye rağmen hak etmiyorsunuz çünkü burası
yargı makamı değil ama siz yargıyı da kendinize bağladınız…
HÜSNÜYE ERDOĞAN
(Konya) – Biz hak ihlaline uğradığımızda siz nerelerdeydiniz, bir söyler
misiniz. 
FİLİZ
KERESTECİOĞLU DEMİR (Devamla) - …ve vekillerimiz hakkında aslında sadece ifade
ettiklerinden ve dokunulmazlık kapsamında olan sözlerinden dolayı
yargılandıkları hâlde, burada yargı yerine geçmeyi kendinize hak görüyorsunuz. 
LEYLA ŞAHİN USTA
(Konya) – Sen nasıl hak görüyorsun?
FİLİZ
KERESTECİOĞLU DEMİR (Devamla) – Gerçekten, bunu hak görmenizi ben esefle
karşılıyorum Sayın Bülent Turan. 
LEYLA ŞAHİN USTA
(Konya) – Sen ne yapıyorsun?
FİLİZ
KERESTECİOĞLU DEMİR (Devamla) – Size sataşma olarak bunu adlandırıyorsunuz,
sataştığımı ifade edeyim ama bu bir sataşma değil. 
AHMET GÜNDOĞDU
(Ankara) – Milleti silahla tehdit etmek ne zaman vekilin vazifesi oldu?
FİLİZ
KERESTECİOĞLU DEMİR (Devamla) – Bu, gerçekten, buraya gelmeyi hak etmiş olan,
milletin oy verdiği insanların başka bir düzeyde tartışmasını istemektir. Sayın
Ertuğrul Kürkcü bunu yaptı, “Bunu yapmayın.” dedi. Bu Mecliste gerçekten hak
edilen bir tartışma ortamı olmalı. Biz bunu istiyoruz sadece ve vekillerimizle
ilgili olarak da düzgün bir üslup kullanılmasını istiyoruz. 
(Mikrofon
otomatik cihaz tarafından kapatıldı) 
HÜSNÜYE ERDOĞAN
(Konya) – Terör örgütüne yaslanmaktan vazgeçin!
FİLİZ KERESTECİOĞLU
DEMİR (Devamla) – Burası yargı makamı değil. 
BAŞKAN –
Teşekkür ederim. 
HÜSNÜYE ERDOĞAN
(Konya) – Terör örgütüne yaslanmaktan vazgeçin, vazgeçin!
İLYAS ŞEKER
(Kocaeli) – Niye PKK’yı kınamıyorsun?
FİLİZ
KERESTECİOĞLU DEMİR (İstanbul) – Ben neyi kınayıp kınamayacağımı sizin
sözlerinizle yapacak değilim!
İLYAS ŞEKER
(Kocaeli) – Niye kınamıyorsun?
BÜLENT TURAN
(Çanakkale) – Sayın Başkan…
BAŞKAN – Sayın
Turan… 
AHMET GÜNDOĞDU
(Ankara) – O zaman bizim ne deyip ne demeyeceğimize de sen karışma.
BAŞKAN – Sayın
milletvekilleri…
BÜLENT TURAN
(Çanakkale) – Arkadaşlar…
Sayın Başkan,
usul ekonomisi gereği kürsüye çıkmayı talep etmiyorum ancak hamasetse, buradan
el sallayarak cezaevine selam göndermek hamasetin en önde gidenidir. 
İkincisi…
FİLİZ
KERESTECİOĞLU DEMİR (İstanbul) – Göndereceğiz tabii, bizim vekillerimiz. 
ERTUĞRUL KÜRKCÜ
(İzmir) – Sen beni görüştürseydin vekille ben de el sallamazdım. 
BAŞKAN – Ben
sizi dinliyorum Sayın Turan. 
BÜLENT TURAN
(Çanakkale) – Sayın Başkan, isterdik ki Kıymetli Grup Başkan Vekili kürsüye
çıktığında, vekillerin ifade ettiği terör örgütüne yataklık yapma iddiasındaki
iddianame ifadelerinin “Hiçbiri doğru değil.” deseydi ama hepsini okudum tek
tek. 
FİLİZ
KERESTECİOĞLU DEMİR (İstanbul) – Abdullah Zeydan’ın mektubunu okuduk, dedi
kendisi.
BÜLENT TURAN
(Çanakkale) – O ifadeler maalesef, vekillik göreviyle bağdaşmayan kişilerin
söylediği ifadeler. Biz de bu ülkenin demokratik rejim içerisinde her türlü
konuşmasının, fikrinin, ideolojisinin burada tartışılmasını isteriz elbette ama
bir daha söylüyorum, vekillik “O bayrağı buraya gömün.” “Onu oraya vurun.” deme
hakkı vermez kimseye. Her demokratik ülkede benzer ifadeler varsa gereği
yapılır. 
DİRAYET TAŞDEMİR
(Ağrı) – Bu sizin algı operasyonunuz!
BÜLENT TURAN
(Çanakkale) – Amerika’da El Kaide mensubu bir adam bu tartışmayı yaparsa ne
olur? Fransa’da benzer bir terör örgütü mensubu o ifadelerin yarısını kullansa
ne olur? Siz şunu diyorsunuz: “Her türlü eylemin içerisinde olacağız. Her türlü
terör eyleminin ifadelerini kullanacağız ama biz vekiliz, hiçbir şey
yapılmayacak.” Bu hiçbir yerde olmaz. 
Çok teşekkür
ediyorum. 
BAŞKAN – Peki,
teşekkür ederim. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN –
Buyurun. 
FİLİZ
KERESTECİOĞLU DEMİR (İstanbul) – Ben de aslında “Her türlü terör örgütünün
ifadelerini kullanacaksınız.” lafları için sataşmadan söz isteyebilirim ama
gerçekten, bu Meclisin bu hâlinde gereksiz buluyorum bu tartışmayı. 
BAŞKAN – Hakaret
etmeyin Türkiye Büyük Millet Meclisine lütfen. 
FİLİZ
KERESTECİOĞLU DEMİR (İstanbul) – Sayın Grup Başkan Vekili, size cevap vermek
için değil sadece tutanağa geçmesi için iki söz söyleyeceğim. 
BAŞKAN – Ben şu
anda bu Genel Kurulu yöneten Meclis Başkan Vekiliyim, Türkiye Büyük Millet
Meclisinin şu andaki itibarını korumakla mükellefim, lütfen…
BÜLENT TURAN
(Çanakkale) – “O ifadeler yalan.” desin, sevinelim biz de. 
FİLİZ
KERESTECİOĞLU DEMİR (İstanbul) – Evet, vekillerimiz terörle ilgili, bayrakla
ilgili vesaire herhangi bir söz kullanmamıştır, özellikle, bayrakla ilgili. 
HÜSNÜYE ERDOĞAN
(Konya) – Ya, bizim askerimizi, polisimizi tükürükle boğmak neyin ifadesidir
ya; bir söyleseniz bize. 
FİLİZ
KERESTECİOĞLU DEMİR (İstanbul) – Kimsenin bayrakla, cumhuriyetle vesaireyle bir
sorunu yoktur. Bunlar bu şekilde tutanağa girsin lütfen.
BAŞKAN – E,
güzel tabii, ne güzel bir şey.
FİLİZ
KERESTECİOĞLU DEMİR (İstanbul) – Sizin takdirinize mazhar olmak için
söylemiyoruz hiçbir sözümüzü. Bu da tutanağa geçsin. 
HÜSNÜYE ERDOĞAN
(Konya) – Bir söylesenize bize, güvenlik güçlerini tükürükle boğmak ne
demektir? 
DİRAYET TAŞDEMİR
(Ağrı) – Sen bu kadar bağırıyorsun, kesin senin bir derdin var, derdin. 
HÜSNÜYE ERDOĞAN
(Konya) – Haddinizi bilin, haddinizi!
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi'nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN –
Cumhuriyet Halk Partisi Grubu adına Ankara Milletvekili Sayın Bülent Kuşoğlu
konuşacak. 
Sayın Kuşoğlu,
sizin şahsınız adına da bir konuşmanız olduğu için süreniz on beş dakika. 
Buyurun. (CHP
sıralarından alkışlar)
CHP GRUBU ADINA
BÜLENT KUŞOĞLU (Ankara) – Sayın Başkan, değerli milletvekilleri; hepinizi
saygıyla selamlıyorum. 
502 sıra sayılı
-adı çok uzun olduğu için açıklamayacağım- Kanun Tasarısı’yla ilgili Cumhuriyet
Halk Partisi Grubu adına söz aldım. Hepinizi tekrar saygıyla selamlıyorum.
Değerli
arkadaşlarım, her ülkenin sıkıntıları olur, sorunları olur. Özellikle,
ekonomiyle ilgili olarak da sıkıntı her zaman için söz konusu olabilir. Bu
dönem de birçok konuda sıkıntıları var Türkiye'nin ama ekonomiyle ilgili olarak
çok önemli sıkıntıları var, sorunları var. Bu sorunları, sıkıntıları geleneği
olan devletler bir şekilde hallederler. Kendi yapıları içerisinde, geleneksel
yapıları içerisinde, kurumsal yapıları içerisinde bunları hallederler,
çözerler. Sorunu önce teşhis eder, ondan sonra da gereken önlemi alırlar.
Kurumsallaşma diye bir hadise var. Bu, devletler için de geçerli; kurumsallaşma,
şirketler için olduğu kadar devletler için de geçerli. Kurumsallaşmayı
becermiş, hem kadrolarıyla, ekonomi kadrolarıyla hem kurumlarıyla,
bürokrasisiyle sorunu, gelecekteki sorunları da teşhis edip önlem alırlar
devletler, almaya çalışırlar. 
Türkiye’ye
geleyim. Türkiye'nin sorunları yapısal. Özellikle ekonomiyle ilgili
sorunlarımız yapısal sorunlar, basit sorunlar değil. Ekonomi deyince de yanlış
anlaşılabiliyor, kimin sorunu ekonomiyle ilgili? Devletin ekonomisi mi,
vatandaşın ekonomisi mi? Devletin ekonomisi farklı. Devletin ekonomi
anlayışıyla ilgili kendi perspektifinden sorunları farklı. Devlet, öncelikle
kendi içerisindeki bu borçlanma sorununu çözmek zorunda, çok önemli sıkıntıları
var, yatırım yapmak zorunda, tasarruf yapmak zorunda, döviz bulmak zorunda,
devletin aşağı yukarı her alanda sıkıntısı var ekonomiyle ilgili. Ama vatandaşa
bakıyorsun, vatandaşın da benzeri şekilde… “Vatandaş” deyince tabii, adını
koymak lazım. İşçi, esnaf, emekli, memur, iş adamı, herkesin sorunu var,
sıkıntısı var, özellikle de işsizlerin. Bunların sorunları da daha farklı.
Bunlar, zaman zaman devletin ekonomideki sorunlarıyla bu saydığımız vatandaş
kesimlerinin sorunları da birbirleriyle çelişebiliyor. 
Şimdi, bu 502
sıra sayılı Kanun Tasarısı, Hükûmet tarafından bir sıkıntı döneminde,
ekonomiyle ilgili olarak bildiğimiz bir sıkıntı döneminde getirildi. Bu torba
kanun tasarısının biraz önce Sayın Maliye Bakanımız çıktı bu kürsüden tek tek
maddeleriyle ilgili yirmi dakika bir bilgi verdi, kendisini tebrik ediyorum. Geçen
torba kanun tasarısında bu kürsüye çıkıp bilgi vermemişti, bu sefer çıktı,
bilgi verdi, onun için kendisini kutluyorum. Bu Meclise bilgi verilmesi lazım,
doğrusu Maliye Bakanlarının görevi o. Geçen sefer bilgi vermedi nedense, ben de
buradan eleştirdim, bu sefer –sağ olsun- geldi, bilgi verdi. Yalnız, şöyle bir
şey var: Bu sefer bilgi verdi de ne anladı milletvekillerimiz?
Değerli
arkadaşlar, bu kanun tasarısı Türkiye'nin ekonomik sorunlarının, bu yapısal
sorunlarının hangilerini çözüyor? Devletin sorunlarını çözüyor mu? 
MAHMUT TANAL
(İstanbul) – Yok.
BÜLENT KUŞOĞLU
(Devamla) - Devletin borçlanma sorununu, sıkıntısını çözüyor mu? 
MAHMUT TANAL
(İstanbul) – Çözmüyor.
BÜLENT KUŞOĞLU
(Devamla) - Vatandaşın sorunlarını çözüyor mu? Esnafın sorununu çözüyor mu,
artırıyor mu? 
MAHMUT TANAL
(İstanbul) – Artırıyor.
BÜLENT KUŞOĞLU
(Devamla) - İş adamının, işçinin, işsizin, çiftçinin, memurun, bunların
sorunlarını çözüyor mu? Hangi kesimin sorunlarını çözüyor? 
MAHMUT TANAL
(İstanbul) – Zenginlerin sorununu çözüyor.
BÜLENT KUŞOĞLU
(Devamla) - Yani bu torba kanun tasarısı -tamam, getirildi, anlatılıyor,
önümüzdeki hafta da bunun detayına gireceğiz- hangi sorununu çözüyor
vatandaşın? “Şu sorunlarını çözüyor.” diyebilen birisi var mıdır Sayın Maliye
Bakanı da dâhil olmak üzere?
MAHMUT TANAL
(İstanbul) – Var, faizcinin sorununu çözüyor.
BÜLENT KUŞOĞLU
(Devamla) – Şöyle söyleyebilirim Sayın Tanal, bu kanun tasarısı aslında sadece
iktidara biraz zaman kazandırıyor, hiçbir sorununu çözmüyor. Bir süre zaman
kazandırıyor, bir süre sorunları halının altına süpürüyor, erteliyor sorunları,
daha sonra yeni sorunlarla karşılaşmak üzere sıkıntıları artırıyor.
Bu torba kanun
tasarısı değerli arkadaşlar, bilin ki vergi demek, ilave vergi demek. Bu torba
kanun tasarısı bilin ki ilave zam demek. Şimdi, normal olarak Sayın Maliye
Bakanının sunumunda bize ne kadarlık bir vergi ve zam getirdiğini bir etki
analiziyle… Ki kendi iktidarının çıkardığı bir kanuna dayanıyor etki analizinin
yapılması, her kanunun ona dayanması, etki analizine dayanması ama o etki
analizini vermedi sağ olsun bize, ısrarlarımızla küçük bir not gönderildi. Buna
göre 40 milyar mı vatandaştan, farklı kesimlerden vergi alıyoruz, zam alıyoruz;
50 milyar mı, tam olarak bilmiyoruz ama vatandaşın sırtına vergi ve zam yüklediği
kesin. Vergi ve zam yüklüyor, vatandaşı daha da sıkıntılı hâle sokuyor ama ne
oluyor? Devlete bir süre daha kazandırıyor, daha doğrusu iktidara bir süre daha
kazandırıyor.
Etki analizi
yapılmadığı için biz de Hükûmetten aldığımız, iktidardan aldığımız rakamlara
güvenerek burada eleştiriler yapamadığımız için tam olarak bilmiyoruz. Ama şunu
söyleyebilirim. Bu torba kanun tasarısı bu anlamda etik de değil, bu anlamda
insan odaklı da değil. Vatandaşın ve ekonominin sorunlarını çözebilen bir şey
değil, özellikle bunu belirtmek istiyorum.
Peki, kime ne
kadar yük getiriyor, hangi kesimlere ne kadar yük getiriyor bunu da
rakamlandıramıyoruz bu etki analizi yapılmadığı için. Hükûmetin gerçek anlamda
ne kadar kazancı olacak onu da tam olarak bilemiyoruz. Ya, o kadar garip ki, bu
meşhur MTV var biliyorsunuz, önce “yüzde 40” diye Sayın Bakan açıkladı,
tepkiler olunca sanki iktidarın, Cumhurbaşkanımızın ve AK PARTİ Genel
Başkanının haberi yokmuş gibi o 40’ı 25’e düşürdü, hâlbuki yüzde 40 yapılırken
kendi bilgisi dâhilinde yapılmıştı. Ama, güzel bir manevrayla sanki bilgisi
yokmuş gibi, sadece bütün suç Hükûmette ya da Sayın Maliye Bakanındaymış gibi
“Yüzde 40 indirildi, 25’e düşürdük.” dediler; hiç ilgisi yok tabii. Aslında,
Sayın Cumhurbaşkanı konuyu en baştan biliyordu, onun talimatıyla bu şekilde
yapılmıştı, “indirildi” dedi. 
Bir de şu durum
var: Sayın Başbakan da bir açıklama yaptı, bu torba kanun ve bütçeyle ilgili
olarak dedi ki: “Bundan sonra debdebe ve şaşaa dönemi bitmiştir, bundan sonra
tasarruf dönemine giriyoruz Hükûmet olarak. Bundan sonra bilin ki kemerleri
sıkacağız.” Şaşırdım hakikaten yani Sayın Başbakan bunu söylüyor ama bu
tasarruf nasıl yapılacak, kim tasarruf yapacak, Hükûmet mi tasarruf yapıyor?
Baktım, şimdi, biz Plan ve Bütçe Komisyonunda, yukarıda bütçeyi görüşüyoruz,
geçen yılın bütçesine yani içinde bulunduğumuz yılın bütçesine göre yüzde
30’dan fazla bir artış yapılmış bütçede, yüzde 30’dan fazla. Şimdi tasarruf
yapıyorsan bütçeni küçültürsün, nasıl bir anlayıştır daha büyük bir bütçe
yapıyorsun, daha fazla vergi topluyorsun, daha fazla harcama yapıyorsun;
tasarrufa yönelik bir bütçe değil bu. Bu torba kanun da tasarrufa yönelik
değil. Nasıl bir tasarruf anlayışı var? Sayın Başbakanının dediğini ben burada
bulamadım. 
ÖMER FETHİ GÜRER
(Niğde) – Söylediğinin tersini yapıyorlar, ondandır. 
BÜLENT KUŞOĞLU
(Devamla) – Bu biraz önce anlatmaya çalıştığım konuya da tekrar geleyim. MTV’de
yüzde 40 denildi, tepkiler oldu, “Düşürüldü, yüzde 25 yapıldı.” dendi, biraz
sonra anlatacağım onu ama… Orada tam bir hesaplama yapılamadan hemen torbada
Hükûmet tasarısında olmayan bir hüküm getirildi, kurumlar vergisine yüzde 10
zam yapıldı. Ya, daha beş altı ay önce “Kurumlar vergisini biz yüzde 5’e
indireceğiz.” demişlerdi. 
MALİYE
BAKANI NACİ AĞBAL (Bayburt) – Yok canım. 
BÜLENT
KUŞOĞLU (Devamla) – Ne oldu? Birdenbire yüzde 10 zam yapıldı. 
MALİYE
BAKANI NACİ AĞBAL (Bayburt) – Yok canım, demedik öyle bir şey. 
BÜLENT
KUŞOĞLU (Devamla) - Evet, iktidarın bazı mensupları “Yüzde 5’e kadar
indireceğiz.” dediler Sayın Bakanım. 
MALİYE
BAKANI NACİ AĞBAL (Bayburt) – Açıklamaya yetkili olan benim; ben de öyle bir
şey demedim. 
BÜLENT
KUŞOĞLU (Devamla) – Açıklamaya yetkili olan çok var sizde. 
MALİYE
BAKANI NACİ AĞBAL (Bayburt) – Olur mu canım, Maliye Bakanı olarak ben açıklarım.

BÜLENT
KUŞOĞLU (Devamla) – Şimdi, “Kurumlar vergisini düşüreceğiz.” diyorsunuz, sizin
getirdiğiniz, Hükûmet olarak bakanların ve Başbakanın imzaladığı tasarıda böyle
bir şey yok. MTV, Motorlu Taşıtlar Vergisi güya tabii o da tam öyle değil ama
40’tan 25’e düşürülünce kurumlar vergisine birdenbire zam yapıyorsunuz, yüzde
10 zam yapıyorsunuz. Ee, peki, bu ne perhiz bu ne lahana turşusu? Bu,
tasarrufları mı artırıyor? Bu, debdebe ve şaşaayı mı azaltıyor? Neye hizmet
ediyor bunu anlamak mümkün değil, ben anlayamadım. 
Sayın
Bakan birçok maddeyle ilgili olarak dedi ki anlatmaya çalıştı; işte “Alacağın
aslını alıyoruz, 406 sayılı Kanun’la ilgili olarak ihtilafları ortadan
kaldırıyoruz.” Sayın Bakanım, bu, Maliyenin bir anlamda pes etmesidir.
Yıllardır uğraşıyorsunuz “hazine payı” adı altında bu iletişim şirketlerinden
bir şeyler almaya çalışıyorsunuz -bunun tutarı, toplamı milyarları buluyor,
birkaç milyarı buluyor- ama kaybediyorsunuz; ondan sonra diyorsunuz ki “Ben bir
af çıkarayım, bunu farklı hâle getireyim.” Ee, bu, Maliye Bakanlığının pes
etmesidir doğrudan doğruya maalesef. Bu, bir anlamda başarısızlıktır,
itiraftır.
MALİYE
BAKANI NACİ AĞBAL (Bayburt) – Gayet başarılıyız alacaklarımızı tahsil etmekte,
merak etmeyin. 
BÜLENT
KUŞOĞLU (Devamla) – Başarılı olmanızı biz dileriz.
MALİYE
BAKANI NACİ AĞBAL (Bayburt) – Teşekkür ederiz. 
BÜLENT
KUŞOĞLU (Devamla) – Bu ülke için öyle olması lazım ama başarıyı arıyorum
bulamıyorum. 
MURAT
EMİR (Ankara) – Bak, karıştı; kâğıtlarda bile yok başarı!
BÜLENT
KUŞOĞLU (Devamla) – Evet. 
MALİYE
BAKANI NACİ AĞBAL (Bayburt) – O kâğıtlarda nerede başarı? Yok o kâğıtlarda
başarı.
MURAT
EMİR (Ankara) – Olsaydı orada yazardı emin olun!
MALİYE
BAKANI NACİ AĞBAL (Bayburt) – O sizin kâğıtlarınız, bizim kâğıtlarda…
MURAT
EMİR (Ankara) – Bir rakamı bile söylemediniz, benden esirgediniz Sayın Ağbal. 
BAŞKAN
– Sayın Kuşoğlu, devam edin lütfen. 
BÜLENT
KUŞOĞLU (Devamla) – Şimdi, MTV ile ilgili olarak girdik, şöyle bir rakam
vereyim: Bakın, vakit kaybetmemek için hemen giriyorum. Çıkarttık, eski
oranlarla kıyaslayınca sadece 1300 cc’lik motor hacminin altında olan ve
vergisiz değeri 40 bin liranın altında olanlarda yüzde 15’lik bir zam var,
ondan sonra 70 bin liranın küçüğüyle başlıyor, 26,5 zam, ondan sonra 38,1’lik,
ondan sonra tekrar 26’lık, 37,5’luk, 50’lik zamlar hâlinde devam ediyor yani
ortalaması aslında tekrar yüzde 40’a geliyor değerli arkadaşlar. Yani şöyle bir
manevra yapılmış: “Biz 40’tan vazgeçiyoruz, tepki geldi, 40’tan vazgeçtik, 25’e
indirdik.” Ama görüyorsunuz aslında yine 40 ortalaması ama öyle duyuruluyor, bu
arada kurumlar vergisine de yüzde 10 zam yapılıyor. Bu kadar başarılı
olunabilir. Yani “başarı” diyorsak işte buradaki manevrayla başarılı olunmuştur
ve vatandaş sanki ikna edilerek daha fazla vergi alınmıştır vatandaştan, konu
bu. 
ÖMER FETHİ GÜRER
(Niğde) – Mehmet Şimşek bile anlamamış beni, televizyonda yanlış anladı.
MALİYE BAKANI
NACİ AĞBAL (Bayburt) – Merak etmeyin, başarımıza devam ediyoruz.
BÜLENT KUŞOĞLU
(Devamla) – Demin Ankara Milletvekili Sayın Murat Emir Sayın Bakanımıza bir
soru sordu. Varlıkların millî ekonomiye kazandırılmasıyla ilgili bir kanunu
burada geçen yıl kabul etmiştik. Yani yurt dışında ve Türkiye'de şu anda kara
para dediğimiz ya da kayıtlı olmayan meblağların döviz, altın, varlık,
gayrimenkul her tür varlığın ekonomiye kazandırılması gerekiyordu, bir kanun
çıkarttık. Sayın Maliye Bakanına soruyorum: Bütçede 2 kere sordum, burada Sayın
Emir sordu. Ya, kaç kişi bundan istifade etti, ne kadar para geldi, ne kadar
döviz geldi, cevap yok. Bilemiyoruz. Yani bir Maliye Bakanı bunu bilmez mi? 
MURAT EMİR
(Ankara) – Sarayın muhasebecisi belki biliyordur.
BÜLENT KUŞOĞLU
(Devamla) – Tamam, bankalara beyanda bulunulmuştur, vergi dairelerine beyanda
bulunulmuştur ama Maliye Bakanlığı bunu bilir, bir devlet bunu bilir. Bir
devletin bunu bilmemesi mümkün değil. Bir Maliye Bakanının da “Ben bilmiyorum.”
demesi züldür. 
ENGİN ALTAY
(İstanbul) – Devlet tefessüh etmiş Beyefendi, devlet tefessüh etmiş. 
BÜLENT KUŞOĞLU
(Devamla) – Maalesef, maalesef… Ne diyeceğimi bilemiyorum. 
MALİYE BAKANI
NACİ AĞBAL (Bayburt) – Siz “kara para” diyorsunuz, kara para değil ki.
BÜLENT KUŞOĞLU
(Devamla) – Gerçekten bu kadar önemli bir konu; varlıklar ekonomiye
kazandırılmış, kim ne kadar bir varlık kazandırmış, bundan haberimiz yok ve Maliye
Bakanlığının da haberi yok maalesef. 
Burada, bir de,
birinci bölümde kış saatiyle ilgili çok önemli bir uygulama var, bu
kanunlaştırılıyor Danıştayın iptal ettiği. Hâlbuki onunla ilgili olarak
açıklama istedik. Bakanlık yetkilileri bize şöyle bir rapor verdi: “İşte, vücut
saati, şu saati, bu saati…” Ya, sonuç olarak geçmiş yıllarda yapılan tasarruf
neydi bu yaz saati uygulaması varken, şimdi nedir, bunu bir türlü
anlatmıyorlar. 
(Mikrofon
otomatik cihaz tarafından kapatıldı) 
BÜLENT KUŞOĞLU
(Devamla) – Sayın Başkan, bir dakikam olabilirse… 
BAŞKAN – Peki,
ek süre vereyim size bir dakika.
Tamamlayın
lütfen Sayın Kuşoğlu.
BÜLENT KUŞOĞLU
(Devamla) – Çok teşekkür ederim Sayın Başkanım.
Sonunda EPDK
yetkilileri bir rakam verdi. Size çok kısaca okumak istiyorum, bilmemiz lazım:
2012 242 milyar kilovatsaat; 2013 248 milyar kilovatsaat, 6 milyar
kilovatsaatlik bir artış var 2012’den 2013’e; 2013’ten 2014’e 9 milyar
kilovatsaatlik, 2014’ten 2015’e 6 milyar kilovatsaatlik yani ortalama 6-7
milyar kilovatsaat her yıl bu yaz saati dolayısıyla bir artış oluyor. Biz bu
yaz saati uygulamasını yapmadık, ne oldu biliyor musunuz? 15 milyar
kilovatsaatlik bir artış var. Ya, bu raporların ne ilgisi var? Ondan sonra da
üniversite yazmış, şöyleymiş, böyleymiş, bilmem ne tarifesi, gece tarifesi,
gündüz tarifesi… Yok böyle bir şey. İşte, çok basit bir şekilde… Bu nedir
biliyor musunuz? Bu elektrik şirketlerine para kazandırmaktır, olay bu.
Teşekkür
ediyorum, saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Kuşoğlu.
Sayın Turan, söz
istemişsiniz buyurun.
BÜLENT TURAN
(Çanakkale) – Sayın Başkanım, 60’a göre bir dakika rica ediyorum. 
BAŞKAN – Buyurun
yerinizden.
VI.- AÇIKLAMALAR (Devam)
27.- Çanakkale Milletvekili Bülent
Turan’ın, İstanbul Milletvekili Filiz Kerestecioğlu Demir’in sataşma nedeniyle
yaptığı konuşmasındaki bazı ifadelerine ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; az önce konuşmamda
“‘Hendeklere faşizmin bayrağını gömüp özgürlüğün bayrağını dikeceğiz.’ demek
vekillik değildir, bu suçtur, cezası gerekir.” demiştim. 
BAŞKAN – Evet.
BÜLENT TURAN
(Çanakkale) – HDP'nin Grup Başkan Vekili Sayın Kerestecioğlu “Asla böyle bir
şey söylenmedi.” demişti. Çok zor değil, internetten baktım, HDP'li vekilin,
duyuyorsanız… 
(Hatibin cep
telefonundan bir ses kaydı dinletmesi)
ENGİN ALTAY
(İstanbul) – Hani bunlar yasaktı, yanlıştı bunlar?
MURAT EMİR
(Ankara) – Huzur bozucu materyal bu Sayın Başkan. Çıkarılma cezası
vermelisiniz. 
ENGİN ALTAY
(İstanbul) – Disipline göre işlem yapılmasını talep ediyoruz. 
BAŞKAN – Bunu
söyledik, Sayın Kerestecioğlu çok tepki gösterdi.
BÜLENT TURAN
(Çanakkale) – Sayın Başkan, dolayısıyla o söylediğimizin doğru olduğunu
gösteren ufak bir video kaydıydı. Bundan CHP’nin niye rahatsız olduğunu anlamış
değilim yani inanın şaşırıyorum bazen. 
Şu açıdan
söylüyorum: Hiçbir vekilin…
MURAT EMİR
(Ankara) – Hayır, İç Tüzük’e ısrarla yazdınız. Biz “Bu olsun.” dedik, siz
“Olmasın.” dediniz diye itiraz ediyoruz. 
BAŞKAN –
Dinliyorum ben sizi.
BÜLENT TURAN
(Çanakkale) – …cezaevinde olmasını hiçbir insan istemez ama bu suçlar, bu
ifadeler vekillikle bağdaşan işlemler değildir. Takdir mahkemelerindir.
Teşekkür
ediyorum Sayın Başkanım.
BAŞKAN –
Teşekkür ederim. 
FİLİZ
KERESTECİOĞLU DEMİR (İstanbul) – Ben de aynı şeyi söylüyorum: Takdir
mahkemelerindir.
BAŞKAN – Ne
güzel. “Takdir mahkemenin.” deniliyorsa ne güzel. 
FİLİZ
KERESTECİOĞLU DEMİR (İstanbul) – Tabii, bağımsız yargının, sizin kuşatmanız
altında olan mahkemelerin değil. 
BAŞKAN – Ben
durum tespiti yaptım yalnız. Bakın, yaptığım durum tespitini Sayın Turan ispat
etti. Ben yargısız infaz yapmadım. Lütfen, beni ön yargılı dinlemeyin.
FİLİZ
KERESTECİOĞLU DEMİR (İstanbul) – Sayın Başkan, siz buradan birçok kez vekillere
“hain” “katil” “terörist” denmesine hiçbir şekilde itibar zedeleyici olarak
bakmadınız. O yüzden, tarafsız yönetmiyorsunuz. Sizi ben hukukçulara havale
ediyorum. 
BAŞKAN – Ben
sizin siyasetinizin veya politikalarınızın aracı olmam. Lütfen… 
Sayın Altay,
sizi dinliyorum.
Buyurun.
ENGİN ALTAY (İstanbul)
– Vazgeçtim Sayın Başkan.
BAŞKAN – Peki,
teşekkürler.
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi'nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN – Şahsı
adına son olarak Bayburt Milletvekili Sayın Şahap Kavcıoğlu konuşacak.
Buyurun Sayın
Kavcıoğlu. (AK PARTİ sıralarından alkışlar) 
ŞAHAP KAVCIOĞLU
(Bayburt) – Sayın Başkan, çok kıymetli Bakanım, değerli milletvekillerimiz;
öncelikle hepinizi saygıyla selamlıyorum. 
502 sıra sayılı
Bazı Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı üzerine söz almış bulunuyorum. Öncelikle, bugün
Hakkâri’nin Şemdinli ilçesinde Türkiye'ye sızmak isteyen teröristlerle çıkan
çatışmada şehit olan evlatlarımıza Allah'tan rahmet diliyorum. 
Bölgede yapılan
operasyonlar çerçevesinde öldürülen teröristlerin üzerinde ABD’nin terörist
grup diye nitelendirmediği YPG’ye verdiği silahların çıkması, bu durum, ABD’nin
aslında terör örgütlerine ne kadar destek verdiğini gösteren önemli bir
olaydır. 
Bugün yine
burada, dışarıdaki bu güçlerden destek alarak buraya çıkıp Türkiye'de bugün 8
şehidimiz varken bu 8 şehidimizle ilgili bir çift söz söylemeden buradan bu
terörist gruplara destek veren ve sözde milletvekili olarak hapiste olan,
adalete, mahkemelere güvendiğini söyleyenlerin burada çıkıp buradan onlara
selam çakması, meydan okuması doğru değildir. Burası Türkiye Cumhuriyeti’nin
Meclisidir. Buradan hiçbir şekilde 8 şehidimizin olduğu gün kimseye meydan
okutmayız. Aynı şekilde bunu dünyada, diğer raporlarda da görüyoruz, dışarıdaki
güçlerden destek alarak bu şekilde cesaretlenmenizi gerektirecek hiçbir durum yoktur.
Bunu da size ifade edeyim. 
FİLİZ
KERESTECİOĞLU DEMİR (İstanbul) – Asın hepimizi rahat edin.
ŞAHAP KAVCIOĞLU
(Devamla) – Şimdi, esas konumuza gelince, bugün burada sadece bir torba yasa
kanunundan bahsetmiyoruz, torba yasayla ilgili çok eleştiriler geliyor,
doğrudur, içinde farklı konularla ilgili yasalar da bulunuyor ama bizim -dün de
ifade ettik- Hükûmet olarak en önemli özelliklerimizden bir tanesi olabilecek
ihtimale karşı, çıkacak krizlere karşı, çıkacak sorunlara karşı önceden ve
hızlı ve etkin karar almamızdır. Dolayısıyla, bu torba yasada, biraz önce
söylendiği gibi, tam aksine, sosyal sorumluluk katkısı yüksek, insanlarımızın
refah düzeyine direkt etkisi olacak bir düzenlemelerden bahsediyoruz. Bakınız,
sadece zamanımız kısıtlı olduğu için bazı kalemlerden bahsedeceğim, bu mevcut
durumda vergi tarifeleri dolayısıyla 2017 yılında asgari ücretin 1.400 TL’nin
altına düşeceği dönemler olacaktır; yapılan düzenlemede sağlanacak asgari geçim
indirimiyle bu durum ortadan kaldırılıyor. Yine, reel sektörde organize
sanayilerle, küçük sanayi siteleriyle ilgili kronikleşmiş sorunların bu torba
yasada giderildiğini görüyoruz. Yine, öğrencilerimizi kapsayan, yine, kira
geliri olan vatandaşlarımıza katkı yapacak maddeleri görüyoruz. Yine, ülkemizde
on beş yıl öncesinden bugüne kadar refah seviyesi yükselirken tüm halkı
kapsayacak internetle ilgili düzenlemeleri görüyoruz. 
Yine, 6183
sayılı Amme Alacaklarının Tahsil Usulü Hakkında Kanun’da yapılan değişiklikler,
tamamen, vatandaşın normaldeki uygulamalarda yaşadığı sıkıntılarda, özellikle
55, 56, 58’inci maddelerde -detaya girmiyorum zaman kısıtlı olduğu için- yedi
günlük sürelerin on beş güne çıkarılarak kolaylıklar sağlandığını görüyoruz.
Yine, birçok
değişikliğin yanında, terörle önemli bir mücadele veren Hükûmetimizin bu torba
yasayla beraber bu vergi gelirleriyle önemli bir destek sağlayacağını
görüyoruz.
Şimdi, bu torba
yasayla ilgili tabii çok detaylı konuşulacak ama burada zaman kısıtlı olduğu
için çok fazla ifade edemiyoruz. 
Yine, geçen
Tekirdağ Belediye Başkanının ve CHP Sözcüsü Bülent Tezcan’ın Cumhurbaşkanımızla
ilgili söylediği “faşist diktatör” kelimesini, ifadesini burada tekrar
kınıyorum. Bugün CHP Genel Başkanı tarafından bütün milletvekillerine “Bunun
arkasında durun, bunu savunun.” söylemlerini de buradan kınıyorum. Biz halkının
yüzde 52 oyuyla gelmiş, benim kendi şehrimde, demokrasiye âşık bir toplum
olarak, demokrasinin her zaman yanında olan bir toplum olarak, yüzde 82’yle
seçilmiş bir Cumhurbaşkanına…
(Mikrofon
otomatik cihaz tarafından kapatıldı) 
MURAT EMİR
(Ankara) – Esad yüzde 92’yle seçildi, haberiniz olsun.
ŞAHAP KAVCIOĞLU
(Devamla) – …yüzde 82 oy verilmiş bir Cumhurbaşkanına “diktatör” denmesini de
kınıyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür
ederim.
FİLİZ
KERESTECİOĞLU DEMİR (İstanbul) – Sayın Başkan…
ENGİN ALTAY
(İstanbul) – Sayın Başkan…
BAŞKAN – Buyurun
Sayın Altay.
ENGİN ALTAY
(İstanbul) – 60’a göre söz talep ediyorum Sayın Başkan.
BAŞKAN –
Buyurun, yerinizden, bir dakika.
VI.- AÇIKLAMALAR (Devam)
28.- İstanbul Milletvekili Engin Altay’ın,
Bayburt Milletvekili Şahap Kavcıoğlu’nun 502 sıra sayılı Kanun Tasarısı’nın
birinci bölümü üzerinde şahsı adına yaptığı konuşmasındaki bazı ifadelerine
ilişkin açıklaması
ENGİN ALTAY
(İstanbul) – Sayın Milletvekilimin refleksini anlayışla karşılıyorum. Tekrar
altını çiziyorum: Cumhurbaşkanı da Cumhuriyet Halk Partisine bütün olarak, daha
önce, Bülent Tezcan’dan önce, bizden önce “faşist” dedi. Cumhurbaşkanı CHP’ye
“faşist” dedi diye CHP faşist olmaz ama biz Türkiye’nin yaşadığı şu hâle,
OHAL’e, KHK’lere baktığımız zaman, cezaevlerindeki gazetecilere,
cezaevlerindeki milletvekillerine baktığımız zaman Türkiye'de bir faşizm
rejiminin olduğu kanaatini taşıyoruz, taşımaya da devam edeceğiz.
Saygılar
sunarım. 
FİLİZ
KERESTECİOĞLU DEMİR (İstanbul) – Sayın Başkan…
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, bu konuyu bu hafta çok fazla tartıştık. Bir
daha diyorum: Demokratik rejim içerisinde, anayasal sistem içerisinde
olağanüstü hâl ilan edilmiştir, bunun gereği yerine getiriliyordur. 
ENGİN
ALTAY (İstanbul) – İyi, güzel.
BAŞKAN
– Türkiye faşist bir ülke değildir, ben de bunu son nokta olarak söyleyeyim.
ENGİN
ALTAY (İstanbul) – Sayın Başkan, sizin bu tartışmalara katılma hakkınız yok. 
BAŞKAN
– Buyurun Sayın Kerestecioğlu.
ENGİN
ALTAY (İstanbul) – Yüz kere söyledim size.
BAŞKAN
– Sizi dinlemeyeceğim.
ENGİN
ALTAY (İstanbul) – Dinlemeyin. İşinizi yapın, İç Tüzük’e uyun. 
BAŞKAN
– Dinlemiyorum zaten, görüyorsunuz.
Buyurun
Sayın Kerestecioğlu.
ENGİN
ALTAY (İstanbul) – Böyle bir hakkınız yok sizin. 
BAŞKAN
– Var. 
ENGİN
ALTAY (İstanbul) – Yok.
BAŞKAN
– Anayasa’nın 94’üncü, İç Tüzük’ün 64’üncü maddesini oku.
ENGİN
ALTAY (İstanbul) – Aç, 64’ü oku, 64’ü oku! Bir daha oku.
BAŞKAN
– Oku da öğrenirsin var mı yok mu.
ENGİN
ALTAY (İstanbul) – Yok, bin kere söyledik yahu, bu hakkınız yok.
BAŞKAN
– Buyurun Sayın Kerestecioğlu, sizi dinliyorum.
MÜCAHİT
DURMUŞOĞLU (Osmaniye) – Sakin, sakin.
ENGİN
ALTAY (İstanbul) – Yok ama yahu, her konuya da Başkan müdahil olmaz ki
kardeşim. Allah Allah!
BAŞKAN
– Türkiye Cumhuriyeti söz konusu olunca her zaman cevap vereceğim. (AK PARTİ
sıralarından alkışlar) 
ENGİN
ALTAY (İstanbul) – Türkiye Cumhuriyeti’ni ben senden daha iyi savunurum.
BAŞKAN
– Evet, siz “Türkiye Cumhuriyeti’nde faşizm var.” dediniz.
ENGİN
ALTAY (İstanbul) – Sen bizi Türkiye Cumhuriyeti aleyhine laf söylemekle itham
ediyorsun. Böyle bir hakkın yok senin.
BAŞKAN
– Ben de bunu kabul etmediğimi belirtiyorum. Bir daha söyleyin, bir daha kabul
etmeyeceğim.
ENGİN
ALTAY (İstanbul) – Ne söyledin az önce? Hayret bir şey ya!
BÜLENT
TURAN (Çanakkale) – Türkiye'de demokratik bir rejim var.
ENGİN
ALTAY (İstanbul) – Var, var, tabii var!
BÜLENT
TURAN (Çanakkale) – Teşekkür ederiz.
ENGİN
ALTAY (İstanbul) – Hayret bir şey ya!
BAŞKAN
– Buyurun Sayın Kerestecioğlu.
FİLİZ
KERESTECİOĞLU DEMİR (İstanbul) – Az önce konuşan hatip, sanki, cezaevinde olan
milletvekillerimiz hâlen dokunulmazlığı olan, hâlen vekil olan
milletvekillerimiz değilmiş de bir örgüt üyesiymiş gibi “Biz buradan kimseye
meydan okutmayız, burası Türkiye Cumhuriyeti.” dedi. Biz de bu Türkiye
Cumhuriyeti’nin vatandaşlarıyız, sataşmadan dolayı söz istiyorum.
BAŞKAN
– Kimseye buradan...
FİLİZ
KERESTECİOĞLU DEMİR (İstanbul) – Evet “Meydan okutmayız.” dedi.
BAŞKAN
– “Meydan okutmayız.” dedi, siz meydan okumadınız ki size sataşma olarak söz
vereyim.
HÜDA
KAYA (İstanbul) – Bize dendi.
BAŞKAN
– “Okuduk.” diyorsanız, buyurun iki dakika.
MEHMET
MUŞ (İstanbul) – Kime meydan okumuşlar onu söylesin.
BÜLENT
TURAN (Çanakkale) – Yerinden konuşmak istiyor Sayın Başkanım.
BAŞKAN
– Sataşmadan söz istediler kendileri.
Buyurun.
FUAT
KÖKTAŞ (Samsun) – Meydan mı okudular da daha önceden?
FİLİZ
KERESTECİOĞLU DEMİR (İstanbul) – Evet, meydan okuduk.
FUAT
KÖKTAŞ (Samsun) – Az önce meydan mı okudular size de görev addettiniz ya?
FİLİZ
KERESTECİOĞLU DEMİR (İstanbul) – Evet, meydan okudular.
BAŞKAN
– Buyurun.
V.- SATAŞMALARA İLİŞKİN KONUŞMALAR (Devam)
8.- İstanbul Milletvekili Filiz
Kerestecioğlu Demir’in, Bayburt Milletvekili Şahap Kavcıoğlu’nun 502 sıra
sayılı Kanun Tasarısı’nın birinci bölümü üzerinde şahsı adına yaptığı konuşması
sırasında HDP Grubuna sataşması nedeniyle konuşması
FİLİZ
KERESTECİOĞLU DEMİR (İstanbul) – Şimdi, ne yapıp ne yapmayacağımızın ya da
hangi sözü ne şekilde kullanacağımızın ayarını başka partilerden -burada hangi
parti olursa olsun- ya da Meclis Başkan Vekilinden alacak değiliz. Hepimiz
belli bir eğitimden geçmişiz, gelmişiz buraya, seçilerek gelmişiz, halkımızı
temsil ediyoruz, o temsil iradesini hangi sözlerle yansıtacağımızın kararını da
biz veririz. Bu kimsenin haddine değildir. Sonuçta, biz, cezaevindeki
vekillerimize selam gönderme hakkına sahibiz. Eğer onlarla görüşemiyorsak hele,
selam gönderme hakkına her konuşmamızın başında sahibiz. Burada ikili oynamasın
kimse. Kalkıp “Yasama faaliyetine devam ediyorlar.” deyip, ondan sonra onların
tek sözünü buraya yansıtmayıp, buradan da bizim onların sözünü yansıtmamızı
engellemek ya da onlara selam söylemek meydan okumaksa, meydan okuyoruz. 
BÜLENT TURAN
(Çanakkale) – Ciddiye almadık meydan okumanızı.
FİLİZ
KERESTECİOĞLU DEMİR (Devamla) - Hani derler ya “Türkiye İşçi Partisine ne
yapıldıysa bu memlekette, daha sonra 1990’larda Orhan Doğanlara, Leyla Zanalara
ne yapıldıysa şimdi aynı.” Hani, sevgili Selma Irmak’ın dediği gibi
“Tekerrürden ibaret olan bir tarihi yaşatmaya çalışıyorsunuz.” Yaşatın,
buyurun.
BÜLENT TURAN
(Çanakkale) – Hiç alakası yok.
FİLİZ
KERESTECİOĞLU DEMİR (Devamla) - Ama bu ilerleme değildir, bu gerilemedir, bu
başka bir şey değil. Ve nasıl diyorlarsa “Biz halkız, yeniden doğarız
ölümlerde.” diye…
MEHMET MUŞ
(İstanbul) – Aynen öyle.
FİLİZ
KERESTECİOĞLU DEMİR (Devamla) - …biz halkız, yeniden doğarız ölümlerde. Ne
kadar yok edilmeye çalışılsak da düşüncemiz, varlığımız hayat bulur, yaşar. Bu
ülkede onlarca şair, onlarca yazar, onlarca milletvekili cezaevlerine atılmış
olabilir, asılanları olmuş olabilir. Biz insanları “Onu astınız iyi ettiniz,
bunu astınız kötü ettiniz.” diye kabul etmedik.
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Kerestecioğlu.
FİLİZ
KERESTECİOĞLU DEMİR (Devamla) - 12 Eylülde, benim tanıdığım Necdet Adalı nasıl
üzüntü verdiyse bana…
BAŞKAN – Sayın
Kerestecioğlu, süreniz bitti, teşekkür ederim. 
FİLİZ
KERESTECİOĞLU DEMİR (Devamla) - …aynı şekilde, Mustafa Pehlivanoğlu da üzüntü
vermiştir. Sizi de birazcık buna davet ediyorum. (HDP sıralarından alkışlar) 
BÜLENT TURAN
(Çanakkale) – Sayın Başkan…
BAŞKAN – Sayın
Turan…
BÜLENT TURAN
(Çanakkale) – Sayın Başkan, hiçbir kimsenin siyasi görüşünden dolayı, vekillik
faaliyetinden dolayı dokunulmazlığın muhatabı olmamıştır. Niçin olduğunu
anlatmaya çalıştım az önce.
Teşekkür
ediyorum Sayın Başkan.
BAŞKAN –
Birleşime beş dakika ara veriyorum.
Kapanma Saati: 20.37
BEŞİNCİ OTURUM
Açılma Saati: 20.39
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 17’nci Birleşiminin Beşinci Oturumunu açıyorum.
502 sıra sayılı
Kanun Tasarısı’nın görüşmelerine devam edeceğiz.
XII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi'nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN -
Komisyon? Yok.
Ertelenmiştir.
2’nci sıraya
alınan 457 sıra sayılı Kanun Tasarısı’nın görüşmelerine başlayacağız.
2.- AB-EFTA Ortak Transit Ortak Komitesinin
20 Mayıs 1987 Tarihli Ortak Transit Rejimine İlişkin Sözleşmeyi Değiştiren
28/04/2016 Tarihli ve 1/2016 Sayılı Kararının Onaylanmasının Uygun Bulunduğuna
Dair Kanun Tasarısı (1/745) ve Dışişleri Komisyonu Raporu (S. Sayısı: 457)
BAŞKAN -
Komisyon? Yok.
Ertelenmiştir.
Bundan sonra da
komisyonların bulunamayacağı anlaşıldığından, alınan karar gereğince, kanun
tasarı ve teklifleri ile komisyonlardan gelen diğer işleri sırasıyla görüşmek
için 7 Kasım 2017 Salı günü saat 15.00’te toplanmak üzere birleşimi
kapatıyorum. 
Kapanma Saati: 20.41




(x) Birleştirilerek görüşülmesi kabul
edilen Meclis Araştırması Önergeleri tutanağa eklidir.


(x) 502 S. Sayılı Basmayazı tutanağa
eklidir.




