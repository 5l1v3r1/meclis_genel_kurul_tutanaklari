



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 11’inci
Birleşim
 25
Ekim 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Konya Milletvekili Mustafa Hüsnü
Bozkurt’un, OHAL süresince yaşanan mağduriyetlere ilişkin gündem dışı konuşması
2.- Ordu Milletvekili Metin Gündoğdu’nun,
27 Ekim Türkmenistan Bağımsızlık Günü’ne ve iki ülke arasındaki ilişkilere
ilişkin gündem dışı konuşması
3.- Siirt Milletvekili Kadri Yıldırım’ın,
Siirt’in kaybedilen inanç turizmi değerlerine ve Siirt’ten İstanbul’a götürülen
Veysel Karani Hazretlerinin Hırka-i Şerifi’nin Siirt’e iade edilmesi
gerektiğine ilişkin gündem dışı konuşması
IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Pervin Buldan’ın, Samsun Milletvekili Erhan Usta’ya grup başkan
vekilliği görevi nedeniyle hayırlı olsun dileğinde bulunduğuna ilişkin
konuşması 
2.- Oturum Başkanı TBMM Başkan Vekili Pervin Buldan’ın,
Başkanlık Divanı olarak Kazan halkını temsilen görüşmeleri takip eden
misafirlere teşekkür ettiklerine ve kanunun Kazan halkına hayırlı olmasını
temenni ettiklerine ilişkin konuşması
V.- AÇIKLAMALAR
1.- İstanbul Milletvekili Didem Engin’in,
ülkede vizyoner ve sürdürülebilir bir gençlik politikası olmadığına, gençlik
sorunlarıyla ilgili vermiş olduğu araştırma önergesinin gündeme alınmasını ve
tüm partilerin destek vermesini beklediğine ilişkin açıklaması
2.- Balıkesir Milletvekili Ahmet Akın’ın,
halkın verdiği vergilerle hizmet üretenlerin hizmet verirken eşit davranmak
zorunda olduklarına ilişkin açıklaması
3.- İstanbul Milletvekili Fatma Benli’nin,
Birleşmiş Milletlerin kuruluşunun 71’inci yıl dönümüne ilişkin açıklaması
4.- Adana Milletvekili İbrahim Özdiş’in, 15
Temmuz darbe girişimi sonrası Adana’da kayyum atanan şirketlerle ilgili bilgi
almak istediğine ve tarımsal sulamada kullanılan elektrik fiyatlarında indirim
yapılıp yapılmayacağını öğrenmek istediğine ilişkin açıklaması
5.- Erzurum Milletvekili İbrahim
Aydemir’in, 25 Ekim 1993'te Erzurum’un Çat ilçesinin Yavi beldesinde yapılan
katliamın 23’üncü yıl dönümüne ilişkin açıklaması
6.- İstanbul Milletvekili Mahmut Tanal’ın,
İstanbul’un Üsküdar ilçesi ile Şanlıurfa’nın Siverek ilçesinin bazı sorunlarına
ilişkin açıklaması
7.- İstanbul Milletvekili Sibel Özdemir’in,
Eğitim Reformu Girişimi ve Türkiye Eğitim Gönüllüleri Vakfının “Çocukların Gözünden
Okulda Yaşam” başlıklı araştırma raporuna ilişkin açıklaması
8.- Niğde Milletvekili Ömer Fethi Gürer’in,
Niğde’nin Çamardı ilçesinin bazı sorunlarına ilişkin açıklaması
9.- Erzurum Milletvekili Orhan Deligöz’ün,
25 Ekim 1993'te Erzurum’un Çat ilçesinin Yavi beldesinde yapılan katliamın
23’üncü ve Türkmenistan’ın bağımsızlığının 25’inci yıl dönümlerine ilişkin açıklaması
10.- İstanbul Milletvekili Ali Şeker’in,
Nasuh Mahruki hakkında yapılan suçlamalara, duvara yazı yazan Cumhuriyet Halk
Partisi Küçükçekmece Gençlik Kolları üyelerine verilen cezaya ve Üniversite
Sporları Federasyonu Başkanı Kemal Tamer’in aday olmasının engellenmesine
ilişkin açıklaması
11.- Manisa Milletvekili Tur Yıldız
Biçer’in, kanunların çocuk istismarlarını önlemekte yetersiz kaldığına ilişkin
açıklaması
12.- Uşak Milletvekili Özkan Yalım’ın, 25
Ekim Âşık Veysel’in doğumunun 122’nci yıl dönümüne ve Manisa-Kula arasındaki yolun
bir an önce bitirilmesini talep ettiğine ilişkin açıklaması
13.- Hatay Milletvekili Hilmi Yarayıcı’nın,
iktidarın baskı ve sindirme politikalarının ülkeyi giderek yaşanmaz bir hâle
getirdiğine ilişkin açıklaması
14.- İzmir Milletvekili Ali Yiğit’in, Foça
Devlet Hastanesine bağlı semt polikliniğinin yılda sadece dört ay hizmet
vermesinin mağduriyetlere yol açtığına ilişkin açıklaması
15.- Bursa Milletvekili Erkan Aydın’ın,
FETÖ’yle ya da terörle mücadelede insan hakları ihlalleri yapılmaması
gerektiğine ve Adalet Bakanlığının tüm işkence ve kötü muamele iddialarını
tarafsız bir biçimde soruşturmasını talep ettiğine ilişkin açıklaması
16.- Manisa Milletvekili Erkan Akçay’ın, 23
Ekim ve 9 Kasım 2011’de Van’da yaşanan depremlerin 5’inci yıl dönümüne, deprem
sonrasında kamu kurum ve kuruluşlarında geçici işçi statüsüyle istihdam edilen
depremzedelerin sorunlarına ve Ziya Gökalp'in ölümünün 92’nci yıl dönümüne
ilişkin açıklaması
17.- Diyarbakır Milletvekili İdris
Baluken’in, 23 Ekim ve 9 Kasım 2011’de Van’da yaşanan depremlerin 5’inci yıl
dönümüne, AKP Hükûmetinin yıkım ve talan politikaları uyguladığına ve Şırnak’ta
evleri yıkılan halkın Kumçatı beldesindeki çadırlarının AKP Hükûmetinin
talimatıyla yıkılmasına ilişkin açıklaması
18.- Manisa Milletvekili Özgür Özel’in,
Oturum Başkanı TBMM Başkan Vekili Pervin Buldan’a yeğeninin vefatı nedeniyle
başsağlığı dilediğine, Samsun Milletvekili Erhan Usta’ya grup başkan vekilliği
görevine seçilmesi nedeniyle başarılar dilediğine, 23 Ekim ve 9 Kasım 2011’de Van’da
yaşanan depremlerin 5’inci yıl dönümüne, Âşık Veysel’in doğumunun 122’nci yıl
dönümüne, Antalya Ticaret ve Sanayi Odasında yaşanan patlamaya, kanun hükmünde
kararnamelerin Meclis gündemine alınması konusunda hassas olduklarına ve Kazan
ilçesine “Kahramankazan” isminin verilmesiyle ilgili kanun teklifinde herhangi
bir iç tüzüksel haklarını kullanmayacaklarına ilişkin
açıklaması
19.- İstanbul Milletvekili Mehmet Muş’un,
Meclisi ziyaret eden Kazan Belediye Başkanı, Kazan Belediye Meclis üyeleri ve Kazan’daki
siyasi partilerin ilçe başkanlarının şahsında tüm Kazan halkına millet adına
teşekkürlerini sunduğuna, darbe gecesi şehit olan tüm vatandaşlara Allah’tan
rahmet, gazilere şifalar dilediğine ve 23 Ekim ve 9 Kasım 2011’de Van’da
yaşanan depremlerin 5’inci yıl dönümüne ilişkin açıklaması
20.- İstanbul Milletvekili Mehmet Muş’un,
Şırnak’ta çadırlarda yaşayan vatandaşlara Valilik tarafından barınma alanlarına
geçmeleri konusunda yardımda bulunulduğuna ve bazı yerleşim yerlerinde
vatandaşların güvenliği açısından sokağa çıkma yasaklarının devam ettiğine
ilişkin açıklaması
21.- Manisa Milletvekili Özgür Özel’in,
kâtip üyelerin Genel Kurulun bilgisine sunulacak her türlü evrakı yazıldığı
şekliyle okumakla yükümlü olduklarına ilişkin açıklaması
22.- Diyarbakır Milletvekili İdris
Baluken’in, kâtip üyelerin metinleri değiştirerek değil yazıldığı şekilde
okumaları gerektiğine ilişkin açıklaması
23.- İstanbul Milletvekili Mehmet Muş’un,
partilerin isimlerinin tescil edilen şekliyle ifade edilmesi gerektiğine
ilişkin açıklaması
24.- Kâtip Üye Balıkesir Milletvekili Sema
Kırcı’nın, Adalet ve Kalkınma Partisinin kısaltılmış adının AK PARTİ olduğuna
ve bu şekilde okumanın doğru olduğuna ilişkin açıklaması
25.- Manisa Milletvekili Özgür Özel’in,
Kâtip Üye Balıkesir Milletvekili Sema Kırcı’nın yaptığı açıklamasındaki bazı
ifadelerine ilişkin açıklaması
26.- Diyarbakır Milletvekili İdris
Baluken’in, Kâtip Üye Balıkesir Milletvekili Sema Kırcı’nın yaptığı
açıklamasındaki bazı ifadelerine ilişkin açıklaması
27.- Manisa Milletvekili Erkan Akçay’ın,
Kâtip Üye Balıkesir Milletvekili Sema Kırcı’nın yaptığı açıklamasındaki bazı
ifadelerine ilişkin açıklaması
28.- Amasya Milletvekili Mehmet Naci
Bostancı’nın, Adalet ve Kalkınma Partisinin kısaltılmış adının AK PARTİ
olduğuna, nezaketen ve hukuken bu şekilde hitap etmek gerektiğine ilişkin
açıklaması
29.- Kâtip Üye Balıkesir Milletvekili Sema
Kırcı’nın, kürsüde okunan metinlerin redakte edilen şekliyle okunduğuna ilişkin
açıklaması
30.- Manisa Milletvekili Özgür Özel’in,
Kazan ilçesine “kahraman” unvanı verilmesiyle ilgili kanun teklifinin
görüşmelerinin izlenebilmesi için bugünkü birleşimde görüşmeler tamamlanana
kadar Meclis TV yayınının devam etmesi gerektiğine ilişkin açıklaması 
31.- Manisa Milletvekili Özgür Özel’in, Kazan ilçesinin
adının “Kahramankazan” olarak değiştirilmesiyle ilgili kanun teklifinin görüşmelerinin
izlenebilmesi için, Meclis TV yayınının akşam saatlerinde de devam etmesi
yönündeki muhalefet partilerinin taleplerinin Adalet ve Kalkınma Partisi
tarafından da uygun görülmesi gerektiğine ilişkin açıklaması
32.- Amasya Milletvekili Mehmet Naci Bostancı’nın,
yerleşmiş olan bir usulü görüşülecek yasalara göre değiştirmeyi uygun görmediklerine
ilişkin açıklaması
33.- Diyarbakır Milletvekili İdris Baluken’in, Muş
Valisinin, HDP’li bir milletvekilinin aracında KCK’li bir yetkilinin yakalandığına
dair yaptığı asılsız açıklamayı kınadığına ve derhâl görevden alınması
gerektiğine ilişkin açıklaması
34.- Samsun Milletvekili Erhan Usta’nın, 3 siyasi
partinin Kazan ilçesinin adının “Kahramankazan” olarak değiştirilmesiyle ilgili
kanun teklifinin görüşmelerinin Meclis TV’de yayınlanmasını arzu etmelerine
rağmen Adalet ve Kalkınma Partisinin buna niye direnç gösterdiğini anlamanın
mümkün olmadığına ilişkin açıklaması
35.- Diyarbakır Milletvekili İdris Baluken’in, Kazan’ın
“kahraman” unvanını almasından memnuniyet duyduklarına ve Valiliğin Şırnak’ta
çadırlarda yaşayan halka yardım ettiği konusunda yapılan açıklamaların doğru
olmadığına ilişkin açıklaması
36.- İstanbul Milletvekili Engin Altay’ın,
Kahramankazanlıları tebrik ettiğine, Cumhuriyet Halk Partisi Küçükçekmece
Gençlik Kolları üyelerine 29 Ekimin yaklaşması münasebetiyle sokaklara, caddelere
yazdıkları yazılardan dolayı Kabahatler Kanunu’na göre ceza verilmesine ve
Şırnak’ta çadırlarda yaşayan halkın çadırlarının sökülmesi konularında
Hükûmetten açıklama talep ettiğine ilişkin açıklaması
37.- İstanbul Milletvekili Mehmet Muş’un, Türkiye
Cumhuriyeti’nde yaşayan herkesin eşit yurttaş statüsüne sahip olduğuna, Şırnak’ta
devletin tüm imkânlarının seferber edildiğine ve yıkılan konutların yerine
yenilerinin yapılarak vatandaşların tekrar yerlerine kavuşturulacağına ilişkin
açıklaması

VI.- GEÇEN TUTANAK HAKKINDA KONUŞMALAR
1.- İstanbul Milletvekili Mahmut Tanal’ın,
20/10/2016 tarihli 10’uncu Birleşimdeki bazı ifadelerini düzelttiğine ilişkin
konuşması 
VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Samsun Milletvekili Erhan
Usta’nın Plan ve Bütçe Komisyonu üyeliğinden istifasına ilişkin (4/61)
yazısının 24/10/2016 tarihinde, Kırıkkale Milletvekili Abdullah Öztürk’ün
Tarım, Orman ve Köyişleri Komisyonu üyeliğinden istifasına ilişkin (4/62)
yazısının 25/10/2016 tarihinde ve İstanbul Milletvekili İsmail Faruk Aksu’nun
Adalet Komisyonu üyeliğinden istifasına ilişkin yazısının 25/10/2016 tarihinde
Başkanlığa ulaştığına ilişkin (4/63) önerge yazısı 
2.- Niğde Milletvekili Ömer
Fethi Gürer’in, (2/1287) esas numaralı 6331 sayılı İş Sağlığı ve Güvenliği
Kanununda Değişiklik Yapılmasına Dair Kanun Teklifi’nin doğrudan gündeme
alınmasına ilişkin önergesi (4/64)

B) Meclis Araştırması Önergeleri
1.- Malatya Milletvekili Veli Ağbaba ve 20
milletvekilinin, mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/336)
2.- Konya Milletvekili Mustafa Hüsnü
Bozkurt ve 20 milletvekilinin, kaçak göçmenler sorununun araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/337)
3.- Antalya Milletvekili Niyazi Nefi Kara
ve 21 milletvekilinin, taşeron işçilerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/338)
C) Gensoru Önergeleri
1.- HDP Grubu adına, Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, sokağa çıkma yasakları nedeniyle oluşan eğitim hakkı ihlallerini
gideremediği, 15 Temmuz darbe girişiminin ardından öğretmenlerin meslekten
ihracı ve açığa alınmasında hak ihlallerine sebebiyet verdiği, mülakata dayalı
sözleşmeli öğretmen alımıyla kadrolaşmaya ve eğitimde güvencesiz istihdama yol
açtığı ve proje okulu uygulamasıyla eğitimin niteliğini değiştirmeyi amaçladığı
iddiasıyla Millî Eğitim Bakanı İsmet Yılmaz hakkında gensoru açılmasına ilişkin
önergesi (11/12)
2.- HDP Grubu adına, Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, 15 Temmuz darbe girişimin ardından gerçekleştirilen uygulamalar
sebebiyle yaşandığı ileri sürülen hak ihlallerini önleyemediği iddiasıyla
Adalet Bakanı Bekir Bozdağ hakkında gensoru açılmasına ilişkin önergesi (11/13)

VIII.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
2.- İstanbul Milletvekili Mehmet Muş’un,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına ve Adalet ve Kalkınma Partisine sataşması nedeniyle konuşması
3.- Diyarbakır Milletvekili İdris
Baluken’in, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
4.- Osmaniye Milletvekili Ruhi Ersoy’un, Ankara
Milletvekili Ahmet Haluk Koç’un 422 sıra sayılı Kanun Teklifi’nin tümü üzerinde
CHP Grubu adına yaptığı konuşması sırasında Milliyetçi Hareket Partisine
sataşması nedeniyle konuşması
5.- Diyarbakır Milletvekili İdris Baluken’in, İstanbul
Milletvekili Mehmet Muş’un yaptığı açıklaması sırasında şahsına sataşması
nedeniyle konuşması

IX.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 76 sıra
sayılı Kanun Tasarısı ile 422 sıra sayılı Kanun Teklifi’nin bu kısmın sırasıyla
1’inci ve 2’nci sıralarına alınmasına ve diğer işlerin sırasının buna göre
teselsül ettirilmesine; Genel Kurulun 25 Ekim 2016 Salı günkü birleşiminde 422
sıra sayılı Kanun Teklifi’nin görüşmelerinin tamamlanmasına kadar çalışmalarını
sürdürmesine ilişkin önerisi 

X.- SEÇİMLER
A) Komisyonlarda Açık Bulunan Üyeliklere Seçim
1.- Plan ve Bütçe Komisyonunda boş bulunan üyeliğe
seçim
2.- Adalet Komisyonunda boş bulunan üyeliğe seçim

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Sudan Cumhuriyeti
Hükümeti Arasında Yatırımların Karşılıklı Teşviki ve Korunmasına İlişkin
Anlaşmanın Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/371) (S. Sayısı: 76) 
2.- Adalet ve Kalkınma Partisi Genel Başkanı İzmir
Milletvekili Binali Yıldırım ve Grup Başkanvekilleri Kayseri Milletvekili Mustafa
Elitaş, Amasya Milletvekili Mehmet Naci Bostancı, Aksaray Milletvekili İlknur
İnceöz, Çanakkale Milletvekili Bülent Turan ve İstanbul Milletvekili Mehmet Muş
ile 127 Milletvekilinin, Ankara İli Kazan İlçesinin Adının Kahramankazan Olarak
Değiştirilmesine ve Ulusal Bayram ve Genel Tatiller Hakkında Kanunda Değişiklik
Yapılmasına Dair Kanun Teklifi (2/1412); Cumhuriyet Halk Partisi Genel Başkanı
İzmir Milletvekili Kemal Kılıçdaroğlu ve Grup Başkanvekilleri İstanbul
Milletvekili Engin Altay, Ankara Milletvekili Levent Gök, Manisa Milletvekili
Özgür Özel ile 126 Milletvekilinin, Ankara İline Bağlı Kazan İlçesinin Adının
Kahramankazan Olarak Değiştirilmesi ve Ulusal Bayram ve Genel Tatiller Hakkında
Kanunda Değişiklik Yapılmasına Dair Kanun Teklifi (2/1411); Milliyetçi Hareket
Partisi Genel Başkanı Osmaniye Milletvekili Devlet Bahçeli ve Grup
Başkanvekilleri Manisa Milletvekili Erkan Akçay ile Samsun Milletvekili Erhan
Usta'nın, Ankara İli Kazan İlçesinin Adının Kahramankazan Olarak
Değiştirilmesine ve Ulusal Bayram ve Genel Tatiller Hakkında Kanunda Değişiklik
Yapılmasına Dair Kanun Teklifi (2/1413); Ankara Milletvekili Şefkat Çetin'in,
Ankara İli Kazan İlçesine Kahramanlık Unvanı Verilerek "Kahraman
Kazan" Olarak Değiştirilmesi Hakkında Kanun Teklifi (2/1360); Ankara
Milletvekili Erkan Haberal'ın, Ankara İli Kazan İlçesine Kahramanlık Unvanı
Verilerek İlçe İsminin “Kahraman Kazan” Olarak Değiştirilmesi Hakkında Kanun
Teklifi (2/1383) ile İçişleri Komisyonu Raporu (S. Sayısı: 422) 

XII.- OYLAMALAR
1.- (S. Sayısı: 76) Türkiye Cumhuriyeti Hükümeti ile
Sudan Cumhuriyeti Hükümeti Arasında Yatırımların Karşılıklı Teşviki ve Korunmasına
İlişkin Anlaşmanın Onaylanmasının Uygun Bulunduğuna Dair Kanun Tasarısı’nın
oylaması

XIII.- YAZILI SORULAR VE CEVAPLARI
1.- Ankara Milletvekili Murat Emir'in, kurban
derilerini toplama yetkisini düzenleyen yönetmeliğe ilişkin sorusu ve Maliye
Bakanı NaciAğbal’ın cevabı (7/7744)
2.- Edirne Milletvekili Erdin Bircan'ın, doğum
borçlanması uygulaması ile ilgili taleplere ilişkin sorusu ve Çalışma ve Sosyal
Güvenlik Bakanı Mehmet Müezzinoğlu’nun cevabı (7/7878)
3.- Diyarbakır Milletvekili Altan Tan'ın, Gaziantep'te
SGK, BAĞ-KUR ve Emekli Sandığı kapsamında çalışan kişi sayılarına ilişkin
sorusu ve Çalışma ve Sosyal Güvenlik Bakanı Mehmet Müezzinoğlu’nun cevabı
(7/7881)
4.- Diyarbakır Milletvekili Altan Tan'ın, Diyarbakır'da
SGK, BAĞ-KUR ve Emekli Sandığı kapsamında çalışan kişi sayılarına ilişkin
sorusu ve Çalışma ve Sosyal Güvenlik Bakanı Mehmet Müezzinoğlu’nun cevabı
(7/7882)
5.- Diyarbakır Milletvekili Altan Tan'ın, Konya'da SGK,
BAĞ-KUR ve Emekli Sandığı kapsamında çalışan kişi sayılarına ilişkin sorusu ve
Çalışma ve Sosyal Güvenlik Bakanı Mehmet Müezzinoğlu’nun cevabı (7/8049)
25 Ekim 2016 Salı
BİRİNCİ OTURUM
Açılma Saati: 15.00
BAŞKAN: Başkan Vekili Pervin BULDAN 
KÂTİP ÜYELER: Sema KIRCI (Balıkesir), Mücahit DURMUŞOĞLU
(Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 11’inci Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme geçmeden
önce 3 sayın milletvekiline gündem dışı söz vereceğim. 
Gündem dışı ilk
söz, OHAL süresince yaşanan mağduriyetlerle ilgili söz isteyen Konya
Milletvekili Sayın Mustafa Hüsnü Bozkurt’a aittir. 
Sayın Bozkurt,
süreniz beş dakika. 
Buyurun. (CHP
sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Konya Milletvekili Mustafa Hüsnü
Bozkurt’un, OHAL süresince yaşanan mağduriyetlere ilişkin gündem dışı konuşması
MUSTAFA HÜSNÜ
BOZKURT (Konya) – Teşekkür ederim Sayın Başkan. 
Değerli milletvekilleri, hepinizi
saygıyla selamlıyorum.
Hepinizin bildiği gibi, 15 Temmuz akşamı Türkiye büyük
bir ihanet girişimiyle karşı karşıya kaldı. Buna “darbe” demeyi tercih ettiniz.
Tabii, hepimiz biliyoruz ki, askerî darbelerin belli,
klasik yöntemleri vardır. Ne ülkemizdeki ne dünyadaki diğer askerî darbelere
pek uymayan ama bence onu çok aşan ve ülkedeki laik cumhuriyet rejimini
değiştirmeye dönük büyük bir kalkışmayla karşı karşıya kaldık. Arkasından,
olağanüstü hâl ilan edildi ve üç aydır, ikinci defa uzattığınız, daha
önümüzdeki üç ay daha yaşayacağımız ve Sayın Cumhurbaşkanının söylediğine göre,
bir yılın da yetmeyeceği bir olağanüstü süreci yaşıyoruz. Bu süreçle ilgili
değişik söylemleriniz hafızalarımızda. Sayın Cumhurbaşkanı daha ilk gün darbeyi
Allah’ın lütfu saydı, Başbakanınız da birkaç gün önce darbenin başkanlık
kapısını açtığını söyledi. Yani 241 yurttaşımızın hayatını kaybettiği o hain
girişim meğer Sayın Adalet ve Kalkınma Partisi iktidarının uzun zamandır takip
etmekte olduğu başkanlık kilidini açan bir anahtarmış, bunu öğrendik.
Değerli arkadaşlar, bu darbeyle ilgili ya da
kalkışmayla ilgili bir sürü sorunun da cevabı yok, soruyoruz, yanıt da
alamıyoruz. Örneğin, darbe gecesi ne oldu? Devleti yönetenler bu darbeden ne
zaman haberdar oldular? Saat 15.00’te mi, 16.00’da mı, 19.30’da mı, 20.00’de
mi, 20.30’da mı, 21.00’de mi, 22.00’de mi, bunu bilmiyoruz. MİT Müsteşarının
Genelkurmayda dört saat ne konuştuğunu ve o süre içinde devletin
Cumhurbaşkanının ve Başbakanının kendilerine neden ulaşamadığını bilmiyorum ama
sonuçta, İstanbul’da Boğaz Köprüsü’nün bir şeridini tutan birkaç tankı gördük
ve bu Meclis bombalandı. Şimdi, böyle bir kalkışmadan sonra ne beklenir? Sizin
yaptığınız beklenir. Yani parti genel merkezinize Mustafa Kemal Atatürk’ün
büyük posterini asıp, arkasından da “Parlamenter demokrasiyi sonuna kadar
işleteceğiz.” sözünü yerine getirmeniz beklenir ama öyle değilmiş. Ne
anlıyoruz? Başkanlık kilidini açmak içinmiş bu darbe.
Şimdi, değerli milletvekilleri, bakın, on dört yıllık
iktidarınızın sonunda bu güzelim ülkeyi darbe yapılabilen bir ülke ayıbıyla yüz
yüze bıraktınız. O darbeye kalkışanlar, o darbeyi yapanlar ya da yaptıranlar
-hani diyorsunuz ya “Pensilvanya” falan- bunların hepsi sizin kankanız, on dört
yıl beraber bu devleti idare ettiğiniz insanlar. Bunları devlete siz
yerleştirdiniz, hatta özel yasalar çıkardınız. Şimdi, bütün bunlar bilinirken
ortalığa birtakım sis bombaları salıyorsunuz. Bir gün Abdülhamid. Abdülhamid’i
çok seviyorsunuz, aynı zamanda Mehmet Akif’i de çok seviyorsunuz. Başka bir gün
Misakımillî. Misakımillî ne? Millî Ant yani Millî Yemin. Ya, daha milletvekili
yeminini ve Cumhurbaşkanlığı yeminini tutmuyorsunuz, Millî Ant sizin neyinize
Allah aşkına, neyinize! (CHP sıralarından alkışlar) 
Sevgili arkadaşlar, bakın, iktidara oyla gelinir; doğru
ama iktidarda ancak hukuki meşruiyetle oturulur. Bu kürsüden 29 Haziran günü
“Kadıyı satın aldığınız gün adaleti öldürürsünüz ve devleti yıkarsınız.” dedim.
(CHP sıralarından alkışlar) Ve on altı gün sonra darbeyle karşı karşıya kaldınız.
Şimdi tekrar sizi uyarmak istiyorum sevgili AKP’li kardeşlerim: Hukukla
oynamayın, hukuksuz iş yapmayın. Bir gün diyorsunuz ki: “At izi it izine
karıştı.”, öbür gün diyorsunuz ki: “Mağdur yok.” Evet, hangisi doğru? Eğer at
izini it izine karıştırdıysanız bu mağdurlar vardır. Elbette bu ülkede darbe
yapan hainler mutlaka cezalandırılmalıdır ama kırk günlük bebeği annesinden
ayırmanın adı “darbe takipçiliği” olamaz.
Ve size söylüyorum…
(Mikrofon otomatik cihaz tarafından kapatıldı) 
MUSTAFA HÜSNÜ BOZKURT (Devamla) – Lütfen hukukla
oynamayın.
Saygılar sunuyorum. (CHP sıralarından alkışlar)
BAŞKAN – Teşekkür ederiz Sayın Bozkurt.
Gündem dışı ikinci söz, Türkmenistan Ulusal Günü ve iki
ülke arasındaki ilişkiler hakkında söz isteyen Ordu Milletvekili Sayın Metin Gündoğdu’ya
aittir.
Süreniz beş dakika Sayın Gündoğdu.
Buyurun. (AK PARTİ sıralarından alkışlar)
2.- Ordu Milletvekili Metin Gündoğdu’nun,
27 Ekim Türkmenistan Bağımsızlık Günü’ne ve iki ülke arasındaki ilişkilere
ilişkin gündem dışı konuşması
METİN GÜNDOĞDU (Ordu) – Sayın Başkan, değerli
milletvekilleri; dost ve kardeş ülkemiz olan Türkmenistan’ın 25’inci
bağımsızlık yıl dönümü ve iki ülke arasındaki ilişkiler hakkında
Türkiye-Türkmenistan Parlamentolararası Dostluk Grubu Başkanı olarak gündem
dışı söz almış bulunuyorum. Sözlerime başlamadan önce tüm milletimizi saygıyla
selamlıyor, bugün Bingöl’de şahadet şerbeti içen askerimize Allah’tan rahmet ve
yaralı askerlerimize de acil şifalar diliyorum.
Değerli milletvekilleri, Türkmenistan’la politik ve
ticari ilişkilerin artmasının yanı sıra kültürel ve sosyal etkileşime de büyük
önem veriyoruz. Bu durum, kader birliğimizi ve kardeşliğimizi daha iyi idrak
etmemiz için çok önemli. Tıpkı ulu bir çınarın kolları gibiyiz. Türkmenistan’la
tek millet, iki devletiz. Bu bilinçle hareket ediyor ve birbirimize de bu
bilinçle bakıyoruz. Biz Anadolu topraklarını yurt edinmişiz, Türkmenistanlı
kardeşlerimiz ata topraklarında kalmış ama bayrağımızdaki hilal ve yıldızımız
birdir. Aynı medeniyetin çocuklarından oluşan iki ülkenin arasındaki
ilişkilerde daima bu kardeşlik bilinci etkili olmuş ve inşallah bundan sonra da
böyle olacaktır.
Kıymetli milletvekilleri, ülkelerimiz arasındaki ilişki
her geçen gün daha da gelişiyor, kardeşlik bağlarımız kuvvetleniyor. Bu
ilişkilerin güçlenmesi iki ülkeye de stratejik fayda sağlıyor. Öncelikle,
Cumhurbaşkanımız Sayın Recep Tayyip Erdoğan ve Türkmenistan Devlet Başkanı
Sayın Gurbanguli Berdimuhammedov’un karşılıklı ziyaretleri iki ülke arasındaki
pozitif ilişkilerde daha da hızlı gelişme sağlamıştır. 2015’in Aralık ayında
Sayın Cumhurbaşkanımızla Türkmenistan’a gerçekleştirdiğimiz resmî ziyarette
bunu yerinde müşahede ettim. Ticaret, eğitim, kültür, enerji, inşaat ve
ulaştırma alanlarındaki ortaklıklarımız Türkiye ve Türkmenistan için olduğu kadar,
bölge için de büyük önem arz ediyor. Bu bağlamda, mevcut ortaklıklarımızın
ötesinde yeni çalışmalar yaparak ticari hacmi artıracak hamleler yapılıyor.
Türkiye ile Türkmenistan, ortak Asya pazarının Orta Doğu ve Avrupa’ya açılması
noktasında büyük stratejik öneme sahiptir. Orta Asya’nın Anadolu ve Avrupa’ya
açılan kapısının anahtarı bizlerin elindedir. Türkmenistan modern İpek Yolu
hattı üzerinde olmanın ve doğal gaz kaynaklarının sağladığı avantajları
olabildiği kadar iyi kullanma amacındadır. Bu noktada ise Türkmenistan’ın en
büyük destekçisi Türkiye’dir. 
Saygıdeğer milletvekilleri, her iki ülkenin
çıkarlarının aynı doğrultuda olduğu en yetkili isimler tarafından da kamuoyuna
bildirilmiştir. Türk müteahhit firmaları Türkmenistan’da gerçekleştirdikleri
başarılı projelerle ülkenin kalkınmasına önemli katkı sağlıyor. Türk
müteahhitlerinin Orta Asya’da en çok proje üstlendiği ve gerçekleştirdiği ülke
Türkmenistan’dır. Türkmen devleti ve inşaat sektörü Türk firmalarına büyük
itimat duymaktadır. Öyle ki ülkemizden giden müteahhitlerin Türkmenistan’da
üstlendiği projelerin toplam değeri 47 milyar dolardır. İki ülke arasındaki
ticari ilişkilerin büyüklüğü ise 50 milyar dolara ulaşmıştır. İlahî bir kader
olan medeniyet ortaklığımız, çağın gerektirdiği koşullar doğrultusunda, diğer
alanlarda da sürmektedir. Bu ortaklıklarımız hem Türkiye’ye hem de
Türkmenistan’a büyük katkı sağlamaktadır. Bunun somut örneklerini açıkça
görebiliyoruz, halklarımız da bunun farkında. Sırt sırta verdiğimizde,
güçlerimizi birleştirdiğimizde, ilişkilerimizi canlı ve kuvvetli tuttuğumuzda
bölgemizde medeniyet coğrafyamızın da kalkınacağının bilincindeyiz. Coğrafi
konumun getirilerini ortak amaçlarımız ve çıkarlarımız doğrultusunda
kullanıyor, her geçen gün ilişkilerimizi daha da ileriye taşıyoruz. 
Saygıdeğer milletvekilleri, kardeş ülke Türkmenistan 15
Temmuz gecesi ülkemizi işgal etmeye çalışan hain terör örgütü karşısında net
bir duruş sergilemiştir. Türkmenistan Devlet Başkanı Sayın Gurbanguli
Berdimuhammedov Türk halkına ve Türkiye’ye desteklerini ifade etmiş, ülkemizde
istikrarın tekrar sağlanacağına güveninin tam olduğunu bildirmiştir.
Samimiyetle Türkmenistan’ın Türkiye’ye tarihî ve kardeşlik bağlarıyla bağlı
olduğunu dile getiren Berdimuhammedov, daima Türk milletinin ve Cumhurbaşkanımız
Sayın Recep Tayyip Erdoğan’ın yanında olduğunu söylemiştir. 
Türkiye'nin tavsiyeleri doğrultusunda 2015 yılında FETÖ
okullarına karşı çalışma başlatan Türkmenistan Devlet Başkanı Berdimuhammedov,
ülkelerinde 5 FETÖ okulunu kapatarak terör örgütüne karşı net bir duruş
sergilemiştir. 
Medeniyetimizi canlı tutmamız ve kültürümüzü muhafaza
etmemiz için birbirimizle etkileşimi kesmemeli ve kardeşlik bağlarını daha da
güçlendirmeliyiz. Bizler sırtımızı birbirimize dayayarak kuvvetlenmeliyiz.
Bizler kuvvetlenelim ki mazlumların sesi olalım. Bir medeniyet coğrafyamızdaki
akrabalarımıza yardım eli uzatalım. Çocukların gözlerindeki yaşları
silebilelim. Zalimlerin karşısında sesimiz daha gür çıksın. En önemlisi, kendi
yönümüzü kendimiz tayin edebilelim.
Bu duygu ve düşüncelerle hepinizi saygıyla selamlıyor,
Türkmenistan’ın 25’inci bağımsızlık yıl dönümünü de kutluyorum. (AK PARTİ
sıralarından alkışlar)
BAŞKAN – Teşekkür ederiz Sayın Gündoğdu.
Gündem dışı üçüncü söz Siirt’in kaybedilen inanç
turizmi değerleri Veysel Karani Hırkası örneği hakkında söz isteyen Siirt
Milletvekili Sayın Kadri Yıldırım’a aittir.
Sayın Yıldırım, buyurun. (HDP sıralarından alkışlar)
Süreniz beş dakika. 
3.- Siirt Milletvekili Kadri Yıldırım’ın,
Siirt’in kaybedilen inanç turizmi değerlerine ve Siirt’ten İstanbul’a götürülen
Veysel Karani Hazretlerinin Hırka-i Şerifi’nin Siirt’e iade edilmesi
gerektiğine ilişkin gündem dışı konuşması
KADRİ YILDIRIM (Siirt) – Sayın Başkan, değerli
milletvekilleri; hepinizi saygılarımla selamlıyorum.
Konuşmamın konusu, Veysel Karani Hazretlerinin
Siirt’ten İstanbul’a götürülen Hırka-i Şerifi’nin tekrar makam ve türbesinin
bulunduğu Siirt’in Baykan ilçesine bağlı Ziyaret beldesine iade edilmesi
gerektiğiyle ilgilidir.
Hazreti Ali Efendimiz ile Muaviye arasında meydana
gelen Sıffin Savaşı’nda Hazreti Ali Efendimiz’in yanında savaşırken şehit olan
Veysel Karani Yemenli bir Müslüman olup asıl adı Üveys Bin Amir El Kareni’dir.
Hazreti Peygamber döneminde yaşamasına rağmen onu görememiştir. Çünkü,
Medine’ye kadar gitmiş ancak zamanlamasından dolayı Peygamber Efendimiz’i
görememiş ve annesinin sözü üzerine beklemeden geri dönmesi gerekmiştir. Bunun
üzerine Hazreti Peygamber (AS) vefat etmeden önce vasiyet olarak hırkasının
Veysel Karani’ye verilmesini istemiş ve verilmiştir de. Bu Hırka-i Şerif’in,
Peygamber Efendimiz’in miraca yükseldiği gece üzerinde olan Hırka-i Şerif
olduğu rivayet edilmektedir. Bu büyük zatın makamı ve türbesi de bugün Siirt’in
Baykan ilçesine bağlı Ziyaret beldesindedir. 
Hırka-i Şerif bir süre Siirt’te ziyaretçilere sunulmuş
ise de daha sonra âdeta kaçırılarak İstanbul’a götürülmüş, Siirt bundan mahrum
bırakılmıştır. Bu hırkanın tekrar ait olduğu yere iade edilmesiyle hem maddi
hem manevi hem de inanç turizminin katkıları açısından Siirt’imiz kazançlı
çıkacaktır. Bu, onun en tabii hakkıdır. Bu amaçla bir kampanya başlatmış
bulunuyoruz. Meclise bu konuda bir soru önergesi verdim. Bir imza kampanyası
başlatıyoruz. Siirt Belediyesinden, Siirt ilçe belediyelerinden, Siirt
Valiliğinden, Siirt’teki vakıf ve derneklerden, bunlardan destek beklediğimiz
gibi siz değerli milletvekili arkadaşlarımdan da bu konuda destek bekliyorum,
bunu Siirt’e çok görmeyelim. Çünkü, Hazreti Peygamber’in vasiyeti gereği
verilen bu Hırka-i Şerif’in mecazi sahibi olan Veysel Karani’nin türbesi
mademki Siirt’in Baykan ilçesinin Ziyaret beldesindedir, dolayısıyla bu
hırkanın da oraya iade edilmesi gerekir diye düşünüyor ve buna inanıyoruz.
Çünkü, Siirt buna daha çok muhtaçtır ve normalde de Siirt’in hakkıdır çünkü
Veysel Karani’nin türbesi, makamı şu anda Siirt’tedir. Siirtliler İstanbul’a
uçakla gidip gelme imkânına sahip değil hırkayı ziyaret için. Ama, hırka ait
olduğu kendi makamına tevdi edildiği takdirde en azından Siirtliler maddi,
manevi ve inanç turizmi açısından bundan kârlı çıkacak, Siirt’in esnafı,
Siirt’in sanatkârı, Siirt’in halkı, Siirt’in beldelerinin, ilçelerinin
yaşayanları, sakinleri bundan kazançlı çıkacak ama İstanbul bundan bir şey
kaybetmeyecek. 
Tekrar,
bu konuda kampanya için desteklerinizi bekliyorum ve hepinize saygılarımı
sunuyorum. (HDP sıralarından alkışlar) 
BAŞKAN
– Teşekkür ederiz Sayın Yıldırım. 
Sayın
milletvekilleri, şimdi İç Tüzük 60’a göre sisteme giren ilk 15 milletvekiline
yerlerinden sırasıyla söz vereceğim, daha sonra da istemleri hâlinde sayın grup
başkan vekillerine söz vereceğim.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Samsun Milletvekili Erhan Usta’ya grup başkan vekilliği
görevi nedeniyle hayırlı olsun dileğinde bulunduğuna ilişkin konuşması 
BAŞKAN
- Bu arada, Sayın Usta, Grup Başkan Vekilliği göreviniz bir kez daha hayırlı
olsun diyorum, başarılar diliyorum.
ERHAN
USTA (Samsun) – Teşekkür ederim, sağ olun.
BAŞKAN
- İlk konuşmacı Sayın Engin.
Buyurunuz.
V.- AÇIKLAMALAR
1.- İstanbul Milletvekili Didem Engin’in,
ülkede vizyoner ve sürdürülebilir bir gençlik politikası olmadığına, gençlik
sorunlarıyla ilgili vermiş olduğu araştırma önergesinin gündeme alınmasını ve
tüm partilerin destek vermesini beklediğine ilişkin açıklaması
DİDEM
ENGİN (İstanbul) – Teşekkürler Sayın Başkan.
Nüfusumuzun
yüzde 41’i çocuklar ve gençlerden oluşmasına rağmen ülkemizde ne yazık ki
vizyoner ve sürdürülebilir bir gençlik politikamız yok. Oysa dünyada ve
bölgemizde teknolojide, sanayileşmede, ekonomide üstünlük yakalayabilmemiz ve
demokrasimizin gelişmesi ancak güçlü donanıma sahip genç nesillerle mümkün.
Ezberci ve tekdüze eğitim sistemimizin çarpıklığı, yurtların yetersiz ve
güvensiz olması, genç işsizliği, umutsuzluk ve buna bağlı olarak ortaya çıkan
psikolojik sorunlar, uyuşturucu kullanımının çok yüksek oranlara ulaşmış
olması, erken yaşta ve zorla evlendirilme, siyasete katılımın sınırlı kalması,
engelli gençlerimizin sorunları, düşünce ve ifade özgürlüğü alanında yaşanan
baskılar gibi çok sayıda sorun mevcut. Mecliste bugüne kadar gençlik
sorunlarıyla ilgili bir araştırma komisyonu kurulmamış. Bu önemli eksikliği
giderebilmek ve çözüm önerileri geliştirmek üzere hazırladığım kapsamlı
araştırma önergesinin gündeme alınmasını ve tüm partilerin desteklerini beklediğimi
hatırlatmak istiyorum.
Teşekkür
ederim.
BAŞKAN
– Sayın Akın…
2.- Balıkesir Milletvekili Ahmet Akın’ın,
halkın verdiği vergilerle hizmet üretenlerin hizmet verirken eşit davranmak
zorunda olduklarına ilişkin açıklaması
AHMET AKIN (Balıkesir) – AKP bir türlü ayrımcılıktan
vazgeçmiyor. Halkın her kesiminin verdiği vergilerle hizmet üretenler hizmet
verirken eşit davranmak zorundadırlar. Kamu yöneticilerinin keyfî davranmak
gibi bir hakkı yoktur. Bigadiç ilçemizin Akyar Mahallesi de ayrımcılığa uğrayan
kırsal mahallelerimizden biri. Mahallenin 5 bin metrekare taş yol ihtiyacı ve
altyapı sorunları var. Sırf “AKP’ye oy çıkmıyor.” diye yatırım yapılmıyor. Çok
küçük küçük göstermelik birkaç yüz metre taş yol yapılarak iş geçiştiriliyor.
Akyar Muhtarı tam 22 kez belediyeye müracaat ediyor ama bir türlü neticeye
ulaşamıyor. AKP’li yerel yöneticilere sesleniyorum: Bu ülke kutuplaştırmadan
çok çekti, çekmeye de devam ediyor. Bu kutuplaştırmayı derinleştirmek, hizmet
verirken ayrımcı davranmak size de ülkemize de hiçbir şey kazandırmaz. Tüm
mahallerimiz için sizden eşit hizmet bekliyoruz. 
Teşekkür ederim. 
BAŞKAN – Sayın Benli...
3.- İstanbul Milletvekili Fatma Benli’nin,
Birleşmiş Milletlerin kuruluşunun 71’inci yıl dönümüne ilişkin açıklaması
FATMA BENLİ (İstanbul) – Teşekkürler Sayın Başkan.
Dün Birleşmiş Milletlerin 71’inci kuruluş yıl
dönümüydü. Bildiğimiz üzere, Birleşmiş Milletler dünyada huzur ve güvenliğin
sağlanmasına hizmet etmek amacıyla kurulmuştur ancak Birleşmiş Milletlerin
kurulduğu günden itibaren bütün dünyada savaş, katliamlar ya da gelir
adaletsizliği gibi olaylar dünyanın gündeminden hiç düşmedi. Bu noktada,
özellikle, Birleşmiş Milletler savaşların hâkim olduğu coğrafyalarda
huzur ve güvenliği tesis edebilmek için beyanatlardan ziyade aktif çalışma
yapmaya çaba göstermelidir, özellikle de mülteci sorununa ilişkin bütüncül bir
yaklaşım sergilemelidir, terörle mücadelede öncü rol oynamalı, terör
örgütlerinin meşrulaştırılmasına izin vermemelidir. Öncelikle de 193 üyesi
varken Güvenlik Konseyindeki 5 daimî üyeyle dünyanın kaderini etkileyen
kararlar almaktan vazgeçmelidir. Unutulmamalıdır ki sadece insan olmamız
hasebiyle bu dünyada yaşanan tüm haksızlıklara karşı mücadele etmek hepimizin
ana ilgi alanıdır. 
BAŞKAN – Sayın Özdiş...
4.- Adana Milletvekili İbrahim Özdiş’in, 15
Temmuz darbe girişimi sonrası Adana’da kayyum atanan şirketlerle ilgili bilgi
almak istediğine ve tarımsal sulamada kullanılan elektrik fiyatlarında indirim
yapılıp yapılmayacağını öğrenmek istediğine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Maliye Bakanına: 15 Temmuz darbe girişimi
sonrası Adana’da kayyum atanan şirket sayısı toplamda nedir, bu şirketlerde
çalışan kişi sayısı nedir? Kayyum atanan şirketlerden kapanan olmuş mudur?
Çalışanların maaşları düzenli ödenmekte midir? Kayyumlara ne kadar maaş
ödenmektedir? 
Bir başka sorum Sayın Tarım Bakanı Faruk Çelik’e:
Tarımsal sulamada kullanılan elektrik fiyatları çiftçinin belini büküyor.
Neredeyse hane fiyatlarıyla aynı olan bu durum hakkında Enerji Bakanıyla
görüşüp bir çalışma yapmayı düşünmüyor musunuz? Tarımsal sulamada kullanılan
elektrik fiyatlarında indirim yapmayacak mısınız? Çiftçilerimizin gerçek
sorunlarıyla ne zaman ilgileneceksiniz?
Teşekkür ediyorum Sayın Başkan.
BAŞKAN – Sayın Aydemir…
5.- Erzurum Milletvekili İbrahim
Aydemir’in, 25 Ekim 1993'te Erzurum’un Çat ilçesinin Yavi beldesinde yapılan
katliamın 23’üncü yıl dönümüne ilişkin açıklaması
İBRAHİM AYDEMİR (Erzurum) – Teşekkür ediyorum. 
Bundan tam yirmi üç yıl önce, vatan haini, haysiyetsiz
bir güruh tarafından Erzurum ili Çat ilçesi Yavi beldesinde hunharca bir
katliam yapılmış; çocuk, genç, yaşlı 40’a yakın günahsız sivil insanımız şehit
edilmiştir. İnsanlıktan nasibini almamış, vicdani değerlerden kırıntı misali
nasiplenmemiş hainleri millî iradenin tecelligâhı yüce Meclisimizin huzurunda
bir defa daha lanetliyorum. Bunlara gerek sükût ederek gerekse de ifadeleriyle
yahut farklı enstrümanlarla destek olanları da milyon defa milyon kınıyoruz ve
esaslı bir kayıt düşüyoruz. Yirmi üç yıl önce katliama uğrayan Yavi’de yürekler
ilanihaye “Vatan sana canım feda.” diye atacak, hainler ise dünya durdukça
teneffürle anılacak. Tabii, terör yirmi üç yıl önceki noktadan bu yana zerre
mesafe alamadı, yirmi üç milyon yıl geçse de alamayacak. Birlik ve
beraberliğimiz ilelebet devam edecek. 
Teşekkür ediyorum. 
BAŞKAN – Sayın Tanal …
6.- İstanbul Milletvekili Mahmut Tanal’ın,
İstanbul’un Üsküdar ilçesi ile Şanlıurfa’nın Siverek ilçesinin bazı sorunlarına
ilişkin açıklaması
MAHMUT TANAL (İstanbul) – Teşekkür ediyorum Sayın
Başkan.
İstanbul ili Üsküdar ilçemizin Yavuztürk Mahallesi,
Mehmet Akif Ersoy Mahallesi ve diğer mahallelerinin tapu sorunları var, imar
sorunları var, okullar eksik ve geceleri ancak saat 23.00’e kadar belediye
otobüsleri çok gecikmeli olarak çalışıyor. Halkımız bu anlamda mağdur.
Yetkililerin derhâl Üsküdar’da oturan bu halkımızın imar ve tapu sorunlarını
halletmesini bekliyoruz. 
Şanlıurfa ilimizin Siverek ilçesinin tüm köylerinin
içme suyu yok, yolları yok. Şanlıurfa ili Siverek ilçesindeki bu yol, su
mağduriyetinin… Aynı zamanda, taşımalı eğitim nedeniyle okula giden çocuklar da
mağdur. Bu ilçemizin bu mağduriyetlerinin yetkililerden giderilmesini talep
ediyorum.
Teşekkürler. 
BAŞKAN – Sayın Özdemir…
7.- İstanbul Milletvekili Sibel Özdemir’in,
Eğitim Reformu Girişimi ve Türkiye Eğitim Gönüllüleri Vakfının “Çocukların
Gözünden Okulda Yaşam” başlıklı araştırma raporuna ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan.
Eğitim Reformu Girişimi ve Türkiye Eğitim Gönüllüleri
Vakfı “Çocukların Gözünden Okulda Yaşam” başlıklı araştırma raporunu yayımladı.
Rapora göre, ikili öğretim uygulanan birçok okulda dersler çok erken saatte
başlıyor ve çok geç bitiyor. Özellikle, kış saati uygulamasına da son verilmesiyle
birçok öğrenci çok erken ve karanlıkta okula gidip endişe ve korku içinde
evlerine dönmeye çalışıyor. Sabahçı öğrencilerin yüzde 24’ü kahvaltı yapamıyor,
öğlencilerin yüzde 18’i öğle yemeği yiyemiyor. Yine rapora göre, özellikle okul
tuvaletleri temiz ve sağlıklı değil. Öğrencilerin sosyal ve bireysel
gelişimlerini destekleyecek ders dışı etkinliklerde okullar çok yetersiz. 
İşte, veriye dayalı bu somut sonuçlar AKP
iktidarlarının çocuklarımıza sağlıklı ortamlarda nitelikli eğitim sunmadaki
vasatlığını bir kez daha ortaya koymaktadır.
Teşekkür ederim.
BAŞKAN – Sayın Gürer…
8.- Niğde Milletvekili Ömer Fethi Gürer’in,
Niğde’nin Çamardı ilçesinin bazı sorunlarına ilişkin açıklaması
ÖMER FETHİ GÜRER (Niğde) – Teşekkür ederim Sayın
Başkan.
Niğde ili Çamardı ilçesi Yelatan köyü içme suyu isale
hattı ihalesi iptal oldu. Çıngıldak mevkisindeki cazibesiyle Yelatan köyüne
gelmesi olası su boşa akıp gidiyor, Yelatan köyü ise susuz. Yelatan halkı “İçme
suyu için söz verildi, yapılmadı.” diyor, bir an önce içme suyu köye getirilsin
istiyorlar. Ayrıca, Çamardı ilçesinde Totari su kaynağından içme suyu olarak
Çardacık, Burç, Celaller, Bekçili, Mahmatlı köylerine de su getirileceği
söylense de bu proje de hâlâ uygulanmamaktadır. Köylerde özellikle yaz
aylarında içme suyu sıkıntısı artmaktadır. Çamardı su kaynakları zenginken
köylerin içme suyu sorunu yaşaması anlaşılabilir değildir. Sondajla elde edilen
sular maliyetli ve içilmesi sorunlu sulardır. Bölgede içilebilir sular boşa
akmaktadır. Yelatan köyü gibi su cazibesiyle köye ulaşması olası yerde dahi
sorun giderilmemiştir, Yelatan susuzdur. 
Ayrıca, Çamardı bölgesinde elma ürünü değer bulmadığı
için üretici perişandır. Bademdere ve Yelatan’da 10 kuruştan elmayı
satamadıklarını belirten… 
(Mikrofon otomatik cihaz tarafından kapatıldı) 
ÖMER FETHİ GÜRER (Niğde) – Bakanlıktan destek
istemekteyiz.
BAŞKAN – Sayın Deligöz…
9.- Erzurum Milletvekili Orhan Deligöz’ün,
25 Ekim 1993'te Erzurum’un Çat ilçesinin Yavi beldesinde yapılan katliamın
23’üncü ve Türkmenistan’ın bağımsızlığının 25’inci yıl dönümlerine ilişkin
açıklaması
ORHAN DELİGÖZ (Erzurum) – Sayın Başkan, değerli
milletvekilleri; bölücü terör örgütü PKK’nın 25 Ekim 1993 tarihinde Erzurum’un
Çat ilçesi Yavi Mahallesi’nde çoluk çocuk demeden sivillere karşı işlediği ve
38 sivil vatandaşımızın vahşice katledilmesinin yirmi üçüncü yılındayız. Yavi
halkımız PKK’nın gerçek yüzüne tanıklık etmiş insanlar olarak bu katliamı bir
gün olsun unutmadılar, terör olaylarının son bulmasını istemektedirler. PKK
uzantıları ve yandaşları şunu iyi bilmeliler ki bu millet FETÖ darbecilerine 15
Temmuzda gereken dersi verdiği gibi, bölücü PKK terör örgütüne de gereken dersi
verecektir. 
Yavi’de ve tüm yurtta terör olaylarında hayatını
kaybeden vatandaşlarımıza Allah’tan rahmet diliyor, PKK’yı, uzantılarını ve
yandaşlarını bir kez daha nefretle lanetliyorum.
Türkmenistan’ın 25’inci bağımsızlık yıl dönümünü
kutluyor, hepinizi saygıyla selamlıyorum. 
BAŞKAN – Sayın Şeker…
10.- İstanbul Milletvekili Ali Şeker’in,
Nasuh Mahruki hakkında yapılan suçlamalara, duvara yazı yazan Cumhuriyet Halk
Partisi Küçükçekmece Gençlik Kolları üyelerine verilen cezaya ve Üniversite
Sporları Federasyonu Başkanı Kemal Tamer’in aday olmasının engellenmesine
ilişkin açıklaması
ALİ ŞEKER (İstanbul) – Sayın Başkan, Nasuh Mahruki dün
şartlı olarak, denetimli olarak serbest bırakıldı. Nasuh Mahruki gibi
kahramanları bir günde yok etme konusunda mahir oldu AKP iktidarı. Bir günde
kahraman yaratıyorlar, senelerdir herkesin yardımına koşan Nasuh Mahruki gibi
bir değeri maalesef bir günde hain ilan ettiler. Ne zamandan beri insanların
yargılanmasını istemek hakaret olarak kabul ediliyor, bunu anlamak mümkün
değil.
Cumhuriyet Halk Partisi Küçükçekmece Gençlik Kolları
“Demokrasi hepimizin, unutma.” adlı yazıyı duvarlara yazdıkları için bu
çocuklara Kabahatler Kanunu’na göre ceza yazıldı 105’er lira. Bu, cumhuriyet
adına bir utançtır. Bu çocuklar metruk duvarlara “Cumhuriyeti unutma,
hepimizin.” yazdıkları için böyle bir cezayı vermek bu çağda hangi anlayışa
sahip olduklarını da gösteriyor. 
Ayrıyeten, Üniversite Sporları Federasyonu Başkanı
Kemal Tamer Türkiye'nin ilk spor profesörüdür. Bu kişinin aday olması
engellendi; AKP ve YÖK birlikte çalışıyor.
(Mikrofon otomatik cihaz tarafından kapatıldı) 
BAŞKAN – Sayın Yıldız Biçer…
11.- Manisa Milletvekili Tur Yıldız
Biçer’in, kanunların çocuk istismarlarını önlemekte yetersiz kaldığına ilişkin
açıklaması
TUR YILDIZ BİÇER (Manisa) – Sayın Başkan, 2014 torba
yasa değişikliği, 2015 ve 2016’daki Anayasa Mahkemesinin iptal kararları çocuk
istismarına yönelik kanun maddelerinin içini boşaltmıştır. Bu durum,
istismarcıların “Nasıl olsa cezalar düşük, bir şekilde bu işten sıyrılırım.”
düşüncesiyle hareket etmesinin, cezadan kurtulmak için de mağdur çocukla
evlenerek bir ömür boyu istismara devam etmesinin önünü açmıştır. Türk Ceza
Kanunu’nda yapılan değişiklikler failler için bir ödül, mağdurlar için ise
ikinci bir mağduriyettir. Tüm Türkiye istismar mağduru çocuklarına ağlarken
kanunlarımız çocuklarımızın istismarını önlemek yerine faili yüreklendirmeye
devam etmektedir. Çocuk bedenine kimse dokunmasın. Çocuklar için adalet
istiyoruz.
BAŞKAN – Sayın Dursun… Yok. 
Sayın Yalım…
12.- Uşak Milletvekili Özkan Yalım’ın, 25
Ekim Âşık Veysel’in doğumunun 122’nci yıl dönümüne ve Manisa-Kula arasındaki
yolun bir an önce bitirilmesini talep ettiğine ilişkin açıklaması
ÖZKAN YALIM (Uşak) – Teşekkür ederim Başkan. 
Bundan tam yüz yirmi iki yıl önce bugün doğan büyük
usta, halk ozanımız Âşık Veysel’in doğum gününü kutluyoruz, Âşık Veysel’i
tekrar anıyoruz. 
Uşak-Eşme ilçesinin bağlantı yolu olan Manisa-Kula
ilçesi arasındaki 40 kilometrelik yol bundan tam on bir yıl önce başlamış olup,
3 defa firma değişikliğine uğramış, her seferinde firmalar iflas etmiştir.
Buradan, Ulaştırma Bakanından, doğru düzgün bir ihale yapıp onlarca kişinin
maalesef can verdiği bu yolun bir an önce bitirilmesini talep ediyorum.
Teşekkür ederim.
BAŞKAN – Sayın Yarayıcı…
13.- Hatay Milletvekili Hilmi Yarayıcı’nın,
iktidarın baskı ve sindirme politikalarının ülkeyi giderek yaşanmaz bir hâle getirdiğine
ilişkin açıklaması
HİLMİ YARAYICI (Hatay) – Sayın Başkan, AKP’yle korku ve
mizah ülkesi olmaya koşar adım gidiyoruz.
Cumartesi günü, polis tarafından baskın yapılan Grup
Yorum’un çalışmalarını sürdürdüğü İdil Kültür Merkezindeydim. Gördüğüm manzara
tek kelimeyle korkunçtu. Sanatın gücünden korkmuş olacaklar ki kültür
merkezindeki tüm enstrümanlar paramparça edilmişti. Türkülerimizin gücünün
enstrümanda değil yüreklerimizde olduğunu sanırım unutmuşlardı. Bugün izlediğim
duruşma ise tam bir kara mizah örneğiydi. Burada kan anonsu yapmanın suç
olduğunu öğrendim. Gar katliamı sonrası hastane önünde kan anonsu yaptığı için
sendikacı Korhan Rüzgar hâkim karşısındaydı. Öte yandan iktidarın açığa alınan
eğitim emekçilerimize yaşattığı mağduriyet 46’ncı gününü doldurmuştur.
İktidarın çığırından çıkan baskı ve sindirme politikaları ülkeyi giderek
yaşanmaz bir hâle getiriyor.
Teşekkür ederim.
BAŞKAN – Sayın Yiğit…
14.- İzmir Milletvekili Ali Yiğit’in, Foça
Devlet Hastanesine bağlı semt polikliniğinin yılda sadece dört ay hizmet
vermesinin mağduriyetlere yol açtığına ilişkin açıklaması
ALİ YİĞİT (İzmir) – Teşekkür ederim Sayın Başkan.
Foça’daki eski belediye binası, Foça Devlet Hastanesine
bağlı semt polikliniği olarak hizmet vermesi amacıyla Foça Belediyesi tarafından
tadilat yapılmış ve Sağlık Bakanlığına devredilmiştir. Poliklinik 31 Ekim 2013
tarihinde törenle açılmış ancak 23 Ağustos 2016 tarihinde kapatılmıştır. Alınan
bilgiye göre yaz aylarında nüfus artışına bağlı olarak sadece dört ay hizmet
verecektir. Bu durum, 25 bin nüfusun yaşadığı Yeni Foça’da sağlık açısından
sorun oluşturmakta, genellikle orta yaş grubu vatandaşlarımızın tedavi amaçlı
devlet hastanesine gidip gelmeleri maddi ve manevi mağduriyet oluşturmaktadır.
Bu mağduriyetin giderilmesi açısından polikliniğin on iki ay boyunca hizmet
vermesi, hasta yoğunluğuna göre doktor ve sağlık çalışanı uygulamasına
geçilmesini Foçalılar adına Sağlık Bakanlığından talep ediyoruz. 
Teşekkür ederim Sayın Başkan. 
BAŞKAN – Son olarak Sayın Aydın… 
15.- Bursa Milletvekili Erkan Aydın’ın,
FETÖ’yle ya da terörle mücadelede insan hakları ihlalleri yapılmaması
gerektiğine ve Adalet Bakanlığının tüm işkence ve kötü muamele iddialarını
tarafsız bir biçimde soruşturmasını talep ettiğine ilişkin açıklaması
ERKAN AYDIN (Bursa) – Teşekkür ederim Sayın Başkan. 
İnsan Hakları İzleme Örgütü, darbe girişimi sonrası
Türkiye’de gözaltı merkezlerinde işkence ve kötü muamele yapıldığı iddialarını
içeren bir rapor hazırladı. “Açık Çek: Türkiye’de Darbe Girişimi Sonrası
İşkenceye Karşı Koruma Tedbirlerinin Askıya Alınması” başlıklı raporda
tutuklulara veya gözaltında bulunanlara işkence, kötü muamele yapıldığını,
yakınına tecavüz etmekle tehdit edildiğini iddia eden 13 ayrı örnek verildi.
İşkence iddialarının yer aldığı anlatımlarda, bir avukatın müvekkiline işkence
yapılmasına şahit olmasına rağmen müdahale edilmediğine ilişkin ifadeleri de
yer aldı. Doktorların, muayenelerde şiddet görmüş kişiler hakkında “Durumu
iyi.” raporu verdiği ileri sürüldü. 
Buradan hatırlatmak isterim ki FETÖ’yle ya da terörle
mücadele yöntemi, insan hakları ihlalleri değildir. Adalet Bakanlığının, tüm
işkence ve kötü muamele iddialarını vakit geçirmeden tarafsız bir biçimde
soruşturmasını talep ediyorum. 
Teşekkürler. 
BAŞKAN – Teşekkür ederiz sayın milletvekilleri. 
Şimdi, istemleri hâlinde sayın grup başkan vekillerine
söz vereceğim. 
Buyurunuz Sayın Akçay, sizden başlayalım. 
16.- Manisa Milletvekili Erkan Akçay’ın, 23
Ekim ve 9 Kasım 2011’de Van’da yaşanan depremlerin 5’inci yıl dönümüne, deprem
sonrasında kamu kurum ve kuruluşlarında geçici işçi statüsüyle istihdam edilen
depremzedelerin sorunlarına ve Ziya Gökalp'in ölümünün 92’nci yıl dönümüne
ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Geçtiğimiz pazar günü, 2011 yılında yaşanan Van
depreminin yıl dönümüydü. Depremde hayatını kaybeden vatandaşlarımıza bir kez
daha Allah'tan rahmet diliyoruz. Aradan geçen beş yılda depremin yaraları
yeterince sarılamamış, Van'daki ekonomik ve toplumsal sorunlara kalıcı çözümler
bulunamamıştır.
Deprem sonrasında İŞKUR tarafından yürütülmüş olan
"Toplum Yararına Çalışma Projesi" kapsamında Vanlı depremzedeler kamu
kurum ve kuruluşlarında istihdam edilmişlerdir. Proje kapsamında Vanlı
depremzedeler, geçici işçi statüsüyle istihdam edilmiş, 2015 yılına kadar yılda
dokuz ay istihdam edilip, kalan üç ay da işsiz kalmışlardır. 
Proje kapsamında 2015 yılına kadar Millî Eğitim
Bakanlığına bağlı okullar ile Yüzüncü Yıl Üniversitesinde istihdam edilen 238
depremzede 2015 Haziran ayından bu yana işsizdir. Depremzedelere verilen kalıcı
statülü iş sözleri hâlen yerine getirilmemiştir. Hükûmet depremzedelerin
sorunlarına duyarsız kalmamalıdır. Vatandaşlarımıza verilen sözler
tutulmalıdır. Bu çerçevede söz konusu 238 kişinin bir an önce istihdam edilmesi
için Çalışma ve Sosyal Güvenlik Bakanlığı harekete geçmelidir.
Bugün, Türk düşünce hayatının kutup yıldızı, Türkiye
Cumhuriyeti’nin kuruluş felsefesine fikirleriyle tesir eden, büyük mütefekkir
Ziya Gökalp'i ölümünün 92’nci yılında rahmet, minnet ve saygıyla anıyoruz.
Gökalp "Türkçülüğün Esasları”, “Türkleşmek,
İslamlaşmak, Muasırlaşmak" gibi rehber eserleri milletimize miras
bırakmıştır. O, "ülkü" ve "mefkure" gibi kavramları kültür
dünyamıza hediye etmiş bir büyük düşünürdür.
(Mikrofon otomatik cihaz tarafından kapatıldı)
BAŞKAN – Açıyorum.
Buyurunuz. 
ERKAN AKÇAY (Manisa) – Teşekkür ederim.
Milletlerarası kültürün yapıcı ögesinin millî kültür
olduğunu savundu. Saray edebiyatının karşısına halk edebiyatını koydu. Batı'nın
teknolojik ve bilimsel gelişmesini sağlayan pozitif bilim anlayışını benimsedi.
Ziya Gökalp, eserleriyle Türk milliyetçiliğinin gelişmesine katkı sağlamış,
bugünümüze de ışık tutarak, "Türk milletindenim, İslam ümmetindenim, garp
medeniyetindenim" anlayışıyla bugün kimlik bunalımı yaşayanlara yol
göstermiştir. Türkiye'de Türk milleti dışında yapay millet oluşturma, millet
içinden millet, devlet içinden devlet oluşturulmaya çalışıldığı bir dönemde
Gökalp'in düşünceleri bugün daha da önem kazanmıştır. Bu vesileyle Atatürk'ün
"benim fikir babam" dediği Gökalp'i rahmet ve saygıyla anıyorum.
Teşekkür ederim.
BAŞKAN – Teşekkür ederiz Sayın Akçay.
Sayın Baluken, buyurun.
17.- Diyarbakır Milletvekili İdris
Baluken’in, 23 Ekim ve 9 Kasım 2011’de Van’da yaşanan depremlerin 5’inci yıl
dönümüne, AKP Hükûmetinin yıkım ve talan politikaları uyguladığına ve Şırnak’ta
evleri yıkılan halkın Kumçatı beldesindeki çadırlarının AKP Hükûmetinin
talimatıyla yıkılmasına ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, 23 Ekim 2011 ve 9 Kasım 2011 tarihinde
Van’da yaşanan iki depremde 644 yurttaşımız yaşamını yitirmişti. O dönem
depremle ilgili yaralar sarılmadığı gibi Van ve ilçeleri afet bölgesi ilan
edilmemişti. Van’da ortaya çıkan bu ağır tablonun giderilmesiyle ilgili kendi sorumluluklarını
yerine getiremeyen Hükûmet, bir deprem fırsatçılığı yaratarak orada gelen
yardımlar üzerinden bile büyük yolsuzluklara, çok büyük usulsüzlüklere imza
atmıştı. Hele hele, henüz insanlar enkaz altındayken yapılan gazlı, coplu
müdahaleler bütün Van halkının, bütün halkımızın hafızasında bütün tazeliğini
korumaya devam ediyor. Aradan geçen bunca süreye rağmen, hâlâ deprem
yaralarının sarılmamış olmasını kabul edilemez bulduğumuzu, TOKİ eliyle orada
bir fırsatçılık yapılmasını, âdeta bir emlakçı anlayışıyla, rantçı bir
zihniyetin ortaya konmasını kabul etmediğimizi ifade etmek istiyorum. 
Ben, yaşamını yitiren bütün
yurttaşlarımıza Allah’tan rahmet, Van halkına ve bütün halkımıza bir kez daha
buradan geçmiş olsun dileklerimi iletmek istiyorum. 
O gün Van’ı doğal afetler yıkmıştı ve bu
doğal afetle mücadeleyi AKP Hükûmeti yapmamıştı, bugün de, Şırnak, Yüksekova,
Cizre, Nusaybin başta olmak üzere, bölgedeki birçok ili AKP Hükûmeti yıkıyor.
Doğal afetin eksik bıraktığını AKP Hükûmeti âdeta yerine getiriyor. Sadece
şöyle bir örnek vereyim: Van’da depremin yıktığı konut sayısı 5.739’du…
(Mikrofon otomatik cihaz tarafından
kapatıldı) 
BAŞKAN – Açıyorum Sayın Baluken. 
Buyurun. 
İDRİS BALUKEN (Diyarbakır) –
…Yüksekova’da AKP Hükûmetinin yıkım ve talan politikaları neticesinde yıkılan
ev sayısı 3.637’dir. Dün, özellikle bu anlayış, Şırnak’ta da, maalesef,
Şırnak’ı insansızlaştırma adına insanlıktan çıkmıştır. Şırnak’ta evleri yıkılan
halkın Kumçatı beldesinde yaşama tutunmaya çalıştığı çadırları yıkmak, insanlıktan
çıkmaktır. Dün gün boyunca Hükûmet yetkilileriyle yapmış olduğumuz bütün
görüşmelere rağmen, Şırnak halkının barınmış olduğu çadırlar AKP Hükûmetinin
talimatıyla Şırnak halkının başına yıkılmıştır. Biz projeyi biliyoruz Şırnak’ı
insansızlaştırma, bir bütün olarak Botan bölgesini insansızlaştırmaya yönelik
uygulanan bu zihniyeti, bu anlayışı, bu politikayı kabul edilemez bulduğumuzu,
Şırnak halkının bu politikaların sahibine insanlığı öğreteceğini ifade
ediyorum. 
Teşekkür ediyorum. 
BAŞKAN – Teşekkür ederiz Sayın Baluken. 
Sayın Özel, buyurunuz. 
18.- Manisa Milletvekili Özgür Özel’in,
Oturum Başkanı TBMM Başkan Vekili Pervin Buldan’a yeğeninin vefatı nedeniyle
başsağlığı dilediğine, Samsun Milletvekili Erhan Usta’ya grup başkan vekilliği
görevine seçilmesi nedeniyle başarılar dilediğine, 23 Ekim ve 9 Kasım 2011’de
Van’da yaşanan depremlerin 5’inci yıl dönümüne, Âşık Veysel’in doğumunun
122’nci yıl dönümüne, Antalya Ticaret ve Sanayi Odasında yaşanan patlamaya,
kanun hükmünde kararnamelerin Meclis gündemine alınması konusunda hassas
olduklarına ve Kazan ilçesine “Kahramankazan” isminin verilmesiyle ilgili kanun
teklifinde herhangi bir iç tüzüksel haklarını kullanmayacaklarına ilişkin
açıklaması
ÖZGÜR ÖZEL (Manisa) – Sayın Başkanım, öncelikle, ayın
8’inde yeğeniniz Serhat Buldan’ın, her ölüm ve her genç ölüm kötüdür ama bir de
üzerindeki şüpheyle hepimizi üzen, yasa boğan ölümünü bir kez daha burada
üzüntüyle hatırlıyoruz ve size bir kez daha burada başsağlığı dilemek
istiyorum. 
BAŞKAN – Teşekkür ederim Sayın Özel. 
ÖZGÜR ÖZEL (Manisa) – Samsun Milletvekilimiz Sayın
Erhan Usta’nın Milliyetçi Hareket Partisinde grup başkan vekilliği görevine
seçilmiş olmasından büyük bir memnuniyet duyuyoruz. Kendisine çalışmalarında
başarılar diliyoruz ve buna yürekten inanıyoruz. 
23 Ekim ve 9 Kasım 2011 tarihlerinde Van’da yaşanan ve
644 vatandaşımızın hayatını kaybettiği büyük acıyı 5’inci yılında bir kez daha
hüzün ve -orada kaybettiklerimizi- rahmetle anıyoruz. Aynı acıların tekrar
yaşanmaması için devletin tüm kurullarının ve Parlamentonun üzerine düşen tüm
sorumlulukları bir kez daha hatırlatmak gerekiyor. Özellikle olası bir İstanbul
depremiyle ilgili bilim adamlarının son dönemlerde yaptığı değerlendirmeler,
üzerimize düşenin yapılmadığı, Hükûmetin ve İstanbul’daki tüm devlet
bürokrasisinin bu konuda bir kez daha meseleyi çok daha ciddiyetle ele alması
gerektiğini ortaya koyuyor. 
Büyük halk ozanımız Âşık Veysel’i doğumunun 122’nci
yılında bir kez daha sevgiyle ve özlemle anıyoruz. 
Bu sabah Antalya’da, Ticaret ve Sanayi Odasında, çevre
yolu üzerindeki binada yaşanan patlamada yaralanan 10 kişiye, 10 vatandaşımıza
acil şifalar diliyoruz ve olayın tüm boyutlarıyla açıklığa kavuşturulmasını
bekliyoruz. 
Cumhuriyet Halk Partisi olarak Meclisin işleyişinde
kanun hükmünde kararnamelerin…
(Mikrofon otomatik cihaz tarafından kapatıldı)
BAŞKAN – Açıyorum Sayın Özel, buyurun. 
ÖZGÜR ÖZEL (Manisa) – …Anayasa’da yazdığı şekliyle, ilk
yirmi gün içerisinde ilgili komisyonlarda, olmazsa otuzuncu günde doğrudan
Mecliste gündeme alınması gerektiği konusundaki anayasal zorunluluğun ve
grubumuzun hassasiyetinin bir kez daha altını çiziyoruz. 
Hükûmetin, Sayın Başbakanın, verilen
sözlerin aksine bu konuda meseleyi oldukça zamana yaymaya çalışan çabasından
rahatsızlık duyuyoruz. Bu yüzden de Parlamentoda her türlü demokratik ve İç
Tüzük’ten kaynaklı hakkımızı kullanacağız ancak bugünün bir özelliği var:
Bugün, Kazan ilçesine Kahramankazan isminin verilmesiyle ilgili ortak bir öneri
görüşülecek. Bu yüzden bugün Cumhuriyet Halk Partisi olarak herhangi bir
engelleme ve iç tüzüksel hakkımızı kullanmayacağız. 
Ayrıca, Kazan Belediye Başkanının tüm
partilerin ilçe başkanlarıyla grubumuza yaptığı ziyarete de bir kez daha
teşekkürlerimizi iletiyorum.
Sağ olun. 
BAŞKAN – Teşekkür ederiz Sayın Özel. 
Sayın Muş, buyurunuz. 
19.- İstanbul Milletvekili Mehmet Muş’un,
Meclisi ziyaret eden Kazan Belediye Başkanı, Kazan Belediye Meclis üyeleri ve
Kazan’daki siyasi partilerin ilçe başkanlarının şahsında tüm Kazan halkına
millet adına teşekkürlerini sunduğuna, darbe gecesi şehit olan tüm vatandaşlara
Allah’tan rahmet, gazilere şifalar dilediğine ve 23 Ekim ve 9 Kasım 2011’de
Van’da yaşanan depremlerin 5’inci yıl dönümüne ilişkin açıklaması
MEHMET MUŞ (İstanbul) – Sayın Başkan,
değerli milletvekili arkadaşlarım; bugün, 15 Temmuz darbe girişiminde ülkemizin
dört bir yanında yazılan kahramanlık destanının sembol yerlerinden biri olan
Kazan’a Meclis tarafından “kahraman” unvanın verilmesini içeren yasa teklifini
görüşeceğiz. 
Kazan halkı, 15 Temmuz gecesi gösterdiği
üstün cesaretle vatanperverlik timsali olmuştur. O gece Kazan halkı
darbecilerin tankına, topuna, tüfeğine karşı vatan ve millet sevgisiyle karşı
durmuş ve hainlere geçit vermemiştir. 
Kazan, bir milletin vatanına, ülkesine,
devletine ve bağımsızlığına nasıl sahip çıktığının ve bu uğurda neleri göze
alabileceğinin tüm dünyaya duyurulduğu müstesna bir vatan parçasıdır. İstiklal
Harbi’nde vatan savunması için Polatlı ne ise 15 Temmuzda ülke savunması için
Kazan odur. Darbecilerin uçaklarının görüş alanını kapatmak için “Vatanıma feda
olsun.” diyerek ekinini yakan fedakâr çiftçisiyle, cuntacıların uçakları
havalanmasın diye Akıncılar Üssü’nde pistte yatan köylüleriyle, 6 çocuğuyla
vedalaşıp vatanı için sokağa çıkan ve darbeci alçaklar tarafından şehit edilen
Ahi Köyü Muhtarı Ali Anar’yla, darbecilerin mermilerine aldırmadan, vurulmasına
ve yaralanmasına rağmen darbecilere karşı direnen 70 yaşındaki Mustafa
amcasıyla Kazan gerçekten kahraman bir ilçedir ve “kahraman” unvanı Kazan’ımıza
Türkiye Büyük Millet Meclisinin uygun görmesi hâlinde yakışacaktır. 
Bu duygularla, bugün bizleri Mecliste
ziyaret eden Kazan Belediye Başkanı, Kazan belediye meclis üyeleri ve
Kazan’daki siyasi partilerin ilçe başkanlarının şahsında tüm Kazan halkına
milletimiz adına teşekkürlerimi sunuyor, darbe gecesi şehit olan tüm
vatandaşlarımıza Cenab-ı Allah’tan rahmet, gazilerimize şifalar diliyorum. 
Aynı şekilde, bundan yaklaşık beş yıl önce Van’da
meydana gelen depremde hayatını kaybeden tüm vatandaşlarımıza bir kere daha
Cenab-ı Allah’tan rahmet diliyor, bir daha ülkemizin bu ve benzeri acılar
yaşamaması dileğiyle Genel Kurulu saygıyla selamlıyorum. 
BAŞKAN – Teşekkür ederiz.
Sayın milletvekilleri, şimdi İstanbul Milletvekili
Sayın Mahmut Tanal’ın İç Tüzük’ün 58’inci maddesine göre bir söz talebi vardır.

Yani geçen birleşimde yer alan bir beyanınızın
düzeltilmesine dair söz istemişsiniz Sayın Tanal. Size üç dakika söz vereceğim,
düzeltmenizi yapabilirsiniz. 
Buyurunuz. (CHP sıralarından alkışlar)
VI.- GEÇEN TUTANAK HAKKINDA KONUŞMALAR
1.- İstanbul Milletvekili Mahmut Tanal’ın,
20/10/2016 tarihli 10’uncu Birleşimdeki bazı ifadelerini düzelttiğine ilişkin
konuşması (*)
MAHMUT TANAL (İstanbul) – Değerli Başkan, değerli
milletvekilleri; hepinizi saygıyla, hürmetle selamlıyorum. 
Benim 20 Ekim 2016 tarihli Türkiye Büyük Millet Meclisi
Genel Kurulu konuşmamda “Yani FETÖ’nün içerisinde bulunmayan iki numaralı adam
sizin nasıl genel başkan yardımcınız olur?” ifadesinin “Yani FETÖ’nün içinde
bulunan iki numaralı adam sizin nasıl genel başkan yardımcınızın kardeşi olur?”
olarak ve “İlk önce genel başkanınızı görevden alın.” ifadesinin ise “İlk önce
genel başkan yardımcınızı görevden alın.” olarak İç Tüzük’ün 58’inci maddesi
uyarınca düzeltilmesini talep ediyorum.
Tabii, bunu söylerken, değerli arkadaşlar, elimde
Ankara Valiliğinin Ankara Millî Eğitim Müdürlüğüne gönderdiği bir yazı var.
Diyor ki yazıda: “Türkiye Cumhuriyeti devletinin içerisinde yapılanan
Fetullahçı terör örgütünün paralel devlet yapılanması, FETÖ/PDY ile iş birliği
içerisinde hareket ettiği, üyesi olduğu, yardımda bulunduğu ya da eşi
irtibatlı, dolayısıyla görevden alın.” Şimdi, değerli arkadaşlar, eşi olduğu
için tüm öğretmenleri, memurları görevden alacaksınız ve aynı şekilde darbenin
iki numaralı kişisinin kardeşi genel başkan yardımcınız olacak. Sizin gücünüz
garibanlara mı yetiyor, kimsesizlere mi yetiyor, yoksullara mı yetiyor? Niçin
bunu görevden almıyorsunuz? Bunu görevden almadığınız gibi, grup başkan
vekiliniz de -insan Mekke’ye giderken, Medine’ye giderken, hacca giderken,
umreye giderken başını kapatır, örtünür- Amerika’ya giderken Fetullah Gülen’in
yanında örtünüyor. 
Değerli arkadaşlar, önce iğneyi kendinize
batırın, çuvaldızı başkasına batırın. Kim suç işlemişse mutlaka
cezalandırılmalı, suça yardım, yataklık edenler de cezalandırılmalı, suça
bulaşanların hepsi cezalandırılmalı ama masum olan, kimsesiz olan, gariban olan
vatandaşı cezalandırmayın değerli arkadaşlar. Kimsesiz, fakir, gariban insanın
cezalandırılmasıyla terör örgütlerinin ekmeklerine yağ sürmüş olursunuz. Çünkü,
devlet hukukla yaşar; devlet kinle, öfkeyle yaşamaz. Sizi hukuka davet
ediyorum.
Hepinize teşekkürlerimi, saygı ve hürmetlerimi
sunuyorum. (CHP sıralarından alkışlar)
BAŞKAN – Teşekkür ederiz Sayın Tanal.
Sayın milletvekilleri, gündeme geçiyoruz.
Başkanlığın Genel Kurula sunuşları vardır.
VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Samsun Milletvekili Erhan
Usta’nın Plan ve Bütçe Komisyonu üyeliğinden istifasına ilişkin (4/61)
yazısının 24/10/2016 tarihinde, Kırıkkale Milletvekili Abdullah Öztürk’ün
Tarım, Orman ve Köyişleri Komisyonu üyeliğinden istifasına ilişkin (4/62)
yazısının 25/10/2016 tarihinde ve İstanbul Milletvekili İsmail Faruk Aksu’nun
Adalet Komisyonu üyeliğinden istifasına ilişkin yazısının 25/10/2016 tarihinde
Başkanlığa ulaştığına ilişkin (4/63) önerge yazısı 
BAŞKAN – Sayın milletvekilleri, Samsun Milletvekili
Sayın Erhan Usta’nın Plan ve Bütçe Komisyonu üyeliğinden istifasına ilişkin
yazısı 24/10/2016 tarihinde; Kırıkkale Milletvekili Sayın Abdullah Öztürk’ün
Tarım, Orman ve Köyişleri Komisyonu üyeliğinden istifasına ilişkin yazısı
25/10/2016 tarihinde ve İstanbul Milletvekili Sayın İsmail Faruk Aksu’nun
Adalet Komisyonu üyeliğinden istifasına ilişkin yazısı 25/10/2016 tarihinde
Başkanlığımıza ulaşmıştır. 
Bilgilerinize sunulmuştur.
Meclis araştırması açılmasına ilişkin üç önerge vardır,
ayrı ayrı okutuyorum:
B) Meclis Araştırması Önergeleri
1.- Malatya Milletvekili Veli Ağbaba ve 20
milletvekilinin, mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/336)
Türkiye Büyük Millet Meclisi
Başkanlığına
Yatırım eksikliği başta olmak üzere birçok sebepten
dolayı çalışma alanlarının ve istihdam olanaklarının sınırlı olması sonucu bazı
bölgelerimizde yoğunlaşmakla beraber mevsimlik tarım işçiliği yaygın bir
şekilde sürmektedir. İşsizliğin en büyük problem olduğu bölgelerde, mevsimlik
tarım işçiliği, yurttaşlarımız için neredeyse tek geçim kaynağı olmaktadır. Her
yıl nisan ve mayıs aylarında başlayan yolculuklarla toprak hazırlama, çapalama,
sulama, ilaçlama, hasat faaliyetleri için farklı illere göç eden mevsimlik
tarım işçilerinin birçok temel insan hakkından yararlanabilmeleri mümkün
değildir. Sosyal güvenlik kapsamına alınmaları dahi mümkün olamayan bu işçiler
âdeta devlet tarafından görmezden gelinmektedir.
Sayıları resmî verilere göre 300 bin civarında olarak
gösterilmesine rağmen 1 milyona yaklaştığı tahmin edilen mevsimlik tarım
işçiliği konusu, her yıl bahar aylarında başlanılan yolculuklar sırasında
meydana gelen trafik kazalarıyla medyada yer bulmakta ve ülke gündemine ancak o
vakit gelmektedir. Son olarak 5 Temmuz 2015'te Manisa ili Gölmarmara ilçesinde
gerçekleşen kazada kamyonet kasasında taşınan 15 işçi hayatını kaybetmiştir.
21’nci yüzyılda emekleriyle geçimlerini sağlamaktan başka bir amacı olmayan,
asma yaprağı toplayarak 50 TL kazanmaya çalışan işçilerin, kamyonet kasasında
ölüme sürüklenmesi hiçbir şekilde kabul edilebilecek bir durum değildir.
Barınma, beslenme, ısınma ihtiyaçlarını karşılamak
üzere yanlarına aldıkları eşyaların bulunduğu ve çoğunlukla kapasitesinin
üstünde çok fazla ağırlık taşıyan minibüslerle tehlikeli yolculuklar yapan bu
işçiler ve aileleri ciddi risk altında bulunmaktadır. Yapılacak daha fazla yol
denetimi ölümlü kazaların önlenebilmesi için gerekli ise de yapısal bir soruna
geçici bir çözüm sunacaktır. Çünkü ülkenin kanayan yaralarından biri olan
mevsimlik tarım işçiliği konusu devletin doğrudan müdahale etmesi ve yapısal
çözümler getirmesi gereken bir alandır.
Anne, baba ve çocukların birlikte çalıştığı tarlalara
yakın bölgelerde, sağlık, beslenme, barınma, eğitim imkânlarından yoksun bir
şekilde yaşamak zorunda kalan mevsimlik tarım işçileri; her yıl çalışmaya
gittikleri bölgede dışlama, aşağılama, şiddet pratiklerine ve nefret
söylemlerine maruz kalmaktadır. Güvenlik tedbirlerinin alınmaması sebebiyle her
yıl yaşanan bu tip şiddet olaylarına rağmen devletin bu konuya karşı sessiz
kalması ise kabul edilemez bir noktaya gelmiştir.
Hâlen yasal bir düzenlemeye tabi olmayan işçileri
mevsimlik işçiliğe zorlayan koşulların ortadan kaldırılması kısa vadede mümkün
görünmediği için mevsimlik tarım işçileri için kapsamlı bir yasal düzenleme
yapılması ve insanlık onuruna uygun, güvenli çalışma koşullarına sahip
olabilmelerinin sağlanması gerekmektedir.
Bu amaçla, mevsimlik tarım işçilerinin, başta barınma,
ulaşım, sağlık konularında olmak üzere, sorunlarının tespit edilmesi, gerekli
yasal düzenlemelerin belirlenmesi, güvenlik hususunda gerekli idari tedbirlerin
belirlenmesi için Anayasa'nın 98'inci maddesi ve TBMM İçtüzüğü’nün 104’üncü ve
105’inci maddeleri gereğince bir araştırma komisyonu kurularak konunun tüm
boyutlarıyla araştırılmasını saygılarımla arz ederiz. 
1) Veli Ağbaba  (Malatya)
2) Necati Yılmaz  (Ankara)
3) Murat Emir  (Ankara)
4) Özcan Purçu  (İzmir)
5) Niyazi Nefi Kara  (Antalya)
6) Hüseyin Çamak  (Mersin)
7) Mazlum Nurlu  (Manisa)
8) Kadim Durmaz  (Tokat)
9) Muhammet Rıza Yalçınkaya  (Bartın)
10) Yakup Akkaya  (İstanbul)
11) Orhan Sarıbal  (Bursa)
12) Şerafettin Turpcu  (Zonguldak)
13) Namık Havutça  (Balıkesir)
14) Serkan Topal  (Hatay)
15) Haydar Akar  (Kocaeli)
16) Okan Gaytancıoğlu  (Edirne)
17) Akif Ekici  (Gaziantep)
18) Kazım Arslan  (Denizli)
19) Hüseyin Yıldız  (Aydın)
20) Candan Yüceer  (Tekirdağ)
21) Gülay Yedekci  (İstanbul)
2.- Konya Milletvekili Mustafa Hüsnü
Bozkurt ve 20 milletvekilinin, kaçak göçmenler sorununun araştırılarak alınması
gereken önlemlerin belirlenmesi amacıyla Meclis araştırması açılmasına ilişkin önergesi
(10/337)
Türkiye Büyük Millet Meclisi
Başkanlığına
Dünya tarihi boyunca insanlar yaşadıkları yerlerdeki
savaşlar, işgaller, baskıcı yönetimler, açlık ya da yoksulluk gibi nedenlerle
göç etmek zorunda kalmışlardır. Son yıllarda Suriye başta olmak üzere, Orta
Doğu coğrafyasında meydana gelen olaylar nedeniyle yaşanan mülteci sorunu,
birçok ülkede ama özellikle ülkemizde ibretle izlenmesi ve tedbir alınması
gereken bir hâl almıştır.
Çevre denizlerimizde gerçekleşen göç olaylarında
özellikle Suriye'deki istikrarsızlık sebebiyle 2012 yılından itibaren her geçen
gün yükseliş olduğu görülmektedir. 2015 yılında 700 bini Türkiye üzerinden
olmak üzere, çoğunluğu Suriyeli yaklaşık 1,5 milyon mülteci Avrupa ülkelerine
geçmiştir.
Göçmen akınının geçiş ülkesi konumundaki ülkemizde
hemen her gün onlarca mülteci, deniz yoluyla kaçmaya çalışmakta,
başaramayanların birçoğu sahil güvenlik ekiplerince yakalanmakta ya da cansız
bedenleri İzmir, Balıkesir, Muğla ve Çanakkale başta olmak üzere sahillerimize
vurmaktadır. Muğla'nın Bodrum ilçesinde ailesiyle birlikte çıktığı umut
yolculuğunda yaşamını yitiren Aylan Kurdi'nin kıyıya vuran bedeniyle kamuoyunda
büyük yankı uyandıran ve farkındalık yaratan kaçak göçmen sorunu, üzerine
eğilinmesi gereken sosyal bir olgu hâline dönüşmüştür.
Sahil Güvenlik ekipleri sadece 2015 yılında 2.280
operasyon gerçekleştirmiş, bu operasyonlarda 86.462 kaçak göçmen
kurtarılmıştır. Yine aynı şekilde Sahil Güvenlik Ege Deniz Bölge Komutanlığına
yapılan ihbar sayısı bir önceki yıla göre yüzde 58 artmış, Alo 158 hattına
2.600 ihbar gelmiştir.
Her ne kadar konu hakkında kamuoyu bilinci oluşmuş,
ihbar hattı etkin olarak kullanılmaya başlanmış ve bir önceki yıla göre
kurtarılan kaçak göçmen sayısı yüzde 570 artmış olsa da, hemen her gün
basın-yayın organlarında benzer haberlerin yer aldığı göz önünde
bulundurulduğunda, meselenin farklı boyutlarının da ele alınması gerektiği
yadsınamaz bir gerçektir. Bunlar arasında ivedilikle üzerine gidilmesi gereken
konu, mevcut sorun üzerinden yaratılan göçmen kaçakçılığı pazarıdır.
Göçmenlerin sırtından bugün pek çok kişi ve gruplar, yüksek meblağlarda para
kazanmakta, bu paralar ülkemizin suç ekonomisinin en büyük kalemlerinden birini
oluşturmaktadır.
Türkiye'nin doğu ve güney bölgelerinden giriş yapan
yabancılar, göçmen kaçakçılığı yapan organize suç örgütlerinin yardımı ve
refakatiyle ağırlıklı olarak İstanbul, İzmir, Mersin ve Hatay illerine
geçmekte, sonrasında Ege adalarına veya Kıbrıs'a kaçmak amacıyla yüksek
meblağlar karşılığında Ege ve Akdeniz sahillerine götürülmektedir. Büyük bir
rant elde eden göçmen kaçakçılarının yanı sıra umut tacirleri de mültecilerin
içinde bulunduğu durumdan ekonomik yarar sağlamaktadır.
Bugün ülkemizin kilit konumda olduğu kaçak göçmenler
konusunda ülke içinde ve uluslararası platformda her yönüyle alınabilecek
tedbirlerin belirlenmesi, büyük bir pazar oluşturan göçmen kaçakçılığıyla etkin
mücadele edebilmek için alınacak önlemlerin tespit edilmesi amacıyla
Anayasa'nın 98, TBMM İçtüzüğü'nün 104 ve 105’inci maddeleri uyarınca Meclis araştırması
açılmasını saygılarımla arz ederim.
1) Mustafa Hüsnü Bozkurt  (Konya)
2) Hüseyin Çamak  (Mersin)
3) Özcan Purçu  (İzmir)
4) Niyazi Nefi Kara  (Antalya)
5) Mazlum Nurlu  (Manisa)
6) Kadim Durmaz  (Tokat)
7) Muhammet Rıza Yalçınkaya  (Bartın)
8) Yakup Akkaya  (İstanbul)
9) Orhan Sarıbal  (Bursa)
10) Ömer Fethi Gürer  (Niğde)
11) Şerafettin Turpcu  (Zonguldak)
12) Seyit Torun (Ordu)
13) Namık Havutça  (Balıkesir)
14) Serkan Topal  (Hatay)
15) Okan Gaytancıoğlu  (Edirne)
16) Haydar Akar  (Kocaeli)
17) Akif Ekici  (Gaziantep)
18) Kazım Arslan  (Denizli)
19) Hüseyin Yıldız  (Aydın)
20) Candan Yüceer  (Tekirdağ)
21) Gülay Yedekci (İstanbul)
3.- Antalya Milletvekili Niyazi Nefi Kara
ve 21 milletvekilinin, taşeron işçilerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/338)
Türkiye Büyük Millet Meclisi
Başkanlığına
Taşeron uygulaması sonucu kamu ve özel sektörde çalışan
taşeron işçilerin sorunlarının belirlenmesi, iş güvencelerinin ve sosyal
haklarının korunmasına yönelik tedbirlerin alınması ve taşeron uygulamasının
getirdiği sorunların belirlenmesi amacıyla Anayasa’nın 98'inci, İç Tüzük’ün 104
ve 105'inci maddeleri gereğince Meclis araştırması açılması için gereğini arz ederiz.
1) Niyazi Nefi Kara (Antalya)
2) Hüseyin Çamak (Mersin)
3) Özcan Purçu (İzmir)
4) Mazlum Nurlu (Manisa)
5) Kadim Durmaz (Tokat)
6) Yakup Akkaya (İstanbul)
7) Orhan Sarıbal (Bursa)
8) Okan Gaytancıoğlu (Edirne)
9) Şerafettin Turpcu (Zonguldak)
10) Ömer Fethi Gürer (Niğde)
11) Seyit Torun (Ordu)
12) Namık Havutça (Balıkesir)
13) Serkan Topal (Hatay)
14) Kazım Arslan (Denizli)
15) Akif Ekici (Gaziantep)
16) Muhammet Rıza Yalçınkaya (Bartın)
17) Haydar Akar (Kocaeli)
18) Hüseyin Yıldız (Aydın)
19) Candan Yüceer (Tekirdağ)
20) Gülay Yedekci (İstanbul)
21) Ali Akyıldız (Sivas)
22) Sibel Özdemir (İstanbul)
Gerekçe:
Taşeron sistemi, işlerin veya hizmetlerin asıl işveren
yerine yapılması olarak nitelendirilir. Ülkemizin kanayan yarası olan taşeron
işçilik sistemi, her geçen gün toplumsal bir soruna dönüşmektedir. Modern
kölelik olarak adlandırabileceğimiz taşeron sistemi, hem kamuda hem de özel
sektörde yaygın bir kullanım hâlini almıştır. Kamuda ve özel sektörde
yaygınlaşan taşeron uygulaması iş gücünün etkin kullanılması başta olmak üzere,
toplumsal, ekonomik birçok sorunu bir arada getirmektedir.
Çalışma ve Sosyal Güvenlik eski Bakanı
Faruk Çelik 2014 yılında yaptığı açıklamada kamu ve özel sektörde çalışan
taşeron işçi sayısını toplam 1 milyon 482 bin 690 olarak açıklamaktadır.
KAMU-SEN; kamuda çalışan taşeron sayısını 661 bin, bu sayıya belediyeleri dâhil
ettiğimiz de sayının 1 milyon 150 bine, özel sektördeki taşeron sayısını da
eklediğimizde 2 buçuk milyonu aşan bir taşeronlaşma olduğunu belirtmektedir. Yine
başka bir sendikanın verilerinde GENEL-İŞ sadece kamuda çalışan taşeron
sayısının 750 bin ila 1 milyon kişi arasında olduğunu belirtmektedir. Çalışma
ve Sosyal Güvenlik eski Bakanı Faruk Çelik'in verdiği verilere tekrar
bakıldığında Temmuz 2014 tarihinde kamudaki taşeron sayısı 755.081 kişi olarak
belirtilmektedir.
Taşeron uygulaması sonucu kamunun harcamalarının etkin
kullanıldığı iddiası ise gerçeklerden uzaktır. Taşeron sistemi kamunun asli
görevlerini farklı firmaların üzerine yıkması ve taşeron firmaları
zenginleştirmekten başka bir gayesi olmayan bir uygulamadır. Taşeron firmalarda
çalışan yüz binlerce kişi mesleki becerilerine uygun bir alanda değil, sağlanan
hizmet alanında yapmaktadır. Bugün üniversite mezunu taşeron işçiler temizlik
işlerini yapmakta, mesleki eğitim almış teknik becerisi yüksek kişiler, tabiri
caiz ise, inşaatlarda çalıştırılmaktadır. Ülkenin ihtiyaç duyduğu üretimin
artırılması ve insan gücünün üretimde etkin ve verimli kullanılmasının önünde
dahi bir engel oluşturan taşeron sistemi onarılmaz sorunlara yol açmaya devam
etmektedir.
Yeni yapılacak bir düzenlemeyle asıl iş ve yardımcı iş
tanımlamaları ile taşeron uygulamasında düzenlemeye gidecek olan Hükûmet bu
konuda şimdiden oluşan şüpheleri dikkate almak zorundadır. Temizlik hizmeti
veren taşeron işçiler bir bakanlık için yardımcı iş statüsünde yer alırken ve
kadro hakkı almama durumu varken, belediyelerde çalışan temizlik hizmeti veren
taşeron işçiler de yardımcı iş kapsamına alınacak ancak belediyelerin asli
görevlerinden olan temizlik hizmetini yapan taşeron işçi asıl iş kapsamına
alınmaması değişiklik yapılacak sistemi en başından çıkmaza sokmaktadır.
Taşeron işçilerin sadece kamuyla sınırlı kalmaması ve
özel sektörde de bu uygulamanın yaygınlaşması ölümcül sonuçları beraberinde
getirmektedir. Soma ve Ermenek gibi maden kazalarının yaşandığı 2 vahim olayda
görülen ihmaller toplumun hafızasında yerini korumaktadır. Taşeron işçilerin
sendikalaşmasının önünün açılması bir lütuf değil haktır ancak bu hakkı
kullanan işçilere yapılan baskılar ve işten çıkarmalar sonucu yasal bir hakkın
kullanımı dahi engellenmektedir.
Taşeron uygulamasının kamuda en çok uygulandığı
alanların başında sağlık kurumları ve belediyeler gelmektedir. Sağlık gibi
toplumu doğrudan ilgilendiren ve insan hayatının söz konusu olduğu bir alanda
taşeron işçi kullanılması ve taşeron işçilerin kadro talepleri de diğer
alanlardaki talepler gibi yerindedir. Sağlık sistemimizi taşeronlaştıran
Hükûmetin bu uygulamadan bir an önce vazgeçmesi gerekmektedir. Taşeron uygulaması
sonucu kamu ve özel sektörde çalışan taşeron işçilerin sorunlarının
belirlenmesi; iş güvencelerinin, sosyal haklarının korunmasına yönelik
tedbirlerin alınması ve taşeron uygulamasının getirdiği sorunların belirlenmesi
amacıyla Meclis araştırması açılması elzemdir.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
İki gensoru önergesi vardır. 
Önergeler daha önce bastırılıp sayın üyelere
dağıtılmıştır.
Şimdi önergeleri sırasıyla okutuyorum:
C) Gensoru Önergeleri
1.- HDP Grubu adına, Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel'in, sokağa çıkma yasakları nedeniyle oluşan eğitim hakkı ihlallerini
gideremediği, 15 Temmuz darbe girişiminin ardından öğretmenlerin meslekten
ihracı ve açığa alınmasında hak ihlallerine sebebiyet verdiği, mülakata dayalı
sözleşmeli öğretmen alımıyla kadrolaşmaya ve eğitimde güvencesiz istihdama yol
açtığı ve proje okulu uygulamasıyla eğitimin niteliğini değiştirmeyi amaçladığı
iddiasıyla Millî Eğitim Bakanı İsmet Yılmaz hakkında gensoru açılmasına ilişkin
önergesi (11/12)
Türkiye Büyük Millet Meclisi
Başkanlığına
Sokağa çıkma yasakları nedeniyle ülkenin bir bölümünde
eğitim hakkının tamamen askıya alınması, 15 Temmuz darbe girişimi bahane
edilerek hukuki süreçler işletilmeden eğitimcilerin açığa alınması, mülakata
dayalı sözleşmeli öğretmen alımıyla kadrolaşmanın önünün açılması ve
öğretmenlik mesleğinin güvencesizleştirilmesi, Türkiye'nin en köklü okullarının
proje okulu adı altında dönüştürülmeye çalışılması nedenleriyle Millî Eğitim
Bakanı Sayın İsmet Yılmaz hakkında Anayasa’nın 98'inci, TBMM İçtüzüğü’nün
106'ncı maddeleri uyarınca gensoru açılmasını arz ederiz.
 Çağlar Demirel İdris
Baluken
 HDP Grup Başkan Vekili HDP
Grup Başkan Vekili
 Diyarbakır Diyarbakır
Gerekçe:
AKP hükûmetleri on dört yılda eğitimin temel
sorunlarına çözüm üretmek yerine, siyasal iktidarlarına hizmet edecek ve büyük
oranda piyasalaşmış bir eğitim sistemini hayata geçirme konusunda büyük bir yol
almış durumdadır. Bu anlamda AKP hükûmetleri tarafından ideolojik, politik ve
neoliberal müdahalelere en fazla maruz kalan alanların başında eğitim iş kolu
gelmektedir.
Özellikle 2015-2016 eğitim öğretim yılının başından
bugüne kadar sokağa çıkma yasaklarının uygulandığı yerlerde yürütülen
politikalar sonucu yüz binlerce öğrenci, on binlerce eğitim emekçisi açısından
telafisi imkânsız hak kayıpları yaşanmıştır. 300 binden fazla öğrencinin eğitime
erişim hakkı doğrudan ortadan kalkmıştır. Eğitim öğretime, Anayasa’ya, AİHS ve
BM Çocuk Hakları Sözleşmesi’ne ve ilgili ulusal mevzuata aykırı bir şekilde,
süresiz ve öngörülmez şekilde ara verilmiştir. 8’inci ve 12’nci sınıfta olan on
binlerce öğrencinin merkezî sınavlara girme hakları ellerinden alınmıştır.
Sayın İsmet Yılmaz Millî Eğitim Bakanlığı görevini
devraldığı günden bugüne kadar bu sorunu çözmek yerine çözümsüz bırakarak
sorunun daha da derinleşmesine neden olmuştur. 1 Eylülde yayınlanan 672 sayılı
OHAL KHK'siyle darbe girişimi ve paralel yapıyla ilişkisi somut bir şekilde
ortaya konulmadan, yargılama aşamasında değerlendirilecek olan somut delil
tartışması yapılmadan, adli ve idari soruşturma süreçleri sağlıklı bir şekilde
işletilmeden bir buçuk ay gibi kısa bir sürede 28.163 öğretmen kamu görevinden
ihraç edildi. Bu ihraçlar yapılırken darbeyle hiçbir şekilde ilişkisi olmayan
çok sayıda muhalif ve demokrat eğitim emekçisi kimliğinden, siyasal
düşüncesinden, yaşam tarzından ve sendikal faaliyetlerinden kaynaklı olarak
görevden alındı. Bu ihraçların hemen ardından, 8 Eylülde ise 11.301 öğretmen
sadece sendikal faaliyetleri nedeniyle açığa alındı. 1 milyondan fazla öğrenci
2016-2017 eğitim öğretim yılına öğretmensiz olarak başladı.
Açığa alınan eğitim emekçilerinin bugüne kadar her
zaman ve her platformda yanlış eğitim politikaları karşısında durmuş, bilimsel,
laik, anadilinde, parasız ve çoğulcu eğitimin savunucusu olan eğitimciler
olduğu bilinmektedir. Görevden almalarla AKP aynı zamanda kadrolaşma için
iktidarına muazzam bir zemin oluşturmuştur.
Hükûmetin mülakata dayalı sözleşmeli öğretmenlik
uygulamasında temel 2 amacı, kadrolaşmak ve eğitimde güvencesiz istihdamı
yaygınlaştırmaktır.
Türkiye tarihi boyunca, mülakat, adam kayırma ve
kadrolaşmayla özdeştir. Yakın tarihimiz bu durumun sayısız örnekleriyle
doludur. Sözleşmeli öğretmen mülakatlarında liyakat değil, AKP iktidarına
sadakat ölçülmektedir. Bir yandan mülakata dayalı sözleşmeli öğretmenlik
uygulamasıyla güvencesiz istihdamı eğitim alanına yerleştiren ve yandaşlık
hizmeti yapacak kişileri istihdam etme arzusu taşıyan Hükûmet, bu niyetini
sözleşmeli öğretmenlik mülakatında açıkça gözler önüne sermiştir.
AKP Hükûmetinin, eğitim sistemindeki son
hezeyanlarından biri, proje okul anlayışı olmuştur. Türkiye'nin en köklü
okullarının “proje okul” adı altında dönüştürülmeye çalışılması ve AKP'nin
genel iktisadi, siyasal ideolojisine koşulmaya çalışılması çok sayıda haklı
protestoya neden olmaktadır.
Eğitimle hiçbir alakası olmayan siyasi saiklerle sorulan
sorular karşısında, Sayın İsmet Yılmaz "Mülakatın sağlığına ve doğruluğuna
halel getirmez. Cevap versin, ne var ki?” şeklindeki açıklamalarıyla bu durumu
açıkça meşrulaştırmıştır.
15 Temmuz sonrası, eğitim alanında yaşanan gelişmeler
karşısında Meclis gerekli sorumluluğu almadığı takdirde, yakın bir zamanda
AKP’li olmayan tüm eğitim emekçileri tasfiye edilecek ve AKP eğitimde kamusal,
parasız, bilimsel, laik, demokratik değerleri tamamen ortadan kaldırarak bu
alanda amaçladığı ideolojik dönüşümün son aşamasını hayata geçirecektir.
2.- HDP Grubu adına, Grup Başkan Vekilleri
Diyarbakır Milletvekili İdris Baluken ve Diyarbakır Milletvekili Çağlar
Demirel’in, 15 Temmuz darbe girişimin ardından gerçekleştirilen uygulamalar
sebebiyle yaşandığı ileri sürülen hak ihlallerini önleyemediği iddiasıyla
Adalet Bakanı Bekir Bozdağ hakkında gensoru açılmasına ilişkin önergesi (11/13)
Türkiye Büyük Millet Meclisi Başkanlığına
Ülkede, mevcut yasalar ve Anayasa’nın hiçe sayılması,
hukuksuzluklar, haksızlıklar, adaletin yokluğu, işkence ve kötü muamele başta
olmak üzere, evrensel hakların ihlal edilmesinden ötürü Adalet Bakanı Sayın
Bekir BOZDAĞ hakkında Anayasa’nın 98'inci ve 99'uncu, TBMM İçtüzüğü'nün 106'ncı
maddeleri uyarınca gensoru açılmasını arz ederiz.
 Çağlar Demirel İdris
Baluken
 HDP Grup Başkan Vekili HDP
Grup Başkan Vekili
 Diyarbakır Diyarbakır
Gerekçe: 
15 Temmuz 2016’da, Türkiye'de toplum, siyaset kurumu ve
sivil toplum bir darbe girişimiyle karşı karşıya kalmıştır. Bu darbe
girişiminin başarısız kılınması, halkın diktaya karşı demokrasiye sahip
çıkması, 15 Temmuz sonrası için Türkiye'de demokratik siyasetin güçlenmesi için
büyük bir beklenti yaratmıştır. Demokratik Cumhuriyetin inşası için siyasal ve
toplumsal zemin oluşmuş ve toplumsal talep had safhaya ulaşmışken, Erdoğan ve
AKP Hükûmeti bu zemini kendi gücünü tahkim etmek için fırsata dönüştürmek
amacıyla hareket etmiştir.
20 Temmuz 2016 tarihinde MGK'nın tavsiyesi ve Bakanlar
Kurulu kararıyla Türkiye'de OHAL ilan edilmiştir. OHAL ilanı öncesi başlanan ve
OHAL ilanıyla hız kazanan Hükûmet uygulamaları, AKP Hükûmetine muhalif olan tüm
kesimleri kapsayacak şekilde istibdat rejimine dönüşmüştür. OHAL ilanı
sonrasında yaşananlara baktığımızda OHAL ilanına yetki veren OHAL Yasası ve
hatta Anayasa dahi ihlal edilmektedir. Açıktır ki mevcut hukuksuzluklarla 1982
darbe Anayasası’nın bile gerisine düşülmüştür.
Türkiye'de 15 Temmuz darbe girişimi ve olası bir darbe
ihtimali ile mücadele adı altında devreye konan uygulamalar neticesinde hemen
hemen hepsi Anayasa’yla güvence altına alınan haklar ihlal edilmektedir.
Gözaltına alınanlar ve/veya tutuklananlar çeşitli işkencelerden
geçirilmektedir. Basına yansıyan görüntülere de yansıdığı üzere çok sayıda kişi
işkenceye maruz kalmış ve bazılarının işkence sonucu ameliyat geçirdikleri dahi
kayıtlı iddialar arasında yerini almıştır. İnsan hakları ihlali olan bu işkence
ve kötü muamele iddiaları ile ilgili bağımsız heyetlerin gözlem yapması söz
konusu olmamış ve Adalet Bakanı bu konuda kamuoyunu tatmin edici açıklamalar
yapmamıştır. 
Son üç ay içerisinde aralarında Anayasa Mahkemesi,
HSYK, Yargıtay ve Danıştay üyelerinin de olduğu 3.456 hâkim ve savcı görevden
uzaklaştırılmış olup 632 yargı mensubu da tutuklanmıştır. Ayrıca paralel
yapıyla ilgisi bulunmayan binlerce kamu görevlisi de görevlerinden
uzaklaştırılmıştır. Tüm bu uzaklaştırma süreçlerinde kamu görevlilerinin
savunması alınmamış ve evrensel bir hak olan savunma hakkı ihlal edilmiştir.
Modern suç tanımı ve ceza hukuku devreye girdiğinden beri vazgeçilmez ilke
olarak literatürde yerini alan suçun şahsiliği ilkesi de bu süreçte ihlal
edilmiştir. Kişiler ilgileri olmamasına rağmen yakınları hakkındaki adli
takibat nedeniyle çeşitli yasadışı yaptırımlara maruz bırakılmıştır. Bu
hukuksuzlukların yanı sıra can ve mal güvenliği, seyahat özgürlüğü, masumiyet
karinesi gibi evrensel haklar da yok sayılmaktadır. Bunların yanı sıra partimiz
üzerindeki baskılar da darbe girişimi öncesinde olduğu gibi devam etmektedir.
Hepsinin sıralanmasının mümkün olmadığı bu baskılar ve hukuksuzluklara bir
örnek vermek gerekirse, milletvekillerimiz hâlâ cezaevlerine ziyaret
gerçekleştirememektedir.
Sıralanan tüm hukuksuzlukların ilk elden sorumlusu olan
Adalet Bakanı bu hukuksuzlukları giderme görevini yerine getirmediği gibi
Türkiye ile ilgili fiilî rejimler yaratmak ve anayasasızlık dayatmakla da
meşgul olmuştur. Bizatihi kendi ağzından yaptığı açıklamada “Fiilî başkanlık
durumu yok mu? İstediğiniz kadar ‘Yok.’ deyin, var.” İfadelerini kullanarak
aleni şekilde anayasal ve yasal suç işlemiştir. İronik olan ise Anayasa'yı yok
sayan Adalet Bakanı esasında kendi makamının meşru olmadığını da bir şekilde
bilmeden de olsa ifade etmiştir.
Ülkede mevcut yasaların ve Anayasanın hiçe sayılması,
hukuksuzluklar, haksızlıklar, adaletin yokluğu, işkence ve kötü muamele başta
olmak üzere evrensel hakların ihlal edilmesi, kapsamlı tüm bu mevcut tablo
göstermektedir ki Adalet Bakanı halktan aldığı görevi layıkıyla yerine
getirememektedir. Bu vesileyle sorumluluklarını yerine getiremeyen Adalet
Bakanı hakkında gensoru açılmasının ve Anayasa ile İç Tüzük hükümleri gereğince
görevinden alınmasının gerekli olduğunu düşünüyoruz.
BAŞKAN – Bilgilerinize sunulmuştur. 
Önergelerin görüşme günleri Danışma Kurulunca daha
sonra belirlenerek oylarınıza sunulacaktır.
ÖZGÜR ÖZEL (Manisa) – Sayın Başkanım, bir konuda söz
talebim var.
BAŞKAN – Sayın Muş da sisteme girmiş. 
Sayın Muş, buyurun.
Öncelikle size verelim, siz daha önce girmiştiniz. 
V.- AÇIKLAMALAR (Devam)
20.- İstanbul Milletvekili Mehmet Muş’un,
Şırnak’ta çadırlarda yaşayan vatandaşlara Valilik tarafından barınma alanlarına
geçmeleri konusunda yardımda bulunulduğuna ve bazı yerleşim yerlerinde
vatandaşların güvenliği açısından sokağa çıkma yasaklarının devam ettiğine
ilişkin açıklaması
MEHMET MUŞ (İstanbul) – Sayın Başkan, bugün Şırnak’ta
oradaki terör saldırılarından dolayı çadırlarda bulunan vatandaşlarımız vardı.
Kış şartlarının yaklaşmasından dolayı Valilik onların kışı geçirebilecekleri
bazı barınma alanlarına geçmeleriyle alakalı bir yardımda bulunmuş ve bu
organize edilerek oradaki vatandaşlar kışı geçirecekleri daha iyi alanlar
bulmak suretiyle o çadırlardan ayrıldılar. Onlar ayrıldıktan sonra da Valilik
tarafından bu çadırlar, orası temizlendi. Yani burada şöyle bir durum asla söz
konusu değildir… “Valilik buraya geldi, zorla insanları oradan çıkarttı. Ondan
sonra onların bu çadırlarını yıktı, kaldırdı.” gibi bir konu geçtiği için söz
alma ihtiyacı hissettim. Olayın aslı, az önce zikrettiğim gibi, burada
vatandaşların kış şartlarından dolayı daha korunaklı alanlara, evlere geçmesi
noktasında Valilik yardım talebinde bulunuyor. Bugün bu yardımlar gerçekleşiyor
ve vatandaşlar kendilerine kalabilecekleri evler buluyorlar. Kendi istekleriyle
oraya geçiyorlar, geçtikten sonra da orası temizleniyor. Olayın aslı budur. 
Bir diğer konu, bölgede sokağa çıkma yasağı olan
yerlerden farklı şekilde ifade ediliyor. Neden burada hâlâ sokağa çıkma
yasakları var? Buradaki teröristler temizlendi fakat şöyle bir durum var: Orada
burasının yeniden dönüşümüyle alakalı bir çalışma yürütülüyor ve bu hendekleri,
bu çukurları kazan teröristler gidiyorken burada tuzaklamalar yapmışlar, el
yapımı patlayıcılar var. Bir taraftan bu patlayıcılar, tuzaklar temizleniyor,
diğer taraftan da şehrin ve evlerin yeniden imarı için ilgili birimler çalışma
yürütüyorlar, vatandaşların güvenliği açısından bu bölgelerde, bu el yapımı
patlayıcılar ve tuzaklanan bombalardan korunmak maksadıyla bu sokağa çıkma
yasakları devam ediyor.
Genel Kurula bu bilgiyi de vermek istedim. Teşekkür
ediyorum. 
İDRİS BALUKEN (Diyarbakır) – Sayın Başkan…
BAŞKAN – Teşekkürler.
Buyurunuz Sayın Baluken.
İDRİS BALUKEN (Diyarbakır) – Sayın Muş, benim,
Şırnak’taki halkımızın yaşadığı çadırlara yönelik yapılan Valilik muamelesi ve
o çadırların halkın başına yıkılmasıyla ilgili vermiş olduğum bilgileri
yanıltıcı bilgiler olarak değerlendirdi ve kamuoyuna ve Genel Kurula farklı bir
açıklama yaptı. Dolayısıyla, doğrudan beni zan altında bırakmış oldu; beni,
Genel Kurulu ve Türkiye kamuoyunu yanıltmak gibi bir pozisyona soktu. Bu açık
bir sataşmadır, o nedenle sataşmadan söz istiyorum.
BAŞKAN – Sayın Baluken, Sayın Özel’in bir söz talebi
var. istiyorsanız önce onu…
ÖZGÜR ÖZEL (Manisa) – Yok, benimki farklı bir konu,
bağlamından kopmasın.
BAŞKAN – Peki.
Sayın Baluken, buyurun.
Size iki dakika söz veriyorum.
VIII.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
İDRİS BALUKEN (Diyarbakır) – Teşekkür ediyorum Sayın
Başkan.
Değerli milletvekilleri, doğrusu Sayın Grup Başkan
Vekilini dinlerken hayretler içerisinde kaldım. Yani bu kadar insani özden
uzaklaşmaya gerek yok, bu kadar yanıltıcı bilgiyle Türkiye kamuoyunu
yanıltmanıza gerek yok. Valilik neyin yardımını yapmış? Valilik, dünden beri
sayısız yetkililerinizle görüşmelerimize rağmen Şırnak halkının yaşadığı
çadırları Şırnak halkının başına yıkmış. Daha önce o evleri yıkanlar, Şırnak
halkını çadıra mahkûm edenler, şimdi o çadırlarda yaşayan halka tek bir
alternatif sunmadan, tek bir yer göstermeden Şırnak halkını zorla çadırlardan
çıkarıyorlar. Şırnak halkını Şırnak’tan uzaklaştırmaya çalışıyorlar. Nereyi
göstermiş Valilik? Bir yaşam alanı oluşturmuş mu? Bir mahalle, bir barınak, bir
ev oluşturmuş mu? Ne yapmış yani nasıl bir yardım götürmüş Şırnak’a? 223 gündür
bir kentte sokağa çıkma yasağı olur mu? Ta 3 hazirandan itibaren operasyonların
bittiği söyleniyor, sizin resmî açıklamalarınız bunu söylüyor. Mart ayında
operasyonlar başlamış, 3 haziranda operasyonlar bitmiş, operasyonlar bittikten
sonra da Şırnak halkının yaşamış olduğu mahallelerin tümü yıkılmış. 
Şimdi, kamuoyunu bu kadar nasıl yanıltabilirsiniz?
Geçen hafta burada 3 siyasi partinin grup başkan vekili konuşmalar yaptılar,
sizin temsilcileriniz not aldı, “İlgili bakanlarla görüşüp Şırnak halkına
alternatif yaratacağız.” dediler. Ortada ne var? Hiçbir şey yok. Valilik yardım
yapmış. Bu kadar olur mu yani? Valilik, zorla, çadırda yaşayan halkı gazlı,
coplu müdahalelerle o çadırların içerisinden atmaya çalışıyor. Şırnak’ı
insansızlaştırmak için bu kadar insanlıktan çıkmaya gerek yok çünkü Şırnak
insansızlaşmayacak. Orayı insansızlaştırmaya çalışanlara insanlığı öğretecek,
bunu bilin. Şırnak halkını biz bu kış boyunca da mağdur etmeyeceğiz. Hangi
engellemeleri getirirseniz getirin, Şırnak halkının başını koyacağı bir çatı
alternatifini mutlaka yaratacağız ama tarih önünde, siz, yapmış olduğunuz bu
açıklamalarla nasıl bir insani özden uzaklaştığınızı ortaya koyuyorsunuz.
Teşekkür ediyorum. (HDP sıralarından alkışlar)
BAŞKAN – Teşekkürler Sayın Baluken.
Sayın Muş...
MEHMET MUŞ (İstanbul) – Sayın Başkan, burada hem insani
özden uzaklaştığımızı kastediyor Sayın Baluken hem de bizim yanıltıcı bilgi
verdiğimizi ifade ediyor. Bu, açıkça grubumuza bir sataşmadır. Bu açıdan söz
istiyorum.
BAŞKAN – Buyurun.
İki dakika da size söz veriyorum. (AK PARTİ
sıralarından alkışlar)
2.- İstanbul Milletvekili Mehmet Muş’un,
Diyarbakır Milletvekili İdris Baluken’in sataşma nedeniyle yaptığı konuşması
sırasında şahsına ve Adalet ve Kalkınma Partisine sataşması nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; Şırnak ve bölgedeki vatandaşlarımızın bu durumla karşı karşıya
kalmasının en büyük sorumlusu terör örgütünün ta kendisidir. Burada çukurlar
kazmak suretiyle kendine kanton kurmak hayaliyle ortaya çıkanlar... Buraya
müdahale eden güvenlik güçlerimiz, oraya konan el yapımı patlayıcılardan
halkımızın korunması ve operasyonlar neticesinde bugün yeniden buraların imarı
söz konusudur. Geçici olarak bu insanlar farklı noktalara -bu vatandaşlarımız-
geçmiştir. Valiliğin yaptığı nakdî bir yardımdır ve kendileri başka evlere
geçmiştir. 
İkincisi: Burada eğer “algı oluşturmak” gibi bir ifade
kullanılıyorsa en son bu ifadeyi kullanacak olan sizsiniz. Hatırlar mısınız,
bundan çok kısa bir zaman önce, Sayın Baluken her söz alışında “Hurşit Külter
nerede?” diye soruyordu. Meclis tutanaklarında var, her konuşmasında “Hurşit
Külter nerede? Devlet onu kaçırdı, gözaltına aldı, kayboldu; 1990’lara döndü,
insanları öldürüyorlar.” diye burada Meclis kayıtlarına giren ifadelerde
bulundu. Ama, olayın aslı neydi, nereden çıktı? Dağdan çıktı daha sonra. O
açıdan, burada “Farklı algı oluşturuyorlar.” diye grubumuza ithamda bulunmaya
çalışıyor iken, aslında kendilerinin çok daha farklı algılar oluşturmak
suretiyle terör örgütüne tek bir laf etmeye cesaret bulamadıkları için, onların
vatandaşlarımızın bu duruma düşmesinin asıl sebebi olduklarını ifade
edemedikleri için farklı söylemlerle Şırnak’ın insansızlaştırılmaya
çalışıldığından dem vurmaya başlıyorlar. 
Değerli milletvekilleri, Şırnak, Türkiye Cumhuriyeti
devletinin bir ilidir. Orada terör örgütünün saldırılarından dolayı
vatandaşlarımızın karşı karşıya kaldığı durumun giderilmesi için de
devletimizin tüm imkânları seferber edilmiştir, en kısa zamanda da kalıcı
konutlar yapılıp vatandaşlarımız buraya tekrar yerleştirilecektir. 
Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN – Teşekkürler. 
İDRİS BALUKEN (Diyarbakır) – Sayın Başkan…
BAŞKAN – Buyurunuz Sayın Baluken. 
İDRİS BALUKEN (Diyarbakır) – Sayın Muş bir kez daha hem
algı operasyonu yaptığımızı hem de Hurşit Külter’le ilgili yanlış bilgi
verdiğimizi söyledi. 
BAŞKAN – Buyurun Sayın Baluken. 
3.- Diyarbakır Milletvekili İdris
Baluken’in, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına sataşması nedeniyle konuşması
İDRİS BALUKEN (Diyarbakır) – Bakın, bütün
yanlışlarınızı bu hendekler meselesi üzerinden kılıflandırmaya çalışıyorsunuz.
Ya, şu anda mevcut sorunu tartışın bizimle. Şu anda Şırnak’taki çadırların
önünde hendek mi var, çukur mu var, barikat mı var? “Niye çadırları
yıkıyorsunuz?” diye soruyoruz, çıkıp işte, bilmem, hendekler oldu da… Ya, sizin
hem içeride hem dışarıda Kürt karşıtlığına, Kürt düşmanlığına dayanan bir
politikanız var. 
MEHMET MUŞ (İstanbul) – Bizim PKK düşmanlığımız var,
PKK karşıtlığımız var. 
İDRİS BALUKEN (Devamla) – Siz, Suriye’de de, Irak’ta
da, nerede Kürtlere dair bir şey varsa oraya saldırıyorsunuz. Rojava’da hendek
mi var? Bununla ilgili kamuoyunda bir algı oluşmuştur zaten. İlk dönem yaratmak
istediğiniz algı üzerinden kafa karışıklığı yaptınız ama şu anda tablo net. 
“Valilik Şırnak halkına, çadırda yaşayan o 5 bin insana
nasıl bir seçenek sunmuş, ne yapmış? Bir mahalleyi mi tahsis etmiş, evler mi
tutmuş, orayı mı göstermiş? Bu eşyalarınızı alıp şu eve gidin mi demiş?” diye
soruyoruz. Nakdi yardım… Nakdi yardım dediğin şey ne senin ya? Evini yıktığın
insana “nakdî yardım” dediğin şey ne? İnsanların onuruyla, haysiyetiyle, yaşam
alanıyla oynadıktan sonra siz “nakdî yardım” derken neyi kastediyorsunuz? 
Her şeyi para gören bir anlayışa
sahipsiniz. Sanıyorsunuz ki insanların evlerini başına yıkacağız, sonra “nakdî
yardım” deyip işin içinden sıyrılacağız. Böyle bir şey kabul edilebilir mi? 
Hurşit Külter’le ilgili ben cevap verdim.
Hurşit Külter’in açıklamasını okursanız…
MEHMET MUŞ (İstanbul) – Dağda, dağda.
İDRİS BALUKEN (Devamla) – ...Hurşit
Külter on üç gün boyunca birtakım paramiliter çeteler tarafından resmiyete
geçmeyecek şekilde gözaltında tutulmuş, ağır işkencelere maruz kalmış. Burada
yürütülen çabalar sonucunda infaz edilmekten kurtulmuş ve aylar süren bir
yolculuktan sonra da yaşadığı yerde, ulaştığı yerde açıklama yapmış. 
ERKAN KANDEMİR (İstanbul) – Aklımızla
dalga geçmeyin ya!
İDRİS BALUKEN (Devamla) – Keşke biz 141
Hurşit Külter’i de Cizre’de kurtarabilseydik. Eğer Hurşit Külter o çeteler
tarafından infaz edilmemişse, katledilmemişse burada yürütülen o kampanyalar
sayesindedir.
(Mikrofon otomatik cihaz tarafından
kapatıldı) 
İDRİS BALUKEN (Devamla) – Hurşit
Külter’in gözaltına alınmasıyla ilgili en küçük bir tereddüt yoktur. 
Hepinize saygılar sunuyorum. (HDP
sıralarından alkışlar)
SEBAHATTİN KARAKELLE (Erzincan) – O
teröristi dağa kim götürdü?
MEHMET MUŞ (İstanbul) – Sayın Başkan… Sayın
Başkan…
BAŞKAN – Sayın Muş…
MEHMET MUŞ (İstanbul) – Burada tekrar
kürsüden söz alıp cevap verme ihtiyacı hissetmiyorum fakat şunun kayıtlara
girmesini önemsiyorum: Biz parti olarak da, parti politikaları anlamında da
hiçbir zaman Kürt karşıtlığı gibi bir politika Türkiye’de yapmadık, yapmayız
da. Kürtler de, Türkler de Türkiye Cumhuriyeti’nin eşit vatandaşlarıdır.
MEHMET EMİN ADIYAMAN (Iğdır) – Kürt
düşmanlığı yapıyorsunuz, doğru. Suriye’de ne yapıyorsunuz? 
MEHMET MUŞ (İstanbul) – Bizim PKK
düşmanlığımız var, bizim PKK karşıtlığımız var. Hiç şüpheniz olmasın PKK’nın
kökünü kazıyacağız. 
MEHMET EMİN ADIYAMAN (Iğdır) – Suriye’de
yaptığınız ne, Suriye’de?
MEHMET MUŞ (İstanbul) – PKK her nereye
kaçarsa kaçsın, eğer Sincar’da oluşum kurmaya çalışıyorsa onun da tepesine
bineceğiz. Suriye’nin kuzeyinde, Türkiye’nin güneyinde bir yapı oluşturmaya
çalışıyorsa oraya da müdahale edeceğiz. 
Kürtler, Türkiye Cumhuriyeti devletinin
eşit yurttaşları ve vatandaşlarıdır, hiçbir ayrım olması söz konusu değildir
ama terörle olan mücadelemiz sonuna kadar devam edecektir. 
Bu noktada da, ben Hurşit Külter
noktasındaki kanaatimi tekrar ifade etmek istiyorum: Bakın, aylarca
televizyonlarda, basın toplantılarında bu konu ifade edildi. 
Nereden çıktı? (AK PARTİ sıralarından
“Dağdan.” sesleri) Dağdan çıktı. Dağdan çıktı değerli arkadaşlar, adam dağdan
çıkıyor. 
MEHMET EMİN ADIYAMAN (Iğdır) –
Katledilmedi diye üzülüyorsunuz belli.
MEHMET MUŞ (İstanbul) – O açıdan, eğer
algı oluşturuluyorsa, farklı bir ima oluşturulmaya çalışılıyorsa bunu
yapanların kim olduğunu Genel Kurul ve Türkiye kamuoyu takdir edecektir
diyorum.
BAŞKAN – Peki, teşekkürler.
MEHMET EMİN ADIYAMAN (Iğdır) – Kaçıp
kurtulduğu için çok üzülüyorsunuz. 
İDRİS BALUKEN (Diyarbakır) – Sayın
Başkan…
BAŞKAN – Buyurun.
İDRİS BALUKEN (Diyarbakır) – Sayın
Başkan, benim de tutanaklara geçmesi açısından bazı hususları ifade etmem
gerekiyor.
Bir kere, tartıştığımız husus, Şırnak
halkının dünden beri çadırda uğramış olduğu bir yıkım zihniyetiyle ilgili
AKP’nin sorumluluğudur. Grup başkan vekili çok bilinçli bir şekilde olayı
farklı bir yerden ele alarak…
HİKMET AYAR (Rize) – Dağa nasıl gitti,
dağa?
İDRİS BALUKEN (Diyarbakır) – …bu konudaki
AKP Hükûmetinin Şırnak’ı insansızlaştırma projesinin sorumluluğundan kaçmadır.
Bunu ifade edeyim. 
Diğer taraftan, Kürt karşıtlığı, Kürt
düşmanlığı politikası, kaba mezhepçi politika, El Nusra, IŞİD, ÖSO, Ahrar
el-Şam çetelerine dayanan dostluk politikası zaten bütün dünya tarafından
biliniyor. El Nusra’dan rica, minnet etmeyi göze alan dünya liderleri eğer
bugün Cumhurbaşkanı Erdoğan’ı arıyorlarsa bizim burada fazla söz söylememize
gerek yok, taşlar zaten yerine oturmuştur. Ancak, özellikle sayın grup başkan
vekilinin Hurşit Külter’le ilgili söylemiş olduğu sözleri ve bu sözlerden
dolayı taşıdığı zihniyeti kınamak istiyorum. Biz, Hurşit Külter’in infazdan
kurtulmasına, sağ olarak bir açıklama yapmasına sevindiğimizi, bundan onur
duyduğumuzu ifade etmek istedik.
FATMA BENLİ (İstanbul) – Üç ay boyunca
neredeymiş?
İDRİS BALUKEN (Diyarbakır) – Bizim amacımız
oydu zaten. “İnfaz edilmesin.” diye oluşturulan kamuoyu, bu konuda sorumluluk
gösteren bütün çevrelerin göstermiş olduğu duyarlılık sayesinde Hurşit Külter
paramiliter çeteler tarafından infaz edilmekten kurtulmuştur. Gözaltına alınma
süreci, işkence görme süreci, orada yaşadıklarıyla ilgili en küçük bir
tereddüdümüz yoktur. Demin de ifade ettim, keşke 141 Hurşit Külter’i de öyle
bir kampanya yürütüp Cizre’den sağ salim çıkarabilmiş olsaydık.
Teşekkür ederim.
BAŞKAN – Teşekkürler Sayın Baluken.
HAKAN ÇAVUŞOĞLU (Bursa) – Bu gol çıkmaz
kaleden. Bu top kaleye girdi Sayın Baluken, çıkmaz artık.
İDRİS BALUKEN (Diyarbakır) – Ya, utanın
utanın, Hurşit Külter’in sağ kurtulmasından rahatsızsınız ya.
BAŞKAN – Sayın Özel, buyurunuz.
V.- AÇIKLAMALAR (Devam)
21.- Manisa Milletvekili Özgür Özel’in,
kâtip üyelerin Genel Kurulun bilgisine sunulacak her türlü evrakı yazıldığı
şekliyle okumakla yükümlü olduklarına ilişkin açıklaması
ÖZGÜR ÖZEL (Manisa) – Sayın Başkanım,
teşekkür ederim.
MEHMET MUŞ (İstanbul) – Ondan “Rahatsızız.”
demiyorum, dağa çıktı adam.
HAKAN ÇAVUŞOĞLU (Bursa) – Bu top kaleden
çıkmaz. 
İDRİS BALUKEN (Diyarbakır) – Kerkük’tedir, Kerkük’te;
dağda değildir, Kerkük’tedir.
BAŞKAN – Sayın Baluken, Sayın Özel’e söz verdim.
İDRİS BALUKEN (Diyarbakır) – Sizin uygulamalarınıza
karşı artık nereye gider bilmeyiz tabii. Bu zihniyete karşı nereye gider
bilmeyiz tabii. 
HAKAN ÇAVUŞOĞLU (Bursa) – Bu, gol oldu, tehlike geçti!
İDRİS BALUKEN (Diyarbakır) – Golün kimin kalesine
girdiği belli!
ÖZGÜR ÖZEL (Manisa) – Şimdi, Başkanlık Divanını ve
kürsüyü eleştirmek sıkça yaptığımız bir şey değil, doğru da değil; hele hele
bir kadın kâtip üyeyi, bir hemşehrimizi eleştirme anlamında algılanmasın ama
bir genel yaklaşım ve bir rahatsızlığı dile getirmek durumundayız. Kürsüde görev
yapan kâtip üye arkadaşlarımız Genel Kurulun bilgisine sunulacak her türlü
evrakı yazdığı şekliyle okumakla yükümlüler. Bunun değiştirilmesi, tahrif
edilmesi, kendi siyasi anlayışımıza veya partimizin tutumuna göre değiştirmek,
o kürsüde böyle bir davranışı benimsemek işi işin içinden çıkılmaz hâle
getirir. Somutlaştırırsak, muhalefet partilerinin verdiği gensoru önergeleri ya
da araştırma komisyonu kurulması önergelerinde Adalet ve Kalkınma Partisinin
isminin kısaltılmışı olarak, önergeyi veren milletvekillerinin tercihiyle “AKP”
ifadesi yer alıyor. Bunu, kürsüdeki kâtip üye “AKP”yi görüp “AK PARTİ” diye
okuduğunda ve altında da muhalefet partisinin milletvekillerinin isimlerini
okuduğunda önergenin aslına uygun okunmadığı görülüyor. Bunu Adalet ve Kalkınma
Partisine “AK PARTİ” mi densin, “AKP” mi densin tartışmasını yürütmek için
söylemiyorum. Kürsüde görevli olan kâtip üye Cumhuriyet Halk Partiliyse, Adalet
ve Kalkınma Partisi “AK PARTİ” yazarak bir önerge verdiyse, bizim arkadaşımız
onu “AKP”ye çevirirse onun da yanlış olduğunu söylüyorum. Bu yüzden, lütfen
-siz oturumu yöneten Başkan olarak- kâtip üye arkadaşlarımızı uyaralım, nasıl
yazıldıysa öyle, onun siyasi sorumluluğu önergeyi verenlere aittir. Bu konuyu…
(Mikrofon otomatik cihaz
tarafından kapatıldı)
ÖZGÜR ÖZEL (Manisa) – Özür dilerim…
BAŞKAN – Lütfen tamamlayınız Sayın Özel.
Buyurun.
ÖZGÜR ÖZEL (Manisa) – Sayın Başkanım, siyasi bir
tartışma yapmıyorum, teknik bir şey söylüyorum. Aksi durum, bu sefer Adalet ve
Kalkınma Partili arkadaşlarımız “AK PARTİ” diyerek verdikleri önergelerini CHP
milletvekili olan, oradaki görevli arkadaşımız “AKP, AKP, AKP…” diye okuyup
altında da isimlerini okursa, ne düşünürlerse ve nasıl rahatsız olurlarsa veya
nasıl bir hata yapılmış olursa aynı hatadan bahsediyorum. Bunun, Tutanak
Hizmetleri tarafından önergenin verildiği şekliyle tutanağa aktarıldığını
öğreniyoruz. Bu doğrudur yani yapılması gereken budur ama televizyonlarından
izleyenler var. Bu tip bir değişikliğin yetki dâhilinde olmadığını düşünüyorum.
Sayın kâtip üye arkadaşımızın da eleştirimin şahsına olduğunu düşünmemesini
isterim. 
Teşekkür ederim. 
BAŞKAN – Peki, teşekkür ederiz Sayın Özel. 
İDRİS BALUKEN (Diyarbakır) – Sayın Başkan, bu konuda İç
Tüzük 60’a göre benim de söz talebim var. 
BAŞKAN – Tamam Sayın Baluken. 
Bu konudaki eleştirilerinizi ve önerilerinizi Başkanlık
Divanı olarak dikkate alacağımızı özellikle belirtmek isterim. Bunun
değerlendirmesini daha sonra arkadaşlarımızla birlikte yapacağız. 
MEHMET MUŞ (İstanbul) – Sayın Başkanım, benim de söz
talebim vardı.
BAŞKAN – Sayın Muş, size de vereceğim. 
Sayın Baluken, buyurun. 
22.- Diyarbakır Milletvekili İdris
Baluken’in, kâtip üyelerin metinleri değiştirerek değil yazıldığı şekilde
okumaları gerektiğine ilişkin açıklaması
İDRİS BALUKEN (Diyarbakır) – Bu konuda ben de sisteme
girmiştim ama Sayın Muş’un grubumuza yaptığı sataşmalardan dolayı gecikmeli
olarak görüşlerimi ifade edeceğim. 
Bizim vermiş olduğumuz gensoruda kullanmış olduğumuz
ifadeler, oraya yazmış olduğumuz tanımlar nettir. Biz, gensorumuzda “AKP”
olarak orada mevcut iktidar partisini tanımlamışız ve o şekilde yazmışız.
Şimdi, kâtip üyenin HDP’ye ait iki gensoruyu okurken HDP milletvekillerinin
yazdığı, HDP Grubunun ifade ettiği bir tanımlamayı değiştirerek kendi doğrusuna
göre okumasını etik bulmuyoruz, kabul etmiyoruz. Böyle bir şey olamaz. Oraya ne
yazmışsak, grup olarak, gensorularımız Meclis Başkanlığının ilgili denetim
mekanizmalarından geçerek Genel Kurula geliyor.
(Mikrofon otomatik cihaz tarafından kapatıldı) 
BAŞKAN – Buyurun, tamamlayınız.
İDRİS BALUKEN (Diyarbakır) – Dolayısıyla, kâtip
üyelerin yapması gereken şey, o metni -tahrifat demeyeceğim ama- değiştirerek
Genel Kurula okuma, kamuoyuna aktarma değil, orada ne yazılmışsa aynı şekilde
onu ifade etmedir. Gensorumuzda biz “AKP” olarak yazmıştık, tutanaklara da öyle
geçmesi gerekiyor. 
Teşekkür ederim. 
BAŞKAN – Teşekkür ederiz Sayın Baluken. 
Sayın Muş, buyurunuz. 
23.- İstanbul Milletvekili Mehmet Muş’un,
partilerin isimlerinin tescil edilen şekliyle ifade edilmesi gerektiğine ilişkin
açıklaması
MEHMET MUŞ (İstanbul) – Sayın Başkan, partilerin
isimleri partiler kurulduğu zaman tescil edilir. Adalet ve Kalkınma Partisinin
kısa ismi “AK PARTİ” olarak tescil edilmiştir. “Efendim, biz böyle
tanımlıyoruz.” Siz kafanıza göre bir tanımlama yapamazsınız. Siyasi partiler
cumhuriyet başsavcılığına nasıl kaydedilmişse, tescil edilmişse o şekilde ifade
edilir. AKP diye bir parti var mı, sorun bakalım.
İDRİS BALUKEN (Diyarbakır) – Var, var.
MEHMET EMİN ADIYAMAN (Iğdır) – Var, sizsiniz.
MEHMET MUŞ (İstanbul) – Var mı kayıtlı bir parti? Yok.
(AK PARTİ sıralarından alkışlar) 
E, şimdi ben size armut partisi desem olacak mı? Ben
şimdi size armut partisi desem olur mu? Olmaz. Sizin kısa isminiz HDP,
Halkların Demokratik Partisi. 
İDRİS BALUKEN (Diyarbakır) – Biz size ampul partisi
desek olur mu şimdi? Biz de ampul partisi demiyoruz zaten.
MEHMET MUŞ (İstanbul) – Şimdi, o açıdan kafanıza göre
tanımlama yapamazsınız. 
İDRİS BALUKEN (Diyarbakır) – Yolsuzluk partisi,
hırsızlık partisi demiyoruz, AKP diyoruz; kısaltılmışı AKP’dir.
HÜSNÜYE ERDOĞAN (Konya) – Diyemezsiniz zaten, haddin
değil senin.
MEHMET MUŞ (İstanbul) – O açıdan, kafasına göre kimse
tanımlama yapamaz, istediği gibi başka bir partiye isim koyamaz. Partilerin
isimleri nasıl tescil edilmişse o şekilde ifade edilir. 
(Mikrofon otomatik cihaz tarafından kapatıldı) 
HAKAN ÇAVUŞOĞLU (Bursa) – Güzel dedi ama, armut
partisi!
BAŞKAN – Açıyorum Sayın Muş, tamamlayın lütfen.
MEHMET MUŞ (İstanbul) – Olmayan bir isim üzerinden bir
parti tanımlaması yapılamaz. Partilerin isimleri neyse -uzun isimleri ve kısa
isimleri- o isimler kullanılır. Bu açıdan, partimizin ismi Adalet ve Kalkınma
Partisidir, kısa ismi de AK PARTİ olarak tescil edilmiştir, kaydedilmiştir. AKP
diye de bir parti yoktur. İsteyenler bu anlamda yazılı olarak müracaat ederler
cumhuriyet başsavcılığına, olup olmadığını oradan teyit ederler diyorum. Genel
Kurula bu bilgiyi de sunmak istedim.
BAŞKAN – Teşekkürler Sayın Muş.
ÖZGÜR ÖZEL (Manisa) – Sayın Başkan…
BAŞKAN - Sayın Özel, Kâtip Üye Sayın Kırcı’nın söz
talebi var. İsterseniz kendisine söz verelim, bir de onu dinleyelim. 
ÖZGÜR ÖZEL (Manisa) – Tabii ki.
BAŞKAN - Buyurunuz Sayın Kırcı.
24.- Kâtip Üye Balıkesir Milletvekili Sema
Kırcı’nın, Adalet ve Kalkınma Partisinin kısaltılmış adının AK PARTİ olduğuna
ve bu şekilde okumanın doğru olduğuna ilişkin açıklaması
KÂTİP ÜYE SEMA KIRCI (Balıkesir) – Öncelikle, ben
teşekkür ediyorum, okuduklarımızın dikkatle dinlendiğini görmek bizi mutlu
ediyor gerçekten. (AK PARTİ sıralarından alkışlar) Çünkü, zaman zaman -diğer
kâtip üye arkadaşlarım da tanık olacaklardır- biz okurken salonda hep uğultu
oluyor, biz de diyoruz ki “Bu kadar emek veriyoruz ama bizi kimse dinlemiyor.”
Ben bunun için teşekkür ediyorum.
Onun yanı sıra, tabii, biz kâtip üyelerin burada okuduğu
metinleri sizin görme şansınız yok. Zaman zaman bizim önümüze gelen metinlerde
çok ciddi tashihler oluyor ve biz bunları okurken düzelterek okumak zorunda
kalıyoruz. Bazılarını eğer biz düzeltmezsek gerçekten rencide edici ifadeler,
yanlış cümleler, hatta olumlu, olumsuzluğa varan anlam kaymaları da
yaşanabiliyor. Tabii, Siz bunları görmüyorsunuz ama biz burada bunları bazen
arkadaşlarımızın düzeltmesiyle bazen de kendimiz okurken fark ederek
düzeltiyoruz. 
Ben de bu konuda şunu söylemek istiyorum ki önümüze
gelen metinde eğer bir yanlış varsa o da bu metinlerin redaktesini yapmış olan
arkadaşlarımızın yapmış olduğu yanlıştır. Çünkü, gerçekten, AKP diye bir parti
yok, Adalet ve Kalkınma Partisinin kısaltılmışı, kısa yazılışı AK PARTİ’dir ve
biz aslında burada bunu böyle okuyarak bence bu işi eksik yapanların eksiğini
kapatmış oluyoruz.
Ben teşekkür ediyorum. (AK PARTİ sıralarından alkışlar)

İDRİS BALUKEN (Diyarbakır) – Sizin öyle bir yetkiniz
yok. 
Sayın Başkan…
BAŞKAN – Peki, teşekkürler.
Size söz vereceğim ama biraz sonra ara vereceğim,
isterseniz bu tartışmayı arada arka tarafta da bir değerlendirelim diye
öneririm.
Sayın Özel, buyurun.
25.- Manisa Milletvekili Özgür Özel’in,
Kâtip Üye Balıkesir Milletvekili Sema Kırcı’nın yaptığı açıklamasındaki bazı
ifadelerine ilişkin açıklaması
ÖZGÜR ÖZEL (Manisa) – Sayın Başkanım, şimdi, kâtip
üyeyi biraz önce eleştirmemiştim -sadece tutum açısından- ama şimdi
eleştirilmeye muhtaç şeyler söyledi ama yine de aramızdaki hemşehrilik
hukukundan değil ama kürsüyü doğrudan muhatap almayı doğru bulmadığım için,
Sayın Mehmet Muş’un da benzer paralelde sözleri var… 
Arkadaşlar, bir şeyi yanlış anlamayalım. Ben “Adalet ve
Kalkınma Partisine ‘AK PARTİ’ mi, ‘AKP’ mi densin?” tartışması yapmıyorum. Ben
yazılan metnin olduğu gibi okunma sorumluluğunu hatırlatıyorum. Aksi takdirde,
oradaki CHP’li kâtip üyeyi çıkartırım, grubunuzun vermiş olduğu tüm önerilerde
siz haklı olarak “AK PARTİ” yazarsınız, bizim kâtip üye “AKP” okur…
HAKAN ÇAVUŞOĞLU (Bursa) – Okuyamaz.
NİHAT ÖZTÜRK (Muğla) – Okuyamaz ya! Nasıl okur? Öyle
şey olur mu?
ÖZGÜR ÖZEL (Manisa) - …sizin seçmeniniz “Bir AK PARTİ
milletvekili bunu nasıl yapar?” diye söyler. Oradaki içerikten bağımsız bir şey
söylüyorum.
(Mikrofon otomatik cihaz tarafından kapatıldı) 
HAKAN ÇAVUŞOĞLU (Bursa) – Yargıtay Cumhuriyet
Başsavcısı orada tanımlamış her şeyini.
ÖZGÜR ÖZEL (Manisa) – Öyle bir usul, öyle bir
redaksiyon görevi yoktur. 
Ayrıca, şunu da söyleyeyim Sayın Başkan, özür
dileyerek: Redaksiyon görevini kendisinde gören kâtip üyeye şunu hatırlatmam
lazım: Bu Meclis öyle bir görev yapar ki kanun kanunlaştığı sırada redaksiyon
yetkisi dahi salt çoğunluk katılırsa verilir ilgili komisyona. Kâtip üye böyle
bir redaksiyon yetkisini görevi içinde göremez. Bu konudaki tavrımız net.
İçerik tartışmıyorum, parti ismi tartışmıyorum. Ne yazıldıysa okunacak. Suç
varsa da, nezaketsizlik varsa da, siyasi hata varsa da bunu yazan kişinin
sorumluluğundadır ve en sonunda da kararı halk verir, seçmen verir.
Çok teşekkür ediyorum.
BAŞKAN – Peki, teşekkür ederiz Sayın Özel.
İDRİS BALUKEN (Diyarbakır) – Sayın Başkan…
BAŞKAN – Sayın Baluken, size de söz vereyim ama son
olsun lütfen.
Buyurun.
26.- Diyarbakır Milletvekili İdris
Baluken’in, Kâtip Üye Balıkesir Milletvekili Sema Kırcı’nın yaptığı
açıklamasındaki bazı ifadelerine ilişkin açıklaması
İDRİS BALUKEN (Diyarbakır) – Sayın Başkan, doğrusu,
kâtip üyenin açıklaması, özrü kabahatinden büyük bir durumu yaratmıştır.
Bir kere, orada oturan hiçbir
arkadaşımızın kendi önüne gelen metinle ilgili bir redaksiyon yapma hakkı
yoktur. Yani, biz herhangi bir önerge verdiğimizde, herhangi bir metin
verdiğimizde ilgili denetim mekanizmalarından geçerek o metin buraya geliyor.
Dolayısıyla, hiçbir kâtip üyenin ya da Meclis başkan vekilinin, kendi önüne
gelmiş bir önergeyle, bir metinle ilgili asla redaksiyon yapması gibi bir şey
söz konusu olamaz. Eğer bugüne kadar yapmışsa bu son derece vahim bir duruma
işaret ediyor. O zaman, belki de bizim birçok cümlemizi değiştirdi gibi bir
şüpheye düşeriz biz. Dolayısıyla, bu durumu kabul edilemez bulduğumuzu ifade
etmek istiyorum.
Diğer taraftan, AKP’li yetkililerin burada belirtmiş
olduğu tartışma Genel Kurulu ilgilendiren bir tartışma değildir. “AK PARTİ” mi
deriz, “Adalet Kalkınma Partisi” mi deriz, “AKP” mi deriz; bu, genel…
(Mikrofon otomatik cihaz tarafından kapatıldı)
İDRİS BALUKEN (Diyarbakır) – Bitiriyorum Sayın Başkan,
toparlıyorum.
BAŞKAN – Tamamlayın lütfen Sayın Baluken.
İDRİS BALUKEN (Diyarbakır) - …siyasal düzlem
içerisinde, dışarıda yürütülebilen bir tartışmadır. Ancak, bizim şu anda burada
konuştuğumuz şey, bizim yazmış olduğumuz metindeki o ismin ve o tanımlamanın
değiştirilip değiştirilmemesi meselesidir. Herkes biliyor; AKP’ye yakın olan,
ona oy veren seçmenler ya da o partide bulunan kişiler “AK PARTİ” olarak
isimlendiriyor. Türkiye’de, mevcut iktidarın politikalarına muhalefet eden
büyük bir kesim de “AKP” diyor. Yani, bu tartışmayı yürüteceğimiz yer Genel
Kurul değil, bunu düzeltmesi gereken yer de kâtip üyeler değil. Dolayısıyla, bu
tartışma son derece yersizdir.
HAKAN ÇAVUŞOĞLU (Bursa) – Sayın Başkan, biz de “HDPKK”
yazalım o zaman. Olur mu yani şimdi bu!
MUSTAFA ŞÜKRÜ NAZLI (Kütahya) – Evet, doğru.
HAKAN ÇAVUŞOĞLU (Bursa) - “HDPKK” yazalım.
MUSTAFA ŞÜKRÜ NAZLI (Kütahya) – Tamam, aynen öyle.
ÖZGÜR ÖZEL (Manisa) – Yazarsa okunacak tabii.
HAKAN ÇAVUŞOĞLU (Bursa) - “HDPKK” yazalım.
İDRİS BALUKEN (Diyarbakır) – O zaman “AKIŞİD” deriz biz
de, “AKIŞİD” mi diyelim biz de?
HAKAN ÇAVUŞOĞLU (Bursa) – Tamam, işte, diyor, bunu
soruyor kardeşim, bunu soruyor.
İDRİS BALUKEN (Diyarbakır) – Bu ne biçim bir düzey ya,
ne biçim bir düzey!
HAKAN ÇAVUŞOĞLU (Bursa) – Yazamazsın, orada tescil
neyse onu yazacaksın. Öyle şey olur mu!
İDRİS BALUKEN (Diyarbakır) - “AKIŞİD” mi diyelim biz
de? Böyle şey mi olur! Düzeysiz yaklaşmayın ya!
HAKAN ÇAVUŞOĞLU (Bursa) – Olur mu canım öyle şey!
BAŞKAN – Peki, Sayın Baluken, teşekkür ederiz.
HAKAN ÇAVUŞOĞLU (Bursa) – Bir kısmı öyle diyormuş, bir
kısmı böyle diyormuş, öyle yapacakmış! Yok öyle şey kardeşim! Allah Allah!
İDRİS BALUKEN (Diyarbakır) – Onu dersen “AKIŞİD” deriz
biz de.
BAŞKAN – Sayın milletvekilleri, lütfen… Ara verdiğim
zaman, arka tarafa sayın grup başkan vekillerini davet edeceğim, bu konuyu bir
de arkada görüşeceğiz.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, bir saniye, Sayın Akçay’ın söz
talebi var, Sayın Akçay’dan sonra sizi dinleyeceğim.
Buyurunuz Sayın Akçay.
27.- Manisa Milletvekili Erkan Akçay’ın,
Kâtip Üye Balıkesir Milletvekili Sema Kırcı’nın yaptığı açıklamasındaki bazı
ifadelerine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Bu tartışmaya katılmamak için özen ve itina gösterdim
ve sabır da gösterdim, yalnız sayın kâtip üyenin açıklaması nedeniyle bu
konuşmayı yapıyorum. Hem kâtiplerin hem de stenografların, konuşulan veya
okunan metni değiştirme ve redakte etme gibi bir görevi ve yetkisi yoktur. O
konuda burada bir mutabakat sağlamamız gerekir. Diğer tartışmaları da uygun bir
zamanda Divanla konuşuruz, tartışırız. Yalnız, her türlü izahtan varestedir
yani kâtip üye orada okuduğu metnin üzerinde bir değişiklik kesinlikle yapamaz.

Teşekkür ederim. 
BAŞKAN – Sayın Bostancı, buyurunuz. 
28.- Amasya Milletvekili Mehmet Naci
Bostancı’nın, Adalet ve Kalkınma Partisinin kısaltılmış adının AK PARTİ
olduğuna, nezaketen ve hukuken bu şekilde hitap etmek gerektiğine ilişkin
açıklaması
MEHMET NACİ BOSTANCI (Amasya) – Sayın Başkan, “AKP”
diye bir parti yok, “AK PARTİ” diye bir parti var. Bu sadece bizim
adlandırmamız değil, aynı zamanda bu, parti kurulurken hukuken tescillenmiş
ismi. Başkanlık Divanının, eğer içinde “AKP” kastıyla “Öyle telaffuz edilecek.”
diye bir metin geldiyse hukukun gereğini yapıp böyle bir parti olmadığı için
reddetmesi gerekir. (AK PARTİ sıralarından alkışlar) Siyasi partilerin
isimleri belli. 
Hepsinin ötesinde, eğer partiler birbirlerine isim
takmaya başlarsa bunun altından kalkamayız. Herkesin ismi neyse, kendini nasıl
tanımlıyorsa asgari nezaketin gereği, o şekilde hitap etmektir. Bir tür
arkasında tahkir amacı taşıyan isim değiştirme, “Ben sana böyle diyorum.”
şeklindeki bir yaklaşım nezakete uymaz, adaba uymaz. O zaman herkes birbirine
isim takmaya başlar. 
AK PARTİ’nin adı Adalet ve Kalkınma Partisi,
kısaltılmışı AK PARTİ’dir. Asgari saygının ve nezaketin gereği, bu partiye öyle
hitap etmektir; hukuken de öyle, nezaket gereği de öyle. 
Teşekkürler. 
BAŞKAN – Peki, Sayın Bostancı, teşekkür ediyoruz. 
Sayın Bostancı, yalnız, buraya gelen yazılar Başkanlık
Divanının denetiminden geçmiyor. 
MEHMET NACİ BOSTANCI (Amasya) – Hukuku uygulamak sizin
göreviniz Sayın Başkan. 
BAŞKAN – Ancak, biz buraya gelen yazıları daha önce
görmüyoruz Sayın Bostancı. Görmüyoruz, bizim denetimimize açık bir şey değil
bu, onu belirtmek isterim yani bu konudaki suçu bize yüklemeyiniz lütfen. 
MEHMET NACİ BOSTANCI (Amasya) – Hayır, insanlar
keyfekeder oradan metin geçiremezler, isimleri neyse o şekilde geçmek
durumundadır ve takibini siz yapacaksınız.
BAŞKAN – Anladım ama buraya gelen yazılar Başkanlık
Divanının denetiminden geçmiyor, onu belirtmek istiyorum ben sadece.
Sayın Kırcı’nın bir kez daha söz talebi var.
Buyurunuz, sizi dinliyoruz.
29.- Kâtip Üye Balıkesir Milletvekili Sema
Kırcı’nın, kürsüde okunan metinlerin redakte edilen şekliyle okunduğuna ilişkin
açıklaması
KÂTİP ÜYE SEMA KIRCI (Balıkesir) – Öncelikle Başkanlık
Divanının üyesi olmak çok şerefli bir görev. Ben burada bir yanlış anlaşılma
varsa onu düzeltmek isterim. (AK PARTİ sıralarından alkışlar)
Biz tabii ki önümüze gelen metni aynen okumakla
görevliyiz ancak az önceki gelen gensoruda o kadar çok düzelteceğim yer vardı
ki arkadaşlarım beni uyararak dediler ki: “Sayın Vekilim, şu kırmızıyla
yazdığımız tüm kelimeler metinde yanlış yazılmış, düzelterek sizin önünüze
koyuyoruz.” Hatta bazılarını ben tekrar, kelimelerin yanlarına ok çıkararak
yazmak zorunda kaldım. Bunlar elbette ki bizim kendi inisiyatifimizle
yaptığımız düzeltmeler değil, arkadaşlarımızla bir ekip olarak… Redakte eden
ekibin yaptığı düzeltmeleri biz, burada, metinde yazanın dışında okuyoruz. Eğer
bu yanlışsa…
ÖZGÜR ÖZEL (Manisa) – Yanlış.
İDRİS BALUKEN (Diyarbakır) – Yanlış. “AKP”nin üzeri
çizilmemiş. Orada ne varsa onu okuyacaksın.
KÂTİP ÜYE SEMA KIRCI (Balıkesir) – Lütfen, bu yanlış
kâtip üyelere ait değildir, bu yanlış başka bir yanlıştır.
Teşekkür ediyorum. 
BAŞKAN – Peki, teşekkür ediyoruz.
Sayın milletvekilleri, şimdi, Danışma Kurulunun bir
önerisi vardır, okutup işleme alacağım ve oylarınıza sunacağım.
IX.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun
Tasarı ve Teklifleri ile Komisyonlardan Gelen Diğer İşler” kısmında bulunan 76
sıra sayılı Kanun Tasarısı ile 422 sıra sayılı Kanun Teklifi’nin bu kısmın
sırasıyla 1’inci ve 2’nci sıralarına alınmasına ve diğer işlerin sırasının buna
göre teselsül ettirilmesine; Genel Kurulun 25 Ekim 2016 Salı günkü birleşiminde
422 sıra sayılı Kanun Teklifi’nin görüşmelerinin tamamlanmasına kadar
çalışmalarını sürdürmesine ilişkin önerisi 
Danışma Kurulu Önerisi
25/10/2016
Danışma Kurulunun 25/10/2016 Salı günü (bugün) yaptığı
toplantıda aşağıdaki önerinin Genel Kurulun onayına sunulması uygun
görülmüştür. 
 İsmail
Kahraman
 Türkiye
Büyük Millet Meclisi 
 Başkanı
 Mehmet Muş Özgür
Özel
 Adalet ve Kalkınma Partisi  Cumhuriyet
Halk Partisi
 Grubu Başkan Vekili Grubu
Başkan Vekili
 İdris Baluken Erhan
Usta
 Halkların Demokratik Partisi Milliyetçi
Hareket Partisi
 Grubu Başkan Vekili Grubu
Başkan Vekili
Öneri:
Gündemin “Kanun Tasarı ve Teklifleri ile Komisyonlardan
Gelen Diğer İşler” kısmında bulunan 76 ve 422 sıra sayılı Kanun Tasarısı ve
Teklifi’nin bu kısmın sırasıyla 1’inci ve 2’nci sıralarına alınması ve diğer işlerin
sırasının buna göre teselsül ettirilmesi, 
Genel Kurulun, 25 Ekim 2016 Salı günkü (bugün)
birleşiminde 422 sıra sayılı Kanun Teklifi’nin görüşmelerinin tamamlanmasına
kadar çalışmalarını sürdürmesi, 
Önerilmiştir. 
BAŞKAN – Öneriyi oylarınıza sunuyorum: Kabul edenler… Kabul
etmeyenler… Öneri kabul edilmiştir.
Sayın Özel…
ÖZGÜR ÖZEL (Manisa) – Sayın Başkanım, kapatmadan,
aradan önce bir talebim olacak zaman açısından.
BAŞKAN – Şimdi kapatmayacağım Sayın Özel. 
ÖZGÜR ÖZEL (Manisa) – Öyle mi, o zaman talebimi
ileteyim müsaadenizle.
BAŞKAN
– Buyurun.
V.- AÇIKLAMALAR (Devam)
30.- Manisa Milletvekili Özgür Özel’in,
Kazan ilçesine “kahraman” unvanı verilmesiyle ilgili kanun teklifinin
görüşmelerinin izlenebilmesi için bugünkü birleşimde görüşmeler tamamlanana
kadar Meclis TV yayınının devam etmesi gerektiğine ilişkin açıklaması 
ÖZGÜR
ÖZEL (Manisa) – Bugün televizyon yayını saat yediye kadar. Gündemimizde ortak
bir kanun teklifi var Kazan’la ilgili. Bu konuda tüm partiler konuşacaklar. 4
maddelik bir kanun teklifi. Üç saatten aşağı sürmesi öngörülmüyor ve bir yerden
sonra televizyon yayını kesildiği takdirde… 15 Temmuzun Meclise yaşattıklarına,
Türkiye’ye yaşattıklarına bir tepki ve Kazan’a bir tebrik olarak verilecek bu
unvanın görüşmelerinin televizyondan -TRT 3’ten- yayınlanması son derece önemli
bence. Aksi takdirde muhalefet partileri konuşurken yayın olup iktidar
konuşurken olmazsa da aynı sorunla karşı karşıya kalırız ki öyle görünüyor. Bu
konudaki protokolde -bildiğim kadarıyla- Meclis Başkanlığı tarafından TRT’ye
makul bir saatte haber verildiği takdirde yayın uzatılabiliyor. Bu konuda bir
inisiyatif kullanmanızı -ya da Meclis Başkanının inisiyatifindeyse oradaki
görev paylaşımı bilmiyorum ama- bugünkü oturumda görüşmeler tamamlanana kadar
TRT 3 yayınının devam etmesi hususunu takdirlerinize arz ediyorum efendim.
İDRİS
BALUKEN (Diyarbakır) – Öneri uygundur, katılıyoruz.
BAŞKAN
– Peki.
Teşekkür
ederiz Sayın Özel.
Ara
verdiğim zaman Sayın Meclis Başkanıyla bu konuda görüşme yapacağımı belirtmek
isterim.
Sayın
milletvekilleri, şimdi İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI
(Devam)
A) Önergeler (Devam)
2.- Niğde Milletvekili Ömer Fethi Gürer’in,
(2/1287) esas numaralı 6331 sayılı İş Sağlığı ve Güvenliği Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/64)
20/10/2016
Türkiye Büyük Millet Meclisi Başkanlığına
2/1287
esas numaralı, 6331 sayılı İş Sağlığı ve Güvenliği Kanununda Değişiklik
Yapılmasına Dair Kanun Teklifi’nin Türkiye Büyük Millet Meclisi İçtüzüğü’nün
37’nci maddesi uyarınca doğrudan Genel Kurul gündemine alınmasını arz ederim.
Saygılarımla.
 Ömer
Fethi Gürer
 Niğde
BAŞKAN
– Şimdi teklif sahibi olarak Niğde Milletvekili Ömer Fethi Gürer’i kürsüye
davet ediyorum.
Beş
dakika süreniz var. 
Sayın
Gürer, buyurunuz. (CHP sıralarından alkışlar) 
ÖMER
FETHİ GÜRER (Niğde) – Sayın Başkan, değerli milletvekilleri; 30/6/2012 tarihli
ve 28339 sayılı Resmî Gazete’de yayımlanan 20/6/2012 tarihli, 6331 sayılı İş
Sağlığı ve Güvenliği Kanunu’nun 7’nci maddesinin değiştirilmesiyle ilgili kanun
teklifi verdim. Kamu kurum ve kuruluşları hariç 10’dan az çalışanı bulunan iş
yerlerinde de bunun uygulanması talebinde bulundum. 
Kamu hariç 10 kişiden az çalıştırılan yerlerde
bakanlığın maddi desteğiyle iş güvenliği ve sosyal güvenlik anlamında
düzenlemeler ihtiyaç durumundadır. Türkiye’de 2014 yılı itibarıyla 1 veya daha
fazla sigortalı işçi çalıştıran iş yeri sayısı 1 milyon 679 bin 940’tır.
Bu iş yerlerinin yüzde 85’ine karşılık gelen 1 milyon 434 bin 262 iş yeri, 10
kişinin altında personel çalıştıran işletmelerdir. Türkiye İstatistik Kurumunun
rakamlarına göre, Türkiye’de 2015 yılı itibarıyla herhangi bir sosyal güvenlik
kuruluşuna kayıtlı olmadan çalışan kayıt dışı oranı yüzde 35’tir. 2015 yılında
iş cinayetlerinde 1.730 kişi yaşamını yitirmiştir. 2016 yılının ilk dokuz
ayında 1.421 kişi, eylül ayında 141 kişi, ekim ayında 121 kişi iş cinayetlerinde
yaşamını yitirmiştir. İş cinayetlerinde Avrupa 1’incisi, dünya 3’üncüsü olmamız
kabul edilemez. 
Sayın Başkan, değerli milletvekilleri; yaşam hakkı en
temel insan hakkıdır. Çalışma yaşamından önce düşünülmesi gereken insan
hayatının hesaplanamaz değeridir. Hiçbir maliyet insan yaşamının sahip olduğu
değerin üzerinde değildir. İş kazalarına karşı alınacak önlemlerin özünde bu
bakış yer almalıdır. Ülkemizde ne yazık ki sendikasızlaştırma, taşeronlaştırma,
esnek, güvencesiz istihdam politikaları, çalışma koşullarının ağırlaştırılması,
kadın, genç, çocuk emeğinin sömürüsü ve kayıt dışı istihdamlarla iş kazalarının
daha da fazla yolu açılmaktadır. İş kazaları ve meslek hastalarıyla ilgili
yapılacak düzenlemelerde mutlak surette kapsam genişletilmeli ve çalışanların
lehine düzenlemeler yapılmalıdır. İş cinayetleri kaza değil ve kader değildir,
tamamı önlenebilir. İş kazalarının yanı sıra meslek hastalıklarıyla da ülkemiz
ilk sıralarda yer almaktadır. Çalışma yaşamının içinde bulunan olumsuzluklardan
kaynaklanan iş kazaları çalışanlar için büyük risktir. İnsan yaşamının değeri,
konuşmamda belirttiğim gibi, bir fiyatlandırmayla hesaplanamaz. Eğer bir iş
yeri açılıyorsa, 10 kişiden az kişi çalıştırıyorsa, orada iş güvenliği ve
yasayla ilgili yapılacak düzenlemelerde eğer kişinin bu yollu mağduriyeti
oluşuyorsa o konuda da devletin destek vermesi gerekir. Bu nedenle bu kanun
teklifimi değerlendirmenizi ve olumlu oy vermenizi temenni ediyorum.
Bakanlarımıza yazılı ve sözlü olarak ilettiğimiz soru
önergelerinde, Meclis araştırmalarında iş kazalarını sık sık gündeme
getiriyoruz. İş cinayetlerinin varlığı, çalışma hayatında yarattığı risk,
insanların işe olan ihtiyaçlarıyla doğan boşlukların tamamının
değerlendirilmesini ve bu bağlamda İş Sağlığı ve Güvenliği Yasası’yla ilgili
vermiş olduğumuz teklifin olumlu biçimde ele alınarak kanunda bu değişiklik
yoluna gidilmesini yüce Meclisten temenni ediyorum. 
Hepinize teşekkür ediyorum. (CHP sıralarından alkışlar)
BAŞKAN – Teşekkür ediyoruz Sayın Gürer.
Önergeyle ilgili Balıkesir Milletvekili Sayın Mehmet
Tüm konuşacak.
Buyurunuz. (CHP sıralarından alkışlar)
Sizin de süreniz beş dakika.
MEHMET TÜM (Balıkesir) – Sayın Başkan, değerli
milletvekilleri; hepinizi saygıyla selamlıyorum. 
Öncelikle, İstanbul Milletvekili arkadaşımız Eren
Erdem’e yapılan faşist saldırıyı şiddet ve nefretle kınıyorum. Bizler her
zaman, her türlü şiddet ve terörün karşısında olduk ve olmaya devam edeceğiz.
Değerli milletvekilleri, AKP Hükûmeti yeni bir rejim
oluşturmak için OHAL’i kullanıyor, ancak dikta rejiminde olabilecek bir
anlayışla hukuk dışı uygulamaları sürdürmeye devam ediyor. Tüm bunları yaparken
bir yandan da işçileri yandaş sermayenin kaynağı yapmaya çalışıyor. Kısaca,
“OHAL’i devlet kendine ilan etti.” diyen iktidar; tam aksine, OHAL’i halka ve
işçilere baskı aracı olarak kullanıyor. AKP’nin uyguladığı emek karşıtı
politikalarına artık işçiler, emekçiler, emekliler, hiç kimse inanmıyor.
Zorunlu Bireysel Emeklilik Fonu’yla kamusal emekliliği
yok edecek ilk adımı siz attınız. Bu uygulamayı Şili’de cuntacı diktatör
Pinochet çıkarmıştı, siz de o diktatörü örnek alıyorsunuz ama unutmayınız ki
Pinochet’nin emek düşmanı politikaları çöktü, emekçiler perişan oldu. Şimdi,
siz işçiler, emekçiler aleyhine ne varsa onu gündeme getiriyorsunuz. Şimdi, sırada
kıdem tazminatı hakkının gaspı ve kamu personelinin iş güvencesinin
kaldırılması var. 
İktidara buradan soruyorum: Sizler işçi sağlığını
düşünüyor musunuz? Tabii ki düşünmediğinizi çok iyi biliyoruz çünkü işçi
sağlığını savunan emekçileri işten atıyorsunuz. 
Değerli milletvekilleri, iktidarın gündeminden hiç
düşmeyen güvencesizleşme ve esneklik dayatmasının işçi cinayetlerini ve bu
alandaki sorunları daha da büyüteceği açıktır. Aslında, hiçbirimizin can
güvenliğinin olmadığı bir ülkede iş güvenliğini konuşmamız ne kadar anlam ifade
ediyor, onu da halkımızın takdirine bırakıyorum.
Değerli milletvekilleri, iş sağlığı ve iş güvenliğinde
yaşanan onca acıya, katliama rağmen bugüne kadar hiçbir ciddi çözüm
üretilememiştir. İş cinayetlerinde Avrupa’da 1’inci sıradayız. 2016 yılının ilk
dokuz ayında iş cinayetleri sonucu en az 1.420 işçi yaşamını yitirdi. 2015
yılında 1.730 iş cinayeti yaşandı. 2014 yılında tarihimizin en büyük işçi
katliamı olan Soma faciası yaşandı. 2014 yılında toplu işçi ölümlerinde kaybettiğimiz
işçi sayısı 1.886’dır.
Değerli arkadaşlar, tüm bu cinayetlerin sorumlusu
öncelikle sizler ve siyasal iktidardır ve bu iktidarın her dediğine koşulsuz
“Evet.” diyen siz AKP’li vekillersiniz.
Değerli milletvekilleri, Sayın Binali Yıldırım
Hükûmetinin orta vadeli Hükûmet programında, söz verdiğiniz taşeron işçileri
adına, iş cinayetlerini önlemek adına, işsizlikle mücadele adına, kısaca
emekçiler adına bir tek olumlu cümle geçmemiştir. Hükûmetin çıkardığı orta
vadeli program zaten siyasal iktidarın işçilere, emekçilere ve emeklilere
bakışını bir kez daha ortaya koymuştur. Buradan Hükûmete bir kez daha
sesleniyorum: Ekonomide kamu kaynaklarını yabancı sermayeye peşkeş çekmekten
vazgeçiniz. Emekçilerin daha yoksullaşmasına seyirci kalmayınız. Orta vadeli programınızda
ekonomiyi canlandırmak ve büyüme hedeflerine ulaşmak için iş sağlığı ve iş
güvenliğinden ödün vermek istiyorsunuz. Bu asla kabul edilemez bir durumdur.
Bundan emekçiler adına bir an önce vazgeçiniz. Bireysel emeklilik sistemi gibi
uygulamalarla kamusal olan ne varsa yok etmeye çalışıyorsunuz. Kiralık işçilik
gibi çağ dışı köleci çalışma biçimini yaygınlaştırarak işçileri ölüme,
yoksulluğa, açlığa âdeta mahkûm ediyorsunuz. İşsizlik sizin döneminizde çift
haneli rakamların altına inmedi. Genç işsiz sayısı 1 milyonu geçti. Gelişmekte
olan ülkeler arasında Türkiye en çok işsizlik oranıyla zirve yapmaktadır.
Değerli arkadaşlar, bu kürsüden Hükûmete soruyorum. 1
Kasım 2015 yılındaki genel seçimlerde taşeron işçilere kadro vaadi vererek
iktidar oldunuz, şimdi Hükûmetin üç yıllık planları arasında ne yazık ki
taşeron işçisine kadro sözü yer almamaktadır. Gelin, her konuda olduğu gibi
işçileri kandırmaktan vazgeçiniz. Taşeron işçilere verdiğiniz sözü yerine
getiriniz. Biz Cumhuriyet Halk Partisi olarak her zaman emeğin ve emekçinin
yanında olduk ve olmaya devam edeceğiz. Emekçilerimize her alanda destek
vermeye devam edeceğiz. “Günlerin bugün getirdiği baskı zulüm ve kandır/Ancak
bu böyle gitmez, sömürü devam etmez/Yepyeni bir hayat doğar bizde ve her yerde.”
Tüm emekçilere selam olsun. (CHP sıralarından alkışlar)

BAŞKAN – Teşekkür ederiz Sayın Tüm.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Şimdi, gündemin “Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere
Seçim
1.- Plan ve Bütçe Komisyonunda boş bulunan
üyeliğe seçim
BAŞKAN – Plan ve Bütçe Komisyonunda boş bulunan ve
Milliyetçi Hareket Partisi Grubuna düşen 1 üyelik için İstanbul Milletvekili
İsmail Faruk Aksu aday gösterilmiştir. 
Oylarınıza sunuyorum: Kabul edenler... Kabul
etmeyenler... Kabul edilmiştir.
Birleşime on dakika ara veriyorum.
Kapanma Saati: 16.53
İKİNCİ OTURUM
Açılma Saati: 17.09
BAŞKAN: Başkan Vekili Pervin
BULDAN
KÂTİP ÜYELER: Sema KIRCI
(Balıkesir), Emre KÖRPÜLÜ (Tekirdağ)
-----0-----
BAŞKAN – Sayın milletvekilleri, Türkiye Büyük Millet
Meclisinin 11’inci Birleşiminin İkinci Oturumunu açıyorum. 
2.- Adalet Komisyonunda boş bulunan üyeliğe
seçim
BAŞKAN - Şimdi, Adalet Komisyonunda boş bulunan ve
Milliyetçi Hareket Partisi Grubuna düşen 1 üyelik için Bursa Milletvekili Kadir
Koçdemir aday gösterilmiştir. 
Oylarınıza sunuyorum: Kabul edenler…
Kabul etmeyenler… Kabul edilmiştir. 
Sayın milletvekilleri, alınan karar
gereğince sözlü soru önergeleri ile diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci sıraya alınan, Türkiye Cumhuriyeti
Hükümeti ile Sudan Cumhuriyeti Hükümeti Arasında Yatırımların Karşılıklı
Teşviki ve Korunmasına İlişkin Anlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız. 
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Sudan
Cumhuriyeti Hükümeti Arasında Yatırımların Karşılıklı Teşviki ve Korunmasına
İlişkin Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/371) (S. Sayısı: 76) (x)
BAŞKAN –
Komisyon? Burada.
Hükûmet? Burada.
Komisyon raporu
76 sıra sayısıyla batırılıp dağıtılmıştır. 
Tasarının tümü
üzerinde söz talebi yok. 
Soru-cevap
işlemi yok. 
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci maddeyi
okutuyorum: 
TÜRKİYE CUMHURİYETİ HÜKÜMETİ İLE SUDAN
CUMHURİYETİ HÜKÜMETİ ARASINDA YATIRIMLARIN KARŞILIKLI TEŞVİKİ VE KORUNMASINA
İLİŞKİN ANLAŞMANIN ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 30 Nisan 2014 tarihinde Ankara’da imzalanan “Türkiye
Cumhuriyeti Hükümeti ile Sudan Cumhuriyeti Hükümeti Arasında Yatırımların
Karşılıklı Teşviki ve Korunmasına İlişkin Anlaşma'nın onaylanması uygun
bulunmuştur.
BAŞKAN – 1’inci
madde üzerinde söz talebi yok. 
Soru-cevap
işlemi yok. 
1’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
2’nci maddeyi
okutuyorum: 
MADDE 2- (1) Bu Kanun yayımı tarihinde yürürlüğe girer.
BAŞKAN - 2’nci madde üzerinde söz talebi yok. 
Soru-cevap işlemi yok. 
2’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
3’üncü maddeyi okutuyorum:
MADDE 3- (1) Bu Kanun hükümlerini Bakanlar Kurulu yürütür.
BAŞKAN – 3’üncü madde üzerinde söz talebi yok. 
Soru-cevap işlemi yok. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
Sayın milletvekilleri, tasarının tümü açık oylamaya
tabidir. 
Açık oylamanın elektronik oylama cihazıyla yapılmasını
oylarınıza sunuyorum: Kabul edenler... Kabul etmeyenler... Kabul edilmiştir.
Oylama için iki dakika süre vereceğim. Bu süre
içerisinde sisteme giremeyen üyelerin teknik personelden yardım istemelerini,
bu yardıma rağmen de sisteme giremeyen üyelerin oy pusulalarını oylama için öngörülen
iki dakikalık süre içerisinde Başkanlığa ulaştırmalarını rica ediyorum ve
oylama işlemini başlatıyorum.
(Elektronik cihazla oylama yapıldı)
BAŞKAN – Sayın milletvekilleri, toplantı yeter sayısı
yoktur. 
Birleşime on dakika ara veriyorum. 
Kapanma Saati: 17.16
ÜÇÜNCÜ OTURUM
Açılma Saati: 17.30
BAŞKAN: Başkan Vekili Pervin BULDAN 
KÂTİP ÜYELER: Sema KIRCI (Balıkesir), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 11’inci Birleşiminin Üçüncü
Oturumunu açıyorum.
76 sıra sayılı
Kanun Tasarısı’nın tümünün açık oylamasında toplantı yeter sayısı
bulunamamıştı. Şimdi tasarının tümünü tekrar açık oylamaya sunacağım. Oylama
için iki dakika süre vereceğim. 
İki dakikalık
süreyi başlatıyorum.
(Elektronik
cihazla oylama yapıldı) 
BAŞKAN – Sayın milletvekilleri, Türkiye Cumhuriyeti
Hükûmeti ile Sudan Cumhuriyeti Hükûmeti Arasında Yatırımların Karşılıklı
Teşviki ve Korunmasına İlişkin Anlaşmanın Onaylanmasının Uygun Bulunduğuna Dair
Kanun Tasarısı açık oylama sonucu:
“Kullanılan Oy Sayısı : 216
Kabul : 216 (x)
 Kâtip Üye Kâtip
Üye
 Sema Kırcı Fehmi
Küpçü
 Balıkesir Bolu”
Tasarı kabul edilmiş ve kanunlaşmıştır.
Şimdi, 2’nci sıraya alınan Adalet ve
Kalkınma Partisi Genel Başkanı İzmir Milletvekili Binali Yıldırım ve Grup Başkanvekilleri
Kayseri Milletvekili Mustafa Elitaş, Amasya Milletvekili Mehmet Naci Bostancı,
Aksaray Milletvekili İlknur İnceöz, Çanakkale Milletvekili Bülent Turan ve
İstanbul Milletvekili Mehmet Muş ile 127 Milletvekilinin, Ankara İli Kazan
İlçesinin Adının Kahramankazan Olarak Değiştirilmesine ve Ulusal Bayram ve
Genel Tatiller Hakkında Kanunda Değişiklik Yapılmasına Dair Kanun Teklifi
(2/1412); Cumhuriyet Halk Partisi Genel Başkanı İzmir Milletvekili Kemal
Kılıçdaroğlu ve Grup Başkanvekilleri İstanbul Milletvekili Engin Altay, Ankara
Milletvekili Levent Gök, Manisa Milletvekili Özgür Özel ile 126
Milletvekilinin, Ankara İline Bağlı Kazan İlçesinin Adının Kahramankazan Olarak
Değiştirilmesi ve Ulusal Bayram ve Genel Tatiller Hakkında Kanunda Değişiklik Yapılmasına
Dair Kanun Teklifi (2/1411); Milliyetçi Hareket Partisi Genel Başkanı Osmaniye
Milletvekili Devlet Bahçeli ve Grup Başkanvekilleri Manisa Milletvekili Erkan
Akçay ile Samsun Milletvekili Erhan Usta'nın, Ankara İli Kazan İlçesinin Adının
Kahramankazan Olarak Değiştirilmesine ve Ulusal Bayram ve Genel Tatiller
Hakkında Kanunda Değişiklik Yapılmasına Dair Kanun Teklifi (2/1413); Ankara
Milletvekili Şefkat Çetin'in, Ankara İli Kazan İlçesine Kahramanlık Unvanı
Verilerek "Kahraman Kazan" Olarak Değiştirilmesi Hakkında Kanun
Teklifi (2/1360); Ankara Milletvekili Erkan Haberal'ın, Ankara İli Kazan
İlçesine Kahramanlık Unvanı Verilerek İlçe İsminin “Kahraman Kazan” Olarak
Değiştirilmesi Hakkında Kanun Teklifi (2/1383) ile İçişleri Komisyonu
Raporu’nun görüşmelerine başlayacağız. 
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 127 Milletvekilinin, Ankara İli Kazan İlçesinin
Adının Kahramankazan Olarak Değiştirilmesine ve Ulusal Bayram ve Genel Tatiller
Hakkında Kanunda Değişiklik Yapılmasına Dair Kanun Teklifi (2/1412); Cumhuriyet
Halk Partisi Genel Başkanı İzmir Milletvekili Kemal Kılıçdaroğlu ve Grup
Başkanvekilleri İstanbul Milletvekili Engin Altay, Ankara Milletvekili Levent
Gök, Manisa Milletvekili Özgür Özel ile 126 Milletvekilinin, Ankara İline Bağlı
Kazan İlçesinin Adının Kahramankazan Olarak Değiştirilmesi ve Ulusal Bayram ve
Genel Tatiller Hakkında Kanunda Değişiklik Yapılmasına Dair Kanun Teklifi
(2/1411); Milliyetçi Hareket Partisi Genel Başkanı Osmaniye Milletvekili Devlet
Bahçeli ve Grup Başkanvekilleri Manisa Milletvekili Erkan Akçay ile Samsun
Milletvekili Erhan Usta'nın, Ankara İli Kazan İlçesinin Adının Kahramankazan
Olarak Değiştirilmesine ve Ulusal Bayram ve Genel Tatiller Hakkında Kanunda
Değişiklik Yapılmasına Dair Kanun Teklifi (2/1413); Ankara Milletvekili Şefkat
Çetin'in, Ankara İli Kazan İlçesine Kahramanlık Unvanı Verilerek "Kahraman
Kazan" Olarak Değiştirilmesi Hakkında Kanun Teklifi (2/1360); Ankara
Milletvekili Erkan Haberal'ın, Ankara İli Kazan İlçesine Kahramanlık Unvanı
Verilerek İlçe İsminin “Kahraman Kazan” Olarak Değiştirilmesi Hakkında Kanun
Teklifi (2/1383) ile İçişleri Komisyonu Raporu (S. Sayısı: 422) (x)
BAŞKAN - Komisyon? Burada. 
Hükûmet? Burada. 
Komisyon Raporu 422 sıra sayısıyla bastırılıp
dağıtılmıştır. 
Şimdi, teklifin tümü üzerinde görüşmelere başlayacağız.

İlk konuşmacı, Hükûmet adına Sayın Yıldırım Tuğrul
Türkeş.
Sayın Bakan, süreniz yirmi dakika. 
Buyurun. (AK PARTİ sıralarından alkışlar)
BAŞBAKAN YARDIMCISI YILDIRIM TUĞRUL TÜRKEŞ (Ankara) –
Sayın Başkan, değerli milletvekilleri; 422 sıra sayılı Ankara İli Kazan
İlçesinin Adının Kahramankazan Olarak Değiştirilmesine ve Ulusal Bayram ve
Genel Tatiller Hakkında Kanunda Değişiklik Yapılmasına Dair Kanun Teklifi’yle
ilgili, Hükûmet adına söz almış bulunuyorum. Bu vesileyle de hepinizi saygıyla
selamlıyorum. 
Binlerce yıllık insanlık tarihinde
kaybolmuş nice devletler ve milletler vardır. Yaşama iradesi gösteremeyen
halklar, tarih sahnesinden çekilmişlerdir. Oysa, iki bin beş yüz yıllık yazılı
insanlık tarihi içinde Türk devletleri ve milleti var olmuştur ve Yüce
Rabb’imizin inayetiyle de var olmaya devam edecektir. Bizim inandığımız ve
uğrunda uğraş verdiğimiz “devlet ebet müddet” felsefesi budur. 
Tarih boyu yaşanan her felaket, her kötü
olay, sonunda bu güzel milletin destansı hikâyeleriyle ve kahramanlıklarıyla
sonuçlanmıştır. İşte 15 Temmuz 2016 akşamı da yüzsüz bir darbe girişimine
karşı, tanka karşı, uçağa, helikoptere ve silahlara karşı eline bir çakı dahi
almadan sadece ve sadece Türk bayraklarıyla ülkenin her yerinde sokağa çıkan
insanlar da tarihimize yeni bir kahramanlık, yeni bir destan armağan
etmişlerdir. 241 şehit ve 1.536 gazimizin olduğu bu olay, ileride 21’inci
yüzyılda yazılan yeni destan olarak anılacaktır. 
Çatısı altında görev yaptığımız bu
Meclis, alelade bir beton yığını asla olmamıştır. Türk milletine medeniyetler
mezarlığında en kalabalık şekilde en karanlık ve en derin mezarlar kazılırken,
bu Yüce Meclis, milletiyle kendine kefen biçenleri Akdeniz’in serin sularına
gömmüştür. Millî Mücadele esnasında hiçbir imkânsızlık, bu aziz milletin
boynunu büktürememiştir. Mehmet, cephanesi bittiğinde süngüsüyle şehadete başı
dik varmıştır. Zafere giden bu kutlu yürüyüşte, adı ne olursa olsun, herkesin
adı Mehmet’tir; isimleri aynı, vatanları aynı, devletleri aynı, bayrakları
aynı, kelimeişehadetleri aynıdır. Barut kokusu altında hiçbirinin nereden ve
nasıl geldiğinin de bir önemi yoktur. Neticede istikametleri tektir: İstiklal.
Millî Mücadele esnasında Yunan’ın Polatlı’ya kadar gelip bu Meclisin Kayseri’ye
taşınması gündeme geldiğinde -o günkü adıyla- Dersim Mebusu Diyap Ağa bu
kürsüye gelmiş ve “Lafım kısadır beyler: Biz buraya kaçmaya mı geldik, yoksa
dövüşerek ölmeye mi?” demiş ve Kayseri’ye taşınmanın tartışmaları bu sözlerle
noktalanmıştır. 
Birçok siyasi çalkantı ve çöküş travması altında geçen
bir asırdan uzun zaman tünelinden çıkmış milyonlar ne zaman ki aynı Mehmet
olmuştur, o gün zafer, gök kubbede güneş gibi yükselmiştir. Fikir dünyasında
birçok zenginlik barındıran milletvekillerimiz “Mevzu vatansa gerisi
teferruattır.” demiştir. Mehmet gibi, Türkiye Büyük Millet Meclisi de tek
hedefte birleşmiştir: İstiklal. Başında şapka olanın da, kalpak olanın da,
sarık olanın da asla aklında bağımsız Türkiye Cumhuriyeti'nden başka bir fikir
olmamıştır. 
Türkiye Büyük Millet Meclisinin sımsıkı bir araya
getirdiği millet, her yönden esen düşman fırtınasında elif gibi dimdik ayakta
kalmıştır. “Yıkılacak.” dedikleri binadan bir tek taş bile yerinden
oynamamıştır. Türkiye Büyük Millet Meclisinin temeli bu milletin tarihî kadar
derin, tuğlaları bu milletin imanı gibi sağlam, harcı bu milletin kardeşliği
gibi bağlayıcıdır.
Bugün görev yaptığımız bu Meclis, istiklal mücadelesini
veren Meclistir. Demokrasinin gereği olarak pek tabii, birçok görüşü de
barındırmaktadır. Zaman zaman Meclisin iradesinin sağlamlığıyla ilgili içte ve
dışta şüphe duyanlar olmuştur. Ancak, 15 Temmuz gecesi bu çatı altında siz
vekiller, ihanet karşısında boyun eğmeyi kabul etmediniz. Şehadeti korkaklığa tercih
ederek milletimizin bizlere verdiği görevi kurşun ve bomba yağmuru altında
kararlılıkla yerine getirme iradesi gösterdiniz. Vekillerinin bu davranışı
millete güç vermiş, Millî Mücadele ruhunun hâlâ canlı olduğunu bütün
şüphecilerin yüzüne katı bir gerçek olarak çarpmıştır. 
Aziz milletvekilleri, bu vesileyle 15 Temmuz akşamı
daha kalkışmanın ilk saatlerinden itibaren tereddütsüz Başbakanlıkta görev
yerlerini alan ve yüksek vazife sorumluluğu altında sonik patlamalara,
helikopter saldırılarına, silah seslerine, tank paletlerine rağmen ertesi güne
kadar görevini eksiksiz sürdüren bütün Başbakanlık personeline burada teşekkür
etmeyi de bir borç biliyorum. Kalkışmanın ilk saatlerinde Sayın
Cumhurbaşkanımız ve Sayın Başbakanımızın Ankara dışında bulunması ve irtibat
kurulmasında zorluklar yaşanması sebebiyle temas ettiğimiz ana muhalefet
partisi lideri Sayın Kılıçdaroğlu ve Milliyetçi Hareket Partisi lideri Sayın
Bahçeli, kalkışmanın daha ilk saatlerinde demokrasi ve cumhuriyetten yana net
tavır sergilemişler, parti mensuplarına ve millete, takınılan bu tavır, güç ve
güven vermiştir. Bu Meclis çatısı altında görev yapan bütün siyasi parti
milletvekillerine, Mecliste bulunmayan siyasi partilere de ve hepsinin her
kademedeki partililerine, o gece cumhuriyetten ve demokrasiden yana tavır koyan
herkese, başta genel başkanlar olmak üzere bir kez daha teşekkürlerimizi arz
ederim.
Medya kuruluşları eksiksiz olarak, olanları bir bir
halka ileterek, halkın huzuruna çıkmaya yüz bulamayan kalkışmacıların
yüzsüzlüğünü anbean halkımıza ileterek gerçek sorumlu bir tavır
sergilemişlerdir. Onların bu tavrı da her türlü övgüye layıktır. Onlara da
teşekkür ederiz. 
Sayın Başkan, değerli milletvekilleri; övgünün ve
teşekkürün büyüğü, bu büyük Türk milletinedir. O gece siyaset yoktu, etnik
ayrımcılık yoktu, mezhep, inanç farkı yoktu; o kriz anında, cumhuriyetimiz,
demokrasimiz tehdit altındayken, her dar günde olduğu gibi, yüce Rabb’imize
hamdolsun ki, sadece ve sadece al bayraklar altında bu necip millet, o büyük
ruhla bütün Türk vatandaşları vardı. İşte o gece şu duvarımızda yazan sözler
ete kemiğe büründü: “Egemenlik kayıtsız şartsız milletindir.” 
Gelecekteki tehlikeleri önlemek ve şimdiden de çare
üretmek adına korkmadan itiraf etmek gerekir ki 15 Temmuzda millet
zedelenmiştir, ordu zedelenmiştir. Bu bakımdan genel olarak iyi ordularla iyi
komutanları birbirinden ayrılmaz şeyler olarak görmek için vakit kaybetmeye de
gerek yoktur. Esasen durum buna da izin vermemektedir. Hemen belirteyim ki
ordunun selametini, esenliğini vicdanen düşünen namus ve ahlak sahipleri
ikiyüzlülükten uzaktır. Üstün ahlak sahibi olanlar, çoğunlukla barış ve
güvenlikte gönül okşayıcı bakışları üzerlerine çekmekten çok, onları önleyecek
biçimde konuşurlar. Bugünkü yükselen feryadımızın anlamı vardır. Sözlerimiz
aşırı bir çaba ve cinnet geçirmiş bir güruhu hafızalarda yeniden tazelemek için
değildir. Bu feryat, yaşanan o karanlık gecenin yeniden tekerrür etmemesi için
vicdan ve akıl gözüyle çare bulmamızı zorunlu kılmaktadır. Savaşta olduğu gibi
böyle durumlarda da bütün işleri sadece direniş ve kahramanlık ruhunun
göreceğini beklemek, ileride yaşanacak pişmanlıkların mazereti olamaz. Bu
itibarla, her hâlde askerimizin ruhunu kazanmak, bizim için bir görev olduğu
gibi öncelikle onlarda bir ruh, bir emel, bir kişilik yaratmak da Allah’tan ve
Medine-i Münevvere’de yatan Cenab-ı Peygamber’den sonra bize düşüyor. 
Şüphesiz, bizim milletimizin kişiliği,
seciyesi, bütün milletler gibi yükselmeye en uygun yaratılıştadır. İşte 15
Temmuzu gelecek yıllarda anmak bu noktadan anlamlıdır. Birliğin, bütünlüğün dar
günde nasıl sağlandığını hatırlatarak beraber yaşama mutabakatımızın test
edildiği dönemlerde buna bütün kesimlerce nasıl cevap verdiğimizin gelecek
yıllarda da hatırlanması gerektiğini düşünüyoruz. 15 Temmuzu anmak, ihaneti
hatırlamak için değil, birlik ruhunu yaşatmak için önemlidir. 
Sayın milletvekilleri, bu yaşanan
olayların tespiti ve gelecek nesillere hatırlamaları için emanet edilmesi de
yine halkın temsil edildiği bu Türkiye Büyük Millet Meclisine düşerdi, öyle de
oldu. Yunan’ın yapamadığını yapan kalkışmacılara karşı bütün gece, Sayın Meclis
Başkanımız İsmail Kahraman Beyefendi Başkanlığında, burada bombalanmasına
rağmen burayı terk etmeyerek sabaha kadar görev yapan değerli milletvekili
arkadaşlarımız, bu konuyu en iyi tahlil etmiş ve geleceğe en iyi şekilde
yansıtacak olan şahsiyetlerdir. 
Ne mutlu ki konuya ilişkin ayrı ayrı gelen 5 kanun
teklifi bulunduğuna şahitlik ettik. Bu durum, çeşitli partilerden de olsa,
farklı siyasi çizgileri de temsil etseler tüm milletvekillerinin 15 Temmuz ve
Kazan’ın kahramanlığı konusunda hemfikir olduğunun ispatıdır. İçişleri
Komisyonunda birleştirilerek tek bir teklif hâlinde Genel Kurula getirilen
kanun teklifinde AK PARTİ Genel Başkanımız ve Başbakanımız Sayın Binali Yıldırım’ın,
Cumhuriyet Halk Partisi Genel Başkanı Sayın Kemal Kılıçdaroğlu’nun ve
Milliyetçi Hareket Partisi Genel Başkanı Sayın Devlet Bahçeli’nin imzalarının
olması da ayrı bir mutluluktur. Bu konuda, iktidar-muhalefet demeden destek
veren tüm genel başkanlarımıza ve milletvekillerimize teşekkürü bir borç
biliyoruz. 
80 milyon insanımızın demokrasi destanı yazdığı 15
Temmuzun resmî tatil hâline getirilmesi, bugünün anlam ve önemine vurgu
yapılması da kayda değerdir. Bu sayede, hem ebediyete uğurladığımız şehitlerimiz
saygı ve rahmetle anılacak hem varlıklarıyla gurur duyduğumuz gazilerimiz
hatırlanacak hem de demokrasinin ne denli önemli ve iyi korunması gerektiği,
gelecek kuşaklara anlatılabilecektir. 
Sayın milletvekilleri, o gün kahramanlık, sadece Kazan
ilçesinde mi yaşanmıştır? Elbette ki hayır; kahramanlık, tüm illerimizde, tüm
ilçelerimizde. İçinde demokrasi heyecanı yaşayan ve kalplerinde birlik ve
bütünlüğü yaşatan, ellerinde Türk bayraklarıyla gece boyu ayakta duran
ülkemizin her yeri kahramandır, gazidir. Ancak, Kazan ilçemizin farklı bir
hususiyeti var; o da, bu darbe girişiminin tezgâhlandığı Akıncı Üssü’nün Kazan
ilçemizde olması ve Kazan ilçemizin neredeyse yarısının sokaklarda, diğer
yarısının da dualarla direndiği ilçemiz olmasıdır. Traktörünün lastiğini söküp
pist kenarında yakan da Kazan’dadır, kendi besisi için gerekli samanını uçaklar
kalkmasın diye pist kenarında yakan da Kazan’dadır; en önemlisi de 9 şehidimiz
de Kazan’dadır. Kazan ilçemize “Kahramankazan” adının verilmesi semboliktir ve
Kahramankazan ilçemizin şahsında tüm ilçelerimizin, illerimizin cesareti ve
kahramanlığı bu vesileyle tescillenecektir. Bu nedenle, Kahramankazan ilçemizin
böyle anılması, böyle değerlendirilmesi gerektiğini düşünüyorum.
Sayın milletvekilleri, bu vesileyle, başta Sayın
Cumhurbaşkanımız Recep Tayyip Erdoğan Beyefendi’nin gösterdiği dirayet ve
kararlılık ve Sayın Başbakanımız Binali Yıldırım Beyefendi’nin cesareti, gözü
karalığı ve kararlılığı da halkımızın bu denli direnişinde belki de en büyük
rolü oynamıştır. Onları da bu vesileyle buradan anmak ve huzurlarınızda
kendilerine bir kere daha teşekkürlerimi arz etmek isterim. 
Yasamızın, başta Kahramankazanlı hemşehrilerimiz olmak
üzere, tüm vatandaşlarımıza hayırlı olmasını diliyorum. Sözlerime burada son
verirken hepinizi de bir kez daha saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederiz Sayın Bakan.
ÖZGÜR ÖZEL (Manisa) – Sayın Başkan, kısa bir söz
talebim var.
BAŞKAN – Buyurunuz Sayın Özel.
V.- AÇIKLAMALAR (Devam) 
31.- Manisa Milletvekili Özgür Özel’in,
Kazan ilçesinin adının “Kahramankazan” olarak değiştirilmesiyle ilgili kanun
teklifinin görüşmelerinin izlenebilmesi için, Meclis TV yayınının akşam
saatlerinde de devam etmesi yönündeki muhalefet partilerinin taleplerinin Adalet
ve Kalkınma Partisi tarafından da uygun görülmesi gerektiğine ilişkin
açıklaması
ÖZGÜR ÖZEL (Manisa) – Sayın Başkanım, teşekkür ederim.
Biraz önce yerimden söz alarak bu görüşmelerin Kazan
halkı için ve Türkiye için çok önemli olduğunu, özellikle 15 Temmuza karşı
Sayın Bakanın da konuşmasında ifade ettiği birlik beraberlik içerisinde verilen
tepkinin tüm Türkiye tarafından canlı yayında takip edilmesinin önemini
vurgulamıştım ve bu konuda Meclisin TRT’yle yaptığı protokolün, yediden sonra
yayının devam etmesi için makul bir sürede Meclis Başkanlığı tarafından
başvuruda bulunulursa buna izin verdiğini de biliyoruz. Bu konuda, sağ olun, siz
de anlayış gösterdiniz. Biz muhalefet partisi grupları olarak bu talebimizi
ilettik, Meclis Başkanlığı da yerinde ve hızlı bir değerlendirme yapmış ancak
bize dönen bilgi şudur, diyorlar ki: Eğer Adalet ve Kalkınma Partisi Grubu da
isterse bu yayını uzatabiliyoruz.
Ben buradan bir çağrıda bulunuyorum bir
kez daha. Hem bütün Kazanlıların hem bütün Türkiye'nin, birlik beraberlik
içinde yapılan bu yasama faaliyetini izleyebilmeleri için Adalet ve Kalkınma
Partisi Grubunun “Biz de yayının devam etmesini uygun görüyoruz.” demesi
gerekiyor. Şu ana kadar bunu dememiş durumdalar. Gerekçesini de anlayabilmiş
değiliz. Bunu seslendirmeden önce kayıt dışı olmak üzere de dedik ki: “Biz bunu
eleştirmek durumundayız çünkü Kazan bunu bekliyor.” Ama hâlen daha bir sonuç
alınamadı. Bir kez de tutanak altında ve resmî olarak bu talebimizi Adalet ve
Kalkınma Partisi Grubuna iletiyoruz.
BAŞKAN – Teşekkür ederiz Sayın Özel. 
Bana iletilen bilgi de sizin ifade
ettiğiniz şekilde yani 4 siyasi partinin uzlaşması durumunda ancak devreye
girebileceğini ifade etmiş Sayın Başkan. 
Sayın Bostancı söz hakkı istedi, bir
açıklama yapacak sanırım.
Buyurunuz Sayın Bostancı.
32.- Amasya Milletvekili Mehmet Naci
Bostancı’nın, yerleşmiş olan bir usulü görüşülecek yasalara göre değiştirmeyi
uygun görmediklerine ilişkin açıklaması
MEHMET NACİ BOSTANCI (Amasya) – Sayın
Başkanım, yasanın önemini biliyoruz, zaten hep beraber getirdik. Bu yasanın
Mecliste görüşülmesi ve yasalaşması bakımından yayınlanıp yayınlanmaması
herhangi bir nakisa teşkil etmez. Esasen, yasaya ilişkin görüşmeler çok çeşitli
biçimlerde medya üzerinden halkımıza intikal ediyor. Saat 19.00’da TRT 3’te yayın
kesilmekle birlikte İnternet’ten yayın devam ediyor. Aynı zamanda basın
mensupları da burada, her türlü bilgiyi, burada tartışılan, konuşulan hususları
halkımıza aktarmaktalar.
Esasen, bazen, zaman zaman kimi yasalara
ilişkin, süreyi uzatmak gibi mevcut, yerleşmiş bir alışkanlığı, yerleşmiş bir
usulü değiştirmeyi uygun görmüyoruz. Meclis çalışmalarının bütünüyle başka bir
tarzda ele alınması ayrı bir bahistir, o konuşulur, tartışılır, öyle yapalım,
böyle yapalım denilebilir ama yerleşmiş olan bir usulü kimi yasalara göre
değiştirmeyi esasen uygun görmemekteyiz. Yasaya, bunların görüşülmesine ve
kıymetli partilerin katkısına verdiğimiz önem kesinlikle ortadadır. 19.00’dan
sonraki yayınla ilgili kanaatimiz, bunlara ilişkin herhangi bir çelişki
oluşturmaz. 
Arz ederim. 
BAŞKAN – Peki, teşekkür ederiz Sayın Bostancı.
İDRİS BALUKEN (Diyarbakır) – Sayın Başkan…
BAŞKAN – Sayın Baluken…
İDRİS BALUKEN (Diyarbakır) – Sayın Başkan, İç Tüzük
60’a göre söz talebim var. 
BAŞKAN – Buyurun, sizin de mikrofonunuzu açıyoruz. 
33.- Diyarbakır Milletvekili İdris
Baluken’in, Muş Valisinin, HDP’li bir milletvekilinin aracında KCK’li bir
yetkilinin yakalandığına dair yaptığı asılsız açıklamayı kınadığına ve derhâl
görevden alınması gerektiğine ilişkin açıklaması
İDRİS BALUKEN (Diyarbakır) – Teşekkür ediyorum. 
Sayın Başkan, bugün Muş Valiliğinden yapılan bir
açıklamada, bir milletvekilimizin aracında KCK’li bir yetkilinin yakalandığına
dair asılsız, mesnetsiz, çok çirkin bir iftira ortaya atılmıştır. Muş Valisi,
bu benzer iftiraları ve iddiaları daha önce de dile getiren birisidir.
Bahsetmiş olduğu kişi, partimizin parti meclisi üyesidir. Üstelik, bunu,
utanmadan, Bingöl’deki patlamayla ilgili olarak bir algı yaratacak şekilde
kamuoyuna aktarmıştır. Bingöl’deki patlama gerekçesiyle şu anda gözaltına
alınan arkadaşların tamamı, bizim, HDP ve DBP yöneticilerimizdir, eş
başkanlarımız ve parti meclisi, MYK yöneticilerimizdir. Ortada somut hiçbir
belge, hiçbir veri, hiçbir bulgu olmadan, bir rehine muamelesiyle bu
arkadaşlarımız hâlâ gözaltında tutulmaya devam ediliyorlar. 
Biz, Muş Valisini ve Valinin yapmış olduğu bu
açıklamayı kınıyoruz. Bu şekilde iftira atan bir Valinin bir dakika bile o
makamda durmaması gerektiğini düşünüyoruz. 
Hükûmete düşen, bu Valiyi derhâl görevden almaktır.
Eğer siyasete bu kadar meraklıysa AKP teşkilatlarına üye olup, kayıt olup
siyasete girebilir ya da sarayın gözüne girmek için farklı yol ve yöntemler
deneyebilir. HDP ve DBP’li üyeleri karalayarak, iftira atarak ortaya koyacağı
bu tutumdan dolayı kendisi hakkında suç duyurusu yapacağımızı da buradan
belirtmek istiyorum. 
Teşekkür ederim.
BAŞKAN – Teşekkür ederiz Sayın Baluken. 
Sayın Usta, buyurunuz. 
34.- Samsun Milletvekili Erhan Usta’nın, 3
siyasi partinin Kazan ilçesinin adının “Kahramankazan” olarak değiştirilmesiyle
ilgili kanun teklifinin görüşmelerinin Meclis TV’de yayınlanmasını arzu
etmelerine rağmen Adalet ve Kalkınma Partisinin buna niye direnç gösterdiğini
anlamanın mümkün olmadığına ilişkin açıklaması
ERHAN USTA (Samsun) – Teşekkür ederim Sayın Başkan.
Şimdi, “millî birlik ve beraberlik” diyoruz, “ortak
tavır” diyoruz, “birlikte hareket” diyoruz. Bu canlı yayın meselesinde, 3
siyasi parti bunu arzu ediyor. Adalet ve Kalkınma Partisinin de buna niye
direnç gösterdiğini aslında anlamak çok fazla mümkün değil. Nihayetinde, ortak
bir teklifle bir kanun çıkartıyoruz. Bunu Türk halkı bütün açıklığıyla
dinlesin. Bu, birlik ve beraberlik ruhunu güçlendirecektir Sayın Başkan. 
Dolayısıyla, ben de CHP’li grup başkan vekili
arkadaşımız gibi, Adalet ve Kalkınma Partisinin bunu tekrar değerlendirip buna
onay vermesini arzu ediyorum. Esas itibarıyla, buradaki görüşmelerin tamamının
TRT tarafından verilmesi lazım. TRT’nin dünya kadar kanalı var, niye birini bu
Meclis görüşmelerine tahsis etmiyor? Burada insanlarımız tartışmaları görsün.
Bu hem insanımız için iyi olacaktır hem de buradaki görüşmelerin de kalitesini
artıracaktır diye düşünüyorum.
Teşekkür ederim.
BAŞKAN – Teşekkür ederiz Sayın Usta.
Sayın Bostancı, herhâlde bir daha değerlendirirsiniz,
bir öneri daha geldi Sayın Usta’dan. Bilmiyorum…
Biz devam edelim o zaman, siz açıklama yapmak
isterseniz daha sonra yaparsınız. En azından kayıtlara geçmiş oldu.
Teşekkür ediyoruz.
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 127 Milletvekilinin, Ankara İli Kazan İlçesinin
Adının Kahramankazan Olarak Değiştirilmesine ve Ulusal Bayram ve Genel Tatiller
Hakkında Kanunda Değişiklik Yapılmasına Dair Kanun Teklifi (2/1412); Cumhuriyet
Halk Partisi Genel Başkanı İzmir Milletvekili Kemal Kılıçdaroğlu ve Grup
Başkanvekilleri İstanbul Milletvekili Engin Altay, Ankara Milletvekili Levent
Gök, Manisa Milletvekili Özgür Özel ile 126 Milletvekilinin, Ankara İline Bağlı
Kazan İlçesinin Adının Kahramankazan Olarak Değiştirilmesi ve Ulusal Bayram ve
Genel Tatiller Hakkında Kanunda Değişiklik Yapılmasına Dair Kanun Teklifi
(2/1411); Milliyetçi Hareket Partisi Genel Başkanı Osmaniye Milletvekili Devlet
Bahçeli ve Grup Başkanvekilleri Manisa Milletvekili Erkan Akçay ile Samsun
Milletvekili Erhan Usta'nın, Ankara İli Kazan İlçesinin Adının Kahramankazan
Olarak Değiştirilmesine ve Ulusal Bayram ve Genel Tatiller Hakkında Kanunda
Değişiklik Yapılmasına Dair Kanun Teklifi (2/1413); Ankara Milletvekili Şefkat
Çetin'in, Ankara İli Kazan İlçesine Kahramanlık Unvanı Verilerek "Kahraman
Kazan" Olarak Değiştirilmesi Hakkında Kanun Teklifi (2/1360); Ankara
Milletvekili Erkan Haberal'ın, Ankara İli Kazan İlçesine Kahramanlık Unvanı Verilerek
İlçe İsminin “Kahraman Kazan” Olarak Değiştirilmesi Hakkında Kanun Teklifi
(2/1383) ile İçişleri Komisyonu Raporu (S. Sayısı: 422) (Devam)
BAŞKAN – Sayın milletvekilleri, şimdi tasarının tümü
üzerinde gruplar adına ilk konuşmacı Halkların Demokratik Partisi Grubu adına
Kars Milletvekili Sayın Ayhan Bilgen. 
Süreniz yirmi dakika Sayın Bilgen.
Buyurun. (HDP sıralarından alkışlar) 
HDP GRUBU ADINA AYHAN BİLGEN (Kars) – Sayın Başkan,
değerli milletvekilleri; öncelikle “Dostlar beni hatırlasın.” diyen Âşık
Veysel’in bugün doğum yıl dönümü. Buradan hatırlamak ve hatırlatmak istedim.
Gözlerini küçük yaşta kaybeden ama gönül gözü hep açık olan ve bu ülkede farklı
kimliklerin birlikte yaşamasının derin felsefesini türkülerine döken bu büyük
ozanı anmak, galiba, onu hatırlamak, onu unutmamak hepimiz için bir borç.
Değerli milletvekilleri, şüphesiz, bir ülkenin
“demokrasi ve özgürlük” adında bir bayramının olması onur vericidir. Yine, bir
darbe girişimine karşı halkın sokağa dökülmesi, büyük bedel ödeyerek darbenin
başarılı olmasını engellemesi takdir edilmesi gereken bir şeydir ama galiba,
kanunla bayram ilan etmekten daha zor olan, bir bayramın ismini belirlemekten
daha zor olan gerçekten o ülkenin toplumsal ilişkilerinin, yönetim biçiminin de
özgürlükçü ve demokratik kılınmasıdır. Bir darbe engellendiğinde şüphesiz
toplumun bütün kesimleri bundan memnuniyet duyar ve bu demokrasi için bir
kazanıma dönüştürülebilir. Darbelere karşı çıkmak demokrasi için zorunlu,
gerekli, olmazsa olmaz bir durumdur ama asla yeterli bir durum değildir.
Yeterli olup olmadığının göstergesi de 15 Temmuz sonrasında yaşadığımız
gelişmelerdir. 
Değerli milletvekilleri, çok yaygın bir ifade, bir
tanımlama olduğu için birkaç örnekle ifade etmeye çalışacağım. Mesela Hükûmet
temsilcileri tarafından olağanüstü hâlle ilgili “OHAL vatandaşın hayatına
hiçbir şekilde etki etmeyecek. Biz OHAL’i halkımız için değil, kendimiz için
ilan ettik yani devlet için, bürokrasi için OHAL’i ilan ettik, halk için hiçbir
şey değişmeyecek.” ifadesi sıkça kullanıldı. “Vatandaşlar için değişmeyecek.”
hatta “Normal vatandaşlar için değişmeyecek.” gibi kavramlar, ifadeler Hükûmet
temsilcilerinin konuşmalarında sıkça geçiyor. 
Değerli milletvekilleri, burada, Anayasa’nın
sınırlarıyla sorumluluğu, yetkisi tanımlanmış bir organın, bir çatının
altındayız. Miting düzenlemek, hakları için yürüyüş yapmak, basın toplantısı
düzenlemek normal vatandaş olmakla çelişkili bir durum mudur? Nitekim,
toplantılar, gösteri yürüyüşleri zaman zaman valilikler tarafından çok keyfî
biçimde engelleniyor ve yasaklanıyor. Bir tek örnek vereyim: Metin Günday
Türkiye’nin birçok hukuk fakültesinde kitapları okutulan değerli bir hocadır ve
Ankara Üniversitesi Hukuk Fakültesindeki paneli OHAL nedeniyle iptal
edilmiştir. Kamuya açık ortamlardaki etkinliklerin kasım sonuna kadar
yasaklanmasıyla ilişkilendirilmiştir. Şimdi, hukuk fakültesindeki bir panel,
bir hukukçunun konuşması, sunumu OHAL’le ilişkilendiriliyorsa biz galiba darbe
işini sulandırmaya başlamışız demektir. Darbenin ciddiyetine, darbede ödenen
bedelin ciddiyetine yakışan bir tutum, bir tavır ortaya koyma konusunda siyaset
kurumumuz ve bürokrasi iyi bir sınav vermiyor demektir.
Başka çok örnek var. İnsanları, izledikleri
televizyonlar dolayısıyla, üye oldukları sendikalar dolayısıyla, mensubu
bulundukları toplumsal grup, cemaat, parti dolayısıyla peşinen yargılar,
peşinen suçlu ilan ederseniz, aslında darbelere karşı mücadele etmiş
olmazsınız. Tam tersine, toplumda kutuplaşmayı derinleştirirsiniz ve toplumsal
kutuplaşmalar, toplumsal gerilimler, 12 Eylül darbesinde hepimizin çok acı
biçimde deneyimlediği gibi, tecrübe ettiği gibi, tam da yeni darbelere fırsat
oluşturur. 
Galiba, bizi izleyenlerin büyük kısmı hatırlarlar, 12
Eylüle Türkiye’yi götüren koşullar, toplumdaki kamplaşma, çatışma; bir süre
sonra, kamplaşan kesimlerin silahlandırılması, birbiriyle çatıştırılmasıdır.
Bugün de silahlanmayla ilgili rakamlar bu anlamda ülkenin geleceğiyle ilgili,
birlikte yaşama iradesiyle ilgili kaygı verecek düzeydedir. Almanya’nın küçük
çaplı silahlar ihracatında sadece Türkiye’ye yaptığı ihracat rakamlarındaki
patlamaya baktığınızda, 25’inci sıradan 8’inci sıraya çıkmış 2016 yılı
içerisinde. Toplum, silahlanma ihtiyacını neden duyuyor, kime karşı duyuyor?
Güvenlik güçleri bu görevi yapmıyorsa, yapmayacaksa toplum mu başının çaresine
bakacak? 12 Eylül 1980 öncesinde başının çaresine bakmanın, memleketi
kurtarmanın bedeli bu kadar ağır ödenmişken, bunu bir kez daha denemeye
kalkmak, bir kez daha test etmeye kalkmak tam da yeni kurtarıcıların durumdan
vazife çıkartmasına fırsat vermez mi?
Değerli milletvekilleri, elbette, Türkiye’de paralel
yapılar kurmak, bir biçimde iktidarı, devleti zorla ele geçirmeye dair girişim
ve çaba içerisinde olmak, değil cemaatlere, tarikatlara, hiçbir örgütlülüğe
hukuken tanınamaz ama burada yüzleşilmesi gereken galiba Türkiye'nin yapısal
sorunudur. Çok net biçimde, eğer sadece bir cemaat değil, bir tarikat değil,
Türkiye'de hepimizin bildiği, bazılarımızın çok yakından takip ettiği birçok
cemaat zühd ve takvadan çok ihale ve kadro peşinde koşmaya başlamışsa yani bu
yapılar varlık sebeplerinin, iddialarının, toplumsal ıslahın ötesinde işlerle
meşgul olmaya başlamışlarsa bu yapısal durumla yüzleşmek zorundayız.
Neden acaba insanlar devlet imkânlarına ulaşmayı,
devlet imkânlarına kavuşmayı kendileri için bu kadar değerli görüyorlar ve bir
topluluk tarihsel rolünü, tarihsel misyonunu bir tarafa bırakıp bu kavganın, bu
yarışın tarafı oluyor ve saygınlığını, itibarını, her şeyini küçük hesaplar
uğruna harcayabiliyor? Burada yapılması gereken şey çok nettir. Her türlü
örgütlenmeyi şeffaflaştırarak hesap sormayı, hesap vermeyi gelir kaynaklarından
kişi özgürlüklerinin düzenlenmesiyle ilgili kurallara kadar bütün alanlara
yaygın hâle getirirseniz o zaman ne devleti ele geçirme hevesi, hırsı kalır ne
darbe hesabıyla, planıyla on yılları bulan örgütlenme arayışları cemaatlerin,
grupların, örgütlerin içerisinde taraftar bulur. 
Değerli milletvekilleri, dünyada 15 Temmuz gibi acı
deneyimler yaşamış başka ülkeler de var. Örneğin Arjantin hem darbe hem darbe
dolayısıyla geçmişle yüzleşme konusunda en ciddi deneyime sahip ülkelerden
birisi. Yine Kolombiya ve başka birçok ülkeyle ilgili Türkiye'de, neler
yaşandığına dair konferanslar, paneller düzenlenmiş; ilgili ülkelerin
süreçleriyle ilgili, kitap çalışmaları yapılmış ülkeler var ama bizim galiba bu
saydığım örneklerde 15 Temmuz sonrası için en çok ders çıkarmamız gereken
uygulamalardan birisi yargılamaların açık yapılması konusudur. Yargılamaların
açık yapılması, sadece haklarında suç isnat edilen kişilerin mahkûm edilmesiyle
ilgili değildir, daha çok toplumun zihninde, toplumun hafızasında böyle işlere
tenezzül edenlerin algı dünyasının, ufkunun, hesabının, planının toplumda doğru
okunmasıyla ilgilidir. Dolayısıyla, bu, darbelerin açık yargılanması, bundan sonra
yeni darbelerin gelmesini de önleyecek önemli teminatlardan birisidir. 
Tabii, başka örnekler de var; belki, Türkiye’ye daha
çok benzeyen Sudan örneği var. Turabi ve General Beşir’in birlikte ülke
yönetimine el koyduğu, sonra birlikte yürüyenlerin birbirlerini yarı yolda
bıraktığı örneklerden birisidir Sudan örneği ve orada, elinde silahı olan,
kanaat önderini tasfiye etmeyi başarmıştır ve ülke sonuç itibarıyla bölünmüştür
değerli milletvekilleri, şu anda iki Sudan var. Şüphesiz sadece darbe dolayısıyla
bölünmedi Sudan, başka sorunları da vardı ama Sudan “güney” ve “kuzey” diye
ikiye bölündü. 
Fransa ve başka örnekleri tartışmaya, konuşmaya çok
vaktimiz yok ama Türkiye’nin 15 Temmuz sonrası yaşadıklarıyla ilgili çok önemli
işler yapan uluslararası insan hakları örgütlerinin Türkiye’yle ilgili
değerlendirmeleri var. 
Dünya Adalet Projesi’nin Hukukun Üstünlüğü Endeksi var
örneğin. Türkiye, izlenen 113 ülke içerisinde hukukun üstünlüğüyle ilgili
kriterler açısından 99’uncu sırada sayılıyor. 
Human Rights Watch (İnsan Hakları İzleme Örgütü)
dünyanın yine en büyük örgütlerinden birisidir. Bu örgüt çok somut bir rapor
yayınladı ve 13 tane vakayı isimleriyle birlikte raporunda zikretti işkence
iddialarıyla ilgili, cezaevindeki işkence iddialarıyla ilgili. Benim burada
anmaya, hatırlatmaya dilim varmayacak, işte “Eşini getiririz, anneni getiririz,
burada tecavüz ederiz.” gibi ifadelerin geçtiği sorgulamalar olduğuna dair
somut iddialar. Bu iddialarla ilgili bir polemik yapmak için açmıyorum.
Bunların gereğini yapmanın bir tek yolu vardır, bu heyetlerin gidip inceleme
yapmasının önünü açarsınız ya da Meclis İnsan Hakları Komisyonu gibi başka
birtakım yapıların, bu konuda eğer bir iddia varsa, bir yıpratma, bir karalama
varsa bunu ortadan kaldıracak rahat çalışma ortamını sağlarsınız, kurarsınız ve
bu psikolojik atmosferden çıkılır eğer gerçekten bütün bunlar iftiraysa. 
Af Örgütü daha feci bir rapor yazdı yani
Human Rights Watch’ın, işte “Açık çek veriliyor, koruma mekanizmaları tasfiye
edildi.” iddiasından daha ileri bir şeyde bulunuyor, diyor ki raporunda: “Biz
raporumuzu sadece aileleri, yakınları, avukatları dinleyerek yazabildik çünkü
mağdur ve iddia sahiplerinden kimseyle görüşemedik.” Aslında, bu cümlenin
kendisi bile baştan başa, belki raporun içeriği kadar Türkiye’yi tartışılır
duruma getiren bir düzenlemedir. 
Çok ayrıntıya girmeyeyim diğer
raporlardan ama bir tek somut örnek var: İlk çıkan KHK’larla birlikte cezaevi
izleme kurulları feshedildi. Biz burada cezaevi izleme kurullarıyla ilgili
düzenleme yapılırken eleştiri yapıyorduk bu kurulların bağımsızlığı,
tarafsızlığı ve ne kadar güvenilir olup olmadığıyla ilgili, o zaman siz cezaevi
izleme kurullarını savunuyordunuz, çok iyi çalıştığını, verimli işler yaptığını
söylüyordunuz. 15 Temmuzdan sonra ilk yapılan işlerden birisi onları feshetmek
oldu. 
Şimdi, bu kurulların ya önceki yaptıkları
yanlıştı ya şimdiki pozisyon yanlış. Bana kalırsa ikisi de yanlış çünkü önceki
pozisyonları da savunulmayacak sorunlar içeriyordu, bugünkü durum da bir
vahimdir çünkü sizin 15 Temmuzdan sonra görevden aldığınız kurulların bir
kısmına atamalar yapıldı biliyoruz ama bu kurulların doğru düzgün bir raporu
yok, bu kadar iddiayla ilgili bir ziyaret ve kamuoyuna açıklanmış, yayınlanmış
ciddi bir önerisi ya da tespiti yok. 
Şimdi, bu kurullarla ilgili tartışma bile
emin olun yargılanan on binlerce kişinin davalarının yarın AİHM’deki sonucunu
belirleyecektir, etkileyecektir. Yani, siz bir kurulu feshettiğinizde,
cezaeviyle ilgili iddiayı sadece Bakanın açıklamasıyla izah edemezsiniz. 
Değerli milletvekilleri, 17-25 Aralığı
darbenin miladı, dönümü olarak kabul ettiğinizde karşınızdaki tabloyu,
fotoğrafı daha net okumak zorundasınız. 17-25 Aralık, evet, bir darbeye
dönüştürülmek istenmiştir. 17-25 Aralık yolsuzluk iddiaları fırsat bilinerek
siyasal iktidara ve bürokrasinin kimi noktalarına yönelik operasyonlar yapılmak
istenmiştir bu doğru, ama öbür yanlışı örtmeye yetmez. 17-25 Aralıkla ilgili
eğer 4 bakan istifa etmek zorunda kalmışsa ve Türkiye toplumunu da Türkiye
devletini de Amerika Birleşik Devletleri’ndeki Reza Zarrab yargılaması
dolayısıyla zor durumda bırakacak bir süreç yaşanıyorken eğer biz bununla
yüzleşmezsek, o zaman yolsuzluk-darbe denklemiyle ilgili tartışmada yanlış yere
düşeriz.
Değerli milletvekilleri, dünyanın her
yerinde, çok net biçimde, darbelerin yolsuzlukları beslediğine inanılır,
yolsuzlukların da darbecilerin elini güçlendirdiği kabul edilir. Şimdi, bu
ikisi arasındaki ilişkiyi siz tersine kurarsanız yani topluma “Yolsuzlukla
mücadele mi edelim, yoksa darbeye mi karşı duralım?” gibi bir denklem
kurarsanız, bu işin içinden çıkamazsınız çünkü bu ikisi karşı karşıya
koyulacak, birbirinin alternatifi gibi sunulacak şeyler değil, aksine,
birbirini tamamlayan şeylerdir.
Şimdi, soruyu doğal olarak bir kez daha
başka türlü sormak zorundayız: Ya 17-25 Aralık olmasaydı? İkinci bir soru:
Keşke olmasaydı ama ya 15 Temmuz olmasaydı? O zaman bu yapılanma, şimdi
görevden alınan on binlerce kişisiyle, tutuklanan binlerce kişisiyle ülke
yönetiminde, ticaret odalarında, medyada, hayatın her yerinde etkili ve egemen
olmaya devam edeceklerdi. O zaman, 17-25 Aralık ve 15 Temmuzun rolü ve işlevi
konusunu yeniden tartışmak, soruyu başka türlü sormak zorunda değil miyiz?
Değerli milletvekilleri, darbelerle
yüzleşme konusunda üç dönemi birlikte tartışmak zorundayız. Birincisi: Darbe
öncesi yani darbeye giden koşullara nasıl gelindi, buna kim fırsat verdi, kim
göz yumdu, kim bundan faydalanmaya çalıştı?
İkincisi: 15 Temmuz gecesi -ki bugün
zaten bununla ilgili bir tartışma yapıyoruz- ama belki daha önemlisi, 15 Temmuz
sonrasında olup biten yani darbenin geriye bıraktığı miras, darbeden payımıza
düşen durumdur.
Bakın, bir gazeteci bugün sosyal medyada paylaştı,
cümlesini aynen okuyorum: “Bugünkü lincin başını çekenlerden vaktiyle cemaatten
nemalananların dosyaları da açılmalı ki neyin ne olduğu ortaya çıksın.” Değerli
arkadaşlar, bu cümleyi yazan Kâzım Güleçyüz, Yeni Asya gazetesinin yıllarca
köşe yazarı, yayın yönetmeni olan bir isim; hepiniz biliyorsunuz ki cemaatle
hiçbir ilişkisi yok, başka bir grubun, başka bir Risale-i Nur topluluğunun
temsilcisi. Şimdi, bir nemalanma ve linç denklemi eğer varsa önümüzde bunu
ortaya çıkarmayı ve bugün bu linç psikolojisine çok yaygın biçimde su
taşıyanların aslında geçmişte de nemalanma konusunda farklı, kapalı, kirli
ilişkileri olduğunu iddia ediyor, ortaya koyuyor bir gazeteci, size düşmanlık
olsun diye söylemiyor. Bence, tam tersine, bu topluluk biliyorsunuz ki
darbelerle ilgili, askerî vesayetle ilgili şimdiye kadar Türkiye’de
yayıncılığıyla en net duran topluluklardan birisi. Demek ki bu tip iddialarla
ilgili, bu tip yaklaşımlarla ilgili daha somut, daha net bir tavır koyma
zorunluluğu var. 
Değerli milletvekilleri, eğer 15 Temmuz gecesinin
sorumlularıyla on binlerce kişiyi zorlama bağlantılarla ilişkilendirip
cezalandırırsanız emin olun ki şimdiye kadarki bütün yapılan yanlış işler gibi
bu yaklaşımla da toplumda sadece büyük kırılmaları, büyük ayrışmaları
beraberinde getirmiş olursunuz. Eğer siz o gün, gece, en azından “Bugün
görevinden alınan, bugün tutuklanan insanlar neden 15 Temmuz gecesi sokakta
darbecileri destekler bir pozisyonda değillerdi?” sorusunu bile vicdanen,
ahlaken kendinize sorma ihtiyacı duymuyorsanız ve bunu mağdur edebiyatı falan
gibi tarif ederseniz bunun geri dönüşümü sadece öfke ve nefret olacaktır.
İşinden atılan öğretmenlerin, memurların çocukları bize, size, hiçbirimize
sevgiyle bakmayacaktır, umutla bakmayacaktır; aksine, yaşadığı acının öfke ve
nefret duygusuyla büyüyecektir. Bu çocukların, eşlerin, yakınların, akrabaların
âdeta birer suçlu gibi cezalandırılması hiçbir şekilde kabul edilebilir bir
yaklaşım değildir. 
Değerli milletvekilleri, darbe ve muhtıralarla ilgili
bu Mecliste daha önce kurulmuş komisyonun raporları var. Ben en azından onların
bir kez daha gözden geçirilmesini, başka kaynak göstermeye gerek yok ama o
komisyonda çalışan Nimet Baş’ın çeşitli platformlarda söylediği sözlerin bir
kez daha ele alınmasını, başka kurum örneği vermeyeyim, SETA gibi Hükûmete
yakın bir kuruluşun o araştırma komisyonunun çalışmalarıyla ilgili düzenlediği
toplantıların raporlarının bir kez daha okunmasını buradan hatırlatmak
istiyorum, ifade etmek istiyorum çünkü içinden geçtiğimiz dönem eğer yeniden
daha kanlı, daha büyük bir darbeye dönüşmesin ya da bir iç savaşa, bir
toplumsal çatışmaya dönüşmesin istiyorsak üzerimize düşen, ferasetle hareket
etmektir, birlikte yaşama iradesini Kazan için ne kadar önemsiyorsak Şırnak
için de aynı şekilde değerli görmektir. Bu iş böyle çok uzun polemiği
gerektirecek bir şey değildir. Oraya bir heyet gönderilir, talepleri,
ihtiyaçları nedir, bu görülür ve bunun gereği yapılır ama bunun üzerinden
polemik yapmak bile gösteriyor ki biz henüz bu olgunluğu, bu siyasi aklı
geliştirecek noktada değiliz. 
Herkesi saygıyla selamlıyorum. (HDP sıralarından
alkışlar)
BAŞKAN – Teşekkür ederiz Sayın Bilgen. 
Gruplar adına ikinci konuşmacı Cumhuriyet Halk Partisi
Grubu adına Ankara Milletvekili Sayın Ahmet Haluk Koç. 
Süreniz yirmi dakika Sayın Koç.
Buyurun. (CHP sıralarından alkışlar)
CHP GRUBU ADINA AHMET HALUK KOÇ (Ankara) – Sayın
Başkan, değerli milletvekilleri; ben de Cumhuriyet Halk Partisi Grubu adına
yüce Meclisi ve bu arada sevgili Kazanlı hemşehrilerimi sevgiyle, saygıyla
selamlıyorum. 
15 Temmuz üzerine çok şey konuşuldu, çok şey
konuşulacağa da benziyor çünkü 15 Temmuz öncesi, sonrası, sonuçları daha tam
oturmadı, bir sürü karanlık nokta var. Evet, bir darbe girişimi; evet, klasik
olarak yaşayacağımız darbe süreci içerisinde göreceğimiz olayların önemli bir
kısmıyla karşı karşıya geldik ama bunun siyasi sonuçlarının neler olabileceği
konusunda -bastırıldıktan sonra- bir sürü soru işareti siyasi gündemi meşgul
etmeye devam ediyor. Ben, bunların analizine geçmeden önce, Kazan’da o gece
yaşananlar hakkında kısaca bilgi aktarmak istiyorum. 
Biliyorsunuz, o Akıncı Üssü’nün bulunduğu bölgede Kazan
ve 15 Temmuzda Kazan’daki hemşehrilerimizin gerçekten büyük bir feragatle,
özveriyle Akıncı Üssü’nün etrafını çevirmeleri, ürünlerini yakmaları, uçakların
uçuşuna engel olma gayretleri, lastik yakmaları… Bu arada, Belediye Başkanı
Sayın Lokman Ertürk’ün gayretlerini, fedakârlığını da anmadan geçemeyeceğim,
ona da burada Meclis adına ve Cumhuriyet Halk Partisi Grubu adına da teşekkür
ediyorum. (CHP sıralarından alkışlar) 
Cidden büyük bir örnek gösterdiler ve uyarı ateşi gece
02.00 civarında açılıyor. Daha sonra, 02.30’a doğru yaylım ateşi açılıyor engel
çıkartan yurttaşlara ve bu arada 9 yurttaşımız hayatını kaybediyor. Ben,
adlarını Meclis kürsüsünden okuyarak zabıtlara da geçirmek istiyorum: Ali Anar,
Ömer Takdemir, Lokman Biçinci, Hasan Yılmaz, Samet Cantürk, Ali İhsan Lezgi,
Yasin Yılmaz, Emrah Sapa, Ümit Güder. Bir kere daha Allah rahmet etsin diyorum;
yakınlarına, ailelerine başsağlığı diliyorum. Yine, 80 küsur da, 84 de
yaralımız var. Bunların bir kısmını hastanede ben de ziyaret etmiştim. Kazan’a
belki de bu siyasetçi ziyareti furyasını ilk açanlardan biri benim. Kazan’da
arkadaşlarımızla görüştük, birkaç başsağlığına uğrayabildim. Daha sonra,
hastanede yatan yaralıları da hemen darbenin ertesi hafta görmüştük. Daha
sonra, birçok Hükûmet yetkilisi ve Cumhuriyet Halk Partisi Sayın Genel Başkanı
da Kazan’ı ziyaret ettiler, yine dileklerimizi ifade ettiler. 
Değerli arkadaşlarım, şimdi, darbe girişimi sonrası
birtakım şeyler yaşandı, bunu Türkiye Büyük Millet Meclisi ortak bir deklarasyonla
ortaya koydu. Hemen ertesi gün bir özel oturum yapıldı ve burada siyasi parti
liderleri darbeye karşı tutumlarını çok net, açık ifade etti. Evet, Türkiye bir
belayla karşılaştı, bu belayı savarken bir musibetten nasihat çıkartırcasına
sonrası için de bazı yol haritalarını planlamaya çalıştı. Yani, darbe
girişiminin getirdiği karanlık -belki- alınan derslerle önümüzü aydınlatacak
bir sürece dönüşebilir mi diye herkeste bir umut oluştu. Ama aradan geçen üç
ay, üç buçuk ay, dört ay sonra üzülerek görüyorum, maalesef bu umutlar yerini
daha farklı beklentilere bıraktı. Bunu üzülerek söylüyorum. Yani, siyaseten bu
tanımlamayı, bu değerlendirmeyi yapmak zorundayım.
Şimdi, baktığınız zaman, değerli
arkadaşlarım, olağan dışı koşullarda toplumlarda suskunluk artar. Olağanüstü
hâl ilan edildi, Fransa’yla karşılaştırıldı ki Avrupa Konseyinde Fransız
milletvekillerinin, Fransa Cumhurbaşkanının yaptığı konuşmalara, burada Fransa
Dışişleri Bakanının yaptığı açıklamalara benim de on dört yıllık siyaset
arkadaşım Sayın Mevlüt Çavuşoğlu’nun verdiği yanıtlar çok doyurucu değil. Yani,
bizdeki olağanüstü hâl uygulamasını Fransa’yla mukayese ettiğimiz zaman,
Fransa’da hukukun üstünlüğü hiçbir şekilde tartışılmıyor; Türkiye’deki
uygulamalarda, burada çok ciddi karanlık noktalar var. Ben ülkemin iyi olmasını
isteyen bir kardeşinizim yani bu ülkede hukukun, demokrasinin, demokratik kurum
ve kuralların yerleşmesinin hepimizi mutlu edeceğine inanan bir arkadaşınızım.
Eksiklerimiz var. Hukuk, maalesef, 12 Eylül 2010’dan itibaren olduğu gibi
bundan sonrasında da… Hele şu son dönemde hukuk korkuyor, açık söylüyorum,
hukuk adamları şu anda korkuyor. Kimden korkuyor? Sizden korkuyor, iktidardan
korkuyor. Bu benim görüşüm, uyarım, dostça uyarım. Bakarsanız verdikleri
kararlara mutlaka bir çekince var “Acaba ben bu verdiğim kararın ertesinde
cezalandırılır mıyım?” ya da “Mesleki olarak bir terfi gerilemesine uğrar
mıyım?” Bu kuşku var, bütün savcılarda var, bütün hâkimlerde var. Bu gerçeği
tespit edelim. O zaman, bu iklimi nasıl düzelteceksiniz? Hukukun üstünlüğünü
nasıl yerleştireceksiniz? Tam tersine, yürütmenin emrinde kuvvetler birliği
yaratarak değil, kuvvetler ayrılığı ilkesini pekiştirerek yapmak zorundayız.
İşte onun için, Anayasa değişikliğinde kuvvetler ayrılığı ilkesi ve parlamenter
demokrasinin güçlendirilmesi için önerilerimizi sunduk ama yaşadıklarımız,
demin söylediğim gibi, 16 Temmuzdan itibaren, bir ders yerine, daha katı
uygulamalara, daha karanlık dönemlere Türkiye’yi sürüklüyor. Bu tespiti yapmak
zorundayım. 
Değerli arkadaşlarım, “olağanüstü uygulama” dedim,
“Kırk beş günde hallederiz.” dediniz, uzatıldı ve olağanüstü koşullarda -demin
de vurguladım- toplumda suskunluk artıyor. Sadece yargı mensupları korkmuyor,
herkes korkuyor, çok açık söyleyeyim. Herkes korkuyor. Şimdi, bunun sonunda, bu
korkuyla hareket eden kitleler “Bana dokunmayan bin yaşasın.” mantığı
içerisinde bir toplumsal esarete sürükleniyorlar. 
Değerli arkadaşlarım, fikir sahibi fikrini ifade
edecek, siyaset olarak bulunduğu hangi alandaysa dışlanma riskiyle kendini
ifade etmekten alıkoyuyor yani bir otosansüre sokuyor, susmayı tercih ediyor;
böylece, genelgeçer bir görünüm sergiliyor, teslimiyetçilik rolüne giriyor ve
haksızlıklara ses çıkarmama… Haksızlık var -siz kızıyorsunuz “mağduriyet”
denince- mağduriyet var, yaşanıyor, birçok haksızlık var ama bunlara ses
çıkaranlar, sizlerin siyaset baskınlığıyla korkar hâle geliyor ve ses
çıkartamıyor, haksızlığa tercümanlık yapamıyor. 
Bundan sonrasında ne olacak? Bu davranış eğer sizin
baskıcı idare tarzınızla bir alışkanlık hâline gelmeye başlarsa işte o zaman
kişilerin karakterine dönüşmeye başlıyor ki bu, son derece tehlikeli bir
noktaya gidiyor. Yani, bir noktada kişi artık taraf tutmayı bırakıyor, yandaş
olmaya çalışıyor. Bunu istiyorsanız, bunu başarıyorsunuz ama bu demokrasi
değil. Çünkü, baskıyla yandaş yaratmak, kişinin kendini ifade etmesini
engelleyerek, korkutarak yandaş yaratmak ve yandaş ifade tarzına onu
büründürtmek uygun bir tarz değil. Çünkü, ilk kırmızı ışıkta, ilk sinyalde
bunlar gemiyi terk eder, eski kimliklerine dönerler baskı ortadan kalkınca.
Değerli arkadaşlarım, konjonktüre göre
tavır alma bir huy hâlini almaya başlıyor, bu durumda bir de tercihlerini
çarpıtıyor insanlar. Bunu Ahmet Özer Hoca çok güzel anlatıyor bazı
makalelerinde, o sayede intihal olayının önüne geçelim, onun adını da
“referans” olarak vereyim. Yani, bu sayede kişi dirençle karşılaşmıyor, topluma
uyuyor, baskın olan görüşün emrinde hissediyor kendisini, sıkıntıyı aştığını
hissediyor ve sizler de çok yüksek oranlarla kendinizi ifade etmenin demokrasi
zaferi olarak adlandırıldığı bir döneme giriyorsunuz, kendinizi
kandırıyorsunuz. (CHP sıralarından alkışlar)
Değerli arkadaşlarım, hukuki alanda
baktığımız zaman, olağanüstü hâlin temel niteliklerinden bir tanesi yasama, yürütme
ve yargı güçleri arasındaki ayrımın başlangıçta geçici olarak kaldırılması
–demin ifade ettim- ama bunu kalıcı kılacak yönetim uygulamalarının hayata
geçirilmesi kapısı açılıyor. Yaşıyoruz değil mi Türkiye'de bunu? Önce “geçici2
diyoruz, şimdi o geçici uygulamalar kalıcı uygulamalara dönüşüyor ne yazık ki.
Hukuk düzeninde kurmaca bir boşluk yaratıyoruz bu uygulamalarla, ondan sonra
zorunluluk hâli gerekçe olarak ifade ediliyor iktidar tarafından ve bu
zorunluluk hâli gerekçe gösterilerek bütün güçler tek bir kişide toplanmaya
çalışılıyor; şu anda yaşadığımız siyasi tartışmalar, tek kişinin emrinde
toplanan bütün güçler, yargı, yürütme, bütün her şey.
Değerli arkadaşlarım, bu, Parlamentonun kendi kendini
feshetmesidir, hiç kendimizi kandırmayalım. A partisi, B partisi milletvekili
olmanın hiçbir önemi yoktur; Parlamento, yetkilerini tek kişiye devredecektir
ve bu uygulama, Türkiye’yi farklı bir yere götürmek durumundadır. (CHP
sıralarından alkışlar) 
Şimdi, korkular, endişeler ilkelerin önüne geçince ne olur?
Demin anlattım, şu anda toplumda bu yaşanıyor. Bakın, “mağdur” diyoruz,
kızıyorsunuz. Gerçekten mağdurlar var. Eğer darbeyle doğrudan ilintili, o
sürecin, “çete” diye tarif edilen yapının içinde kim varsa bunlara, hukuk
devleti kuralları içerisinde, kin, intikam duygusuna kapılmadan, hukukun
karşılığı neyse bu yapılmalı. Ama, onun yanında, “İnine giriyoruz, şunu
yapıyoruz, bunu yapıyoruz.” diye insanların malına, mülküne çökme olmaz;
insanlar evsiz, barksız, işsiz, babasız, anasız bırakılmaz. Hepinizin,
hepimizin manevi dünyası zengin. “Günah” diye, “kul hakkı” diye bir kavram var.
Birçok insanın feryadını belki duymuyorsunuz ama bu feryat yükseliyor. Demin,
arkadaşım Sayın Bilgen söyledi, yeni bir toplumsal kırılma dalgası yaşanıyor.
Zaten ülke, etnik temelde, mezhepsel temelde fay hatları üzerinde, şimdi bir de
bu mağduriyetler üzerine bir fay hattı daha inşa ediyor sizin siyasetiniz ne
yazık ki. 
Efendim, bu mağdurların sesi olmaya çalıştıkça,
“Haksızlık yapılıyor, bu insanları iyi inceleyelim.” dedikçe “Siz FETÖ’nün
yandaşısınız…” Değerli arkadaşlarım, bu demagojik siyaseti bırakalım. Sayın
Başbakan baştan iyi başladı, “Evet, Haydar konuş, konuş.” falan diye espriler
yaptı. Ben severim Binali Bey’i ama son konuşmaları akla ziyan konuşmalar,
kendisini görürsem ona da ifade edeceğim. Yani “FETÖ’yle hiç ilişki yok...” Biz
ilişki sorgulamıyoruz. Eğer sorgulayacak olursak yakın akrabalık var, bunu siz
de biliyorsunuz, yakın akrabalık var. Cumhuriyet Halk Partisiyle bir bağı yok.
Biz herkese saygılıyız hukuk devleti kuralları içerisinde ama siz, beraber iş
tuttunuz, beraber çalıştınız, beraber teşkilatlar kurdunuz, bu işleri beraber
kotardınız. (CHP sıralarından alkışlar) Ergenekon, Balyoz olaylarından 3 savcı,
5 polis suçlayarak çıkamazsınız, sizin sorumluluğunuz var, göz yumdunuz. 
Sayın Baykal burada. Sayın Baykal’ı, Sayın
Kılıçdaroğlu’nu suçladınız. Niye? “Avukatlık yaptılar.” dediniz. Ne oldu?
İnsanlar beş yıl yattılar içeride. Ben sizi evinizin bir odasında beş yıl
çıkmamak üzere hapsedeyim. Bunu karşılamak mümkün değil değerli arkadaşlarım.
İnsanların hayatlarıyla oynandı.
HALİL ETYEMEZ (Konya) – Sayın Koç…
AHMET HALUK KOÇ (Devamla) – Beyefendi, gelir
konuşursunuz burada. Müsaade edin, ben düşüncelerimi ifade ediyorum özgürce.
Eğer bunu da kısıtlayacaksanız kapatalım Parlamentoyu, ben de yerime oturayım,
devamlı siz konuşun, olur mu?
HALİL ETYEMEZ (Konya) – Konuşun.
AHMET HALUK KOÇ (Devamla) – Değerli arkadaşlarım, onun
için, sağa sola FETÖ suçlaması, etiketi yapıştırarak sorumluluklarınızdan
kaçamazsınız. Eğer bir siyasi ayak aranacak ise on dört yıldır iktidarda bu
pozisyonları bu çeteye ikram edenlerin siyasi sorumluluğu mutlaka
sorgulanmalıdır. 
Anadolu’nun her ilinde, ilçesinde gariban öğretmenler,
Emniyet memurları, hâkimler -suça karışanlar demiyorum, garibanlar- mağdur
edilirken siyaset kurumunda bu çetenin önünü açan hiç mi kimse yok sizin
içinizde, pirüpak mısınız? İnanalım mu buna? O mağdurlara nasıl anlatacaksınız
bunu? “Benim canım yanıyor, ben babasız kaldım.”, “Ekmek yok.” diyor. Cumartesi
günü Beypazarı’ndaydım; bir öğretmen eşi geldi, sarıldı, ağlıyor arkada. 
Değerli arkadaşlarım, size çıkmıyor mu bunlar, gelmiyor
mu? Bunları aşalım. Evet, Kazan kahraman olacaktır. (CHP sıralarından alkışlar)
Kazanlılar kahramandır; dün de öyleydi, bugün de öyle, yarın da öyle olacak ama
onların kahramanlıkları bu insanlar mağdur olsun diye yapılmadı. Onlar
demokrasiye sahip çıktılar, bu ülkeye, cumhuriyete sahip çıktılar, bayrağa
sahip çıktılar, Parlamentoya sahip çıktılar, seçilmiş iktidara sahip çıktılar,
hepsine sahip çıktılar, alınlarından öpüyoruz onları. Ama, bu mağduriyetleri
gidermek zorundayız ve hiç kimse Cumhuriyet Halk Partisine bu insanlara sahip
çıkıyor diye suç getiremez. Hele Sayın Başbakanın Cumhuriyet Halk Partisine
dönük, yarı şaka yarı karışık, ciddiyetten uzak birtakım FETÖ’cülük
suçlamaları… Bunlar mazur görülebilecek hareketler değildir; olsa olsa sizin
suçunuzu, iş birliğinizin derecesini saklamaya dönük laflar, gayretler olarak
kalır. 
Değerli milletvekilleri, burada “Susmak.” dedik, “Sakın
ha, bir duyan olursa beni de mağdur sınıfına sokarlar, beni de onlardan
sanırlar...” İnsanlar bu şekilde sustu, pıstı. Böyle bir toplum hoşunuza
gidiyorsa olur, eğer böyle bir toplum demokrasi adında müsait gelişmeleri
sağlayacaksa şu anda bunu sağlamış bulunuyorsunuz. Hangi seçime gidersek biz
devletle mi yarışacağız ya muhalefet partileri olarak? Biz devlete karşı
kampanya mı yapacağız? Şu anda, siz bir siyasi kurum olmaktan çıktınız, güçlü
bir devlet aygıtı, kurumu hâline geldiniz. Nasıl yola çıktığınıza bir bakın.
Afyon’a gittiniz, yeni geldiniz, kuruluş da Afyon’dadır. Bir Ertuğrul
Yalçınbayır’ı –kulakları çınlasın- dinleyin, tüzük’ü hazırlayan. Bir Abdüllatif
Şener’i dinleyin. Nasıl yola çıktınız, ne hâle geldiniz ve ülkeyi karamsarlığa
soktunuz. Bunu bir siyasi eleştiri olarak, tespit olarak, bir dostunuz,
arkadaşınız olarak dile getiriyorum. 
Değerli arkadaşlarım, burada, ben, bundan sonrasında,
inşallah, Türkiye'nin önü daha açık olur, daha sağlıklı olur diyorum ama
Einstein’ın bir sözü var “Dünya yaşamak için tehlikeli bir yerse kötüler
yüzünden değil, kötülüğe ses çıkartmayanlar yüzündendir.” diyor. Evet, siyaset
hakikaten tehlikeli bir mecraya geldi ama bunu gerçekleştirenler sorumlu değil,
bu kötü gidiş karşısında ses çıkartmayanlar bunun temel sorumlusu. Onun için,
biz ses çıkartacağız, sizi üzeceğiz belki, ses çıkartacağız, mücadele edeceğiz.
Ne kadar kızsanız da ne kadar daraltsanız da alanları biz demokrasi
mücadelesini size karşı, getirmek istediğiniz tek adam rejimine karşı, kapalı Türkiye’ye
karşı açık, demokrasiden yana, hukukun üstünlüğünü savunan, temel hak ve
özgürlükleri edinmiş bir Türkiye için sonuna kadar mücadele edeceğiz. (CHP
sıralarından alkışlar) Onun için, sanmayın ki “Biz bu tarlayı sürdük,
istediğimiz tohumu elde ettik.” Kimse darılmasın, gücenmesin, onlar da benim
kardeşlerim; bir siyasi parti siyasi iltica talebinde bulunuyor bizden, bu
manzara çıkıyor son uygulamalarda. Tek başına Cumhuriyet Halk Partisi yeter
mücadeleye, Cumhuriyet Halk Partisi o mücadeleyi gösterecektir. (CHP
sıralarından alkışlar)
Ben sevgili Kazanlılara “Kahramankazan” unvanının
hayırlı olmasını diliyorum; onlara yakıştı bu, yakıştı. Gerçi, Lokman Başkan
çok önceden tabelalarını hazırlamıştı ama bundan sonra, bu görüşmelerden sonra,
herhâlde resmî olarak “Kahramankazan” unvanı olacak. İnşallah, tekrar konukları
olurum.
Cumhuriyet Halk Partisi Grubu adına hem Kazanlıları hem
yüce Meclisi ve milletimizi saygıyla, sevgiyle selamlıyorum. (CHP sıralarından
alkışlar)
BAŞKAN – Teşekkür ederiz Sayın Koç. 
Sayın Baluken ve Sayın Usta, sizlere söz vereceğim
ancak Sayın Altay sizden önce sisteme girdi, söz talebi var.
ENGİN ALTAY (İstanbul) – Yok Başkanım, bir cevap hakkı
varsa önce orası olsun; tartışmanın arasına girmeyeyim ben. 
ERHAN USTA (Samsun) – Ben sataşmadan söz istiyorum.
İDRİS BALUKEN (Diyarbakır) – Ben İç Tüzük 60’a göre söz
istiyorum.
BAŞKAN – Sayın Usta, sizi dinleyelim.
Buyurun. 
ERHAN USTA (Samsun) – “Siyasi iltica talebinde
bulunmuştur.” diyerek bizi gösterdi. Bizim böyle bir iltica talebimiz yok ama
bizi gösterdiği için, herhâlde bize sataşıldı. 
Osmaniye Milletvekilimiz Ruhi Ersoy sataşmadan iki
dakika söz istiyor.
BAŞKAN – Peki, buyurun Sayın Ersoy. 
Kürsüden size iki dakika söz veriyorum.
VIII.- SATAŞMALARA İLİŞKİN KONUŞMALAR
(Devam)
4.- Osmaniye Milletvekili Ruhi Ersoy’un,
Ankara Milletvekili Ahmet Haluk Koç’un 422 sıra sayılı Kanun Teklifi’nin tümü
üzerinde CHP Grubu adına yaptığı konuşması sırasında Milliyetçi Hareket
Partisine sataşması nedeniyle konuşması
RUHİ ERSOY (Osmaniye) – Sayın milletvekilleri,
Türkiye'nin içerisinde bulunduğu bu ortam içerisinde Milliyetçi Hareket Partisi
siyasetini “Önce ülkem, sonra partim, daha sonra ben.” anlayışıyla
yürütmektedir ve bu tarzı büyük Türk milleti tarafından takdirle
karşılanmaktadır. Milliyetçi Hareket Partisi kırmızı plakalar ile bu memleketin
kırmızı şeritlerini birbiriyle değişmeyen, makam, mevki, ikbal ve gelecek
kaygısıyla hareket etmeyen bir siyasi partidir. Milliyetçi Hareket Partisi
lideri Sayın Devlet Bahçeli Bey’in siyasetteki tutum ve davranışlarını ve
yapmış olduğu hamleleri üç beş hamle sonrasında görerek “Ya, öyle miydi? Biz
anlamamıştık.” diyenlerin ifadeleri siyaset tarihinde oldukça fazladır. O
sebepten dolayı, Milliyetçi Hareket Partisi, mülteci olma, iltica etme, siyasal
sığınma konusunda, bu kavramların terimsel yaklaşımından ziyade, Suriyeli
misafir kardeşlerimize nasıl davranmışsa, gelenlerle nasıl aşını, ekmeğini
paylaşmışsa kendi sofrasında değerleriyle barışık olan herkesi ağırlayabilir.
Bugün itibarıyla Türkiye Cumhuriyeti devletinin millî politikası Milliyetçi
Hareket Partisinin takip etmiş olduğu yaklaşımlar ve referanslar doğrultusunda
gidiyorsa burada Milliyetçi Hareket Partisinin herhangi bir iltica, mülteci,
yaklaşma, yanaşması değil “Önce ülkem.” demesi ve konjonktüre, döneme göre
değil ilkelere göre siyaset yapması gerekir, yaptığı gerçeği ortadadır. Bundan
da kimsenin rahatsız olmaması gerekir. Bunun takdirini büyük Türk milleti
verecektir diyor, saygılar sunuyorum.
BAŞKAN – Teşekkür ederiz Sayın Ersoy.
Sayın Baluken…
V.- AÇIKLAMALAR (Devam) 
35.- Diyarbakır Milletvekili İdris
Baluken’in, Kazan’ın “kahraman” unvanını almasından memnuniyet duyduklarına ve
Valiliğin Şırnak’ta çadırlarda yaşayan halka yardım ettiği konusunda yapılan
açıklamaların doğru olmadığına ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, Kazan’ın “kahraman” unvanını almasından
duyduğumuz memnuniyeti belirtmek istiyorum. Kazan halkı, darbeye karşı direnen
bütün halkımız gibi, o gece gerçekten büyük bir kahramanlık örneği
göstermiştir. Kazan halkı, sadece bir tek lider ya da bir tek siyasi parti için
değil bütün Türkiye halkları için, bütün demokratik geleceğimiz için o duruşu
ortaya koymuştur. Ancak, AKP Hükûmeti gerek Kazan halkının gerekse bütün halklarımızın
darbeye karşı göstermiş olduğu bu direnişi, maalesef, demokratik geleceğimizi
kurma adına değil; tam tersine, ortadan kaldırma adına kullanmıştır. Deminden
beri Genel Kurulda tartıştığımız Şırnak’la ilgili sorunlara vermiş oldukları
cevaplar da bunu göstermektedir. Şu anda Türkiye’de aslında fiilî olarak 81 il
yoktur, 80 il vardır. Şırnak haritadan silinmiştir, Şırnak diye bir kent
merkezi şu anda yoktur. 
(Mikrofon otomatik cihaz tarafından kapatıldı) 
İDRİS BALUKEN (Diyarbakır) – Toparlıyorum Sayın Başkan.
BAŞKAN – Açıyorum Sayın Baluken.
Buyurun. 
İDRİS BALUKEN (Diyarbakır) – Bizim dile getirdiğimiz
sorunlara “Valilik Şırnak halkına yardım ediyor.” diyenlere birkaç fotoğraf
göstermek istiyorum. Bakın, burada Valiliğin gönderdiği yardım ekipleri var,
TOMA’lardan ve Çevik Kuvvet ekiplerinden oluşuyor. “Şırnak halkına yardım
edildi.” dedikleri görüntü, manzara bu. Bu fotoğrafları yeni istedik. TOMA’lar
ile Çevik Kuvvet ekipleriyle orada yapılan müdahalelerle bakın; Şırnak halkının
çadırları sökülmüş, eşyalar orta yerde duruyor. Şırnak halkının birkaç parça
eşyasını taşımasına bile izin verilmiyor. Derme çatma araçlarla orada bir
tenceresini, buzdolabını kurtarmaya çalışan bir halk gerçekliği var. Bakın,
burada Valiliğin yardımıyla açıkta kalmış Şırnak halkının buzdolapları var.
Böyle bir tablo varken çıkıp farklı bir resim ortaya koymak her şeyden önce
büyük bir ciddiyetsizliktir.
(Mikrofon otomatik cihaz tarafından kapatıldı)
İDRİS BALUKEN (Diyarbakır) – Hemen bitiriyorum Sayın
Başkan.
BAŞKAN – Buyurun Sayın Baluken.
İDRİS BALUKEN (Diyarbakır) – Şu tabloyu yaratanlar,
Şırnak halkının “Nereye gidelim?” sorusuna “Irak’a gidin, Kerkük’e gidin.”
şeklinde cevap veriyorlar. AKP’nin Şırnak’la ilgili yaklaşımı, işte oradaki
kendisine durumdan vazife çıkaran polis memurunun, emniyet amirinin verdiği
cevaptır. Şırnaklılar Irak’a da gitmeyecek, Kerkük’e de gitmeyecek. Şırnak
Şırnaklılarındır. Ancak, Şırnak halkının insanlık adına ortaya koyduğu bu
tutum, kendi yaşam alanını sahiplenme, Şırnak’ı terk etmeme adına ortaya
koyduğu tutum gün gelir hesabı çevirirse o zaman, bugünkü cevabı veren emniyet
amirinin de onu meşrulaştırmaya çalışan AKP’li yetkililerin de nereye
gideceğini kamuoyunun takdirine bırakıyorum.
Teşekkür ederim Sayın Başkan.
BAŞKAN – Teşekkürler Sayın Baluken.
Sayın Altay, buyurun.
36.- İstanbul Milletvekili Engin Altay’ın,
Kahramankazanlıları tebrik ettiğine, Cumhuriyet Halk Partisi Küçükçekmece
Gençlik Kolları üyelerine 29 Ekimin yaklaşması münasebetiyle sokaklara,
caddelere yazdıkları yazılardan dolayı Kabahatler Kanunu’na göre ceza
verilmesine ve Şırnak’ta çadırlarda yaşayan halkın çadırlarının sökülmesi
konularında Hükûmetten açıklama talep ettiğine ilişkin açıklaması
ENGİN ALTAY (İstanbul) – Teşekkür ederim Sayın
Başkanım.
Ben de Türkiye Büyük Millet Meclisinin bir üyesi olarak
Kahramankazanlıları tebrik ediyorum, yüce milletimiz adına kendilerine şükran
duygularımızı ifade ediyorum. Hayırlı olsun.
Sayın Başkan, sayın milletvekilleri; hep söylerim,
devlet vatandaşına her vakit, her şekliyle gülen yüzünü göstermek zorundadır.
Sayın Bakan da buradayken Sayın Bakana bir soru sormak istiyorum. İki konuya
değineceğim hızlı hızlı.
Sayın Bakanım, devriiktidarınızda “Cumhuriyet
hepimizin, unutma.” ibaresi kimi, niye rahatsız eder? İstanbul Küçükçekmece
İlçe Başkanlığımızdaki gençlik kolları 29 Ekimin yaklaşması münasebetiyle
sokaklara, caddelere bu tür taklar, logolar, çıkartmalar yazdıkları için
Küçükçekmece Terörle Mücadele ekipleri tarafından gözaltına alındılar. Evet,
sonra salındılar, kendilerine bir de “Cumhuriyet hepimizin, unutma.” yazdıkları
için Kabahatler Kanunu’na göre galiba 160’şar lira da para cezası kesildi.
Bunu, Hükûmetinizin…
(Mikrofon otomatik cihaz tarafından kapatıldı) 
BAŞKAN – Buyurunuz Sayın Altay, tamamlayın lütfen.
ENGİN ALTAY (İstanbul) – Bunu, 29 Ekimin yaklaştığı
bugünlerde, Hükûmetinizin herhâlde güzel bir kokartı olarak, Hükûmet üyelerinin
bu ceza makbuzlarını yakasına takmasını tavsiye ediyorum. Bu ayıptan dolayı bir
izahat ve açıklama bekliyorum.
Öte yandan, ben Genel Kurulda yokken HDP’nin sayın
sözcüleri değinmiş ancak o günden beri beni çok sayıda Şırnak’tan vatandaşımız
arıyor. Geçen hafta, burada Şırnak konusunda 3 muhalefet partisi olarak bir
mutabakatımız da vardı. İktidar partisinin duyarsızlığı sebebiyle, maalesef,
Şırnak’ta o günden bugüne, hiçbir kanayan yaraya merhem olamadığını Meclisin ve
Hükûmetin, görüyoruz. Şırnak’ta, o gün de söylemiştim, 7 bin kişi çadırlarda
yaşıyor. Şimdi, Şırnak Valisi bu kış gününde bu çadırlarda yaşayan insanlardan
ne istiyor, merak ediyorum. Çadır bölgesindeki insanların çadırlarını sökme
girişimine başlandığına dair bize bilgiler geliyor. Bunu doğru bulmadığımızı
beyan ediyoruz. Hükûmetten de ivedilikle her iki konuda açıklama talep
ediyorum.
Saygılarımı sunarım.
BAŞKAN – Sayın Muş, sisteme girmişsiniz…
37.- İstanbul Milletvekili Mehmet Muş’un,
Türkiye Cumhuriyeti’nde yaşayan herkesin eşit yurttaş statüsüne sahip olduğuna,
Şırnak’ta devletin tüm imkânlarının seferber edildiğine ve yıkılan konutların
yerine yenilerinin yapılarak vatandaşların tekrar yerlerine kavuşturulacağına
ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; burada şunu özellikle ifade etmek durumundayım, Şırnak’la
alakalı meselede: Burada, terör örgütü mensuplarının şehri talan etmesi, şehirde
bir kanton oluşturmak amacıyla çukurlar kazması ve emniyet birimlerinin
müdahalesi neticesinde oradan halkın çıkarılması, sokağa çıkma yasağı ilan
edilerek buraların temizlenmesi amaçlanmıştır ve teröristler buradan
temizlenmiştir. Sokağa çıkma yasaklarının hâlâ devam etmesinin sebebi, orada
giderken patlayıcıları bırakmaları ve insanların zarar görmemesi için emniyet
birimlerinin hâlâ orada çalışıyor olmasıdır.
Bir diğer konu, halkımızın orada çadırlarda kalan büyük
bir kısmı evlerine geçtiler. Bugün, 47 çadırda kalan insanlar vardı,
vatandaşımız vardı. Onlar da kendilerine Valiliğin yardım etmesinin akabinde
kendi rızalarıyla oradan ayrıldılar ve kendileri başka evlere geçtiler, yer
buldular kendilerine, geçtiler ve ondan sonra, Valilik oradaki çadırları
kaldırdı. 
Şimdi burada gösterilen bazı fotoğraflarla “Polis niye
burada var?” deniyor. Polis, vatandaşının can ve mal güvenliğini sağlamak için
orada var. Polisin orada olmasından vatandaş rahatsız olmuyor da burada onu
göstererek sanki polis başka bir şey yapıyor gibi bir imada bulunmayı da
kesinlikle doğru bulmadığımı ifade etmek isterim.
(Mikrofon otomatik cihaz tarafından kapatıldı) 
MEHMET MUŞ (İstanbul) – Sayın Başkan, eğer uygun
görürseniz devam edeyim.
BAŞKAN – Tabii, açıyorum.
Buyurun.
MEHMET MUŞ (İstanbul) – Bakınız değerli
milletvekilleri, orada insanların evlerine giren, insanların bir duvarını kırıp
diğer binaya geçerek insanların mahremine giren teröristlere “gençler” diyen,
onlara sesini çıkaramayan, o insanlara bu zulümleri yapanlara tek kelime
edemeyenler bugün kalkmış, bu insanlar üzerinden bir algı çalışması yapmaya
çalışıyor. Bunu kesinlikle doğru bulmuyoruz. Orada yaşayanlar da bizim
vatandaşımız, batıda yaşayanlar da bizim vatandaşımız. Dikkat ederseniz, orada
bu teröristler o çukurları kazıyorken oradaki vatandaşımız Irak’a, Kerkük’e
değil, batıdaki akrabalarının yanına gelmişlerdir. O açıdan, Türkiye bir
bütündür, Türkiye Cumhuriyeti’nde yaşayan herkes eşit yurttaş statüsüne
sahiptir, Kürtler de Türkler de aynı statüye sahiptir. Devletin tüm imkânları
seferber edilmiştir. En kısa zamanda da orada yıkılan konutların yerine çok
daha iyisi yapılacak ve vatandaşlarımız tekrar yerlerine kavuşturulacaktır
diyorum, hayırlı akşamlar diliyorum. (AK PARTİ sıralarından alkışlar) 
BAŞKAN – Teşekkürler Sayın Muş.
İDRİS BALUKEN (Diyarbakır) – Sayın Başkan... 
BAŞKAN – Buyurun Sayın Baluken.
İDRİS BALUKEN (Diyarbakır) – Sayın Muş beni, orada
yardım çalışmasına giden polisleri farklı şekilde kamuoyuna sunmakla, algı
yönetimi yapmakla suçladı; açık bir sataşmadır, cevap vermek istiyorum.
BAŞKAN – Buyurun Sayın Baluken.
İki dakika, lütfen.
VIII.- SATAŞMALARA İLİŞKİN KONUŞMALAR
(Devam)
5.- Diyarbakır Milletvekili İdris
Baluken’in, İstanbul Milletvekili Mehmet Muş’un yaptığı açıklaması sırasında
şahsına sataşması nedeniyle konuşması
İDRİS BALUKEN (Diyarbakır) – Teşekkür ediyorum Sayın
Başkan.
Burada, 15 Temmuzdan önce Sur’da, Cizre’de, Silopi’de,
Nusaybin’de yapılan yıkım tablosunu, orada özellikle vahşet bodrumlarında
yaşananları anlattığımızda da yine aynı şekilde, toptan bir inkârcı tutum
içerisine girmiştiniz. Bizi anlayıp olayı araştırmak, iktidar partisi olarak
gerçeği açığa çıkarmak yerine “Devletin polisi bunu yapmaz, devletin askeri
bunu yapmaz.” demiştiniz. Ne zamana kadar biliyor musunuz? Boğaziçi Köprüsü’nde
bu ülkenin meşru Hükûmetini, meşru sistemini, meşru yönetimini devirmek olarak
tanımladığınız askerin o darbeci yüzünü gördüğünüz ana kadar. Bizim burada size
ifade etmeye çalıştığımız o insanların tamamını sonrasında cezaevlerine
gönderdiniz. Şırnak’ta, Sur’da, Silopi’de, Nusaybin’de, Yüksekova’da o yıkımı
yapanların hepsi şu anda cezaevlerinde bulunuyor. Bakın, aynı yanlışa tekrar
düşüyorsunuz. Bizim söylediklerimizi anlamak yerine, bunu araştırmak yerine,
orada polisin hangi hakla gidip Şırnaklı insanın çadırını başına yıktığını,
onlara karşı “Irak’a gidin, Kerkük’e gidin.” şeklinde provokatif bir tutum
içerisine girdiğini araştırmak yerine, kaba inkârcılığına geçiyorsunuz.
Doğrusu, ben size de cevap vermiyorum çünkü sizi artık dikkate almıyorum. 
Ben, buradan bizi izleyen bütün Türkiye kamuoyuna
sesleniyorum: Burada Kazanlı kardeşlerimiz var. Kazan’ın, Şırnak’ın,
Diyarbakır’ın, İstanbul’un kaderinin bir olduğuna inanan insanlarız. Onların
ayağına taş değse Şırnaklıların canı yanar; Şırnaklıların ayağına taş değse
bırakın, Kazanlılar, İstanbullular anlasın bu hâli. Ama, ısrarla bunu kapatmak,
ısrarla o manzarayı Türkiye kamuoyuna farklı şekilde sunmak bu ülkeye
yapabileceğiniz en büyük kötülüktür. Şırnak’la ilgili bu tutumu terk etmek
yerine Valilik hangi imkânı sunmuş, hangi yerleşim alanını sunmuş…
(Mikrofon otomatik cihaz tarafından kapatıldı) 
İDRİS BALUKEN (Devamla) - …hangi imkânı oradaki halk
için seferber etmiş buna cevap vermeniz gerekiyor; bir türlü cevap vermediniz. 
Teşekkür ediyorum. (HDP sıralarından alkışlar) 
BAŞKAN – Teşekkürler Sayın Baluken. 
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 127 Milletvekilinin, Ankara İli Kazan İlçesinin
Adının Kahramankazan Olarak Değiştirilmesine ve Ulusal Bayram ve Genel Tatiller
Hakkında Kanunda Değişiklik Yapılmasına Dair Kanun Teklifi (2/1412); Cumhuriyet
Halk Partisi Genel Başkanı İzmir Milletvekili Kemal Kılıçdaroğlu ve Grup
Başkanvekilleri İstanbul Milletvekili Engin Altay, Ankara Milletvekili Levent
Gök, Manisa Milletvekili Özgür Özel ile 126 Milletvekilinin, Ankara İline Bağlı
Kazan İlçesinin Adının Kahramankazan Olarak Değiştirilmesi ve Ulusal Bayram ve
Genel Tatiller Hakkında Kanunda Değişiklik Yapılmasına Dair Kanun Teklifi
(2/1411); Milliyetçi Hareket Partisi Genel Başkanı Osmaniye Milletvekili Devlet
Bahçeli ve Grup Başkanvekilleri Manisa Milletvekili Erkan Akçay ile Samsun
Milletvekili Erhan Usta'nın, Ankara İli Kazan İlçesinin Adının Kahramankazan
Olarak Değiştirilmesine ve Ulusal Bayram ve Genel Tatiller Hakkında Kanunda
Değişiklik Yapılmasına Dair Kanun Teklifi (2/1413); Ankara Milletvekili Şefkat
Çetin'in, Ankara İli Kazan İlçesine Kahramanlık Unvanı Verilerek "Kahraman
Kazan" Olarak Değiştirilmesi Hakkında Kanun Teklifi (2/1360); Ankara
Milletvekili Erkan Haberal'ın, Ankara İli Kazan İlçesine Kahramanlık Unvanı
Verilerek İlçe İsminin “Kahraman Kazan” Olarak Değiştirilmesi Hakkında Kanun
Teklifi (2/1383) ile İçişleri Komisyonu Raporu (S. Sayısı: 422) (Devam)
BAŞKAN - Sayın milletvekilleri, gruplar adına üçüncü
konuşmacı Milliyetçi Hareket Partisi Grubu adına Ankara Milletvekili Sayın
Mustafa Mit. 
Süreniz yirmi dakika. 
Buyurun. (MHP sıralarından alkışlar) 
MHP GRUBU ADINA MUSTAFA MİT (Ankara) – Sayın Başkan,
değerli milletvekilleri; Genel Başkanımız Sayın Doktor Devlet Bahçeli ve
Milliyetçi Hareket Partisi Grup Başkan Vekillerimiz Sayın Erkan Akçay ve Sayın
Erhan Usta tarafından verilen ve bugün görüşülmekte olan 422 Sıra Sayılı Ankara
İli Kazan İlçesinin Adının Kahramankazan Olarak Değiştirilmesine ve Ulusal
Bayram ve Genel Tatiller Hakkında Kanunda Değişiklik Yapılmasına Dair Kanun
Teklifi üzerinde Milliyetçi Hareket Partisi Grubu adına söz almış
bulunmaktayım. Genel Kurulu saygıyla selamlıyorum. 
Değerli milletvekilleri, 15 Temmuz akşamı cemaat
kisveli bir terörist grup darbe yapmak suretiyle ülkemizde bir isyan ve işgal
girişiminde bulunmuştur, Türkiye Cumhuriyeti tarihinin en karanlık günlerinden
birini yaşamıştır. 15 Temmuz bir günde ortaya çıkmış bir kalkışma, birkaç
maceraperestin hezeyanı değildir. 15 Temmuzu hazırlayan, 15 Temmuza güç, kuvvet
ve cesaret veren etkenleri iyi tahlil ve tespit etmemiz gerekmektedir çünkü
doğru tedavi için doğru teşhis gerekmektedir. Şair “Ders alınsaydı tarih
tekerrür etmezdi.” demektedir. 
Cemaat kisveli bir grup, sosyal hayatta, medyada,
yargıda, nihayet devletin ve milletin güvenliğinden sorumlu polis ve orduda
kadrolaşmış, yer tutmuştur. Devletin en kritik noktalarında cemaat aidiyetini haiz
odaklaşma oluşmuş, oluşturulmuştur. Müstafi İçişleri Bakanımızın ifadesine
göre, polis teşkilatının kahir ekseriyeti paralel bir aidiyette, âdeta meşru
devlet yerine başka bir asabiyetle hareket eder hâle gelmiştir. Ordunun üst
komuta kademesi olan generallerin yarısına yakını kendi hiyerarşik düzeninin
dışında, gayrimeşru bir başka otoriteye tabi olmuştur.” 
Yaklaşık 16 bin hâkim ve savcının dörtte 1’i başka bir
hukukun, başka bir paralel yapının hâkim ve savcısı olarak hareket etmişlerdir.
Diğer kritik kurumlar da farklı değildir. Türkiye İletişim Başkanlığı, TÜBİTAK,
MİT, TRT, Anadolu Ajansı gibi, hâkim ve savcıların dışındaki Adalet Bakanlığı
personeli, üniversiteler, Millî Eğitim Bakanlığı, hülasa bütün devlet kurumları
bilfiil bu çete tarafından işgal edilmiştir. Kurumlar, gerek hafızaları ve
gerekse görevleri açısından iğfal edilmiştir. Vatandaş, hafızası çalınmış,
istikameti bozulmuş, çarpıtılmış devlet yapısıyla karşı karşıya bırakılmıştır. 
Bu yetki ve etkinlikte olan paralel
yapılanma herkes tarafından bilindiği gibi, bürokratlar ve iş adamları
tarafından da bilinmektedir. Bu süreçte devlette yükselmenin, ticarette
büyümenin yolu olarak cemaate yakınlık itibar kazandırmıştır. Devlet içerisinde
pervasızca yapılanmanın verdiği özgüven ve devletin omurgalarına yönelik kumpas
davaları karşısında verilen teşvikler, bu cinayet şebekesine, bu Haşhaşi
yapılanmaya güç, kudret ve cesaret vermiştir. Bu, tabii ki bir günde olmamıştır
ancak dönüm noktası 2004 yılıdır. 
25 Ağustos 2004 tarihindeki Millî Güvenlik
Kurulu toplantısında Fetullah Gülen gündeme gelmiş, yurt içi ve yurt dışı
faaliyetlerine karşı bir eylem planının hazırlanması Hükûmete bildirilmiştir.
Paralel yapılanmanın bir millî güvenlik meselesi olduğu en üst düzeyde tespit
edilmiştir. Bazı bakanlar, daha düne kadar, bu karara uygun davranmadıklarını
gururla, övünçle kamuoyu önünde ifade etmişlerdir. Devlet bu tehlikeyi tespit
ettiği hâlde, Hükûmet bunu tehlike olarak görmemiştir. Hâlbuki, FETÖ, CIA’nin
bazı kuruluşlarımızdan devşirdiği yandaşlarıyla beraber ABD’nin bu bölgedeki
politikalarına hizmet için organize edilmiş bir yapıdır. Yoksa, sadece
okuryazar olan bir kişinin dünyada teşkilatlanması, bu kadar paraya hükmetmesi
mümkün değildir. Bunu tespit etmek lazımdır. FETÖ, bu tarihten sonra palazlanmıştır.
Yapılan hukuksuzluklar, kumpaslar, bırakın engellenmeyi teşvik edildikçe bu
yapı kendinde cesaret, güç ve kudret bulmuştur. Bu kumpas davalarla tasfiye
edilen ordu üst yönetim kademesi paralel yapı tarafından doldurulmuştur. 15
Temmuzda liyakatle oluşturulamayan komuta kademesinin ordunun bütününe nüfuz
edemediği de ibretle görülmüştür. Türk ordusu, gelenekleri, oluşturduğu
bürokratik kapasitesiyle bu darbe girişimine “Hayır.” demiştir. 
Basiret sahibi herkes şu iki örneğin ne
manaya geldiğini görür: Deniz Kuvvetlerinin komuta kademesinin neredeyse
yarısının casusluk suçlamasıyla tasfiye edildiğinde bunun kumpas olduğu ayan
beyan ortadadır. Genelkurmay Başkanını hukuka aykırı bir şekilde Yüce Divan
yerine terörist sıfatıyla proje mahkemelerde yargılamaya kalkmak, ancak ve
ancak devlet ve millet düşmanlığı yapmak, kavramları muğlaklaştırmak,
zihinlerde kargaşa yaratmaktır. Devlet aklı bunu görür, bilir. Biz de şunu
görür ve biliriz: Anayasa değişikliğinden sonra oluşturulan Hâkimler ve
Savcılar Yüksek Kurulu seçimlerinde blok oy kullanımı sonucunda oluşan kurulun
FETÖ’cü olması zamanın Adalet Bakanının dikkatini çekmiş, durum Başbakana
aktarıldığında “Alnı secdeye gelenden zarar gelmez.” cevabını almıştır;
zihniyet açıklaması açısından önemli bir tespittir. 
İkincisi, 17-25 Aralık rüşvet ve
yolsuzluk soruşturmaları henüz başlamışken gazeteci Fehmi Koru’nun aracı olarak
Amerika’ya gönderilmesi o gün dahi FETÖ’ye inancın delilidir. Aracı olumlu
cevapla gelmiş olsaydı sonuç ne olacaktı? 
Bu süreçte her alanda hukuk çiğnenmiştir.
Hâkim, savcı olmak için soruları çalmak suretiyle hırsızlık yapan hâkim ve
savcılardan adalet beklemek herhâlde tarihte görülmemiş bir gaflettir. 
Bu ülkede başbakanlar dinlenmiş,
Genelkurmay başkanları dinlenmiş, Dışişleri Bakanı, MİT müsteşarları
dinlenmiştir. Daha dün gibi, sokaktaki simitçi bile dinlenme endişesine
kapılmıştı, hatta bir hâkim kendinin dinlenmesi için karar verdi ama bundan
habersizdi. Bunların hepsi yazıldı çizildi ama sorumluluk sahipleri bunları
görmezden geldi. Ne zamanki kendi dinlemeleri ortaya saçıldı o zaman akla hukuk
geldi. Demek ki sorumluluk sahipleri amme hukukunu değil, şahsi hukukunu üstün
tutuyorlar. Millî hâkimiyeti hatırlamak için illa darbe mi gerekir?
İçeriden veya dışarıdan gelebilecek fiziki tehditlere
göre dizayn edilmiş güvenlik bürokrasisinin bizzat kendisi devşirildiğinde,
işgal edildiğinde, meşru hiyerarşik yapının dışında başka otoritelerin etkili
ve yetkili olduğu anlaşıldığında bir gün ittifak hâlinde olduğumuz bu yapının
kendi hesaplarına göre hareket edebileceği, kendi programını uygulayabileceği
göz ardı edilmiştir, hesap edilmemiştir. Bu, mazereti olmayacak, kabul
edilemeyecek bir durum, en hafifiyle ihmaldir. Netice: Bu yapı 15 Temmuzda
meşru hukuk düzenimiz dışında kendi hiyerarşik yapısı için kendi programını
uygulamaya koymuştur.
Değerli milletvekilleri, ihtilalin, darbenin bir
mekaniği vardır. İhtiraslarının esiri olan ve kendisinde güç vehmeden kişi veya
kişiler meşru yollardan değil, kendine güç, kudret ve cesaret veren oluşum
içerisinde bu güçle iktidar erkini ele geçirmeye çalışırlar. Bu asla kabul
edilemez. Egemenlik kayıtsız şartsız millete aittir, asla devredilemez,
gasbedilemez. Millet onur ve haysiyetini korumasını bilir ve korumuştur.
Tarihimiz bir nevi darbeler tarihidir. Tarihimizde ders
alınması gereken birbirinden farklı birçok darbe ve darbe teşebbüsü vardır. 15
Temmuz darbe teşebbüsünü diğerlerinden ayıran en önemli özellik, salt iktidarı
ele geçirmek maksadıyla değil, devleti ve toplumu geleceğiyle birlikte ele geçirmektir.
İlişkide bulundukları küresel gücün tasavvurunun paralelinde bu coğrafyanın
bölüşülmesine yardımcı olmaktır. Bu manada, 15 Temmuz bir işgal ve iç savaş
hamlesidir.
Toplumun meşru örgütlenmesinin dışında oluşan
odaklaşmanın yarattığı tehlike ortadadır. Bu odaklaşmanın küresel güçlerle amaç
birliği ve bu iş birliğinin doğuracağı sonuç devletin ve milletin varlığıdır,
millî güvenlik meselesidir. 15 Temmuz Türkiye'nin bölünmesi ve bölüşülmesi için
yapılan bir hamledir. 15 Temmuz, devletin ülkesi ve milletiyle bölünmez
bütünlüğünü hedef almıştır. 15 Temmuz, emperyalistlerin ve iş birlikçilerinin
iç savaş denemesi, istila hamlesi, isyan girişimidir. Bu kalkışma yalnızca
seçilmiş Hükûmet veya milletvekillerine değil, topyekûn millet iradesine,
demokrasiye, Türkiye Cumhuriyeti’nin kurumlarına karşı yapılmıştır. 15 Temmuz,
Türk milletine karşı işlenmiş, tarihe karşı işlenmiş bir cinayettir. Bütün
bunlardan daha elim ve daha vahim olanı mukaddes dinimizin amaçlarına uygun
yorumlanması, İslami Kalvinistler, dinler arası diyalog, İbrahimî dinler
diyerek bir nevi yeni bir din yaratılmasıdır. Bu suretle bir nesil yok edilmiş,
kendi milletine düşman edilmiştir. Doktor, subay, mühendis, öğretim görevlisi,
öğretmen olan bu insanların toplumsal maliyetleri faciadır. 
Yunan işgalini cumhuriyete tercih eden meczuplar,
başörtüsü nedeniyle İngilizlerin mandasını tercih eden tarih, millet ve devlet
şuurundan yoksun nesiller ön yargıların esir aldığı zihinlerin eseridir.
Fransız askerinin bir hanımın başörtüsüne el uzatmasını bu mandacılar bilmez
ancak Kahramanmaraş bilir ve gereğini de yapar ve yapmıştır.
Kılıçla 1 kişiyi veya 2 kişiyi yok edebilirsiniz ama
sapık inançlarla, hurafelerle bir nesli, hatta bir ülkeyi yok edebilirsiniz. Ne
yazık ki bu memleketin çocukları bu memlekete ihanet etmişlerdir. 15 Temmuzun
bir daha yaşanmaması, çok iyi tahlil edilmesi gerekmektedir. 15 Temmuz, devlet
kurumlarında büyük bir tahribat yapmıştır. Kumpas davalarıyla örselenen ordu 15
Temmuzda yeni bir darbe daha almıştır. Millî güvenliğimiz tehdit altındadır.
Her seviyede beka problemi ifade edilmektedir. 
Evet, olağanüstü bir durum ve anayasal bir kurum olan
olağanüstü hâl ilan edilmiştir. Mecliste bulunan 4 parti bildiriyle bu
kalkışmayı telin etmiş, demokrasiye olan inanç ve bağlılığı teyit etmişlerdir.
Bu ümit verici beraberlik “Yenikapı ruhu” olarak millet vicdanında da makes
bulmuştur. Milletin bu hassasiyetini anlamayanlar, süfli emellerine alet etmek
isteyenler tarih önünde mesul olacaklardır.
Yakın tarihimizde yaşadıklarımız hâlâ hafızalarımızdadır.
Milyonlarca kilometrekareden elimizde kalan son vatan, ancak millî birlik ve
beraberlik ruhuyla ayakta tutulabilecektir. Bu coğrafyada devlet olmanın
zorunluluğunun idraki içerisindeyiz. Bin yıldan beri bu topraklardayız,
ebediyen de burada kalacağız. 15 Temmuzda iradesini canıyla kanıyla ortaya
koyan millet ve bu kalkışmayı bastıran, engelleyen ordu ve polis teşkilatımız
bunun teminatıdır. Devlet bütün kurumlarıyla daha fazla gayret sarf ederek bu
yaraları sarmalıdır. Her ne yapılırsa yapılsın mutlaka hukuk içerisinde
yapılmalıdır, sözde değil fiilen hukuka uyulmalıdır. Çünkü adalet mülkün
temelidir. Devlet kadife eldiven içerisinde çelik yumruk olarak her bir ferdine
azami şefkatle yaklaşırken, devlet ve millet düşmanlarını çelik yumruğuyla
ezebilecek güçte ve kararlılıkta olmalıdır.
Kazan ilçemiz mücadelenin simgesi olmuştur. 9
vatandaşımız şehit, 92 vatandaşımız da gazi olmuştur. Kazan ilçemizin
gösterdiği kahramanlığı ebediyen yaşatmak maksadıyla isminin “Kahramankazan”
olarak değiştirilmesi hakkın teslimi olacaktır.
Diğer taraftan, cumhuriyet tarihimizin en büyük ihanet,
isyan ve işgal girişimine karşı bu mücadelenin bu yolda şehit olanlarının aziz
hatırasının ebediyen yaşatılması amacıyla 15 Temmuzun “15 Temmuz Demokrasi ve
Millî Birlik Günü” olarak ilan edilmesi Meclisimizin üzerindeki en önemli
görevlerdendir. 
Bütün Kazanlı hemşehrilerimizi, o gece orada direnen
arkadaşlarımızı candan kutluyor ve tebrik ediyoruz. Tekrar, Kazanlı
şehitlerimizi rahmetle anıyoruz. Kazanlı gazilerimize saygı ve hürmetlerimizi
sunuyoruz ve bu “Kahramankazan” adının Kazan’la birlikte bu kahramanlığı
gösteren tüm ilçelerimize ve ilimize şamil olmasını, onların adına da Kazan’a
verildiğini düşünerek hepinizi saygıyla selamlıyorum, hayırlı uğurlu olsun
diyorum. (MHP sıralarından alkışlar)
BAŞKAN – Teşekkür ederiz Sayın Mit.
Sayın milletvekilleri, birleşime on dakika ara
veriyorum.
Kapanma Saati: 19.11
DÖRDÜNCÜ OTURUM
Açılma Saati: 19.27
BAŞKAN: Başkan Vekili Pervin
BULDAN
KÂTİP ÜYELER: Sema KIRCI
(Balıkesir), Emre KÖRPÜLÜ (Tekirdağ)
-----0-----
BAŞKAN – Sayın milletvekilleri, Türkiye Büyük Millet
Meclisinin 11’inci Birleşiminin Dördüncü Oturumunu açıyorum.
422 sıra sayılı Kanun Teklifi’nin görüşmelerine
kaldığımız yerden devam ediyoruz.
Komisyon burada.
Hükûmet burada.
Gruplar adına son konuşmacı, Adalet ve Kalkınma Partisi
Grubu adına Ankara Milletvekili Sayın Emrullah İşler. (AK PARTİ sıralarından
alkışlar)
Süreniz yirmi dakika Sayın İşler. 
Buyurun. 
AK PARTİ GRUBU ADINA EMRULLAH İŞLER (Ankara) – Teşekkür
ediyorum. 
Sayın Başkan, değerli milletvekilleri; yüce Meclisimizi
saygıyla selamlıyorum. 
Ankara İli Kazan İlçesinin Adının Kahramankazan Olarak
Değiştirilmesine ve Ulusal Bayram ve Genel Tatiller Hakkında Kanunda Değişiklik
Yapılmasına Dair -422 sıra sayılı- Kanun Teklifi hususunda AK PARTİ Grubu adına
söz almış bulunuyorum. 
Malumunuz olduğu üzere, 15 Temmuzdan sonra, Kazan
ilçemizin kahramanlıklarından dolayı milletvekillerimizden teklif verenler
oldu, ben de kanun teklifi verdim, daha sonra gruplar da teklifler verdikleri
için önümüze bu 422 sıra sayılı Kanun Teklifi geldi. Burada, AK PARTİ Grubu
Sayın Grup Başkanımız, Başbakanımızın imzası ve 127 milletvekili; Cumhuriyet
Halk Partisi Grup Başkanı ve 126 milletvekili ve Milliyetçi Hareket Partisi
Genel Başkanı ve grup başkan vekillerinin imzasıyla ortak bir teklif geldi. Bu
teklifin Kazan’ımıza hayırlı uğurlu olmasını Cenab-ı Hak’tan niyaz ediyorum. 
Sözlerime başlarken 15 Temmuzda şehit olan
kardeşlerimize ve bugüne kadar terörle mücadelede vermiş olduğumuz bütün
şehitlere Allah’tan rahmet diliyorum, Rabb’im mekânlarını cennet eylesin,
makamlarını ali eylesin. 
Bu terörle mücadelede ve 15 Temmuz hain saldırısında
yaralanan gazilerimize Allah’tan şifa diliyorum, iyileşenlere geçmiş olsun
dileklerimi ifade ediyorum. 
15 Temmuz gecesi meydana gelen o hain kalkışma
başladığında, Türkiye’nin bütün her yerinde olduğu gibi Kazan’ımızda da
vatandaşlarımız olayı duyar duymaz meydanlara akın etmiş ve hep birlikte bu
hain darbe girişimini lanetlemişlerdir. Kazan Belediye Başkanımızın halka
“Sokaklara inin.” çağrısı, İlçe Başkanımızın ve ilçedeki kanaat önderlerinin,
siyasi parti temsilcilerinin çağrıları neticesinde Kazan’ımız, 52 bin nüfuslu
Kazan’ımız âdeta evinden çıkmış, dükkânlarını boşaltmış ve o gece sokaklarda darbeyle
en güçlü bir şekilde mücadelesini yapmıştır. Kazan’ın yakınlarında bulunan
Akıncı Üssü’nden, darbenin merkezi olan Akıncı Üssü’nden kalkan F16’ların
kalkıp kısa süre sonra üslerine döndüklerini gören Kazan halkımız yönünü Akıncı
Üssü’ne çevirmiş ve Akıncı Üssü’nde destansı bir mücadele gerçekleştirerek
kahramanca, o hain saldırıyı durdurmak için canlarını feda etmiştir. Sizler de
seyretmişsinizdir; bazı videolarda, görüntülerde böyle yakın mesafeden
Kazan’daki kardeşlerimize, darbeye karşı duran o vatan evlatlarına nasıl haince
saldırıldığını hep birlikte gördünüz, Türkiye’nin başka yerlerinde olduğu gibi.

Değerli kardeşlerim, doğrusu, Kazanlı kardeşlerimiz,
çiftçilerimiz traktörlerinin eski tekerlerini, hatta yeni tekerlerini,
lastiklerini yaktılar, samanları yaktılar, anızları yaktılar ve o havaalanının
etrafında uçakların iniş ve kalkışını zorlaştırmak için orada kara bulutlar
oluşturdular. Onlar, oluşturdukları kara bulutlarla o gün Türkiye üzerinde kara
bulut oluşturmak isteyenlere meydan okudular, karşı durdular. Doğrusu, Kazanlı
kardeşlerimiz Akıncı Üssü’nün elektriğini keserek orayı o gece karanlığa mahkûm
etti ve uçakların kalkış ve inişini engellemek için gayret gösterdiler. Bu
gayretlerinden dolayı bütün kardeşlerimize bu milletin kürsüsünden, bu milletin
Meclisinden en kalbî şükranlarımı sunuyorum. Doğrusu, o gün Kazanlı
kardeşlerimiz 7’den 77’ye sokağa indiler; kadınıyla erkeğiyle, genciyle
yaşlısıyla hepsi darbeye karşı koydular yine Türkiye’nin dört bir yanında
olduğu gibi.
Değerli kardeşlerim, Kazan’da verilen bu mücadele
sonucunda Kazanlı kardeşlerimiz 9 şehit verdiler ve öte yandan geride 92
yaralımız, gazimiz oldu. Tekrar, şehitlerimize Allah’tan rahmet diliyorum. Bu
gazilerimizi, gerek Kazanlı gazilerimizi gerekse Ankara’nın diğer ilçelerinde
yaralanan gazilerimizi hem Kazan’da hem Ankara içerisindeki hastanelerde
ziyaret ettiğimizde öyle dehşet bir manzarayla karşılaştık ki değerli
kardeşlerim, o yaralanan, ayağını kaybeden genç kardeşlerimizin; ayaklarından
yaralanmış, göğsünden yaralanmış, çeşitli yerlerinden yaralanmış
kardeşlerimizin hepsinin ortak ifadesi “Yine böyle bir hainlik olsun, yine
vatan için canımız feda olsun. Yine sokaklara ineriz.” olmuştur. 
Doğrusu, 15 Temmuzda bu yüce Türk milleti büyük bir
destan yazmış ve bütün dünyaya hem demokrasinin nasıl korunacağının örneğini ve
dersini vermiş, demokrasiye ve millî iradeye nasıl sahip çıkılacağını destansı
bir şekilde ortaya koymuş hem de aynı zamanda, bir darbenin nasıl önleneceğini
çok net bir şekilde ortaya koymuştur.
Değerli kardeşlerim, Kazan’ımız, tabii, “kahraman”
unvanını alacak. Bundan dolayı biraz daha Kazan’dan bahsetmek istiyorum,
Kazan’da verilen mücadeleden bahsetmek istiyorum.
Kazan’ımızın Ahi köyünün muhtarı genç yaşında, 35-36
yaşındaki Ali Anar kardeşimiz o gece şehit oldu. Geride gözü yaşlı bir eş;
yaşlı, hastalıklı bir anne baba ve 6 evlat bıraktı. O darbe olayında -o gece
istirahate çekilmişti- hanımı uyandırıyor ve 14 yaşındaki delikanlısını da
alarak ve birkaç köylüyü de yanına alarak yola çıkıyor, vatan savunması için
Akıncı Üssü’ne gidiyorlar. Değerli kardeşlerim, bu kardeşimiz orada şehit oldu
ve şehit olduktan sonra eşinin de söylemiş olduğu sözler son derece manidar.
Ben buradan eşini de saygıyla selamlıyorum. Nuray Hanım diyor ki: “İçim
yanıyor, Ali’nin yokluğuna dayanmak çok zor. 6 çocuğum yetim kaldı ama geride
de 79 milyon insan vardı, ya onlara bir şey olsaydı!” Dolayısıyla “Allah
devletimize ve vatanımıza zeval vermesin.” diyor. Böyle değerli kardeşlerimizi
buradan, bu milletin kürsüsünden anmadan geçemiyorum. (AK PARTİ ve Komisyon
sıralarından alkışlar)
Biraz da Akıncı Üssü’nde şehit düşen kardeşlerimiz
hakkında bilgi vermek istiyorum: 
Ali Anar kardeşim hakkında az önce bilgi verdim; 35
yaşında, geride 6 çocuk bıraktı.
Ali İhsan Lezgi kardeşimiz 53 yaşında, SSK’da memur, 4
çocuk babası. Oğlu üniversite öğrencisi 21 yaşındaki Yasin Lezgi’yle birlikte
yaralandılar. Yasin Lezgi daha yeni hastaneden çıktı, çok ağır yaralıydı,
kendisine acil şifalar diliyorum; babası tabii, rahmetli oldu, şehit oldu. Hastaneden
çıkmadan kısa bir süre önce de babasının vefat ettiği kendisine bildirildi.
Hasan Yılmaz kardeşimiz 44 yaşında şehit oldu, 2 kız
çocuğu babası. 17 yaşındaki kızı Birgül Yılmaz’la sokağa indi ve ona bir şey
olmasın diye üzerine kapaklanıp o da orada şehit oldu, Allah’tan rahmet
diliyorum.
Diğer bir kardeşimiz, Lokman Biçinci kardeşimiz 26
yaşında, asgari ücretle özel bir firmada işçi olarak çalışıyor ve bekârdı, 11
kardeşi vardı.
Bir diğer şehidimiz Ömer Takdemir 20 yaşında, yirmi gün
sonra askere gidecekti. Başsağlığına gittiğimizde görüştüğümüz annesi diyordu
ki: “Ömer hep şehit olmak isterdi. ‘Askere gideceğim anne, şehit olacağım.’
diyordu ama şehitlik mertebesi ona askere gitmeden nasip oldu. ”
Samet Cantürk kardeşim 20 yaşında o da aynı şekilde,
Kazan Belediyesinde işçi olarak çalışıyordu. Anne ve babasını küçük yaşta
kaybeden bir kardeşimiz, 14 yaşındaki kardeşi ve babaannesine bakıyordu. 
Ümit Güder kardeşimiz, ağabeyimiz 63 yaşında. Bu Ümit
ağabeyimiz şehit oldu; eşi de, Türkan ablamız da çok ciddi şekilde ayağından
yaralandı ve uzun süre Gazi Hastanesinde tedavi gördü. Aynı şekilde, oğlu
Mertcan da yaralandı. Onlar şimdi taburcu oldular, iyileşme sürecindeler.
Bir diğer kardeşimiz, Emrah Sapa kardeşimiz 26 yaşında,
evli. Aslen Ordulu olduğu için Ordu’ya defnedildi. 
Son olarak, 9’uncu şehidimiz Yasin Yılmaz kardeşimiz 35
yaşında. O da markette çalışıyordu, o da memleketi Yozgat’a defnedildi.
Hâlen tedavisi süren, özellikle Meclis üyemiz Derya
Ovacıklı kardeşimize ve Türkiye'nin yakından tanıdığı 70 yaşındaki amcamız
Mustafa Zorova’ya ve biraz önce de ifade ettiğim genç kardeşimiz Yasin Lezgi’ye
Allah’tan şifalar diliyorum, inşallah en kısa zamanda iyileşip aramıza
katılırlar.
Değerli kardeşlerim, 15 Temmuz hadisesinden sonra Sayın
Başbakanımız, malumunuz olduğu üzere, Kazan’ı ziyaret etti ve orada
Kahramankazanlılara hitap etti. Aynı şekilde, bir süre sonra da Sayın
Cumhurbaşkanımız ziyarette bulundular. Kendilerine bu ziyaretlerinden dolayı
bölge milletvekili olarak huzurlarınızda teşekkür ediyorum. Diğer yandan, diğer
siyasi partilerimizin liderlerinden, milletvekillerinden ilçemizi ziyaret
edenler oldu. Ayrım yapmaksızın, Kazan ilçemizi ziyaret eden bütün
kardeşlerimize huzurlarınızda teşekkür ediyorum.
Öte yandan, bir hususa dikkatlerinizi çekmek istiyorum:
Türkiye 15 Temmuzda bir destan yazdı, bir kahramanlık örneği sergiledi fakat en
çetin mücadele, başkent olması hasebiyle Ankara’da geçti. Değerli kardeşlerim,
Ankara’da 146 şehidimiz var, 1.291 gazimiz var. Türkiye genelinde ise 241 şehidimiz,
2.194 gazimiz var. Rakamlara baktığımız zaman en büyük mücadelenin Ankara’da
verildiğini ve en fazla şehidin ve gazinin Ankara’da verildiğini çok net bir
şekilde görüyoruz. Ben burada, tabii ki Kahramankazan’ımıza “kahraman” unvanı
verilecek ama Ankara’nın diğer ilçelerini yine aynı şekilde anmadan
geçemeyeceğim, en fazla şehidimizi verdiğimiz Keçiören’i anmadan geçemeyeceğim.
Altındağ’mız, Yenimahalle’miz, Çubuk’umuz, Kızılcahamam’ımız, diğer
ilçelerimiz, metropol ilçelerimiz Sincan, Etimesgut, Gölbaşı; hepsi destansı
bir mücadele vermiştir. Ben ayrım gözetmeksizin Ankara’nın bütün ilçelerini
kutluyorum ve bir Ankaralı olarak da hepsiyle gurur duyuyorum.
Değerli milletvekilleri, biraz da 15 Temmuz hadisesinin
önemini ifade etmek istiyorum. 15 Temmuz, malumunuz olduğu üzere, demokrasi
mücadelesinin zirve yaptığı bir gece oldu. Özellikle yakın coğrafyamızda
yeniden darbelerin meydana geldiği bir dönemde, Türk milleti geçmişte de
yaşamış olduğu acı darbe tecrübelerinden sonra bir kez daha darbecilere millî
iradesini çaldırtmadı, demokrasisine sahip çıktı ve bunun için canını verdi,
kanını verdi; göğsünü tanklara siper etti, helikopterlere siper etti, F16’lara
siper etti. Doğrusu, bu destansı duruşuyla, bu destansı davranışıyla da Türkiye
Cumhuriyeti ve Türk milleti bütün dünyaya bir demokrasi dersi vermiştir. Biz bu
demokrasi mücadelesini ve dersini verirken demokrasinin beşiği olduğunu iddia
eden ülkelerden çıt çıkmaması, ses çıkmaması, doğrusu, yadırgadığımız bir
durumdur ve bundan sonra “demokrasi” denilince ilk akla gelecek ülkenin de
Türkiye olacağı herkes tarafından bilinmektedir. Özellikle de 15 Temmuzdan
sonra yirmi yedi gün süren o demokrasi nöbetlerinde halkımızın göstermiş olduğu
o kararlılık, o azim, doğrusu, her türlü takdire şayandır. Ben böyle bir
milletin bir ferdi olmaktan, bir mensubu olmaktan iftihar ediyorum, gurur
duyuyorum.
Sayın milletvekilleri, 15 Temmuzda
demokrasi korundu, millî iradeye sahip çıkıldı ve darbeler tarihi katlanıp çöpe
atıldı. Artık bundan sonra Türkiye'de bir daha darbe yapmayı kimse aklından
geçiremeyecek. Şimdi, bugünlerde bazıları “ikinci dalga” vesaire diye yazılar
yazıyorlar veya “tweet”ler atıyorlar sosyal medyada. Ben onlara bu milletin
kürsüsünden şunu söylüyorum: 15 Temmuzdan sonra biz halkımızın karşısına her geçtiğimizde
bizden ne istediler biliyor musunuz? Hesap sormamızı istediler, “İdam!”
dediler, meydanlar “İdam! İdam! İdam!” diye çınladı. Ben buradan şunu
söylüyorum: Milletimiz o kadar dolmuştur ki, o kadar öfkelenmiştir ki bir daha
bundan sonra böyle bir alçaklık yapmaya cesaret edenler, aklından geçirenler,
eğer bir daha öyle bir şeye kalkışırlarsa şunu akıllarından çıkarmasınlar: Yargıya
falan gidemezler, bu millet onların hesabını orada görür. Bunu çok net bir
şekilde söylüyorum. (AK PARTİ sıralarından alkışlar) 
Diğer taraftan, 15 Temmuzda ilkler
yaşandı Türkiye'de. Neydi o ilkler? Başta milletimiz dik durdu, meydanlara
çıktı, o 1960 darbesinde gösteremediği cesareti işte 15 Temmuz 2016’da gösterdi
ve meydanlara indi; dedelerinin, atalarının hayıflandığı o hususu bertaraf
etmiş oldu, onların özlemlerini gerçekleştirmiş oldu. Milletvekillerimizle
burada dik durduk; o gün burada, Ankara’da olan milletvekillerimiz tereddütsüz
buraya geldi. Ben, buraya katılan bütün milletvekillerimize huzurlarınızda teşekkür
ediyorum. Ama Ankara dışında olmaları hasebiyle gelemeyen milletvekillerimiz
oldu. Onlar da bulundukları illerde, bulundukları ilçelerde meydanlarda
oldular, onları biliyoruz. Dolayısıyla, milletin meclisi açıldı. İlk defa bir
darbe esnasında Türkiye Büyük Millet Meclisi açıldı ve Türkiye Büyük Millet
Meclisinin açılması darbecilerin bütün psikolojisini bozdu, kafalarını
karıştırdı ve o şaşkınlıkla bu yüce Meclisi bombaladılar hem de müteaddit
defalar bombaladılar. Meclisi açtığımızda ben şurada, ilk sırada oturuyordum.
Attığım bir “tweet” var, tek bir kelimelik, dedim ki “Kaybettiler…” -üç nokta
koydum- çünkü, Türkiye Büyük Millet Meclisinin açılmasını dahi engelleyemeyen,
önleyemeyen bir darbe girişiminin başarısızlığa mahkûm olması gerekiyordu ve
nitekim mahkûm oldu. Ardından, işte, ne yaptıklarını şaşırarak milletin
meclisini 7 defa bombaladılar ama bu Meclis ve bütün milletimiz de onları
geldikleri yere çok güzel bir şekilde gönderdi. 
Yine, bir ilk olarak, ilk defa, Cumhurbaşkanımız dik
durdu, halkı sokağa çağırdı. Aynı şekilde, Başbakanımız aynı çağrıda bulundu,
dik durdu, darbeye karşı mücadelesi sürdürdü. Siyasi parti genel başkanlarımız,
partilerimiz dik durdular. Kendilerine bu duruşlarından dolayı bir kez daha
teşekkür ediyorum. Medyamız ilk defa bütün televizyonlarıyla, hemen hemen
hepsi, darbeye karşı durdu ve hep birlikte bu darbeyi bu şekilde atlatmış
olduk. 
Tabii ki bir musibet bin nasihatten evladır. Darbe
öncesindeki siyasi ortama baktığımızda, ortamın gergin olduğunu hepimiz kabul
ediyoruz ama bu darbe girişiminden sonra, doğrusu, bu şerden hayırlar çıktığını
düşünüyorum ve işte, çıkan bu hayır, özellikle, millî birliğimizdir,
kardeşliğimizin pekişmesidir, 7 Ağustos Yenikapı ruhudur ve bu ruhun devam
etmesi gerekiyor. 
Bakınız, etrafımız ateş çemberine döndü. Etrafımızda
büyük olaylar yaşanıyor. İşte bu millî birlikle birlikte sahamızda oynanılan
maçı, ilk defa değerli kardeşlerim, 24 Ağustosta karşı sahalara taşıdık. Bu,
bizim birlik ve beraberliğimizle, kardeşliğimizle oldu. Çünkü, hep savunuyorduk,
savunmada kalıyorduk. Artık bize savunmada kalmak, terörle mücadeleyi
topraklarımızda yürütmek yakışmıyor. Bundan dolayı, terör, nereden geliyorsa,
komşu ülkelerden geliyorsa o terörle mücadeleyi orada yapacağız ve artık, bu
şekilde, gerektiği takdirde savunmadan hücuma geçerek terör belasını da bu
ülkenin başından Allah’ın izniyle defedeceğiz.
Ben, bu kanun teklifini veren bütün
gruplara huzurlarınızda tekrar teşekkür ediyorum.
Bir de malumunuz olduğu üzere, bu darbe
girişimini yapan FETÖ yapılanması var, burada da biraz önce ifade edildi.
Değerli kardeşlerim, bu FETÖ örgütünün, geçmişte “hizmet” veya “cemaat” olarak
bilinen bu hareketin -şunu bir defa kabullenmemiz gerekiyor- Türkiye
Cumhuriyeti’nde kandırmadığı kimse yok. Bütün siyasi partilerle de ilişki
kurdu, bütün hükûmetlerle ilişki kurdu, bizden önceki hükûmetlerle de, hepsiyle
de kurdu.
ZİHNİ AÇBA (Sakarya) – Kendi hesabınıza
konuşun, kendi hesabınıza. Herkesi kendin mi zannediyorsun?
EMRULLAH İŞLER (Devamla) – Ve şunu
söylüyorum ben: Şimdi, bu FETÖ cemaatken biz bunlara aldandık ve bunu izah
ettik, açıkladık ama bu FETÖ’nün, bu hain hareketin örgüt yüzü ortaya çıktıktan
sonra, özellikle işte 7 Şubattaki MİT operasyonundan, ardından MİT tırlarına
yapılan diğer operasyondan, 17-25 darbe girişiminden ve 15 Temmuz darbe
girişiminden sonra doğrusu biz bu yapıyla mücadelemizi kararlı bir şekilde
yürütüyoruz. Ama bu yapının geçmişte operasyon çektiği siyasi partiler var,
onlar henüz bu yapıyla hesaplaşmadılar.
HAYATİ TEKİN (Samsun) – Mesela?
EMRULLAH İŞLER (Devamla) – “Mesela?”
dediniz… Yani, sizin partinizde bir genel başkanlık değişimi oldu ve bunun
arkasında bu yapının olduğunu dünya âlem biliyor ama güçlü bir ses bugüne kadar
duyamadık.
MUSA ÇAM (İzmir) – Niye ses çıkarmadınız?
EMRULLAH İŞLER (Devamla) – Bu yapıya
karşı güçlü bir ses duyamadık.
MUSA ÇAM (İzmir) – Neden ses
çıkarmadınız? Kullandınız onu, kullandınız, kullandınız onu Sayın Bakan.
EMRULLAH İŞLER (Devamla) – Diğer
taraftan, diğer bir parti milletvekillerine toplu hâlde şantajlar yapıldı ama
doğrusu bu yapıyla mücadelede…
TANJU ÖZCAN (Bolu) – Ortak operasyonunuz,
ortak!
MUSA ÇAM (İzmir) – Kullandınız, ses
çıkarmadınız o çirkin olaylara, ses çıkarmadınız.
TANJU ÖZCAN (Bolu) – Beraber yürüdüğünüz
yol, o yol.
BAŞKAN – Sayın milletvekilleri, lütfen,
dinleyelim.
MUSA ÇAM (İzmir) – “Bu tuzaktır.”
demediniz, “Bu kumpastır.” demediniz o zamanlar. 
EMRULLAH İŞLER (Devamla) – Evet, biz
hatalarımızı ikrar ediyoruz, ettik de, yanlışlarımızı söyledik.
KAZIM ARSLAN (Denizli) – Ama başkasına
atmayın hatalarınızı.
EMRULLAH İŞLER (Devamla) – Ama bu yapının
hain yüzünü, gerçek yüzünü gördükten sonra da bu yapıyla mücadelemizi
kanımızla, canımızla, her şeyimizle veriyoruz ve vermeye de devam edeceğiz
Allah’ın izniyle. (AK PARTİ sıralarından alkışlar) 
Ben, tekrar “Kahramankazan” isminin Kazan’ımıza
hayırlı, uğurlu olmasını diliyorum. Emeği geçen bütün kardeşlerime de
şükranlarımı sunuyorum, teşekkürler ediyorum. (AK PARTİ sıralarından alkışlar) 
BAŞKAN – Teşekkür ederiz Sayın İşler. 
Şimdi, şahıslar adına ilk konuşmacı Ankara Milletvekili
Sayın Nevzat Ceylan. 
Buyurun. (AK PARTİ sıralarından alkışlar)
Süreniz on dakika Sayın Ceylan. 
NEVZAT CEYLAN (Ankara) – Sayın Başkan, değerli üyeler;
15 Temmuz darbe gecesiyle ilgili olarak, Kazan’a kahramanlık unvanının
verilmesiyle ilgili olarak söz almış bulunuyorum. Yüce Meclisi sevgi ve
saygıyla selamlıyorum. 
Değerli milletvekilleri, maalesef gerek Osmanlı
döneminde gerek Türkiye Cumhuriyeti döneminde askerî darbeler Osmanlı
Devleti’nin yıkılmasında önemli rol oynamış. Cumhuriyetimizin gelişmesi ve
demokrasimizin güçlenmesinde de maalesef darbeler sayesinde Türkiye'nin geri
kaldığına, ekonomide geri kaldığına, demokrasinin gelişmesinde geri kaldığına
hep beraber şahit olduk. Özellikle Cumhuriyet Dönemi’nde 1950-1960 dönemi en
hızlı kalkındığı dönem olmasına rağmen, 1960 darbesinin izahı hâlâ yapılamaz
durumdadır ve 1960 darbesiyle beraber, Türkiye demokrasiye vurulan en büyük
darbeyi yaşamış ve bu, demokrasi tarihine çok kötü günler yaşatmıştır. Evet, o
dönemde yapılan Anayasa değişikliğiyle beraber vesayet kurumları
güçlendirilmiş, halkın seçilmiş güçlerinin, maalesef, etkinliği azaltılmıştır
ve her darbede olduğu gibi 1960 darbesinden sonra ekonomimiz geriye gitmeye
başlamış, millî gelirimiz düşmüştür. 
Yine aynı şekilde, 1971 darbesini hep beraber yaşadık.
1971 darbesinde de aynı şekilde, maalesef, o dönemde darbe yapanlar dahi
gerekçesini izah edememiş ve 1971 darbesinden sonra da maalesef, yine ülkemiz,
millî gelirinin düştüğünü ve ekonomimizin önemli oranda darbe aldığını
görmüştür ve demokrasimiz yine geriye gitmiştir. 
12 Eylül darbesiyle beraber yine aynı şeyler
yaşanmıştır. 12 Eylül darbesinden sonra yine millî gelirimizde düşüşler
kaydedilmiş, yatırımlar durmuş ve demokrasimiz önemli oranda geriye gitmiştir.
28 Şubat yakın zamanda yaşandı. Aynı
şekilde, 28 Şubat sürecinden sonra Türkiye'deki en büyük yolsuzlukların, en
büyük hortumlamaların yaşandığına hep beraber şahit olmuşuzdur.
E-bildirileriyle, Sarıkız, Ayışığı, Balyoz hareketleriyle beraber, maalesef, Türkiye'miz
her zaman darbe teşebbüsleriyle karşı karşıya kalmasından dolayı bir türlü
istenilen seviyede demokrasisini geliştirememiştir.
Değerli milletvekilleri, demokrasinin geliştiği
ülkelerde hem millî gelir artmıştır hem yatırımlar çoğalmıştır hem de
zenginlikler artmıştır. Demokrasinin az olduğu ülkelerde, maalesef, her zaman
olduğu gibi, bütün dünyada olduğu gibi ekonomideki gerilemeler gözlemlenmiştir
ve millî gelirin önemli oranda düştüğüne hep beraber şahit olunmuştur.
Dolayısıyla, inşallah, bundan sonra darbelerle karşılaşmayacağız. Karşı karşıya
kaldığımız 15 Temmuz darbe teşebbüsüyle beraber de temenni ediyoruz ki
Türkiye'de bir daha darbe yapılamaz hâle gelinmiştir. Çünkü, ilk defa tarihte,
cumhuriyet tarihinde, Osmanlı tarihinde bu darbelere karşı halkın gücü hep
beraber hissedilmiş ve halkın gücüyle beraber, güvenlik güçleriyle beraber,
Türkiye'deki bütün siyasi parti temsilcileriyle beraber Türkiye'deki bütün
aktif unsurlar tarafından darbeye karşı en büyük mücadele verilmiş ve darbeler
tarihinin bittiğine hep beraber şahit olunmuştur. Ben inanıyorum ki bundan
sonra darbeler bir daha Türkiye'de yaşanmayacak ve Türkiye'nin demokrasisi gün
geçtikçe daha da güçlenecek. Demokrasinin güçlenmesiyle beraber ekonomimizin de
çok daha güçlü olduğunu hep beraber göreceğiz.
Evet, bu darbenin yaşandığı 15 Temmuz gecesi bütün
Türkiye bir destan yazmıştır. O destanda bütün vatandaşlarımızın payı vardır,
bütün sivil toplum kuruluşlarımızın, devlet kuruluşlarımızın, herkesin payı
vardır; gerçekten bu paydan dolayı da bütün dünya bundan ders almıştır. Ve
özellikle halkımızla beraber güvenlik güçlerinin dik duruşu ve Meclisimizin dik
duruşu sayesinde darbenin önlendiğine hep beraber şahit olduk.
Değerli arkadaşlar, evet, bu darbe gecesinde en büyük
destanlardan bir tanesi de Ankara’da yaşanmıştır bütün Türkiye'de yaşandığı
gibi. Eğer Ankara düşseydi, Ankara’da darbe gerçekten başarılı olsaydı
Türkiye'de, maalesef, darbe gerçekleşmiş olurdu ve biz bu Mecliste olamazdık.
Değerli arkadaşlar, bunun için Ankara’nın ayrı bir yeri
var. Biliyorsunuz, Ankara’daki o ilk Gazi Meclisten sonra ikinci Gazi Meclis
olma özelliğini buranın bombalanması suretiyle hep beraber yaşadık. Sadece
burası bombalanmadı, Ankara’nın en stratejik noktaları bombalanmak suretiyle…
Halkın darbe karşısındaki direnci sayesinde önemli oranda darbenin önüne
geçilmiştir. Meclisle beraber Genelkurmayın önü, TRT’nin önü, Ankara Emniyet
Müdürlüğünün önü, Güvercinlik Askerî Üssü’nün önü… Polatlı’dan tankların, o
askerî araçların gönderilmemesi, Ankara’daki bütün taşra ilçelerinin stratejik
noktalara koşmaları, havaalanına gitmeleri; bunlar gerçekten bir destandır ve
bütün insanlarımız, hep beraber yaşadık ki bu kurşunlara karşı korkmadan,
cesurca mücadele etmiştir. Ama, bu mücadelede elbette ki bütün ilçelerimizin,
bütün vatandaşlarımızın çok büyük emekleri vardır. Gölbaşı’nın ayrı emeği
vardır. Gerçekten en çok şehidimizin verildiği yer Gölbaşı’dır, gerek
TÜRKSAT’ta gerek Emniyet Özel Harekâtta şehitler verilmiştir, diğer
ilçelerimizde de aynı şekilde verilmiştir. Teşkilat mensuplarımızdan şehit
olan, gazi olan arkadaşlarımız vardır.
Ama tabii, Kazan’ın ayrı bir meselesi vardır.
Ankara’nın darbe üssü Akıncılar Hava Üssü’ydü. 4’üncü Hava Jet Üssü olarak
bilinen bu bölgeden kalkan uçaklar en çok bombalamayı yapmıştır ve orada
kahraman Kazanlılar gerçekten destansı bir mücadele vermiştir ve tarihe
geçmişlerdir. O insanlarımız ellerinde hiçbir şey olmadan, traktörleriyle o
Akıncılar Üssü’ne gitmek suretiyle uçakların kalkmaması için olağanüstü gayret
sarf etmişler, tarlalarını yakmışlar, eskimiş lastikleri yakmışlar,
havalanmamaları için uçakların önüne geçebilecek her türlü tedbiri almışlardır;
dolayısıyla, ayrı bir destan yazmışlardır. Bütün Türkiye aslında o destanı
yazmıştır ama sembol olarak “kahraman” unvanını almayı en çok Kazan hak
etmiştir ve diğer ilçelerimizin adına da… Ben şahsen hem Ankara’nın hem
Kazan’ın bu destansı mücadelesinde yanında olduğumuzu bildirmek istiyorum. 
Tabii, ikinci defa Gazi Meclis olmuştur burası. Ankara
halkı, aynı şekilde, yine birinci Kurtuluş Savaşı’nda da büyük destansı bir
mücadele vermiştir. Mustafa Kemal’in Ankara’ya gelmesiyle beraber Ankara
halkının Seğmenleriyle birlikte çok büyük halk desteği vermesiyle Ankara,
Kurtuluş Savaşı’nın mihenk noktası olmuş, ilk Meclisten, Gazi Meclisten bütün
Kurtuluş Savaşı yönetilmiş ve Kurtuluş Savaşı’nın kahramanı olarak yine
Ankara’da yaşayan insanlarımız buna öncülük etmiştir. Dolayısıyla, Ankara’nın
bu özelliğiyle 2’nci defa Türk tarihine geçmesi de son derece önemlidir.
Değerli milletvekilleri, yalnız büyük şehirlerin şöyle
bir eksikliği var: Büyük kentler maalesef sahipsizdir. Herkes, burada yaşayan
insanlarımız -öz eleştiri olarak söylüyorum- kendi memleketlerine hizmet
ederler ama yaşadığı kente hizmet etmeyi maalesef ikinci plana atarlar.
Dolayısıyla, Ankara’ya hep beraber sahip çıkmamız lazım, eksiği varsa hep
beraber desteklememiz lazım; siyasetçisiyle, bürokratıyla, iş adamıyla hep
beraber Ankara’ya destek verilmesi lazım. Ankara’nın bu konuda sahipsiz ve
eksik kaldığını çok rahatlıkla söyleyebilirim. Dolayısıyla, bu konuda herkese
görev düştüğünü de söyleyebilirim. 
Onun için, Ankara’nın bu sahipsizliğini ortadan
kaldırmak için başkentlilik bilincini geliştirmemiz lazım. Bu amaçla da şahsen,
şahsım olarak Ankara’daki bütün hemşehri dernekleri federasyonlarını bir araya
getirdik, “Başkent Ankara Meclisi” adıyla bir kuruluş yaptık. Başkentte yaşayan
bütün hemşehri gruplarını bir araya getirerek Ankara’ya sahip çıkılması, daha
çok Ankaralılık ve başkentlilik bilincini geliştirmek için mücadele etmeye
başladık. Bu konuda da bütün Ankara’da yaşayanların, Meclisimizin,
milletvekillerimizin destek olması gerektiğini ifade etmek istiyorum. Şöyle bir
laf var: Gelenlerin vefasızlığına sabreden bir şehir Ankara. Gerçekten, bunu
hep beraber kabul etmemiz lazım. 
Ankara, tabii artık memur şehri değil değerli
arkadaşlar, marka şehir olma yolunda çok önemli hizmetler almaya başladı: 20
üniversitesi var, 270 bin öğrencisi var; 6 teknokentiyle Türkiye’nin en çok
teknokenti olan illerimizden bir tanesi, patent başvurusunda 3’üncü sıradayız,
organize sanayi bölgesi olarak 12 bölgemiz var; dış ticaret 3’e katlandı,
ihracat 5’e katlandı, vergi geliri 3’e katlandı, millî gelire katkımız 2’ye
katlandı, 10 milyon yolcu kapasiteli Esenboğa Havalimanı yapıldı. Türkiye’nin
en gelişmiş savunma sanayisinin büyük bir çoğunluğu Ankara’da, savunma
sanayisinde cironun yüzde 75’ini Ankara karşılıyor. Lojistik üssü Kazan dâhil -ki
bugün o unvanı veriyoruz- Ankara’da 7 bin yatak kapasitesiyle Türkiye'nin en
büyük hastanesi kurulmak üzere, gelecek yıl bitiyor ve yüksek hızlı trenin
Ankara’nın merkezinde olması da sevindirici. 
Bu vesileyle Kahramankazan’ın gerçekten hak ettiği
unvana kavuşmasından dolayı yüce Meclisteki bütün milletvekillerimize, parti
temsilcilerimize teşekkür ediyoruz.
Bu arada yukarıda bizi izleyen Kazanlılara da
selamlarımı ve saygılarımı sunuyorum. Hepinizi saygı ve sevgiyle selamlıyorum.
(AK PARTİ sıralarından alkışlar) 
BAŞKAN – Teşekkür ederiz Sayın Ceylan.
Şahıslar adına ikinci ve son konuşmacı Manisa
Milletvekili Sayın Özgür Özel. 
Buyurun. (CHP sıralarından alkışlar) 
Süreniz on dakika. 
ÖZGÜR ÖZEL (Manisa) – Çok teşekkür ederim Sayın Başkan.
Sizin de bilginiz dâhilinde olduğu gibi, aslında
grubumuza düşen bu konuşmayı yapmayacağımızı ve konuşmayı geri çektiğimizi
kürsüye de bildirmiştik.
Aslında Sayın Bakan Emrullah İşler, konuşmasına çok
doğru bir yerden başladı, çok da iyi gitti ama son kısmında cevaba muhtaç ve
bizim asla kabul edemeyeceğimiz şeyler söyledi. Bununla ilgili sataşmadan bir
söz almayı ve bunun üzerinden karşılıklı gelip gitmeleri aslında sağlıklı
bulmuyorum çünkü bugün, Kazan için hep birlikte bir şeyler yapıyoruz, bunu en
çok hak eden ilçe için yapıyoruz. O gece demokrasiye, Türkiye'nin özellikle
parlamenter demokrasine sahip çıktıkları için, ülkelerine sahip çıktıkları için
-kendi yaşamlarını- ve Türkiye’de yerleştirilmeye çalışılan “Bir daha darbe
olamaz, olmayacak.” dediğimiz bu güzel ülkede yeniden darbeler dönemine karşı
direndikleri için bu unvanı hak ettiler. Bu konuda, kürsüye çıkan tüm
konuşmacıların yaptığı övgüler ne kadar yapılsa azdır.
Bir teşekkürü grubumuz adına yerimden dile getirmiştim.
Bugün Sayın Belediye Başkanı Lokman Bey, grubumuzu ziyaret etmek,
teşekkürlerini iletmek istedi. Orada gördüğümüz tablo da gerçekten çok güzeldi,
yanlarında sivil toplum örgütleri, Kazan’daki çeşitli kurum ve kuruluşların
temsilcileri ve siyasi partilerin ilçe başkanlarıyla birlikte geldiler.
Türkiye'nin özlediği, görmek istediği iktidar muhalefet ilişkileri içinde
gerçekten yerelden çok güzel bir örnekti. Bir kez daha kendilerine buradan
teşekkür etmek istiyoruz. 
15 Temmuz gecesi burada yaşananlar anlatıldı. Bu Meclis
15 Temmuzda kapalıyken siyasi partiler geldiler, Meclisi açtılar, darbeye karşı
koydukları net ve tavizsiz tavırla açıkça kendilerini burada hedef ettiler ve
daha sonradan görüyoruz ki belki birkaç saliselik farklarla, o gün burada
bulunan 94 milletvekili ölümün kıyısından döndü. Ama kimsenin aklından o gece
ölüm korkusu geçmiyordu, darbecilere karşı direnmek, Türkiye’yi, demokrasiyi ve
en önemlisi, millî iradenin tecelligâhı bu Meclisi, Türkiye Büyük Millet
Meclisini ve parlamenter sistemi savunmak geçiyordu. 
15 Temmuza nasıl geldiğimizi görmezsek bir daha 15
Temmuzların nasıl yaşanmayacağıyla ilgili söyleyeceklerimizin hiçbirisinin bir
değeri olmaz. Bugün darbeyle mücadele ederken Cumhuriyet Halk Partisinin temel
yaklaşımı şu: Elbette, bir Yenikapı ruhu vardı, yoktu, terk… Yenikapı demek,
muhalefet partilerinin gidip iktidar partisine verdikleri bir açık çek demek
değil. Bir boş senet imzalamadı kimse veya bir A4 kâğıdının altına imza atıp da
bundan sonra siyasi hayatımız boyunca üstünü doldurursunuz, biz de buna
katlanırız demedik sizlere. Yenikapı’da 12 maddelik bir manifesto okuduk. Bugün
o 12 maddeyi okuduğunuzda, yerli yabancı herkesin, demokrasi konusunda kafa
yormuş, hukuk devletine inanan herkesin o demokrasi manifestosunun özüne ve
lafzına itiraz edecek hiçbir şeyi yok. Ama bugün Türkiye’de darbeyle mücadelede
nerede yanlış yapılıyor derseniz madde madde okuyun, o gün ne önerdiysek bugün
hayata geçirilmediği için Türkiye’yi uluslararası camiada, Türkiye’de, hatta ve
hatta bu Meclis nezdinde sıkıntıya sokan tüm uygulamalara karşı Yenikapı’da,
bunu sakın yapmayın, bu mücadeleyi böyle yaparsak olur diye söylemiştik. 
Darbenin panzehri hukuktur, darbenin panzehri
demokrasidir. Aynı zamanda, bir sonraki darbenin aşısı da, darbeye karşı ülkeyi
aşılayacaksanız ve böyle bir mikropla, hastalıkla karşı karşıya kalmayacaksanız
o da hukuktur, o da demokrasidir sonuçta. Şunu çok net olarak görmek gerekiyor:
Eğer hukukun dışına çıkarsanız, mağdurlar üretirseniz bu en çok darbecilerin
işine yarar. Ne kadar çok mağdur, ne kadar çok suçsuz insanın suçluymuş gibi
muamele görmesi puslu havada araya karışma ihtimali olan o kadar çok darbeci
demektir. Vicdanları sızlatacak hiçbir şey yapmamanız lazım. Biraz önce çok
etkin örnekler söylendi, her birimiz her yerde yaşıyoruz. Polis kocası görevden
uzaklaştırıldı diye veya tutuklu olduğu için sekiz aylık hamile eşin önce
lojman boşaltmak zorunda kalması, ardından o hâliyle lojman taşımaya çalışırken
hastanelik olup erken doğum tehlikesi, ertesi gün “Sosyal güvenceniz kalmamış,
para yatırmazsanız hastaneden çıkın.” Suçun şahsiliği ilkesiyle, vicdanla,
ahlakla, dinle, hiçbir şeyle bağdaşmayacak, ne hukuken ne diğer yönlerden
savunulabilecek bir durum. Bakın, o kadının kocası darbeci olabilir. Ben onun
sonsuza kadar cezalandırılmasını isterim ama o kadının o hâlini gören tüm
komşularının aklında ve vicdanında oluşturduğunuz duygu durumu darbecilerin
kendilerini saklamak istedikleri bir sipere dönüşüyor. Bütün mesele bu. Yoksa
“mağdur… mağdur…” demekle Cumhuriyet Halk Partisi “mağdur” deyip oy mu
topladığını sanıyor, böyle mi bir şey iddia ediyoruz? Size “Bunu yapmayın.”
diyerek aslında size altın değerinde ve sahada ölçtüğümüz bir tüyoyu veriyoruz.
Bunu görmek lazım, bunu konuşmak lazım. 
Sayın Bakan, F16’ya bindirdiğiniz pilotun, eline neşter
verdiğiniz doktorun, sırtına cübbe geçirdiğiniz hâkimin, savcının veya minbere
çıkardığınız imamın okul öncesi eğitimden bütün eğitimi ve meslek hayatı
boyunca alacağı tamamlayıcı meslek içi eğitimlere kadar, bunlardan eminseniz
geceleri rahat uyuyabiliriz, bir daha hiçbir F16 eğitim dışında alçak uçuş
yapamaz Ankara semalarında, hiçbir doktor elindeki yetkiyi sahte çürük
raporuyla bu ordunun şerefli subaylarını diskalifiye edip yerine darbeci
yerleşsin diye yapmaz veya hiçbirisi “harddisk”lere konulmuş, okyanus ötesinden
gelen o bilgileri alıp da savunmayı bile dinlemeden karar kısmına geçmez
mahkemelerde. Bunların hepsini yaşadık ama bunların hiçbir tanesi 17-25
Aralıktan sonra başlamadı. “Bu örgüt suç örgütüne ne zaman dönüştü?” derseniz,
aslında hep suç örgütüydü. Biz 17-25 Aralıktan değil on yedi yirmi beş senedir
bu adamların ülkeye nasıl bela olmak üzere olduklarından ve yarattıkları
mağduriyetlerden şikâyet ediyoruz. On yedi yirmi beş senedir, belki otuz beş
senedir bu duruma dikkat çekiyoruz. 
Ama şöyle bir gerçeklik var. Sizin bahsettiğiniz çok
ciddi bir polemik alanı yaratabilirsiniz yani 2010 yılında CHP’ye çekilmiş bir…
Bu bir operasyonsa o günün iktidarı ve siyasi sorumlusu sizsiniz. Biz o
günlerden itibaren bu soruşturulsun diye ne kadar uğraştıysak bunları gizleyen
sizsiniz. Polemiğin dozunu sizin kadar yükseltecek olursam kimin gözlüklerini
yakından takıp o videoyu izledikten sonra “Tamam, yayınlayın.” dediği
tartışmanın içinde sıkıntıya düşecek olan da sizsiniz Sayın Bakan. Bunun
ötesinde daha da konuşmak gerekiyorsa bugüne kadar bir suç örgütüyle mücadele
ederken o suç örgütünün Türkiye siyasetinde iz bıraktığını iddia ettiğiniz en
önemli eylemlerinden birisine bir kovuşturma açmamış olmanız ve tutuklamaların
darbeden sonra gerçekleşiyor olması sizin aslında 14 Temmuz ile 16 Temmuz
arasında nasıl farklı olduğunuzu gösteriyor ve -miladın aslında bizim kendi
gözümüzden- sizin gönlünüzdeki milat 15 Temmuz, o geceye kadar, ondan önce
“Yaptık maptık.” dediklerinizin hepsi sadece ve sadece eski üst işveren taşeron
ilişkisi içinde -kim üstteydi onu ben bilmem- götürdüğünüz bir ilişkinin bir
tahrikte bölüşüm ilkelerindeki sıkıntılar, birbirinizin nasırına basmanız ve
paylaşımdaki sorunların ortaya kirli çamaşırları dökmesinden sonra “Ben bu
tarihi milat aldım.” derseniz inandırıcılığınız olmaz. 
Ama şunu bilmeniz lazım Sayın Bakan. O pilota, o imama,
o aklınıza gelebilecek, darbeye karışabilecek herhangi bir kamu görevlisine
etkin, bilimsel, çağdaş, laik devletin sunumunda veya tam kontrolünde bir
eğitim verirseniz yani o imam kendi cemaatinin değil de dinin gereklerini
anlatacak eğitimi devletten alırsa, o pilot hafta sonu çıktığında bilmem ne
tarikatının ışık evlerine gitmezse, o doktor akşamları devletin yaptığı
yurtlarda yatabiliyorsa… “Üniversite yapacak paramız var, yurdu yapacak paramız
yok.” demeyin, on birde 1 oranında maliyetleri. Bugün bir cemaatten ağzınız
yanmışsa ama oradan boşalan kadroları bir cemaatler koalisyonu gibi algılanan
devriiktidarınızda başka cemaatlere jest yapıp kendi iktidarınızı oradan
pekiştiriyorsanız o zaman inandırıcılığınız kalmaz. 
Ben, böyle bir tartışmayı bu kürsüde hiç de hazırlıklı
olmadığımız, konuşmamızı çektiğimiz bir anda yapmak zorunda kaldığım için
Kazanlılardan özür diliyorum. Keşke Kazan sadece Kazan’ın konuşulduğu bir
oturumla bunu alsaydı. Çünkü, bu tutanaklar seksen yıl sonra okunacak, doktora
öğrencileri, doçentlik tezi yazanlar Kahramanmaraş’ın tutanaklarını tutanak
dergisinden okuduğu gibi yıllar sonra bu tutanaklar olacak. Bu tutanakları
keşke böyle siyasi saiklerle enfekte etmeseydik. 
Ben, kendi adıma yine Kazanlılara bir kez daha teşekkür
ediyor, şimdiden tebrik ediyor, yüce Meclisi saygıyla selamlıyorum. (CHP
sıralarından alkışlar) 
BAŞKAN – Teşekkür ederiz Sayın Özel. 
MEHMET MUŞ (İstanbul) – Sayın Başkan. 
BAŞKAN – Sayın Muş…
MEHMET MUŞ (İstanbul) – Ben de yani bugün böyle bir
polemiğin içine girmek istemem. Yalnız, birkaç şeyin burada Meclis zabıtlarına
girmesini arzu ediyorum. Burada önemli bir konuyu görüşüyoruz, sağ olsun bütün
gruplar da ellerinden gelen katkıyı sunuyorlar. Nihayetinde hepimizin ortak bir
önergesiyle Kazan’a “kahraman” unvanı verilmesi için Parlamento çalışıyor.
Yalnız, burada efendim, “Gözlüklerinin üstünden bakıp işte yayınlayın.” diyor
ya, bu bilgileri kim getirmiş, nereden almışlar, kaynağı nedir, savcılığa suç
duyurusunda bulundular mı veya bu bilgileri onlara kimler getirdi; bunları
söylediğiniz zaman gelip kürsüde nereden aldığınızı da söyleyeceksiniz, bu,
böyle bir şeydir. 
Bir ikincisi: Türkiye Cumhuriyeti devleti bir hukuk
devletidir. Yapılan her şey hukuk içerisinde yapılmaya çalışılmaktadır. Biz
iktidar partisiyiz, AK PARTİ içerisinden bir Hükûmet çıkmıştır, yürütme
görevini icra etmektedir ama bir taraftan da Türkiye’de yargı bir süreci
götürmektedir. O açıdan, oluşabilecek olan hataların minimize edilmesi
noktasında zaten beyanatlarımız, ilgili girişimlerin yapılmasıyla alakalı
mekanizmalar kurulmuş, ortada açıktır. Bunun ötesinde, bizim söyleyeceğimiz
veya suçlayıcı ifade kullanmamız doğru olmaz diye düşünüyorum. Polemik,
tartışma yapmak istemiyoruz, yaparsak çok uzun saatler alır, şu an konuştuğumuz
konunun önemine de biraz haksızlık etmiş oluruz diye düşünüyorum. 
Teşekkür ediyorum.
BAŞKAN – Teşekkür ederiz Sayın Muş.
EMRULLAH İŞLER (Ankara) – Sayın Başkan, bir açıklama
yapmam mümkün mü bu konuda? 
BAŞKAN – Sayın İşler, buyurun. 
EMRULLAH İŞLER (Ankara) – Kayıtlara geçsin diye
söylüyorum: Ben yirmi dakikalık konuşmamın on sekiz dakikasını Kazan’a ayırdım
ve 15 Temmuz mücadelesine ayırdım. Ama benden önce yapılan konuşmaların yarıdan
fazlasında bu konu üzerinden partimize ve Hükûmetimize bir saldırı olduğu için
orada kısacık da olsa meramımızı ifade ettik. Ama maalesef tahammülsüzlük var.
Kayıtlara geçsin istedim.
BAŞKAN – Teşekkür ederiz Sayın İşler.
ÖZGÜR ÖZEL (Manisa) – Sayın Başkan, şimdi…
BAŞKAN – Sayın Özel…
ÖZGÜR ÖZEL (Manisa) – Aslında tabii “tahammülsüzlük”
bir değerlendirme, buna bir diyeceğim yok. Ancak şöyle bir durumla karşı
karşıyayız: Şimdi, bir partinin bir sayın genel başkanına ve mevcut genel
başkanına yönelik bu kadar ağır bir sözü böyle bir günde söyledikten sonra
cevapsız kalması mümkün değil. O cevap hakkını da çok dikkat ederek ve günün
önemine uygun kullandım. Yoksa o iddianın cevabının dozu bu değil. Ama şu
kadarını söyleyelim, Sayın Muş diyor ki: “O bilgileri kim getirmiş?” Bir kere o
görüntüyü kim izletmişse, o görüntüyü kim çekmişse önce onu belirlemek, sonra o
bilgileri kimin getirdiğine belki bakmak lazım. Ama şunu sorarlar: O
görüntüleri kastede kastede, bütün bir seçim kampanyası boyunca, özel hayatın
gizliliği diyen eleştirilere “Ne özeli, genel genel.” diye kim söylemiş Sayın
Muş önce bir buna bakalım. 
Çok teşekkür ediyorum efendim.
BAŞKAN – Peki, teşekkür ederiz sayın milletvekilleri,
üçünüzün de konuşması kayıtlara geçti. 
Teşekkürler.
Sayın milletvekilleri, Artvin Milletvekili Sayın
İsrafil Kışla tarafından, görüşülmekte olan kanun teklifine katılma talebini
içeren bir yazı verilmiştir.
İç Tüzük’e göre, komisyon tarafından rapora bağlanmış
ve sıra sayısı olarak dağıtılmış bir kanun teklifine imza atılması veya
katılınması mümkün bulunmamaktadır. Sayın Kışla’nın talebi Başkanlık
Divanımızca işleme alınmamıştır.
Bilgilerinize sunuyorum. 
Teklifin tümü üzerinde soru-cevap işlemi yok. 
Teklifin tümü üzerindeki görüşmeler bu şekilde
tamamlanmıştır.
Maddelerine geçilmesini oylarınıza sunuyorum: Kabul
edenler… Kabul etmeyenler… Kabul edilmiştir.
1’inci maddeyi okutuyorum: 
ANKARA İLİ
KAZAN İLÇESİNİN ADININ KAHRAMANKAZAN OLARAK DEĞİŞTİRİLMESİNE VE ULUSAL BAYRAM
VE GENEL TATİLLER HAKKINDA KANUNDA DEĞİŞİKLİK YAPILMASINA DAİR KANUN TEKLİFİ
MADDE 1- (1) Ankara iline bağlı Kazan ilçesinin adı “Kahramankazan”
olarak değiştirilmiştir.
BAŞKAN – 1’inci madde üzerinde söz talebi? Yok. 
Soru-cevap işlemi yok. 
Önerge yok. 
1’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
2’nci maddeyi okutuyorum: 
MADDE 2- (1) 17/3/1981 tarihli ve 2429 sayılı Ulusal Bayram ve Genel
Tatiller Hakkında Kanunun 2’nci maddesinin birinci fıkrasında yer alan “ve 1
Mayıs günü” ibareleri “,1 Mayıs günü ve 15 Temmuz günü” olarak ve birinci
fıkranın (C) bendi aşağıdaki şekilde değiştirilmiştir.
“C) 1 Ocak günü yılbaşı tatili, 1 Mayıs
günü Emek ve Dayanışma Günü ve 15 Temmuz günü Demokrasi ve Özgürlükler Günü
tatilidir.”
BAŞKAN – 2’nci madde üzerinde söz talebi? Yok. 
Soru-cevap işlemi yok. 
2’nci madde üzerinde üç ayrı önerge var, okutuyorum: 
Türkiye Büyük Millet Meclisi
Başkanlığına
Görüşülmekte olan 422 sıra sayılı Kanun Teklifi’nin
2’nci maddesi ile 2429 sayılı Kanun’un 2’nci maddesinin (1)’inci fıkrasının
değiştirilen (C) bendinde yer alan “Demokrasi ve Özgürlükler Günü” ibaresinin
“Demokrasi ve Millî Birlik Günü” olarak değiştirilmesini arz ve teklif ederiz.
 Mehmet Muş  Erhan
Usta Murat Alparslan
 İstanbul  Samsun
 Ankara
 Erkan Akçay  Hakan
Çavuşoğlu  Ramazan Can
 Manisa Bursa Kırıkkale
 Murat Baybatur. 
 Manisa
Türkiye Büyük Millet Meclisi
Başkanlığına
Görüşülmekte olan 422 sıra sayılı Kanun Teklifi’nin
2’nci maddesi ile 2429 sayılı Kanun’un 2’nci maddesinin (1)’inci fıkrasının
değiştirilen (C) bendinde yer alan “Demokrasi ve Özgürlükler Günü” ibaresinin
“Demokrasi, Özgürlükler ve Direnme Hakkı Günü” olarak değiştirilmesini arz ve
teklif ederiz.
 Tanju Özcan  Melike
Basmacı  Atila Sertel 
 Bolu  Denizli İzmir

 Erkan Aydın  Mahmut
Tanal  Sibel Özdemir 
 Bursa  İstanbul İstanbul

BAŞKAN – Şimdi, maddeye en aykırı önergeyi okutup
işleme alacağım. 
Türkiye Büyük Millet Meclisi
Başkanlığına
Görüşülmekte olan 422 sıra sayılı Kanun Teklifi’nin
2’nci maddesinde yer alan "1 Ocak günü yılbaşı tatili, 1 Mayıs günü Emek
ve Dayanışma Günü ve 15 Temmuz günü Demokrasi ve Özgürlükler Günü
tatilidir." ibaresinin, "1 Ocak günü yılbaşı tatili, 1 Mayıs günü
Emek ve Dayanışma Günü, 8 Mart günü Kadınlar Günü, 21 Mart günü Nevroz Bayramı
tatili, 1 Eylül günü Barış Günü ve 15 Temmuz günü Demokrasi ve Özgürlükler Günü
tatilidir." şeklinde değiştirilmesini arz ve teklif ederiz.
 İdris Baluken Mehmet
Emin Adıyaman Kadri Yıldırım
 Diyarbakır Iğdır Siirt
 Dirayet Taşdemir Ayhan
Bilgen
 Ağrı Kars
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) - Katılamıyoruz Sayın Başkan.
BAŞKAN – Hükûmet katılıyor mu?
MİLLÎ EĞİTİM BAKANI İSMET YILMAZ (Sivas) –
Katılamıyoruz Başkanım.
BAŞKAN – Önerge üzerinde Iğdır Milletvekili Sayın
Mehmet Emin Adıyaman.
Süreniz beş dakika.
Buyurun. (HDP sıralarından alkışlar) 
MEHMET EMİN ADIYAMAN (Iğdır) – Teşekkür ederim Sayın
Başkan.
Sayın Başkan, değerli milletvekilleri; 2429 sayılı
Ulusal Bayram ve Genel Tatiller Hakkında Kanunda Değişiklik Yapılmasına Dair
Kanun Teklifi’nin 2’nci maddesine ilişkin verdiğimiz önerge hakkında söz almış
bulunmaktayım. 
Değerli milletvekilleri, ilgili kanunda tatil sayılan
günler belirlenmiş. Bizim önergemizde biz bu tatil günlerine 8 Mart Dünya
Emekçi Kadınlar Günü, “21 Mart Nevroz Günü” ve 1 Eylül Dünya Barış Günü’nün de
resmî tatil olarak kabul edilmesi kapsamında önerge vermiş bulunmaktayız. 
Değerli milletvekilleri, öncelikle 8 Mart Dünya Emekçi
Kadınlar Günü, bildiğiniz üzere, Amerika Birleşik Devletleri’nde New York
şehrinde 1857 yılında bir dokuma fabrikasında 120 kadının polis tarafından
katledilmesiyle dünya gündemine girmiş bir gün. Ve o tarihten bu tarafa aslında
1857 yılındaki bu hadise 40 bini aşkın emekçi kadının kendi haklarını, kendi iş
güvencelerini ve grev hakkını kullanmaları sonucu meydana gelmiş bir vaka ve o
günden bugüne dünyanın her tarafında emekçi kadınlar bugünü kutlamakta, aynı
zamanda Birleşmiş Milletler Genel Kurulu da 16 Aralık 1977’de bugünü Dünya
Kadınlar Günü olarak kabul etmiştir. Bizim önergemiz de bu kapsamda… Zaten
ülkemizde de 8 Mart Dünya Kadınlar Günü hem Dünya Emekçi Kadınlar Günü ve daha
geniş hâliyle Dünya Kadınlar Günü olarak tüm sınıf ve tabakalarca geniş bir
şekilde kadınların özgürlüğü ekseninde kutlanmaktadır. Dolayısıyla, kutlanan
bugünün de verdiğimiz önerge çerçevesinde tatil olarak kabul edilmesini
öneriyoruz. 
1 Eylül Dünya Barış Günü de yine
ülkemizde ve tüm dünyada kabul edilen bir gündür. Bu gün yani 1 Eylül Dünya
Barış Günü 1981 yılında Birleşmiş Milletler 57’nci Birleşiminde kabul edilmiş
ve Dünya Barış Günü olarak yine bütün dünyada kutlanıyor. Dolayısıyla, 1 Eylül
Dünya Barış Günü, ülkemizde de özellikle ülkemizin içinde bulunduğu koşullar,
dökülen kan, çatışma ve şu anda görüşmekte olduğumuz kanun teklifiyle de
doğrudan ilintili olan yani darbe girişimiyle ilintili olan; özcesi dünyada
özgürlüğü, barışı ve demokrasiyi esas alan bir gündür. Bu gün aynı zamanda 1
Eylül 1939 günü Nazi Almanyası’nın Polonya’ya saldırısıyla İkinci Dünya
Savaşı’nı başlattığı gündür de. Dolayısıyla, bildiğiniz üzere İkinci Dünya
Savaşı’nda 30 milyonu aşkın insan hayatını kaybetmiştir; hem faşist
diktatörlüğe karşı bir cevap olarak da aslında bütün dünyaca anılmaktadır.
Dolayısıyla, önergemizde tatil edilmesinin konusu olan diğer bir gün de 1 Eylül
Dünya Barış Günü ve üçüncüsü de “21 Mart Nevroz Günü”dür. 
Değerli arkadaşlar, “Nevroz” bayramı üç
bin yıldan beridir Aryan halkları başta olmak üzere, Orta Asya ve Orta Doğu
halkları tarafından kutlanan bir gündür. Bu güne çeşitli anlamlar
yüklenmektedir; özellikle Orta Doğu’da, başta Kürtler ve İrani halklar olmak
üzere, bunu Dahhak’a zulmüne karşı demirci Gâve’nin direnişinin, özgürlüğünün
bir sembolü olarak kutlanmakta ama aynı zamanda Orta Asya halkları da bu
bayramı kutluyor. Aslında Orta Asya’daki Türki halklar da bir Ergenekon’un
çıkışı veya Afganistan, Hindistan halkları gibi halklarda bu, baharın ilk günü
şeklinde kutlamakta ama özü itibarıyla “Nevroz”, bugün dünyada kabul edilen,
Birleşmiş Milletlerin yine 2009 yılında Dünya Kültür Mirası Listesi’ne aldığı
bir gün ve 2010 yılından itibaren de bu “Dünya Nevroz Günü” olarak kutlanmaktadır.

Bu kapsamda önerimizin kabul edilmesini saygıyla arz
ediyorum. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederiz Sayın Adıyaman. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 422 sıra sayılı Kanun Teklifi’nin
2’nci maddesi ile 2429 sayılı Kanun’un 2’nci maddesinin (1)’inci fıkrasının
değiştirilen (C) bendinde yer alan “Demokrasi ve Özgürlükler Günü” ibaresinin
“Demokrasi, Özgürlükler ve Direnme Hakkı Günü” olarak değiştirilmesini arz ve
teklif ederiz.
Tanju Özcan (Bolu) ve
arkadaşları
BAŞKAN – Komisyon önergeye katılıyor mu?
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) - Katılamıyoruz Sayın Başkan.
BAŞKAN – Hükûmet katılıyor mu?
MİLLÎ EĞİTİM BAKANI İSMET YILMAZ (Sivas) –
Katılamıyoruz Muhterem Başkanım.
BAŞKAN – Önerge üzerinde Bolu Milletvekili Sayın Tanju
Özcan. 
Süreniz beş dakika. 
Buyurun. (CHP sıralarından alkışlar) 
TANJU ÖZCAN (Bolu) – Sayın Başkan, değerli
milletvekilleri; Genel Kurulu saygıyla selamlıyorum.
Tabii, Kazanlı hemşehrilerimiz büyük bir sabırsızlıkla
bekliyor, bir an önce hak ettikleri “kahraman” unvanını alabilmek için. Ancak
tabii, Kazanlı hemşehrilerimizin şunu bilmesi lazım -belki Meclis
çalışmalarını, İç Tüzük’ü yeterince bilmedikleri için takip edemiyorlar- bu
görüşmeler niye uzuyor? Aslında bizim de söz almamıza sebep olan ve bu
görüşmelerin uzamasını sağlayan AKP grubunun oyunbozanlığı. Şimdi, Komisyonda
bir isim üzerinde anlaşılmış 15 Temmuzla ilgili “Demokrasi ve Özgürlükler Günü”
diye. Buraya getiriyorlar, bir önerge veriyorlar, içindeki “Özgürlükler” tanımı
çıkartılıyor. İşte, gecikmenin ana sebebi bu.
Şimdi, sayın milletvekilleri, -AKP grubuna
sesleniyorum- bu “özgürlük” kelimesi sizi niye bu kadar rahatsız ediyor? İkide
bir “demokrasi”, “demokrasi”, “demokrasi” diyorsunuz. Demokrasiyi
içselleştirmediğinizi biliyoruz ama yine de ağzınızdan “demokrasi” kelimesi
çıkması bizim hoşumuza gidiyor ama “demokrasi” deyince “özgürlük”, “eşitlik”,
“kardeşlik”, bunlar birlikte akla gelir. Özgürlük olmadan demokrasi olmaz ama
siz “özgürlük” deyince nedense bu kavramdan müthiş şekilde korkuyorsunuz. Hatta
o kadar korkuyorsunuz ki eminim hiçbiriniz çocuğunuzun adını “Özgür” dahi
koymuyor. Bu kadar bir alerji var bu “özgürlük” kavramına karşı.
HÜSEYİN BÜRGE (İstanbul) – Özgürlük, “Özgür” adı
koymakla olmaz.
TANJU ÖZCAN (Devamla) – Sayın milletvekilleri, şunu
özellikle söyleyeyim: Sizin demokrasi anlayışınızın gerçekten samimi olmasını
diliyoruz ama şu ana kadar ağzınızdan sürekli “demokrasi” kavramı çıktığı
hâlde, kelimesi çıktığı hâlde, 15 Temmuzdan sonra bunu daha sık
dillendirdiğiniz hâlde biz –sadece biz değil kamuoyu da- sizin bu demokrasi
anlayışınızın gerçekten samimiyetini sorguluyoruz. Neden sorguluyoruz biliyor
musunuz? Yaşadıklarımızdan dolayı sorguluyoruz. Sayın kurucu genel başkanınızın
1990’lı yıllarda yaptığı konuşmayı hatırlıyoruz. “Demokrasi bizim için amaç
değil, araçtır.” sözünü hatırlıyoruz. O yüzden sizleri samimi bulamıyoruz. Yine
devriiktidarınızda uyguladığınız antidemokratik tavırlar ve kararlar bizim bu
algımızın ve kamuoyunun bu algısının hızlı bir şekilde güçlenmesini sağlıyor. 
Siz eminim, şu arkadaki yazının içeriğine de çok
katılmıyorsunuzdur “Egemenlik kayıtsız ve şartsız milletindir.” İşte bu,
demokrasinin özü. (AK PARTİ sıralarından gürültüler) Bu, Mustafa Kemal
Atatürk’ün sözü. Ama size göre herhâlde egemenlik kayıtsız şartsız Tayyip
Erdoğan’a ait ki “millî birlik” derken bile şunu algılıyorsunuz, şunu
algılatıyorsunuz: Eğer bizimle birlikteyseniz “millî birlik”, eğer bizimle
hareket edecekseniz, bize biat edecekseniz, bunun adı “millî birlik”tir
diyorsunuz. İşte, bunu son olarak Yenikapı’da da uygulamaya koydunuz.
Yenikapı’ya herkes hangi niyetlerle geldi? “Gerçekten bundan sonra farklı bir
süreç bekleyecek, millî beraberlik, birlik, kardeşlik içinde bu ülkeyi
yöneteceğiz.” düşüncesiyle geldi ama ortaya çıktı ki sizin zihniyetinizde
hiçbir şey değişmemiş. Sizin millî birlikten anladığınız, kayıtsız ve şartsız
Tayyip Erdoğan’a itaat; siz bunu anlıyorsunuz, “Yenikapı ruhu” deyince de bunu
anlıyorsunuz.
MÜCAHİT DURMUŞOĞLU (Osmaniye) – Ne biliyorsun?
TANJU ÖZCAN (Devamla) – Nereden biliyorum biliyor
musun? Tayyip Erdoğan’ın veya Sayın Başbakanın tek bir sözüne itiraz gelince
hemen insanlara “Yenikapı ruhunu unutmayın.” diyorsunuz. Ya, bizim Yenikapı
ruhundan anladığımız farklı. Yenikapı ruhundan biz farklı şeyler anladık, siz
farklı şeyler dayatmaya kalktınız “Yenikapı ruhu” adı altında. Zaten şunu da
söyleyeyim: Bu Yenikapı ruhu, şu ruh, bu ruh, bunları geçin arkadaşlar. Bizim
ihtiyacımız olan Kuvayımilliye ruhu. Zaten Kuvayımilliye ruhu da bu toplum
tarafından benimsendi, ülkenin kurucu ruhu hâline geldi. İşte, o yüzdendir ki
biz hâlâ tüm engellemelere rağmen, tüm kışkırtmalara rağmen doksan yılı aşkın
süredir bu ülkede Kürt’üyle, Türk’üyle, Alevi’siyle, Sünni’siyle bu
Kuvayımilliye ruhuna milletimiz sahip çıktığı için ayaktayız. Bunu da tüm
samimiyetimle belirtmek istiyorum.
Biz bir de bu önergeyle bu günü “Direnme Hakkı Günü”
olarak da ilan edelim dedik, “Demokrasi, Özgürlükler ve Direnme Hakkı Günü”
dedik. Direnme hakkının ne kadar önemli olduğunu gördünüz mü? Bakın, işte,
Kazanlılar bugün “kahraman” unvanını hak ederek alıyorlar. Nasıl alıyorlar
bunu? Direnme haklarını kullandılar o gün, milletimiz adına direndiler.
Darbenin merkezine yürüdüler, hiç çekinmeden göğüslerini siper ettiler. İşte,
direnme hakkı bu yüzden önemli. Direnme hakkı, ilk Gezi eylemlerinde gündeme
geldiğinde işte siz o direnme hakkını kullanan vatandaşlarımıza “çapulcu” bile
dediniz, bu anlayıştan geldiniz.
AHMET GÜNDOĞDU (Ankara) – Direndiler çünkü başlarında
AK PARTİ’li bir belediye başkanı vardı.
AYŞE KEŞİR (Düzce) – Kamu malına zarar verdiler.
TANJU ÖZCAN (Devamla) – İşte, o yüzden biz direnme
hakkının çok önemli ve anlamlı bir hak olduğunu düşünüyoruz. İşte, böyle
günlerde, böyle felaketlerin eşiğinde toplumun direnme hakkını kullanmasının ne
kadar anlamlı ve önemli olduğunu söylüyoruz.
Önerimizin kabulünü samimiyetle sizden rica ediyoruz.
(CHP sıralarından alkışlar)
BAŞKAN – Teşekkür ederiz Sayın Özcan. 
HAKAN ÇAVUŞOĞLU (Bursa) – Tanju, sen ruhtan falan
anlamazsın ancak tuz ruhundan anlarsın!
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
MEHMET MUŞ (İstanbul) – Sayın Başkan…
BAŞKAN - Buyurunuz Sayın Muş. 
MEHMET MUŞ (İstanbul) – Hatip gayet heyecanlı, renkli
bir konuşma yaptı. Normalde cevap veririz ama cevap verme gereği hissetmiyoruz.
Kayıtlara geçsin. (AK PARTİ sıralarından alkışlar)
BAŞKAN – Teşekkür ederiz. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 422 sıra sayılı Kanun Teklifi’nin
2’nci maddesi ile 2429 sayılı Kanun’un 2’nci maddesinin birinci fıkrasının
değiştirilen (C) bendinde yer alan "Demokrasi ve Özgürlükler Günü"
ibaresinin "Demokrasi ve Milli Birlik Günü" olarak değiştirilmesini
arz ve teklif ederiz.
 Mehmet Muş (İstanbul) ve
arkadaşları
BAŞKAN – Komisyon önergeye katılıyor mu? 
İÇİŞLERİ KOMİSYONU BAŞKANI CELALETTİN GÜVENÇ
(Kahramanmaraş) – Olumlu görüşle takdire bırakıyoruz Sayın Başkan. 
BAŞKAN – Hükûmet katılıyor mu? 
MİLLÎ EĞİTİM BAKANI İSMET YILMAZ (Sivas) – Katılıyoruz
Muhterem Başkanım. 
MEHMET MUŞ (İstanbul) – Gerekçe. 
BAŞKAN – Gerekçeyi okutuyorum. 
Gerekçe:
15 Temmuz tarihinin milletçe birlik ve beraberliğimizi
vurgulaması amacıyla "Demokrasi ve Milli Birlik Günü" olarak
adlandırılması öngörülmüştür.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmiştir. 
Kabul edilen önerge doğrultusunda maddeyi oylarınıza
sunuyorum: Kabul edenler… Kabul etmeyenler… 2’nci madde kabul edilmiştir. 
3’üncü maddeyi okutuyorum: 
MADDE 3- (1) Bu Kanun yayımı tarihinde yürürlüğe girer.
BAŞKAN – 3’üncü madde üzerinde söz talebi? Yok. 
Soru-cevap işlemi yok. 
Önerge yok. 
3’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
4’üncü maddeyi okutuyorum: 
MADDE 4- (1) Bu Kanun hükümlerini Bakanlar Kurulu yürütür.
BAŞKAN – 4’üncü madde üzerinde söz talebi? Yok. 
Soru-cevap işlemi yok. 
Önerge yok. 
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
Sayın milletvekilleri, teklifin tümünü oylamadan önce
İç Tüzük’ün 86’ncı maddesi gereğince oyunun rengini belli etmek üzere lehte
Ankara Milletvekili Sayın Lütfiye Selva Çam’a söz vereceğim. 
Sayın Çam, süreniz beş dakika. 
Buyurun. (AK PARTİ sıralarından alkışlar)
LÜTFİYE SELVA ÇAM (Ankara) – Sayın Başkan, değerli
milletvekilleri; 422 sıra sayılı Ankara İli Kazan İlçesinin Adının
Kahramankazan Olarak Değiştirilmesine ve Ulusal Bayram ve Genel Tatiller
Hakkında Kanunda Değişiklik Yapılmasına Dair Kanun Teklifi hakkında lehte söz
almış bulunmaktayım. Gazi Meclisimizi saygıyla selamlarım. 
Hassaten, Genel Kurulumuzda bulunan başta Kazan
Belediye Başkanımız olmak üzere, Kazanlı hemşehrilerimi de selamlıyorum
saygıyla. 
15 Temmuz Fetullahçı terör örgütü darbe girişimini
yaşamış ve o gece ikinci kurtuluş savaşını kazanmış bir millet olarak Ankara ve
Kazan’ın kahramanlığını tarih yazacaktır. O gece Kazan’ımız 9 şehit vermiş, 92
hemşehrimiz gazi olmuştur. Gazilerimizden bazılarının tedavisi hastanelerde
hâlen sürmektedir. 
Akıncılar Üssü’ndeki mücadelede Kazanlılar kilit rol
üstlenmiştir. Kazan, hepimizin bildiği gibi, farklı siyasi görüşleri, farklı
etnik kökenleri, farklı memleketlerden gelen halkıyla tek amacı vatan ve bayrak
aşkı olan küçük bir Türkiye mozaiğidir. O gece eline sapanını alan kadınlar,
samanlarını yakarak direnen köylüler, traktörüyle yola çıkan genç-yaşlı Kazanlılar
darbeciler karşısında dimdik mücadelelerini vermiştir. 
Ankara, sadece Kazan değil, 25 ilçesiyle millî
mücadelede olduğu gibi 15 Temmuz gecesinin de sembol şehri olmuştur. Bu kanun
teklifi, vekili olmaktan onur duyduğum şehrim ve ilçem için son derce
önemlidir. Emeği geçen herkese teşekkür ediyorum. 
Kimsenin şüphesi olmasın ki Türkiye artık eskisinden
daha güçlü ve geleceği daha aydınlıktır. 15 Temmuz gününün Demokrasi ve
Özgürlükler Günü olarak anılması ve resmî tatil ilan edilmesi yaşadıklarımızı
nesillerden nesillere aktarmamızı sağlayacaktır. 
Akıncılar’da bir sembol hâline gelen şehidimiz Ahi
köyünden Ali Anar’a; kadın gazimiz, o gün sokağa çıkan, ön saflarda yer alan
tüm kadın gazilerimiz adına Derya Ovacıklı’ya; Yasin Lezgi’ye; 13 ameliyat
geçiren, Gülhane’de yatan Mustafa amcamıza ve isimlerini aziz hatıralarıyla
birlikte kalbimizde yaşattığımız 241 şehit, 2.194 gazimize şükran ve minnet
duygularımızı sunuyorum. 
İstiklal şairimiz Mehmet Akif Ersoy’un “Cehennem olsa
gelen, göğsümüzde söndürürüz/ Bu yol ki Hak yoludur, dönmek bilmeyiz, yürürüz.”
sözleriyle saygılarımı sunuyor, Kazan’ımıza hak ettikleri “kahraman” unvanının
hayırlı olmasını temenni ediyor, tüm Kazanlı hemşehrilerimi saygıyla
selamlıyorum. (AK PARTİ ve CHP sıralarından alkışlar) 
BAŞKAN – Teşekkür ederiz Sayın Çam. 
Aleyhte olmak üzere, İstanbul Milletvekili Sayın Mahmut
Tanal. (CHP sıralarından alkışlar) 
Usulen herhâlde aleyhtedir Sayın Tanal.
MAHMUT TANAL (İstanbul) – Tabii, usulen.
BAŞKAN – Buyurun, beş dakika. 
MAHMUT TANAL (İstanbul) – Değerli Başkan, değerli
milletvekilleri; tabii, Türkiye Büyük Millet Meclisi İçtüzüğü’nün 86’ncı
maddesi der ki: “Lehte ve aleyhte iki milletvekili söz alır.” Her ne kadar
burada aleyhte geçiyorsa da biz lehte oy kullanacağız ve gerçekten Kazan’a
“kahraman”lık unvanının verilmesi, “kahraman”ın yanında “Yiğit Kazan” da
denilmesi lazımdı, “Cesur Kazan” da denilmesi lazımdı, hatta bu yiğitlik ve
cesurluğun yanında “kahraman” unvanı az kalır değerli arkadaşlar. İşin gerçeği
bu. (CHP sıralarından alkışlar) Yani, burada bizim…
AYŞE SULA KÖSEOĞLU (Trabzon) – “Kahraman” kavramı
onları da barındırıyor Sayın Vekilim. 
MAHMUT TANAL (Devamla) – Eğer, siz bana laf atarsanız
size cevap veririm, daha sıkıntı olabilir. Ne olur, biraz sakin, usulen bir
dinleyiniz. 
Sabahtan beri bizi burada dinleyen Kazan Belediye
Başkanımıza, gelen tüm siyasi partilerin temsilcilerine ve televizyonlarının
başında, İnternet’te dinleyen -televizyonu kısıtlayan AKP, tüm siyasi partiler
bunun açılmasını istediği hâlde iktidar oylarıyla onay vermediği için
televizyonlarının başında izleyemiyorlar ancak İnternet’te izliyorlar- hepinize
buradan saygı ve hürmetlerimizi sunuyoruz. (CHP sıralarından alkışlar) 
Değerli arkadaşlar, burada, 15 Temmuz darbe gecesi,
evet, buraya gelirken dedik ki, attığım “tweet” de şuydu: “Darbeciler
özgürlüklerimizi elimizden almak kadar cesur davranıyorlarsa biz de
özgürlüklerimizi savunmak kadar cesuruz ve Meclise gidiyoruz.” O gece Meclise
bu ruhla, bu duyguyla geldik ama burada şunu söylemek lazım, bunu evet, yani
Kazan kahramanlıktan ziyade özgürlükler için, demokrasi için direndi. Burada
halk direnme hakkını kullandı. Direnme hakkını kullanırken bizim 1961
Anayasa’mızın başlangıç hükümlerinde eğer siyasi iktidarlar veya bir güç hukuk
dışına çıkmışsa halkın direnme hakkını meşru hak olarak kullanma hakkının
olduğunu söyler. Yalnız, gelinen bu aşamada bu darbe bertaraf edildikten sonra,
değerli arkadaşlar, mevcut olan Anayasa’mıza göre, uluslararası sözleşmelere
göre kim suç işlemişse mutlak surette cezalandırılmalıdır. Ancak suça
bulaşmadığı hâlde, mesela biraz önce Adalet ve Kalkınma Partisi adına konuşan
arkadaşımızın kızı o okula gidiyordu, oradan aldığı zaman kızcağız ağlıyordu ve
aile zorunlu olarak o okula göndermek zorunda kaldı. Şimdi, siz bu şekilde,
çocuklarınız onların okulunda okuyunca bir işlem yapmayacaksınız ama gariban,
fakir fukara vatandaşın hakkında işlem yapacaksınız. Bunu adaletle,
kahramanlıkla, hukuk devletiyle, hukukun üstünlüğüyle izah edemeyiz değerli
arkadaşlar. Millî birlik ve beraberlik getirdiniz, evet, millî birlik ve
beraberlik kinle, öfkeyle, husumetle yürütülemez. Ne varsa hukuk içerisinde
devlet idare edilir, hukuk içerisinde hesap sorulur, kim suç işlemişse mutlak
surette cezalandırılması lazım. Bakın, benim elimde, kapatılan üniversitelerin
bir tanesinde, ne yazıyor biliyor musunuz? Geçici mezuniyet belgesi veriliyor.
Geçici mezuniyet belgesinin başlığında aynen, parantez içerisinde “Kapatılan
Turgut Özal Üniversitesinden Ankara Yıldırım Beyazıt Üniversitesine geçen öğrenci,
667 sayılı Kanun Hükmünde Kararname’yle kapatılan Turgut Özal Üniversitesinin
öğrencisi olan filan filan kişi…” Bu nedir? Bu, fişleme değil mi arkadaşlar? Bu
geçici belgeyle bu öğrenci kardeşimiz hangi yere başvurabilir, hangi iş yerinde
başlatılabilir? Bu, resmen fişlenmedir. 
Sizden istirham ediyorum, vatandaşlarımızı fişlemeyin.
Her fişlemeyle terör örgütüne biz eleman yetiştirmiş oluruz. Her fişlemeyle
millî birlik ve beraberliğimizi zedelemiş oluruz. Onun için, bu akşamın ruhuna
ve… Siyasi iktidarın da Hükûmet kanadı burada. Sayın Bakanla bire bir
görüştüğümüzde çok mülayim davranan bir bakanımız ama Bakanlar Kurulunda nasıl
bir arkadaşımız, ben onu bilemem. Sizden istirham ediyorum -siz de
hukukçusunuz- bakın, Anayasa’mızın 38’inci maddesi diyor ki… Burada hakikaten,
kanunsuz suç olmaz ilkesi, masumiyet ilkesi; bu ilkeler doğrultusunda hareket
etmenizi sizden bekliyoruz. Eğer biz adaletsiz davranırsak, zalimce davranırsak
millî birlik beraberliğimiz de kalmaz. 
(Mikrofon otomatik cihaz tarafından kapatıldı) 
MAHMUT TANAL (Devamla) – Eğer düzeni sağlayacaksak,
adaletle sağlamış olacağız.
Hepinize teşekkür ediyorum, saygılarımı sunuyorum ve
tüm grupları, bu kanuna verdikleri destekten dolayı da tüm Meclisi tekrar
kutluyorum.
Teşekkür ediyorum. (CHP sıralarından alkışlar) 
BAŞKAN – Teşekkür ederiz Sayın Tanal.
IV.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Pervin Buldan’ın, Başkanlık Divanı olarak Kazan halkını temsilen görüşmeleri
takip eden misafirlere teşekkür ettiklerine ve kanunun Kazan halkına hayırlı
olmasını temenni ettiklerine ilişkin konuşması
BAŞKAN – Sayın milletvekilleri, biz de Başkanlık Divanı
olarak, oturumun başından beri Kazan halkını temsilen burada olan ve
görüşmeleri başından beri izleyen, takip eden misafirlere teşekkür ediyoruz ve
teklifin Kazan halkına hayırlı olmasını temenni ediyoruz. (AK PARTİ, CHP ve MHP
sıralarından ayakta alkışlar; HDP sıralarından alkışlar)
XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Adalet ve Kalkınma Partisi Genel
Başkanı İzmir Milletvekili Binali Yıldırım ve Grup Başkanvekilleri Kayseri
Milletvekili Mustafa Elitaş, Amasya Milletvekili Mehmet Naci Bostancı, Aksaray
Milletvekili İlknur İnceöz, Çanakkale Milletvekili Bülent Turan ve İstanbul
Milletvekili Mehmet Muş ile 127 Milletvekilinin, Ankara İli Kazan İlçesinin
Adının Kahramankazan Olarak Değiştirilmesine ve Ulusal Bayram ve Genel Tatiller
Hakkında Kanunda Değişiklik Yapılmasına Dair Kanun Teklifi (2/1412); Cumhuriyet
Halk Partisi Genel Başkanı İzmir Milletvekili Kemal Kılıçdaroğlu ve Grup
Başkanvekilleri İstanbul Milletvekili Engin Altay, Ankara Milletvekili Levent
Gök, Manisa Milletvekili Özgür Özel ile 126 Milletvekilinin, Ankara İline Bağlı
Kazan İlçesinin Adının Kahramankazan Olarak Değiştirilmesi ve Ulusal Bayram ve
Genel Tatiller Hakkında Kanunda Değişiklik Yapılmasına Dair Kanun Teklifi
(2/1411); Milliyetçi Hareket Partisi Genel Başkanı Osmaniye Milletvekili Devlet
Bahçeli ve Grup Başkanvekilleri Manisa Milletvekili Erkan Akçay ile Samsun
Milletvekili Erhan Usta'nın, Ankara İli Kazan İlçesinin Adının Kahramankazan
Olarak Değiştirilmesine ve Ulusal Bayram ve Genel Tatiller Hakkında Kanunda
Değişiklik Yapılmasına Dair Kanun Teklifi (2/1413); Ankara Milletvekili Şefkat
Çetin'in, Ankara İli Kazan İlçesine Kahramanlık Unvanı Verilerek "Kahraman
Kazan" Olarak Değiştirilmesi Hakkında Kanun Teklifi (2/1360); Ankara
Milletvekili Erkan Haberal'ın, Ankara İli Kazan İlçesine Kahramanlık Unvanı
Verilerek İlçe İsminin “Kahraman Kazan” Olarak Değiştirilmesi Hakkında Kanun
Teklifi (2/1383) ile İçişleri Komisyonu Raporu (S. Sayısı: 422) (Devam)
BAŞKAN – Sayın milletvekilleri, şimdi teklifin tümünü
oylarınıza sunuyorum: Kabul edenler... Kabul etmeyenler... Teklif kabul edilmiş
ve kanunlaşmıştır. (Alkışlar) 
Sayın milletvekilleri, gündemimizde başka
iş bulunmadığından, alınan karar gereğince kanun tasarı ve teklifleri ile
komisyonlardan gelen diğer işleri sırasıyla görüşmek için 26 Ekim 2016 Çarşamba
günü saat 14.00’te toplanmak üzere birleşimi kapatıyorum.
Kapanma
Saati: 20.41 




(*)Bu düzeltmeye ilişkin ifadeler
20/10/2016 tarihli 10‘uncu Birleşim Tutanağı‘nın 250’nci sayfasında yer
almıştır.


(x) 76 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 422 S. Sayılı Basmayazı tutanağa
eklidir. 




