



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 134’üncü
Birleşim (Olağanüstü)
 1
Eylül 2014 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- YOKLAMA
III.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, TBMM
Genel Kurulunun, Anayasa’nın 109 ve 110’uncu, TBMM İçtüzüğü'nün 123 ve 124’üncü
maddeleri gereğince, Başbakan Ahmet Davutoğlu tarafından kurulan Bakanlar
Kurulu Programı’nın okunması, görüşülmesi ve güven oylaması için, Anayasa'nın
93'üncü ve Türkiye Büyük Millet Meclisi İçtüzüğü'nün 7'nci maddeleri uyarınca,
1 Eylül 2014 Pazartesi günü saat 14.00’te olağanüstü toplantıya çağrıldığına
ilişkin tezkeresi (3/1560)
2.- Cumhurbaşkanlığının, Başbakan Recep Tayyip
Erdoğan’ın Cumhurbaşkanı seçilerek görevine başlaması ve Başbakanlık makamının
boşalması nedeniyle yeni Başbakan atanıncaya kadar Dışişleri Bakanı Ahmet
Davutoğlu'nun Başbakanlığa vekâlet etmesine ve yeni Hükûmet kuruluncaya kadar
mevcut Bakanlar Kurulunun görevini sürdürmesine ilişkin tezkeresi (3/1561)
3.- Cumhurbaşkanlığının, Bakanlar Kurulunun yeniden
kurulması için, Türkiye Cumhuriyeti Anayasası’nın 109’uncu maddesi uyarınca,
Konya Milletvekili ve Adalet ve Kalkınma Partisi Genel Başkanı Ahmet
Davutoğlu’nun görevlendirildiğine ilişkin tezkeresi (3/1562)
4.- Cumhurbaşkanlığının, Başbakan Ahmet Davutoğlu
tarafından kurulan yeni Bakanlar Kurulunda yer alan Bakanlıklara, Türkiye
Cumhuriyeti Anayasası’nın 109’uncu maddesi gereğince ekli listede gösterilen
kişilerin atandığına;
27/9/1984 tarihli ve 3046 sayılı Kanunun 4’üncü maddesi
uyarınca, Başbakan Yardımcısı unvanıyla görev yapmak üzere 4 Bakanın
görevlendirildiğine ilişkin tezkeresi (3/1563) 

B) Çeşitli İşler
- Gösteri ve Protestolar
1.- İzmir Milletvekili Musa Çam’ın, TBMM dışından
Başbakan Yardımcılığına atanan Numan Kurtulmuş’un ant içmesi sırasında CHP
sıralarından pankart açarak kürsüye doğru seslenmesi

IV.- ANT İÇME 
1.- TBMM dışından Başbakan Yardımcılığına atanan Numan
Kurtulmuş ve İçişleri Bakanlığına atanan Efkan Ala’nın ant içmesi 

V.- ÖNERİLER
A) Danışma Kurulu Önerileri 
1.- Danışma Kurulunun, 62’nci Bakanlar Kurulu
Programı’nın 1 Eylül 2014 Pazartesi günkü birleşimde okunmasına ve 4 Eylül 2014
Perşembe günkü birleşimde görüşülmesine; Bakanlar Kurulunun güven oylamasının 6
Eylül 2014 Cumartesi günkü birleşimde yapılmasına; Genel Kurulun 4 Eylül 2014
Perşembe günkü birleşiminin saat 14.00'te, 6 Eylül 2014 Cumartesi günkü
birleşiminin ise saat 12.00'de başlamasına; 1 Eylül 2014 Pazartesi günü
Bakanlar Kurulu Programı’nın okunması ile Bakanlar Kurulu Programı üzerinde 4
Eylül 2014 Perşembe günü yapılacak görüşmeler ve 6 Eylül 2014 Cumartesi günü
yapılacak güven oylamasının gündemin "Özel Gündemde Yer Alacak İşler"
kısmında yer almasına ve bu günlerde o günkü programın tamamlanmasına kadar
çalışmalara devam edilmesine; Bakanlar Kurulu Programı üzerinde yapılacak
görüşmelerde Hükûmet ve siyasi parti grupları adına yapılacak konuşma
sürelerinin düzenlenmesine ilişkin önerisi

VI.- HÜKÛMET PROGRAMI
1.- Başbakan Ahmet Davutoğlu tarafından Bakanlar Kurulu
Programı’nın okunması 

VII.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
Sağlık Bakanlığı Teftiş Kurulu hesaplarında bulunduğu iddia edilen
usulsüzlüklere ilişkin sorusu ve Sağlık Bakanı Mehmet Müezzinoğlu'nun cevabı
(7/45262)
2.- Ankara Milletvekili Levent Gök'ün, Ankara'da
bulunan bir konut yapı kooperatifi ile ilgili bazı hususlara ilişkin sorusu ve
Çevre ve Şehircilik Bakanı İdris Güllüce'nin cevabı (7/47193)
3.- Van Milletvekili Özdal Üçer'in, Van'daki kentsel
dönüşüm uygulamasının kapsamına ilişkin sorusu ve Çevre ve Şehircilik Bakanı
İdris Güllüce'nin cevabı (7/47194)
4.- Kütahya Milletvekili Alim Işık'ın, Seyitömer Termik
Santralinin çevreye ve insan sağlığına verdiği zararlara,
Seçim dönemleri öncesinde taşeron şirketler
aracılığıyla işçi alımlarının artış gösterdiği iddialarına,
Bakanlığa bağlı kurum ve kuruluşların harcamalarının
seçim dönemleri öncesinde artış gösterdiği iddialarına,
Görev yeri değiştirilen veya haklarında soruşturma
açılan kamu personeline ilişkin,
2011-2014 döneminde temsil ve ağırlama ödeneğinden
yapılan harcamalara,
Giriş sınavlarında usulsüzlük yapıldığı gerekçesiyle
bazı kamu personeline ait dosyaların incelemeye alındığı iddiasına,
İlişkin soruları ve Çevre ve Şehircilik Bakanı İdris
Güllüce'nin cevabı (7/47500), (7/47501), (7/47502), (7/47503), (7/47504),
(7/47505)
5.- İstanbul Milletvekili Mustafa Sezgin Tanrıkulu'nun,
afetlere karşı hazırlık ve sivil savunma konusunda yapılan çalışmalara ilişkin
sorusu ve Maliye Bakanı Mehmet Şimşek’in cevabı (7/47633)
6.- Kütahya Milletvekili Alim Işık'ın, idari yargıda
açılan davalara ilişkin sorusu ve Maliye Bakanı Mehmet Şimşek’in cevabı
(7/47641)
7.- Kütahya Milletvekili Alim Işık'ın, Seyitömer Linyit
İşletmesi ve Termik Santralinin özelleştirilmesinin ardından yaşanan işten
çıkarmalara,
Seyitömer Linyit İşletmesi ve Termik Santralinin
özelleştirilmesinin ardından yaşanan işten çıkarmalara,
İlişkin soruları ve Maliye Bakanı Mehmet Şimşek’in
cevabı (7/47864), (7/47865)
8.- İstanbul Milletvekili Celal Adan'ın, kaçak çay
girişinin önlenmesine ilişkin Başbakan'dan sorusu ve Gıda, Tarım ve Hayvancılık
Bakanı Mehmet MehdiEker’in cevabı (7/47935)
9.- Ankara Milletvekili İzzet Çetin'in, MKEK roket ve
patlayıcı fabrikasındaki çalışma koşullarına ilişkin sorusu ve Millî Savunma
Bakanı İsmet Yılmaz’ın cevabı (7/48230)
10.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarınca yaptırılan kamu
spotlarına,
- Kütahya Milletvekili Alim Işık'ın, terör örgütü
aleyhinde ifadelerde bulunan veya yapılan usulsüz iş ve işlemlere karşı çıkan
personel üzerinde baskı yapıldığı iddialarına,
- İstanbul Milletvekili Mustafa Sezgin Tanrıkulu'nun,
2002-2014 yılları arasında görev yapan özel kalem müdürü, müşavir ve basın ve
halkla ilişkiler müşavirlerine,
- İzmir Milletvekili Oğuz Oyan'ın, tarımsal
üreticilerin sulama faaliyetlerinden kaynaklanan elektrik borçlarının
yapılandırılmasına,
- Ordu Milletvekili İdris Yıldız'ın, Karadeniz'deki
doğal afetler sonucu üreticilerin yaşadıkları mağduriyete,
- Ankara Milletvekili Özcan Yeniçeri'nin, toplam inek
sütü ve yumurta üretim miktarındaki azalmaya 
İlişkin soruları ve Gıda, Tarım ve Hayvancılık Bakanı
Mehmet MehdiEker’in cevabı (7/49029), (7/49030), (7/49031), (7/49032),
(7/49033), (7/49034) 

1 Eylül 2014
Pazartesi
BİRİNCİ OTURUM
Açılma Saati:
14.02
BAŞKAN: Başkan
Vekili Sadık YAKUT
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan)
-----0-----
BAŞKAN – Sayın milletvekilleri,
Anayasa’nın 109 ve 110’uncu, İç Tüzük’ün 123 ve 124’üncü maddeleri gereğince,
Başbakan Sayın Ahmet Davutoğlu tarafından kurulan Bakanlar Kurulu Programı’nın
okunması, görüşülmesi ve güven oylaması için, Anayasa’nın 93’üncü maddesi ve İç
Tüzük’ün 7’nci maddelerine göre, Türkiye Büyük Millet Meclisi Başkanının
çağrısı üzerine olağanüstü toplanan Türkiye Büyük Millet Meclisinin 134’üncü
Birleşimini açıyorum. 
III.-YOKLAMA
BAŞKAN.- Elektronik cihazla yoklama
yapacağız. 
Yoklama için beş dakika süre veriyorum.

Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla beş dakikalık süre içerisinde Başkanlığa
ulaştırmalarını rica ediyorum. 
(Elektronik cihazla yoklama yapıldı) 
BAŞKAN – Sayın milletvekilleri,
toplantı yeter sayısı vardır.
Gündeme geçiyoruz.
Gündemin “Başkanlığın Genel Kurula
Sunuşları” kısmında yer alan Başkanlığın olağanüstü çağrı yazısını okutuyorum:
III.-
BAŞKANLIĞIN GENEL KURULA SUNUŞLARI
A)
Tezkereler
1.- Türkiye
Büyük Millet Meclisi Başkanlığının, TBMM Genel Kurulunun, Anayasa’nın 109 ve
110’uncu, TBMM İçtüzüğü'nün 123 ve 124’üncü maddeleri gereğince, Başbakan Ahmet
Davutoğlu tarafından kurulan Bakanlar Kurulu Programı’nın okunması, görüşülmesi
ve güven oylaması için, Anayasa'nın 93'üncü ve Türkiye Büyük Millet Meclisi
İçtüzüğü'nün 7'nci maddeleri uyarınca, 1 Eylül 2014 Pazartesi günü saat
14.00’te olağanüstü toplantıya çağrıldığına ilişkin tezkeresi (3/1560)
29/8/2014
Türkiye Büyük
Millet Meclisi Başkanlığından Bildirilmiştir
Türkiye Büyük Millet Meclisini;
Anayasa'nın 109 ve 110; TBMM İçtüzüğü'nün 123 ve 124'üncü maddeleri gereğince
Başbakan Ahmet Davutoğlu tarafından kurulan Bakanlar Kurulu programının
okunması, görüşülmesi ve güven oylaması için Anayasa'nın 93'üncü ve Türkiye
Büyük Millet Meclisi İçtüzüğü'nün 7'nci maddeleri uyarınca 1 Eylül 2014
Pazartesi günü saat 14.00'te olağanüstü toplantıya çağırıyorum.
Sayın milletvekillerinin belirtilen gün
ve saatte Genel Kurul toplantısına katılmalarını rica ederim.
 Cemil
Çiçek
 Türkiye
Büyük Millet Meclisi 
 Başkanı
BAŞKAN – Bilgilerinize sunulmuştur.
Sayın milletvekilleri, olağanüstü
toplantı çağrısı konusuna ilişkin Cumhurbaşkanlığı tezkereleri vardır,
sırasıyla okutuyorum:
2.- Cumhurbaşkanlığının,
Başbakan Recep Tayyip Erdoğan’ın Cumhurbaşkanı seçilerek görevine başlaması ve
Başbakanlık makamının boşalması nedeniyle yeni Başbakan atanıncaya kadar
Dışişleri Bakanı Ahmet Davutoğlu'nun Başbakanlığa vekâlet etmesine ve yeni
Hükûmet kuruluncaya kadar mevcut Bakanlar Kurulunun görevini sürdürmesine
ilişkin tezkeresi (3/1561)
28/8/2014
Türkiye Büyük
Millet Meclisi Başkanlığına
İlgi: Yüksek Seçim Kurulunun 15/8/2014
tarihli ve 19638395-050-S 2014/3719-9744 sayılı yazısı.
10 Ağustos 2014 Pazar günü genel oyla
yapılan seçimde halk tarafından Cumhurbaşkanı seçilerek görevime başlamış
bulunuyorum.
Türkiye Cumhuriyeti Anayasası’nın
101’inci maddesinin dördüncü fıkrası ile 6271 sayılı Cumhurbaşkanı Seçimi
Kanunu’nun 4’üncü maddesinin beşinci fıkrası gereğince, Türkiye Büyük Millet
Meclisi üyeliğimin sona ermesi ve Başbakanlık Makamının boşalması nedeniyle,
yeni Başbakan atanıncaya kadar Dışişleri Bakanı Ahmet Davutoğlu'nun
Başbakanlığa vekâlet etmesi ve yeni Hükûmet kuruluncaya kadar mevcut Bakanlar
Kurulunun görevini sürdürmesi rica edilmiştir.
Bilgilerinize sunarım.
 Recep
Tayyip Erdoğan
 Cumhurbaşkanı
BAŞKAN –
Bilgilerinize sunulmuştur.
Şimdi
Cumhurbaşkanlığının Bakanlar Kurulunun yeniden kurulması için yapılan
görevlendirmeye ilişkin diğer teskeresini okutuyorum:
3.- Cumhurbaşkanlığının,
Bakanlar Kurulunun yeniden kurulması için, Türkiye Cumhuriyeti Anayasası’nın
109’uncu maddesi uyarınca, Konya Milletvekili ve Adalet ve Kalkınma Partisi
Genel Başkanı Ahmet Davutoğlu’nun görevlendirildiğine ilişkin tezkeresi
(3/1562)
Türkiye Büyük Millet Meclisi
Başkanlığına 
Bakanlar Kurulunun yeniden kurulması
için, Türkiye Cumhuriyeti Anayasası’nın 109’uncu maddesi uyarınca, Konya
Milletvekili ve Adalet ve Kalkınma Partisi Genel Başkanı Sayın Ahmet Davutoğlu
görevlendirilmiştir.
Bilgilerinize sunarım.
 Recep
Tayyip Erdoğan
 
Cumhurbaşkanı 
BAŞKAN – Bilgilerinize sunulmuştur.
Şimdi de, Başbakan Sayın Ahmet
Davutoğlu tarafından kurulan Bakanlar Kurulunun atandığına dair
Cumhurbaşkanlığı tezkeresini okutacağım.
Bildiğiniz üzere, İç Tüzük’ün 124’üncü
maddesine göre, Bakanlar Kurulu programı üzerinde söz almak için talepler yeni
Bakanlar Kurulu listesine dair Cumhurbaşkanlığı yazısının Genel Kurulda
okunmasından sonra Başkanlığımıza yapılabilecektir. Bu nedenle, tezkerenin
okunmasından sonra, söz talepleri kâtip üyelerce kayıt altına alınacaktır.
Şimdi, tezkereyi okutuyorum:
4.-
Cumhurbaşkanlığının, Başbakan Ahmet Davutoğlu tarafından kurulan yeni Bakanlar
Kurulunda yer alan Bakanlıklara, Türkiye Cumhuriyeti Anayasası’nın 109’uncu
maddesi gereğince ekli listede gösterilen kişilerin atandığına;
27/9/1984
tarihli ve 3046 sayılı Kanunun 4’üncü maddesi uyarınca, Başbakan Yardımcısı
unvanıyla görev yapmak üzere 4 Bakanın görevlendirildiğine ilişkin tezkeresi
(3/1563) 
29/8/2014
Türkiye Büyük
Millet Meclisi Başkanlığına
İlgi: 28/08/2014 tarihli ve
68244839-150.01-1-428 sayılı yazımız.
Başbakan Sayın Ahmet Davutoğlu'nun
önerisi üzerine;
1-  Yeni Bakanlar Kurulunda yer alan Bakanlıklara,
Türkiye Cumhuriyeti Anayasası’nın 109’uncu maddesi gereğince ekli listede
gösterilen kişiler atanmıştır.
2-  27/9/1984 tarihli ve 3046 sayılı
Kanun’un 4 üncü maddesi uyarınca, Başbakan Yardımcısı unvanıyla görev yapmak
üzere dört Bakanın görevlendirilmesi onaylanmıştır.
Bilgilerinize sunarım.
 Recep
Tayyip Erdoğan
 
Cumhurbaşkanı
Bakanlar Kurulu
Listesi
1  Konya
Milletvekili Ahmet Davutoğlu Başbakan
2  Bursa Milletvekili Bülent
Arınç Başbakan Yardımcısı
3  Ankara
Milletvekili Ali Babacan Başbakan Yardımcısı
4  Ankara
Milletvekili Yalçın Akdoğan Başbakan Yardımcısı
5 Numan
Kurtulmuş Başbakan Yardımcısı
6  Yozgat
Milletvekili Bekir Bozdağ Adalet Bakanı
7  Sakarya
Milletvekili Ayşenur İslam Aile ve Sosyal Politikalar
Bakanı
8  İstanbul
Milletvekili Volkan Bozkır Avrupa Birliği Bakanı
9  Kocaeli
Milletvekili Fikri Işık Bilim, Sanayi ve
Teknoloji Bakanı
10 Şanlıurfa
Milletvekili Faruk Çelik Çalışma ve Sosyal Güvenlik
Bakanı
11 İstanbul
Milletvekili İdris Güllüce Çevre ve Şehircilik Bakanı
12 
Antalya Milletvekili Mevlüt Çavuşoğlu Dışişleri Bakanı 
13 Denizli
Milletvekili Nihat Zeybekci Ekonomi Bakanı
14 Kayseri
Milletvekili Taner Yıldız Enerji ve Tabii Kaynaklar
Bakanı
15 Samsun
Milletvekili Akif Çağatay Kılıç Gençlik ve Spor Bakanı
16 Diyarbakır
Milletvekili Mehmet Mehdi Eker Gıda, Tarım ve Hayvancılık Bakanı
17 Giresun
Milletvekili Nurettin Canikli Gümrük Ve Ticaret Bakanı
 18  Efkan
Ala İçişleri Bakanı
19 
Bingöl Milletvekili Cevdet Yılmaz Kalkınma Bakanı
20 Adana
Milletvekili Ömer Çelik Kültür ve Turizm Bakanı
21 Batman
Milletvekili Mehmet Şimşek Maliye Bakanı
22 Eskişehir
Milletvekili Nabi Avcı Millî Eğitim Bakanı
23 Sivas
Milletvekili İsmet Yılmaz Millî Savunma Bakanı
24
Afyonkarahisar Milletvekili Veysel Eroğlu Orman ve Su İşleri
Bakanı
25 Edirne
Milletvekili Mehmet Müezzinoğlu  Sağlık Bakanı
26 Karaman Milletvekili Lütfi Elvan Ulaştırma,
Denizcilik ve Haberleşme Bakanı
BAŞKAN.-
Bilgilerinize sunulmuştur.
KAMER
GENÇ (Tunceli) – Sayın Başkan, söz istiyorum.
BAŞKAN – Söz
talepleriniz…
KAMER GENÇ
(Tunceli) – Efendim, istiyorum işte, şimdi istiyorum; talebe gerek yok. İç
Tüzük’e göre şu anda söz istiyorum. Birinci sözü de ben istedim. Efendim, var,
burada İç Tüzük, tutanaklara geçti işte. İç Tüzük diyor ki: “Bakanlar Kurulu
listesi…”
BAŞKAN – Sayın
Genç, yazılı talepler sayın kâtip üyeler…
KAMER GENÇ
(Tunceli) – Hayır efendim, yazılı değil sözlü istiyorum. Hayır, sözlü istiyorum
efendim, burada işte. 
MUSTAFA ELİTAŞ (Kayseri)
– Kâtip üyeler kaydeder onu, kâtip üyeler.
KAMER GENÇ
(Tunceli) - Sayın Başkan…
BAŞKAN –
Efendim?
KAMER GENÇ
(Tunceli) – İç Tüzük’ün bu hükmüne göre Cumhurbaşkanlığı tezkeresi Türkiye
Büyük Millet Meclisinde okunduktan sonra “Bilgilerinize sunulmuştur.”
denildikten sonra bu tezkere üzerinde söz istenir. İşte, ben istedim şimdi.
BAŞKAN –
Açıklamayı da yaptık efendim. Tamam, kayıt altına alınıyor.
KAMER GENÇ
(Tunceli) – Hayır, ama… Tamam işte, istedim, önce ben istedim diyorum.
BAŞKAN – Tamam,
istediniz, kayıt altına alındı.
KAMER GENÇ
(Tunceli) – Anladım, alındıysa yani bundan sonra yazılı müracaata gerek yok.
BAŞKAN –
Teşekkür ediyorum Sayın Genç.
Sayın
milletvekilleri, birleşime on beş dakika ara veriyorum.
Kapanma Saati: 14.14
İKİNCİ OTURUM
Açılma Saati:
14.34
BAŞKAN: Başkan
Vekili Sadık YAKUT
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 134’üncü Birleşiminin İkinci Oturumunu açıyorum.
Sayın milletvekilleri, Anayasa’nın
110’uncu ve İç Tüzük’ün 123’üncü maddeleri uyarınca, Hükûmet Programı’nın,
Hükûmetin kuruluşundan en geç bir hafta içinde Başbakan veya bir bakan
tarafından Türkiye Büyük Millet Meclisinde okunması gerekmektedir. 
Buna göre, Sayın Başbakan, Hükûmet
Programı’nı Genel Kurula sunmak için düşündüğünüz bir tarih var mı?
BAŞBAKAN AHMET DAVUTOĞLU (Konya) –
Bugün.
BAŞKAN – Evet, bugün. 
Sayın Başbakan, Hükûmet Programı’nı
yüce Meclise bugün sunmak istiyorlar. Bu konuyla ilgili Danışma Kurulu önerisi
vardır, önerinin işlemini tamamladıktan sonra gereğini yerine getireceğim. 
IV.-
ANT İÇME 
1.-
TBMM dışından Başbakan Yardımcılığına atanan Numan Kurtulmuş ve İçişleri
Bakanlığına atanan Efkan Ala’nın ant içmesi 
BAŞKAN – Sayın milletvekilleri, Anayasa’nın
109’uncu maddesine göre atanan ve milletvekili olmayan Başbakan Yardımcısı
Sayın Numan Kurtulmuş ve İçişleri Bakanı Sayın Efkan Ala’nın, Anayasa’nın
112’nci maddesine göre ant içmesi gerekmektedir. 
Şimdi ant içmek üzere Başbakan
Yardımcısı Sayın Numan Kurtulmuş’u kürsüye davet ediyorum. (AK PARTİ ve
Bakanlar Kurulu sıralarından alkışlar)
BAŞBAKAN YARDIMCISI NUMAN KURTULMUŞ –
“Devletin varlığı ve bağımsızlığını, vatanın ve milletin bölünmez bütünlüğünü…”
III.-
BAŞKANLIĞIN GENEL KURULA SUNUŞLARI (Devam)
B)
Çeşitli İşler
-
Gösteri ve Protestolar
1.- İzmir
Milletvekili Musa Çam’ın, TBMM dışından Başbakan Yardımcılığına atanan Numan
Kurtulmuş’un ant içmesi sırasında CHP sıralarından pankart açarak kürsüye doğru
seslenmesi
(CHP sıralarından İzmir Milletvekili
Musa Çam’ın pankart açarak kürsüye doğru seslenmesi)
MUSA ÇAM (İzmir) – Numan Bey, bunu size
hatırlatıyorum. (AK PARTİ sıralarından gürültüler) 
BAŞKAN – Sayın Çam, lütfen…
IV.-
ANT İÇME (Devam)
1.-
TBMM dışından Başbakan Yardımcılığına atanan Numan Kurtulmuş ve İçişleri
Bakanlığına atanan Efkan Ala’nın ant içmesi (Devam)
BAŞBAKAN YARDIMCISI NUMAN KURTULMUŞ
(Devamla) - milletin kayıtsız ve şartsız egemenliğini koruyacağıma; hukukun
üstünlüğüne, demokratik ve lâik Cumhuriyete ve Atatürk ilke ve inkılaplarına
bağlı kalacağıma…”
(AK PARTİ ve CHP sıralarından
karşılıklı laf atmalar, itişmeler)
MUSTAFA ELİTAŞ (Kayseri) – Sayın
Başkan, böyle ayıp bir şey olur mu? Hep ayıplar bu Mecliste yaşanıyor.
BAŞBAKAN YARDIMCISI NUMAN KURTULMUŞ (Devamla)
– “…toplumun huzur ve refahı, millî dayanışma ve adalet anlayışı içinde
herkesin insan haklarından ve temel hürriyetlerden yararlanması ülküsünden ve
Anayasaya sadakatten ayrılmayacağıma; büyük Türk Milleti önünde namusum ve
şerefim üzerine andiçerim.” (AK PARTİ ve Bakanlar Kurulu sıralarından “Bravo”
sesleri, alkışlar)
BAŞKAN – Teşekkür ediyorum.
Şimdi de ant içmek üzere İçişleri
Bakanı Sayın Efkan Ala’yı kürsüye davet ediyorum. (AK PARTİ ve Bakanlar Kurulu
sıralarından alkışlar)
(İçişleri Bakanı Efkan Ala ant içti) 
(AK PARTİ ve Bakanlar Kurulu
sıralarından alkışlar)
BAŞKAN – Teşekkür ediyorum.
Bakanlar Kurulu Programı’yla ilgili
olarak bir Danışma Kurulu önerisi vardır, okutuyorum:
V.-
ÖNERİLER
A) Danışma
Kurulu Önerileri 
1.- Danışma
Kurulunun, 62’nci Bakanlar Kurulu Programı’nın 1 Eylül 2014 Pazartesi günkü
birleşimde okunmasına ve 4 Eylül 2014 Perşembe günkü birleşimde görüşülmesine;
Bakanlar Kurulunun güven oylamasının 6 Eylül 2014 Cumartesi günkü birleşimde
yapılmasına; Genel Kurulun 4 Eylül 2014 Perşembe günkü birleşiminin saat
14.00'te, 6 Eylül 2014 Cumartesi günkü birleşiminin ise saat 12.00'de
başlamasına; 1 Eylül 2014 Pazartesi günü Bakanlar Kurulu Programı’nın okunması
ile Bakanlar Kurulu Programı üzerinde 4 Eylül 2014 Perşembe günü yapılacak
görüşmeler ve 6 Eylül 2014 Cumartesi günü yapılacak güven oylamasının gündemin
"Özel Gündemde Yer Alacak İşler" kısmında yer almasına ve bu günlerde
o günkü programın tamamlanmasına kadar çalışmalara devam edilmesine; Bakanlar
Kurulu Programı üzerinde yapılacak görüşmelerde Hükûmet ve siyasi parti
grupları adına yapılacak konuşma sürelerinin düzenlenmesine ilişkin önerisi
Tarih: 1/9/2014
Danışma Kurulu
Önerisi
Danışma Kurulunun 1/9/2014 Pazartesi
günü yaptığı toplantıda, aşağıdaki önerilerin Genel Kurulun onayına sunulması uygun
görülmüştür
 Cemil
Çiçek
 
Türkiye Büyük Millet Meclisi

Başkanı

Mustafa Elitaş Mehmet Akif Hamzaçebi
Adalet ve
Kalkınma Partisi  Cumhuriyet Halk Partisi
 Grubu Başkan
Vekili Grubu Başkan Vekili

 Yusuf
Halaçoğlu İdris Baluken
Milliyetçi
Hareket Partisi Halkların Demokratik Partisi
 Grubu Başkan
Vekili Grubu Başkan Vekili
Öneriler:
62’nci Bakanlar Kurulu Programı’nın 1
Eylül 2014 Pazartesi günkü birleşimde okunması ve 4 Eylül 2014 Perşembe günkü
birleşimde görüşülmesi, Bakanlar Kurulunun güven oylamasının 6 Eylül 2014
Cumartesi günkü birleşimde yapılması, Genel Kurulun 4 Eylül 2014 Perşembe günkü
birleşiminin saat 14.00'te, 6 Eylül 2014 Cumartesi günkü birleşiminin ise saat
12.00'de başlaması, 1 Eylül 2014 Pazartesi günü Bakanlar Kurulu Programı’nın
okunması ile Bakanlar Kurulu Programı üzerinde 4 Eylül 2014 Perşembe günü
yapılacak görüşmeler ve 6 Eylül 2014 Cumartesi günü yapılacak güven oylamasının
gündemin "Özel Gündemde Yer Alacak İşler" kısmında yer alması ve bu
günlerde o günkü programın tamamlanmasına kadar çalışmalara devam edilmesi,
Bakanlar Kurulu Programı üzerinde
yapılacak görüşmelerde Hükûmet ve siyasi parti grupları adına yapılacak
konuşmaların kırk dakika (bu süre en fazla 2 konuşmacı tarafından
kullanılabilir) kişisel konuşmaların on dakika olması,
Önerilmiştir.
BAŞKAN – Oylarınıza sunuyorum: Kabul
edenler… Kabul etmeyenler… Kabul edilmiştir.
Sayın milletvekilleri, şimdi, alınan
karar gereğince “Özel Gündemde Yer Alacak İşler” kısmına geçiyoruz.
VI.-
HÜKÛMET PROGRAMI
1.-
Başbakan Ahmet Davutoğlu tarafından Bakanlar Kurulu Programı’nın okunması 
BAŞKAN – Bakanlar Kurulu Programı’nı
okumak üzere Başbakan Sayın Ahmet Davutoğlu’nu kürsüye davet ediyorum.
Buyurun Sayın Başbakan. (AK PARTİ ve
Bakanlar Kurulu sıralarından ayakta alkışlar)
BAŞBAKAN AHMET DAVUTOĞLU (Konya) –
Sayın Başkan, değerli milletvekilleri; cumhuriyetimizin 62’nci, Adalet ve
Kalkınma Partisinin 5’inci Hükûmeti adına, aziz milletimizi ve siz değerli
milletvekillerini saygıyla selamlıyorum. 62’nci Hükûmet Programı’mızın
milletimize ve ülkemize hayırlı olmasını diliyorum. Bu vesileyle,
cumhuriyetimizin kuruluşundan bu yana ülkemizin kalkınması, büyümesi, ileri
doğru hamle yapabilmesi için hizmeti geçen, demokratikleşme mücadelemize omuz
vermiş, katkı sunmuş, başta cumhuriyetimizin kurucusu Gazi Mustafa Kemal
Atatürk ve benim de selefim olan şehit Başbakan Adnan Menderes olmak üzere tüm
devlet ve siyaset adamlarına huzurlarınızda teşekkürlerimi sunuyorum.
Konuşmamın hemen başında, yirmi gün
önce, 10 Ağustos 2014 tarihinde gerçekleştirilen Cumhurbaşkanlığı seçiminin de
demokrasimize, ülkemize, milletimize hayırlı olmasını diliyorum. 10 Ağustos
2014 tarihi, ülkemizin siyasi tarihinde iftiharla hatırlanacak son derece
anlamlı bir gün olmuştur. Cumhurbaşkanlığı seçimi, siyasi tarihimiz açısından
büyük bir eşiktir. Ne mutlu ki aziz milletimiz, cumhuriyet tarihimiz boyunca
yapılan ilk Cumhurbaşkanlığı seçiminde hür iradesiyle, yüksek bir motivasyonla,
kararlılıkla sandığa giderek Türkiye Cumhuriyeti devletinin 12’nci
Cumhurbaşkanını ikinci tura bırakmadan ilk turda doğrudan belirledi. Bu
vesileyle, Türkiye Cumhuriyeti’nin 12’nci Cumhurbaşkanı seçilen
Cumhurbaşkanımız Sayın Recep Tayyip Erdoğan’ı bir kez daha huzurlarınızda
tebrik ediyor, kendilerine başarılar diliyorum. (AK PARTİ sıralarından
alkışlar)
Sayın Başkan, değerli milletvekilleri;
Cumhurbaşkanımızın doğrudan halk tarafından belirlenmesi, hiç kuşkusuz,
geçmişte krizlere konu olan, vesayet odakları tarafından suistimal edilen
Cumhurbaşkanlığı makamına yepyeni bir anlam ve itibar kazandırmıştır. Bu
seçimle yeni Türkiye’nin kapıları ardına kadar açılmıştır. 10 Ağustos ile
birlikte yeni Türkiye’yi inşa süreci başlamıştır. Şüphesiz ki son on iki yılda
atılan adımlar ve yapılan reformlar olmasa, bugün yeni Türkiye’den
bahsedemezdik. Milletimizin doğrudan seçtiği Cumhurbaşkanımız ile Hükûmetimizin
birlikte ve uyumlu çalışması elbette büyük bir sinerji doğuracaktır. Bu sinerji,
millî gücün ve millî iradenin daha da tahkim edilmesini sağlayacaktır. Yeni
dönemde, seçilmiş ve güçlü bir Cumhurbaşkanı, seçilmiş ve güçlü bir Başbakan ve
Hükûmet olarak halkımıza çok daha etkili bir şekilde hizmet etmenin gayreti
içinde olacağız. 
Şu hususu önemle belirtmek isterim
Bugüne kadar görev yapan AK PARTİ hükûmetleri, sadece bir devleti, bir
siyaseti, bir otoriteyi tesis etmek üzere değil, bütün bunlarla birlikte
ülkemizde ve dünyada yeni bir medeniyet ihyası için ayağa kalkmış ve harekete
geçmiştir. Bu çerçevede, 62’nci Hükûmet de önceki AK PARTİ hükûmetleri gibi
ülkemizin kritik bir döneminde tarihî bir sorumluluk üstlenmekte, medeniyet
yürüyüşümüzü aynı kararlılık ve azimle sürdürmek üzere yola çıkmaktadır. 
Geçtiğimiz hafta cuma günü, Kabinemizde
yer alacak isimleri açıkladık. 62’nci Hükûmet, üzerinde yükseldiği parlak
geçmişi, önüne hedef olarak koyduğu parlak gelecek ile buluşturan güçlü bir
köprü olacaktır.
Son on iki yılda yapılanları yeni bir
atılım dönemi ile taçlandırmak Hükûmetimizin temel misyonu olacaktır. İkinci
bir değişim ve dönüşüm dönemi ile ulaşmayı öngördüğümüz 2023 vizyonu, artık
uzak bir vizyon olmaktan çıkmıştır. Yeni dönemde de ülkemizin hızlı, istikrarlı
ve insan odaklı bir şekilde kalkınması için, bizden önce gelen dört AK PARTİ
hükûmetinin tecrübesine yaslanarak aşkla, heyecanla, şevkle çalışma azmindeyiz.
Amacımız, çok daha güçlü, müreffeh, saygın ve demokratik bir Türkiye'ye ulaşmak,
ekonomisi, bilim ve teknolojisi, siyaseti, sosyal ve kültürel politikaları ile
örnek alınan bir ülke olmaktır. Tüm politikalarımızın temeli, halkımızın
bizlerden talep ve beklentilerini karşılamak olacaktır.
Sorumluluğumuzun büyüklüğünün
farkındayız ama hiç şüpheniz olmasın, omuzlarımıza yüklenen mukaddes emaneti
titizlikle ve onurlu bir şekilde taşıyacağız. Gündemi başkaları tarafından
belirlenen bir ülke olmayacağız. 
Bu vesileyle şu hususu da burada
özellikle vurgulamak istiyorum: Bir yandan ekonomik ve sosyal politikalarımızı
etkili bir şekilde uygularken diğer yandan, nereden gelirse gelsin, ülkemizin
bu kutlu yürüyüşünü akamete uğratmaya çalışan ve ulusal güvenliğimizi tehdit
eden eski ve yeni tüm vesayet unsurlarıyla mücadelemizi kararlılıkla devam
ettireceğiz. (AK PARTİ ve Bakanlar Kurulu sıralarından alkışlar) 
Ülkemizin bütün sorunlarının özgürce
görüşülüp, farklı çözüm önerilerinin ortaya konduğu ve millî iradenin
tecellisiyle nihai kararların alındığı yegâne çatı, Türkiye Büyük Millet
Meclisidir. Eski Türkiye'nin vesayetçi anlayışını ve uygulamalarını değişik
kılıklar altında yeniden canlandırmaya çalışanlar, karşılarında milleti ve
temsilcilerini bulacaklardır.
Sayın Başkan, değerli milletvekilleri;
aziz milletimiz, demokrasi tarihimizde görülmemiş, dünyada da eşine az rastlanır
bir şekilde, sonuncusu 2011 Haziran ayında olmak üzere birbiri peşi sıra üç
dönem partimizin oylarını artırarak iktidarımıza olan güvenini tazelemiştir. 30
Mart yerel seçimleri ve 10 Ağustos Cumhurbaşkanlığı seçimi, halkımızın
yönetimde istikrarı güçlü bir şekilde sürdürme kararlılığını açıkça ortaya
koymuştur. Siyaset tarihimize silinmez harflerle yazılan tüm bu başarılar, aynı
zamanda sorumluluğumuzu ve aziz milletimize olan hizmet şevkimizi
artırmaktadır. Sahip olduğumuz kişisel ve kurumsal tecrübemizle hiç eksilmeyen
heyecanımızı birleştirecek, bu millete efendi değil, hizmetkâr olmaya devam
edeceğiz.
Milletimiz, Meclisimizi tüm sorunların
çözüm adresi olarak görmekte ve Meclisimize dair büyük beklentiler içindedir.
Bizlere yani iktidarıyla, muhalefetiyle yüce Meclis çatısı altında ulvi bir
sorumluluk üstlenen bizlere düşen görev, milletimizin bu beklentisi
doğrultusunda milletle kucaklaşmak, yeni Türkiye'yi hep birlikte inşa etmektir.
Adalet ve Kalkınma Partisi, eski
Türkiye'nin çözüm üretmekten uzak kısır siyasetini eskide bırakmış, başından
beri yeni bir siyaset anlayışını, yeni Türkiye’yi temsil etmiştir. Yıllarca
hırpalanan, güven erozyonuna uğrayan, milleti temsil etme yeteneğini yitiren
siyaset kurumu, gücünü millet iradesinden alan AK PARTİ kadrolarıyla birlikte
yeniden güçlü bir şekilde inşa etmiştir. Bu yeni inşa sürecinin temelinde,
insanı, insan onurunu merkez kabul eden bir anlayış yer almaktadır. İnsan
onurunu korumak bizim asli görevimizdir. Bu onurun esası da özgürlük ve
güvenliğin teminidir. Özgürlüğü garanti edilmemiş insanın onur duyması,
güvenliği tehdit altında olan insanın özgürlüğünü yaşayabilmesi, kendini özgür
hissedebilmesi mümkün değildir. Onun için, daha ilk hükûmet programlarından
bugüne kadar hep bu özgürlük ve güvenlik dengesini ve uyumunu savunduk. Şimdi
bir kez daha söylüyoruz: Türkiye’de düşünce özgürlüğü, inanç özgürlüğü, ifade
özgürlüğü, girişim özgürlüğü AK PARTİ hükûmetlerinin teminatı altındadır. 
Sayın Başkan, değerli milletvekilleri;
AK PARTİ iktidarı olarak bugüne kadar birçok iç ve dış badireyi atlattık,
birçok sorunu, birçok sıkıntıyı aştık; çeşitli kılıflarda sergilenen ve
demokratik siyaset kurumunu bir bütün olarak zayıflatmaya yönelik her türlü
tahrik ve tertibi aştık. Bu yapılarla mücadelemizi kararlılıkla sürdürürken
milletin iradesine ve bizlere yüklediği emanete de sahip çıktık, milletimizin
ekmeğinden ve özgürlüğünden asla taviz vermedik. Bununla beraber, kamuoyunda
“sesiz devrim” olarak tanımlanan birçok reformu da hayata geçirdik. Yaptığımız
tüm reformlarda, sessiz devrimde, tüm badirelerin atlatılmasında milletimiz ve
millî iradenin tecelligâhı olan Meclisimiz en büyük destekçimiz oldu.
İnanıyorum ki bundan sonra da yeni Türkiye’nin inşa sürecinin adresi, Türkiye
Büyük Millet Meclisi ve onun çok değerli üyeleri olacaktır. 
Demokrasimize ve ulusal güvenliğimize
kasteden yapılanmalara karşı hukuk içinde kararlılıkla mücadele etmek,
halkımızın bizlerden talep ettiği bir ödev, omuzlarımıza yüklediği bir
sorumluluktur. Bu bakımdan, antidemokratik hiçbir baskıya boyun eğmeyecek,
müsamaha göstermeyeceğiz; gerekli adımları atacak, Meclisimiz içinde diyaloğa,
uzlaşma arayışına ve iş birliğine önem verecek, Meclisimizin çizdiği rotada
ilerleyeceğiz. 
Sayın Başkan, değerli milletvekilleri;
takdirinize sunduğumuz ve güveninizi beklediğimiz bu program, yeni Türkiye’nin
ikinci atılım dönemini açacak, 21’inci yüzyılın yükselen ülkesi olarak
bölgemizde ve dünyada hak ettiğimiz konumu pekiştirecektir. Önümüzdeki dönemde
yapacağımız temel tercih açıktır: Yeni Türkiye’yi her alanda büyütmek ve
güçlendirmek. 
Sayın Başkan, değerli milletvekilleri;
Türkiye’ye yeni bir siyaset kazandırma iddiasında olan, Türkiye’nin kabuklarını
kırıp büyütmeyi esas alan AK PARTİ iktidarı olarak üzerinde en fazla
hassasiyetle durduğumuz alan demokratikleşme olmuştur. AK PARTİ hükûmetleri ve
iktidarı olarak demokratikleşme alanında büyük reformlar gerçekleştirdik.
Demokrasiyi ve demokratikleşmeyi dinamik bir süreç olarak görmekte, insanı ve
toplumu siyasetin asli öznesi olarak kabul etmekteyiz. Bu anlayışla, zamanın
ruhunu, dönemin ihtiyaçlarını ve toplumsal talepleri referans kabul ederek,
geçmiş 4 hükûmetimiz döneminde gerçekleştirdiğimiz demokrasi mücadelemizi 2023
vizyonumuz çerçevesinde derinleştirerek devam ettirmek kararlılığındayız. 
Demokrasi yürüyüşümüzü toplum- siyaset -devlet
arasındaki engellerin kaldırılması üzerine bina ediyoruz. Toplumu siyasetin
öznesi kılmak için, bütün hükûmetlerimiz döneminde, siyaseti ve toplumun
iradesini rehin alan vesayet sistemine karşı aktif bir mücadele yürüttük.
Vesayet sistemine temel teşkil eden sivil ve askerî bürokratik kurumları
dönüştürme ve demokratikleştirme mücadelesi verdik. Siyasete siyaset dışı
yollardan müdahale etme ve onu etkileme dönemine son verdik. Ortaya koyduğumuz
on iki yıllık demokrasi mücadelemizle millete güven aşıladık, halkı hakem,
demokratik süreç ve mekanizmaları yegâne yol belledik. Geçmiş AK PARTİ hükûmetlerinin
oluşturduğu bu demokratik mirası derinleştirerek devam ettireceğiz, bu mirası
yeni Türkiye'nin harcına katacağız. Yeni Türkiye’de kurumlar ve aktörler ancak
milletten aldıkları yetki ve meşruiyet ölçüsünde siyasal güç sahibi
olacaklardır. Tüm dünyada demokrasinin olmazsa olmazı kabul edilen sandığın
onurunu koruyacak, çoğunluğun yönetme haklarının gasbedilmesine asla müsamaha
göstermeyeceğiz ve bu çerçevede katılımcı demokrasiyi de derinleştireceğiz. 
Diğer yandan, zamana, mekâna, kültüre
veya inanca bağlı olarak, hak ve özgürlüklerde ayrımcılık yapılmasına da
kayıtsız kalmayacak, hukuk devleti ilkesini daha gür bir şekilde dillendirecek,
vatandaşlarımızın hak ve hukukuna sonuna kadar sahip çıkmayı sürdüreceğiz.
Hiçbir vatandaşımız, hak ve özgürlüklerini kullanırken sahip olduğu, inandığı
değerler yüzünden devlet merkezli bir engellemeye takılmayacaktır.
Demokratikleşme alanında yaptığımız reformlar neticesinde AK PARTİ,
milletimizin siyasetteki yegâne güven unsuru hâline gelmiştir. Allah’a çok
şükür olsun ki bugün eski Türkiye'nin alışkanlıkları, eski devlet refleksleri
büyük ölçüde tarihe karışmıştır. Artık devlet kapılarından geri çevrilen
başörtülü kızlarımız, ana dilini konuştuğu için zulüm gören kardeşlerimiz yok.
Alevi vatandaşlarımız artık kimliklerini gizlemek zorunda kalmıyor. Gayrimüslim
cemaat vakıflarının malları iade ediliyor. 
Bütün etnik, mezhebî ve dinî kesimlere,
başörtülü veya başı açık, köylü veya şehirli, kadın veya erkek, yoksul veya
zengin, şu veya bu siyasi görüşten tüm vatandaşlarımıza eşit mesafede duruyor;
her bir bireyin, temel hak ve özgürlüğünden en ileri derecede yararlanacağı bir
Türkiye’yi hedefliyoruz. Etnik, dinî ve mezhepsel aidiyetlerden önce,
tarihdaşlık, vatandaşlık anlayışını benimsiyoruz.
Yeni Türkiye yolunda hedefimiz, etnik
kimliği, mezhebi ve inancı ne olursa olsun herkesi kucaklayan, onları eşit
vatandaşlık ile evrensel ilkeler ve değerler temelinde demokratik bir ortak
yaşam bilincine ulaştıran bir anlayışın hayata geçirilmesidir.
62’nci Hükûmet olarak, bundan sonra da
farklı yaşam tarzlarına saygı gösteren, onları güvence altına alan bir Türkiye
hedefliyoruz. Kişisel özgürlüklerin önünü kapatan değil, açan bir iktidar
olmaya devam edeceğiz.
Sayın Başkan, değerli milletvekilleri;
cumhuriyetimizin ilanından sonraki en önemli çağdaşlaşma projesi olan Avrupa
Birliği üyelik sürecimiz, ilk defa AK PARTİ hükûmetleri döneminde sistematik
bir çerçeveye oturtulmuş ve siyaset vizyonunun bir parçası hâline gelmiştir.
Katılım müzakereleri başladığında ortaya konulan tam üyelik hedefi, AB kaynaklı
gecikmelere ve engellemelere rağmen, bugün de aynı şekilde devam etmektedir. 17
fasıl üzerindeki siyasi blokaja rağmen 14 fasıl müzakereye açılmış, 1 fasıl
geçici olarak kapatılmıştır.
Bilindiği üzere, Cumhurbaşkanımız Sayın
Recep Tayyip Erdoğan, 2014 yılını AB yılı ilan etmiş, bu süreçteki kararlılığı
bir kez daha gözler önüne sermiştir. Bu çerçevede, AB sürecine yeni bir ivme
kazandırmak ve her alanda reform çalışmalarını hızlandırmak amacıyla, 2014-2017
dönemini kapsayan “AB’ye Katılım İçin Ulusal Eylem Planı” hayata
geçirilecektir. Hükûmetimiz, sürecin tüm zorluklarına, önümüze çıkarılan tüm
engellemelere rağmen, AB üyeliği konusunda kararlı ve istikrarlı politikasını
sürdürecektir. Hedefimiz, cumhuriyetimizin 100’üncü yıl dönümünü AB üyeliğiyle
taçlandırmaktır.
Sayın Başkan, değerli milletvekilleri;
bütün AK PARTİ hükûmetlerinin programlarında ağırlıklı olarak üzerinde
durduğumuz konulardan birisi de yeni anayasa vaadi olmuştur. Mevcut Anayasa,
demokratik denge ve denetim araçlarına sahip değildir. Temel mantığı, vesayetçi
yapıların milletin iradesini denetim altında tutmasıdır. Katı merkeziyetçi
yapısı katılımı engellemektedir. Biz, topluma dayatılan, dışlayıcı, toplum
mühendisliğine dayanan bu Anayasa’nın yerine yeni bir anayasa yapılması
gerektiğine inanıyoruz. Bu yönde, toplumun her kesiminde ciddi bir mutabakat
vardır. Kapsayıcı, kucaklayıcı, bütünleştirici, özgürleştirici sivil bir
anayasa hazırlamak için esasen önümüzde hiçbir sahici engel yoktur. Yeni
Türkiye’de artık katılımcı, çoğulcu, özgürlükçü bir demokratik ve sivil anayasa
vaat olmaktan çıkarılmalıdır. Yeni Türkiye, sivil ve demokratik, yeni anayasasıyla
yönetilmelidir. Geçmiş hükûmetlerimiz döneminde olduğu gibi, 62’nci
Hükûmetimizde de sadece AK PARTİ’nin değil, bütün siyasi partilerin ve sivil
toplum unsurlarının beklentisi olan bu vaadi gerçekleştirmeyi ana
hedeflerimizden birisi olarak görmekteyiz.
Sayın Başkan, değerli milletvekilleri;
yine, bu yeni dönemde, toplumsal bütünleşme ve çözüm süreci alanlarında da
kararlılığımızı sergilemekten geri durmayacağız. Hükûmetlerimiz, bugüne kadar
devlet ile millet arasında örülen duvarların yıkılması, kardeşliğin yeniden
tesisi, birlik ve beraberlik ikliminin güçlendirilmesi amacıyla, cumhuriyet
tarihi boyunca dokunulmaya cesaret edilememiş başlıkları gündemine alarak çözme
iradesini ortaya koymuştur. Demokratik açılım, millî birlik ve kardeşlik süreci
sorunların tartışılmasına katkı sağlamış, farkındalığı artırmış, çözüm
iradesinin geniş bir tabana yayılmasına hizmet etmiştir. 
AK PARTİ hükûmetleri, iktidara geldiği
ilk günden itibaren ret, inkâr ve asimilasyon politikalarına son vererek hak ve
özgürlükleri tüm yurttaşlar için eşit düzeyde gerçekleştirmeye çalışmıştır.
Tarihin en kapsamlı demokratik değişim, dönüşüm ve normalleşme süreçlerini
uygulamaya koymuştur. Bu çerçevede atılan adımları burada uzun uzun zikretmeyi
gerekli görmüyorum, zaten bütün bu hususlar, çok kapsamlı bir şekilde bir kitap
hâlinde sizlere dağıtıldı. 
62’nci Hükûmet olarak bizler,
Türkiye'nin kaderini değiştirecek Kardeşlik Projesi’ne dört elle sarılmaya
devam edeceğiz. Hükûmetimiz, 61’inci Hükûmetin başlattığı ve çıkarılan çerçeve
yasayla birlikte artık devlet politikası hâline gelen çözüm sürecini daha güçlü
bir şekilde sürdürmeye, çözümün ivedilikle sağlanması için gerek duyulan yeni
yöntemleri devreye sokmaya ve toplumun her kesiminin bu sürece sahip çıkması
için gerekli çalışmaları yapmaya devam edecektir. 
Sayın Başkan, değerli milletvekilleri;
demokratikleşmenin en önemli ayaklarından biri de, hiç kuşkusuz, adalet ve
yargı alanında sürdürdüğümüz reformlardır. Adalet ve yargı konusunda partimizin
vizyonu, güven veren adalettir. Hükûmetlerimiz döneminde bu vizyonun
gerçekleşmesi için adaletle ilgili sorunlar tek tek masaya yatırılmış, çözümler
üretilerek uygulamaya konulmuştur. 
Adalet alanında temel kanunlarımızı
güncelledik, antidemokratik yargılama, kurum ve süreçlerini ortadan kaldırdık,
bilgi altyapısını modernleştirdik, AB ile uyum sağlayan kapsamlı reformlar
yaptık, modern adalet sarayları ve sayısı artan personelle hizmet kalitemizi
artırdık. Önümüzdeki dönemde ise eylem planlarımızı uygulamaya ve istinaf
mahkemeleri gibi yenilikleri süratle hayata geçirmeye kararlıyız. 
Bakınız, yargı alanındaki en temel
sorunlarımızdan biri, bazı yargı mensuplarının siyasi, ideolojik bir misyon
üstlenmesi ve hakem olma vasfını yitirerek taraf hâline gelmesidir. Demokratik
bir ülkede bireyi devlete, özgürlüğü güvenliğe ve adaleti statükoya üstün
tutmak, hepimizin ortak ideali olmalıdır. Yargının bağımsızlığı ve
tarafsızlığı, yargı görevi yapanların Anayasa, kanun ve hukuka uygun vicdani
kanaatlere bağlı olmayı, bunun dışındaki bütün bağlılıkları reddetmeyi
gerektirir. Yargının bağımsız ve tarafsız olması, yargı üzerinde kurulmak
istenen vesayetlerin yok edilmesi, yargının milletin yargısı olması için
yapılması gerekenleri tereddütsüz yapmak, Hükûmetimizin ana öncelikleri
arasında yer alacaktır. 
Sayın Başkan, değerli milletvekilleri;
bugüne kadar görev yürüten AK PARTİ hükûmetleri, Türkiye’nin normalleşmesi,
demokratikleşmesi yolunda önemli reformlar yapmıştır. Bilhassa geleneksel,
vesayetçi aktör ve kurumların siyaset üzerindeki nüfuzunu kırmak üzere kararlı
bir irade sergilemiş ve siyasal sistemi demokratikleştirme hedefinde ciddi
ilerlemeler kaydetmiştir. Ancak millî iradeye dayalı demokratik bir siyasal
sistemi inşa etme hedefine odaklanan hükûmetlerimiz, yine bu süreçte 7 Şubat,
17-25 Aralık hadiseleri ve takip eden gelişmelerle yeni vesayetçilerin
saldırılarına maruz kalmıştır. Herkes şunu bilsin ki yargı ve güvenlik
bürokrasisinin yanı sıra sivil toplumun çeşitli kesimlerini tesiri altına
almaya çalışan bu yeni vesayet odağı, karşısında bizi bulmaya devam edecektir.
Uluslararası bağlantıları da olan bu yapılanmalar, sadece Hükûmetimize yönelmiş
bir tehdit değil, aynı zamanda devletin varlığına kasteden, onun yapısını
çökertmeyi hedefleyen bir ulusal güvenlik sorununa dönüşmüştür. Siyaseti kendi
hedefleri doğrultusunda dizayn etmek isteyen, bürokrasiyi kendisine kalkan
yapan, kendi amaçları doğrultusunda kullanmaktan çekinmeyen, millî güvenliği
tehdit eden bu yeni vesayetçi yapıyla veya başka adlarla ileride çıkabilecek
yapılarla hesaplaşmayı sürdüreceğiz. Hukuk içinde kalarak bu tür girişimlerin
karşısında en etkin tavrı alacağız. 
Sayın Başkan, değerli milletvekilleri;
bu vesileyle güvenlik ve asayiş politikalarımıza da değinmek istiyorum: Bizler,
güvenlik hizmetlerini, ileri bir demokrasi hedefine ulaşmak amacıyla, temel hak
ve özgürlüklerin eksiksiz bir biçimde kullanılabilmesi ve garanti altına
alınabilmesi için ihtiyaç duyulan temel kamu hizmeti olarak görüyoruz. Güvenlik
hizmetlerinde bugüne kadar bütüncül bir yaklaşım içeren stratejik bir anlayışı
benimsedik. Asayiş olaylarından terörle mücadeleye kadar her alanda daha etkin
ve sonuç alıcı güvenlik politikalarını hayata geçirerek hem ülkemizin
güvenliğini tesis etmenin hem de toplumsal barışı ve huzuru geliştirmenin
gayreti içinde olduk. Avrupa Birliği İstatistik Ofisi Eurostat tarafından
yayımlanan verilere göre Türkiye, şu anda Avrupa’nın suç oranı en düşük
ülkeleri arasındadır. Aynı şekilde, suç aydınlatma oranları açısından da
Avrupa’nın önde gelen ülkeleri arasında yer alıyoruz. AK PARTİ iktidarı
güvenlik alanında organize suç örgütleriyle, çetelerle, illegal yapılarla etkin
bir mücadele yürütmüştür, yürütmeye devam edecektir.
Demokratik hukuk devletinde asla kabul
edilemez olan insan hakları ihlallerinin üzerine şimdiye kadar olduğu gibi
bundan sonra da büyük bir kararlılıkla gideceğiz. Hükûmetimizin esas aldığı
“işkenceye sıfır tolerans” ilkesi kararlılıkla uygulanmaktadır, uygulanmaya
devam edecektir. Artık Türkiye işkenceyle anılan bir ülke olmaktan çıkmıştır.
Güvenlik hizmetlerinde şeffaflık,
katılımcılık ve hesap verebilirliği artıracak mekanizmalar etkili bir şekilde
kullanılacaktır.
Sayın Başkan, değerli milletvekilleri;
kamu yönetiminde temel olarak “Devlet, millete hizmet etmek için vardır.”
ilkesini benimsiyor, bugüne kadar olduğu gibi bundan sonra da bu ilkeden
hareketle demokratik yönetişim uygulamalarını hayata geçirmeyi arzuluyoruz.
Vatandaşlarımızın hayatını kolaylaştırmayı, temel hak ve özgürlüklerin
kullanımının önündeki engelleri kaldırmayı kamu yönetiminin ana misyonu olarak
görüyoruz.
Geçtiğimiz dönemde yolsuzlukla
kararlılıkla mücadele yürütülmüştür, bundan sonra da yürütülecektir. 2003-2006
döneminde yolsuzlukla etkin mücadele amacıyla bu alanda önemli 7 adet
uluslararası sözleşmeye taraf olunmuştur. Ayrıca, 2004 yılında Avrupa Konseyi
Yolsuzluğa Karşı Devletler Grubu’na, GRECO’ya üye olunmuştur. Hesap
verebilirlik, şeffaflık ve yolsuzluklarla mücadele, demokrasi ve siyasal
mücadelemizin temel gayelerinden birini teşkil edecektir. Türkiye, Uluslararası
Saydamlık Örgütü tarafından yayımlanan Yolsuzluk Algılama Endeksi’nde 2003
yılında 133 ülke arasında 77’nci sırada yer alırken 2013 yılında 50’nci sıraya
yükselmiştir, en kısa zamanda da daha üst sıralara tırmanmaya kararlıyız. Bu
yöndeki çabalarımız 62’nci Hükûmet döneminde de kapsamlı bir strateji
çerçevesinde kararlılıkla ve kesintisiz bir şekilde sürecektir. 
MAHMUT TANAL (İstanbul) – O bilgi
yanlış Sayın Başbakan.
BAŞBAKAN AHMET DAVUTOĞLU (Devamla) –
Sayın Başkan, değerli milletvekilleri; ileri demokrasi bahsinde son olarak
yerel yönetim anlayışımıza değinmek istiyorum.
Bizler Türkiye’nin merkezî üniter
devlet yapısını vatandaşların temel hak ve özgürlüklerini koruyan bir yapı
olarak görüyoruz. Diğer taraftan, AK PARTİ olarak her zaman demokrasinin
yerelde başladığını savunduk. Ulusal öncelikler ile yerel farklılıklar
barıştırılarak kamu hizmetlerinin yerinden karşılanması temel ilke olmaya devam
edecek, merkezî yönetim tarafından yürütülmesi zorunlu olmayan hizmetler yerel
yönetimlere devredilecektir. Yerel yönetimlerin başta öz gelirleri olmak üzere
finansman ve hizmet imkânlarını güçlendireceğiz. Büyükşehir belediyelerinin
genişleyen hizmet alanları ve farklılaşan görev ve sorumluluklarıyla uyumlu,
her kademede hizmetin niteliğine göre farklılaşan ve mekânsal özellikleri
dikkate alan düzenlemeler yapacağız.
Sayın Başkan, değerli milletvekilleri;
62’nci Hükûmet Programı’mızda yer alan temel başlıklardan bir diğeri “İnsani
Kalkınma”dır. AK PARTİ hükûmetlerinin bugüne kadarki en temel şiarlarından biri
“İnsanı yaşat ki devlet yaşasın.” anlayışı olmuştur. Bu vesileyle Şeyh
Edebali’yi de rahmetle anıyoruz. 
Kendi medeniyetinin değerlerini en üst
düzeyde temsil edebilen, öz güven sahibi, bugünün dünyasının gerektirdiği
becerilere ve ufka sahip, ortak akıl ve organizasyonla geleceği inşa eden insan
kaynağı bize göre kalkınmanın ana taşıyıcısıdır. 
Gelişmiş ülkelerde toplumun ancak bir
kısmının satın alabildiği hizmetler, hayata geçirdiğimiz reformlar neticesinde
bugün halkımızın tamamına büyük ölçüde sunulmaktadır. Sosyal kimliğine, gelir
durumuna, siyasi eğilimine, bölgesel konumuna bakılmaksızın milletimizin her
kesimi her türlü hizmete eşit ve adil bir şekilde ulaşabilmektedir, ulaşmaya
devam edecektir. 
Birleşmiş Milletler Kalkınma
Programı’nın en son verilerine bakıldığında Türkiye’nin başarısı açık bir
şekilde görülecektir. Türkiye 2008-2013 döneminde 16 basamak yükselmiş, 2013
yılında 187 ülke arasında 69’uncu sıraya gelmiştir. İnşallah en kısa zamanda
daha üst sıralara da gelecektir. Temel amacımız bu yükselişin önümüzdeki
dönemde çok daha büyük bir hızla devam ettirilmesi, milletimizin hak ettiği
yere ulaşmasıdır. 
Hükûmetimiz bilhassa dezavantajlı
grupların hizmetlere eşit ve adil bir şekilde ulaşımını bir demokratikleşme
şiarı olarak savunmaya devam edecektir. Sermayenin, bilginin ve kaliteli
yaşamın belli sınıflara, belli odaklara ait olmaması için Hükûmetimiz bu
eşitlikçi vizyonu sürdürmeye kararlıdır. 
Yeni Türkiye’de “sosyal adalet”,
“fırsat eşitliği”, “dayanışma” gibi değerler çerçevesinde toplumun her kesimini
kapsayan bir kalkınma süreci hayata geçirilecektir. Bu kapsamda, özellikle
kadınlarımızın ve genç nesillerin kalkınma sürecine çok daha yoğun katılımı
için çaba sarf edilecektir. Geçmişte yaşanan krizlerle öz güveni zedelenen ve
geleceğini başka coğrafyalarda hayal etmeye başlayan kuşaklar artık geride
kalmıştır. Bir yandan dünyadaki beşerî varlığımızla daha güçlü bağlar kurarken
diğer yandan tersine beyin göçüyle ülkemizin beşerî sermayesini
zenginleştirmeyi sürdüreceğiz. Yeni Türkiye’nin yeni nesilleri, bölgesinde ve
küresel düzeyde aktif bir ülkenin sahipleri ve en değerli varlıkları
olacaklardır. 
İnsanımızın yanı sıra coğrafyamız da
kalkınma sürecinde temel bir parametre olarak tüm ekonomik ve sosyal
politikalarımıza zemin oluşturacaktır. Siyasi sınırlara saygı duyarak ekonomik,
sosyal ve kültürel anlamda sınırları geçişken kılan politikalarımız bölgesel ve
küresel barışa hizmet edecek, ülkemizin ve coğrafyamızın refahını artıracaktır.

Sayın Başkan, değerli milletvekilleri;
şunu ifade etmekte yarar görüyorum: “Sosyal devlet” kavramı esas anlamını ilk
kez AK PARTİ hükûmetleri döneminde kazanmıştır. Millete üstten bakan, hizmeti
lütfeden siyaset anlayışı bizim iktidarlarımızda miadını doldurmuştur. Hiçbir
ferdimiz kendisini yalnız, dışlanmış, çaresiz hissetmesin diye gece gündüz
çalıştık, çalışıyoruz. Özellikle, dar gelirli, özel ilgiye muhtaç ve ihtiyaç
sahibi insanımıza sosyal devletin şefkat elini uzattık. 
Sayın Başkan, değerli milletvekilleri;
bilindiği üzere, eğitim konusu hükûmetlerimiz döneminde ülkemizin en öncelikli
konusu olarak ele alınmıştır. Bütçeden eğitime ayrılan payı kesintisiz olarak
yükselttik. 2002 yılında yaklaşık 10 milyar Türk lirası ayrılıyorken 2014
yılında 6 kattan fazla bir artışla bu tutar 72,6 milyar Türk lirası olmuştur. Bu
süre içinde, temel hak ve özgürlüklere saygılı, insan haklarını esas alan, daha
demokratik ve özgürlükçü bir eğitim felsefesi inşa ettik, bunu daha da
derinleştirerek sürdüreceğiz. Serbest kıyafet uygulamasından öğretmenlerimiz
için başörtü yasağının kalkmasına, 28 Şubat döneminde mağdur edilen
öğretmenlerimizin mesleklerine geri dönmelerinden eğitim müfredatındaki
antidemokratik ifadelerin ayıklanmasına kadar çok önemli adımlar attık. Aynı
şekilde, farklı dil ve lehçelerde eğitimin önünü açan düzenlemelerden Siyer-i
Nebi ve Kur’an-ı Kerim derslerinin isteğe bağlı olarak müfredata dâhil
edilmesine kadar birçok reformu hayata geçirdik. Bu reformlar sayesinde,
Türkiye’de, eğitimin her kademesinde okullaşma oranlarında yüksek seviyelere
ulaştık. Bu süreçte gerçekleştirdiğimiz reformların bir diğer unsuru, eğitimde
fırsat eşitliğinin sağlanması ve hizmet sunumunun iyileştirilmesidir. 
Hükûmetlerimiz döneminde
gerçekleştirilen önemli yeniliklerden bir diğeri de özel dershanelerin özel
okula dönüştürülmesi projesidir. Bu sayede, çocuklarımızın sosyal hayattan
tecrit edilmelerine yol açan, veliler için ciddi maddi külfetler oluşturan ve
âdeta alternatif bir eğitim sistemi oluşturan dershanelerin yol açtığı
olumsuzluklara son verilmiş olacaktır. 
Önümüzdeki dönemde, daha önce temelleri
atılan politika ve uygulamalara ivme kazandırılacak, aynı kararlılık ve hızla
eğitim sistemimize ilişkin sorunların çözümleri için adım atılmaya devam
edilecektir. 
Büyük önem atfettiğimiz ve üzerinde
yoğun bir şekilde çalıştığımız diğer bir konu da YÖK reformudur. Demokratik,
özgürlükçü ve evrensel değerlere uygun bir üniversite tasavvuru ana
önceliklerimizden biridir. Bu kapsamda Hükûmetimiz, üniversiteler,
akademisyenler, ilgili sivil toplum kuruluşları, sendikalar ve siyasetçiler başta
olmak üzere ilgili bütün kesimlerin görüşlerinin alındığı bir taslak metni
Meclisin huzuruna getirecektir. 
Hükûmetimizin yanı sıra benim de
hassaten üzerinde durduğum iki önemli kavram var: Medeniyet ve kültür.
Medeniyetimizin yeniden ihyası, kültürel değerlerimizin yeniden restorasyonu
için var gücümüzle gayret gösterecek, bu alanda iddialı çalışmalar yürüteceğiz.
Kültür alanında yaptıklarımızın üstüne yenilerini ekleyecek, başlattığımız
çalışmaları kararlılıkla uygulayacağız. 2023 yılında, geleneğimizden güç alarak
yeni bir uygarlığın inşasına öncülük edeceğiz. Toplumda var olan bütün kültürel
dinamiklere eşit ve kucaklayıcı bir yaklaşım benimseyeceğiz. Devletimiz bütün
kültürel kimliklere demokratik bir perspektifle yaklaşacaktır. Yurt içi ve yurt
dışındaki kültür mirasımızı, toplumun kültür, tarih ve estetik bilincini
geliştirecek, kültür turizmine katkı sağlayacak ve afet riskini dikkate alacak
şekilde korumaya devam edeceğiz.
Sayın Başkan, değerli milletvekilleri;
AK PARTİ hükûmetlerinin en iddialı olduğu alanlardan biri de sağlıktır. AK
PARTİ hükûmetlerinin tümü sağlık hizmetlerini temel bir insan hakkı olarak
kabul etmiş, o alanda ciddi reformlar gerçekleştirmiş, milletimizin takdirine
mazhar olan uygulamalar başlatmıştır. 
Son on iki yılda “Sağlıkta Dönüşüm
Programı” adı altında sağlık alanında pek çok yapısal düzenlemeler
gerçekleştirdik. Parası olmayanların hastanelerde rehin alındığı dönemler artık
geride kaldı. Kamu hastanelerini tek çatı altında birleştirerek bütün
vatandaşlarımızın bu hastanelerden hizmet almasına imkân verdik. Üniversite ve
özel hastane kapılarını bütün vatandaşlarımıza açtık. Vatandaşlarımızın sağlık
sigortalarıyla tüm sağlık kuruluşlarından hizmet almasını sağladık. Halkımızın
tümünün sağlık hizmetlerinden aynı standartta faydalandığı, yoksulların
primlerinin devletimizce karşılandığı, 18 yaşın altındaki çocuklarımızın
tamamının sağlık güvencesi altında olduğu genel sağlık sigortası sistemini
hayata geçirdik.
Cumhuriyetimizin 100’üncü yılında
ülkemizi sadece kendi halkımız için değil, bölge ülkeleri için de cazip bir
sağlık üssü hâline getireceğiz. 
Yeni Türkiye’de, sağlıkta küresel marka
hâline gelen ülkemizin sağlık turizmi alanında dünyanın önde gelen ülkeleri
arasına girmesi için gerekli her türlü tedbiri alacağız, gerekli adımları
atacağız. 
Sağlık alanında yaptığımız reformları
toplumun güvencesi olarak gördüğümüz sosyal güvenlik alanıyla da
pekiştireceğiz. 
AK PARTİ olarak Kasım 2002’de
milletimize verilen söz yerine getirildi; tüm nüfusu ve tüm riskleri güvence
altına alan sürdürülebilir bir sosyal güvenlik sistemi oluşturma hedefine bu
çerçevede varılmış oldu. İşçi, memur ve BAĞ-KUR emeklilerimizi enflasyona
ezdirmedik. Yeni dönemde sosyal güvenlik sisteminin nüfusun tamamını kapsayacak
bir yapıya kavuşturulması temel hedefimiz olacaktır. 
Sayın Başkan değerli milletvekilleri;
gelir dağılımının iyileştirilmesi ve yoksullukla mücadele politikalarının
başarılı olabilmesi için insanı ekonomik kalkınmanın merkezine koyduk. Sosyal
yardımlarla yılda yaklaşık 3 milyon haneye ulaştık. İktidarımız döneminde
yaklaşık 100 milyar Türk liralık sosyal yardım harcaması yaptık. 2002 yılında
toplam sosyal yardım harcaması 1,3 milyar Türk lirası iken iktidarımız
döneminde bu rakamı yaklaşık 14 kat artırarak 2013 yılında 20 milyar Türk lirasına
yükselttik. 
İktidarımız döneminde uyguladığımız
sosyal politikalar sonucunda gelir dağılımının düzeltilmesi konusunda çok
önemli mesafeler katettik. Yaşlı, engelli ve yoksul vatandaşlarımıza yönelik
sunduğumuz hizmetlerin kalitesini artırmaya ve bu hizmetleri çeşitlendirip
yaygınlaştırmaya önümüzdeki dönemde de devam edeceğiz. 
Kadınların hakları, refahı, sosyal
hayatta karşılaştığı engellerin ortadan kaldırılması güçlü toplum hedefimizin
vazgeçilmez unsurudur. 
Kadına karşı şiddetle mücadelede “sıfır
tolerans” ilkesini gözettik. Aile içi şiddetin, töre ve namus cinayetlerinin
engellenmesine yönelik hukuki düzenlemeler yaptık. Yine, bu amaca yönelik
olarak Avrupa Konseyi Sözleşmesi’ni yani İstanbul Sözleşmesi’ni çekincesiz
olarak imzalayan ilk ülke olduk.
Dini inançları yüzünden ayrımcılığa
uğrayan, başörtüsü yüzünden eğitim özgürlüğü kısıtlanmış, zulme uğramış
kadınlarımızın eğitim ve çalışma haklarını kullanabilmelerini mümkün hâle
getirdik. Kadının bireysel ve toplumsal olarak daha da güçlenmesi için hayata
geçirdiğimiz politikaları ve başlattığımız çalışmaları kararlılıkla uygulamaya
devam edeceğiz. Önümüzdeki dönemde kadınların karar alma mekanizmalarındaki
etkinliğini artıracağız. 
Gençlerimiz bugünün enerjisi,
yarınlarımızın ise teminatıdır. Ülkemiz bu hazineye diğer ülkelere kıyasla daha
fazla sahiptir. Hükûmetlerimiz döneminde gençlerimizin hem aile içinde hem
yaşadıkları çevrede hem de okullarda ve sosyal mekânlarda iyi yetişmeleri,
bilinçli birey olmaları, kültür ve sporla hem ruhen hem de bedenen güçlenmeleri
için pek çok önemli adımlar attık. 
Seçilme yaşını 25’e düşürerek gençlerin
siyasete daha fazla katılımının önünü açtık. Önümüzdeki dönemde seçilme yaşını
18’e düşürme hedefimizi burada özellikle tekrar vurgulamakta yarar görüyorum. 
Gençlerimizi toplumun değerlerine
yabancılaşmadan, bilgi ve tecrübeyle donatarak meslek sahibi ve rekabet gücü
yüksek bireyler olarak yetişmeleri için eğitimden istihdama kadar her alanda
gerekli her türlü tedbiri alacağız.
Sayın Başkan, değerli milletvekilleri;
62’nci Hükûmetimizin üzerinde en çok duracağı alanlardan biri de şehircilik ve
çevre olacaktır. Bize göre şehir, medeniyetin aynasıdır. Bizim şehirlerimiz
sosyal ve iktisadi durumuna bakmadan her insanı kuşatan, kucaklayan mekânlar
olmuştur. Bizim şehirlerimiz medeniyetimizin özüyle şekillenirken içinde
yaşayan insanı da medeniyetimizin özüne, ruhuna uygun biçimde potasında eriten
şehirler olmuştur. Dolayısıyla bizim şehir tasavvurumuz, aynı zamanda medeniyet
tasavvurumuzdur. Şehir mirasımız, aynı zamanda medeniyet birikimimizdir.
Önümüzdeki dönemde başta kadim
şehirlerimiz olmak üzere tüm mekânlarımızda politikamız, dikey değil yatay bir
yapılaşma olacaktır. İnsanımızı şehrin odağı hâline getirmeyi, şehirlerimizi
huzurlu, mutlu ve öz güven içinde yaşayan insanlardan oluşan bir yaşam merkezi
hâline dönüştürmeyi hedefliyoruz. 
Şehirlerimizi güzelleştirmek ve
gecekondu bölgelerini ıslah etmek için kentsel dönüşüm projelerini hayata
geçirdik. Kentsel dönüşümle yapı stokumuzun yenilenmesini sağlarken her türlü
afete karşı dayanıklı yaşam alanları geliştirdik. Başbakanlık Toplu Konut
İdaremiz (TOKİ) eliyle 2003-2014 döneminde 90.653 konutluk gecekondu dönüşüm ve
kentsel yenileme uygulaması başlattık. Bu konutlardan 55.197’si tamamlanarak
hak sahiplerine teslim edildi. Buna ilaveten aynı dönemde TOKİ eliyle 625 bin
konutun yapımına başladık, 480 binini tamamladık. Kentsel dönüşüm kapsamında
6,5 milyon birim konutun 2023 yılına kadar dönüştürülmesi hedefi doğrultusunda
çalışmalarımıza devam edeceğiz. 
Biz, sadece bugünün Türkiye’sine karşı
sorumlu değiliz, bugünden yarını inşa etmenin, yarını imar etmenin
sorumluluğunu omuzlarımızda taşıyoruz. 2023 yılında hedefimiz şehirlerimizi
insan dostu, çevre dostu, estetik, katılımcı ve müreffeh marka şehirler hâline
dönüştürmektir. Bu doğrultuda imar mevzuatını günün ihtiyaçlarına uygun olarak
revize edeceğiz. Kentsel tasarım ilkelerini ve uygulamalarını engelli, yaşlı,
hareket kısıtlılığı olanlar gibi özel ilgi bekleyen kesimlerin hizmetlere
erişimini kolaylaştırmak üzere geliştireceğiz. Şehirlerde kamu arazilerinin
imarlı yapılaşma, ekonomik kalkınma, ortak sosyokültürel fayda temelinde daha
aktif kullanımını sağlayacağız. Kaliteli ve ekonomik konut arzını temin etmek
üzere yeterli altyapısı hazır arsa geliştirilmesine önem verecek, kendi
konutunu yapanlara kapsamlı teknik destek sunacağız. Özellikle SUKAP projesiyle
şebekeli içme ve kullanma suyundan yararlanan belediye nüfusu oranını yüzde
100’e çıkaracağız. İçme ve kullanma suyunun yeterli miktarda ve uygun
standartlarda temin edilmesini sağlayacağız. Katı atık yönetiminde de bir
taraftan hizmetin kalitesini artırırken diğer yandan da daha geniş kitlelere bu
hizmetleri ulaştırdık. 2002 yılında düzenli katı atık depolama tesisleriyle 23
milyon kişiye hizmet verirken bugün 46,5 milyon vatandaşımıza hizmet sunuyoruz.
Hedefimiz 2023 yılına kadar kentli nüfusun tamamına bu hizmetleri
ulaştırmaktır. 
Sayın Başkan, değerli milletvekilleri;
2002 yılı sonundan itibaren görev yapan tüm AK PARTİ hükûmetleri olarak çevre
politikalarında ve uygulamalarında ülkemizde yeni bir dönemi başlattık. Çevreyi
koruma, her türlü kirliliği giderme, ağaçlandırma, yenilenebilir enerji ve
enerji verimliliği, tarım topraklarının korunması, içme suyuna erişim
alanlarında önemli adımlar attık. Modern çevre teknolojileri ile arıtma
tesislerini yaygın olarak ilk defa AK PARTİ hükûmetleri döneminde ülkemize
kazandırdık. Çevreye duyarlı faaliyetlerin insan sağlığının yanı sıra, yeşil
teknolojiler, yeşil işler gibi yeni fırsatları hazırladığı gerçeğinden
hareketle yeşil büyümeye geçiş sürecini başlattık.
Büyükşehirlerde akıllı sistemlerle
desteklenen bütünleşik toplu taşıma sistemlerini hayata geçireceğiz. Elektrikli
demir yolu hatlarını yaygınlaştırarak sera gazı emisyonlarını azaltacağız. Küçük hidroelektrik santrallere,
HES’lere ilişkin olarak çevre duyarlılığını en üst düzeyde hayata geçirecek, bu
amaçla gerekli düzenlemeleri hızlı bir şekilde yaparak etkili bir şekilde
uygulayacağız. Havza bazında
entegre atık su ve su yönetimi sistemi oluşturma çalışmalarına hız vereceğiz. 
Elbette son on iki yılda ormanlarımızla
ilgili yapılan çalışmaları da burada gururla anmak istiyorum.
Türkiye, AK
PARTİ iktidarı döneminde orman varlığını artıran nadir ülkelerden birisi
olmuştur. Ormancılıkta 2023 hedefimiz orman alanlarını ülke yüz ölçümünün yüzde
30’una denk gelen 23,3 milyon hektara yükseltmektir.
Sayın Başkan,
değerli milletvekilleri; afet ve acil durum yönetimi alanındaki yetki
kargaşasını son­landırarak esnek, anında ve etkin müdahale edebilir bir yapı
oluşturduk; Türkiye Afet Müdahale Sistemini kurduk. Türkiye Afet Müdahale Planı’yla
“sıfırıncı dakikaya hazırlıklı” olabilmek için tüm kamu, sivil, özel sektör
kurum ve kuruluşların rol ve sorumluluklarını belirledik. Kurduğumuz entegre
sistemi inşallah bu yıl içerisinde hizmete alıyoruz. 
Geçmişte görülmemiş etkinlikte bir afet
yönetimi sergileyerek Elazığ, Van ve Kütahya depremlerine, Soma maden kazasına
ve ülkemizde yaşanan birçok sel, heyelan gibi afetlere hızlı bir şekilde
müdahale ettik. 
2023 hedefimiz; AFAD koordinasyonunda
başlattığımız afet yönetiminde dönüşüm ve restorasyonu tamamlayarak afetlere
dirençli bir ülke ve toplum oluşturmaktır. 
Sayın Başkan, değerli milletvekilleri;
önümüzdeki dönemde bölgesel kalkınmada sosyal adaleti ve insanı merkeze koyan
dengeli kalkınma ve rekabet edebilirliği güçlendirme yaklaşımımız sürecektir.
GAP, DAP, KOP ve DOKAP için bölgelerimizde ve merkezde gerçekleştirilen geniş
katılımlı ve detaylı çalışmalar neticesinde hazırlanan 2014-2018 dönemine
ilişkin eylem planlarını bu yıl içinde kısa bir sürede ilan edeceğiz. 
Kalkınma ajanslarının kaynaklarını ve
imkânlarını artıracağız. Ajansların, halkımızın sosyal ve ekonomik kalkınma
girişimle­rinin her yönden karşılık bulduğu öncü ve destekleyici kuru­luşlar
olma işlevini pekiştireceğiz. 
Bölgesel ve
sektörel sistemi güçlendireceğiz. Bütün böl­gelerimizde özel sektörün gelişmesi
için, kredi garanti sistemi, girişim sermayesi gibi yeni mali araçları ve
sistemleri bölgesel farklara ve önceliklere göre faaliyet göste­rebilecek
yetkinliğe ve esnekliğe sahip bir şekilde yerel düzey­de yaygınlaştıracağız. 
Kalkınma
ajansları koordinasyonunda hazırlanan 2014-2023 dönemini kapsayan 26 bölge
planını ilan edecek ve kısa zamanda uygulama­ya başlayacağız. 
Hükûmetimiz
diğer ülkelerle sınırları, ülkeler arası iş birliğinin yaygınlaşacağı,
entegrasyonun güçleneceği alanlar olarak görmektedir. 
Özellikle kara
ve deniz sınır bölgelerinde komşu ülkelerle iş birliği içinde ortak bölgesel
kalkınma programları uygulayacağız. Kırsal kalkınma için yeni stratejiler
çerçevesinde bugüne kadar verdiğimiz 2 milyar Türk lirası desteği daha da
artıracağız.
Sayın
Başkan, değerli milletvekilleri; Hükûmet Programı’mızın en önemli
başlıklarından biri de, hiç kuşkusuz, güçlü ekonomidir. 2002’de derin bir kriz
içindeyken devraldığımız ekonomimiz kısa zamanda istikrar ve güvene
kavuşturulmuş; ayakları yere basan, krizlere karşı dayanıklı bir ekonomi hâline
getirilmiştir. Bu başarı esasen topyekûn milletimizin başarısıdır; bu başarıda
aslında bütün iş adamlarımızın, bütün girişimcilerimizin, bütün sanayicilerimizin,
bütün yatırımcılarımızın, bütün üreticilerimizin, KOBİ’lerimizin, esnafımızın
payı vardır.
Son
on iki yıllık dönemde sağlanan siyasi istikrar, önemli yapısal reformların
gerçekleştirilebilmesine zemin hazırlamıştır. Oluşturduğumuz güven ortamı ve
inşa ettiğimiz istikrar sonucunda, kalkınmamızın önünde engel teşkil eden
enflasyon ve kamu açıkları gibi temel makroekonomik istikrarsızlık unsurları
geçtiğimiz dönemde büyük oranda sorun olmaktan çıkmıştır. Böylece, yüksek
büyüme oranlarını yakaladığımız ve dünyada yükselen bir ekonomi olarak ön plana
çıktığımız bir süreç yaşanmaktadır. Bir yandan ekonominin kırılganlığı
azaltılmış, diğer yandan da piyasaların rekabetçi bir ortamda serbestçe
işleyişi sağlanmıştır. 
Ekonomide
yakaladığımız istikrarlı büyüme ve güven ortamının devamı için ekonomide fırsat
eşitliği ve adaleti sağlayarak hiç kimseye imtiyaz ve ayrıcalık tanımadık.
Rekabeti iyi işleterek kurallı bir piyasa ekonomisi anlayışını hâkim kıldık.
Ekonomi
politikalarımızı, güven, istikrar, uyum, şeffaflık, tutarlılık ve
öngörülebilirlik ilkeleri üzerine inşa ettik. Tüm uygulamaların birbirleriyle
tutarlı olmasına özen gösterdik. Temel politikalarda süreklilik sağlayarak,
halkımız ve ekonomik karar alıcılar için öngörülebilir bir ortam oluşturduk.
Devlet
yönetiminde hesap verebilir bir anlayışı hâkim kıldık. Yolsuzluklarla
mücadelede güçlü bir irade gösterdik, göstermeye devam edeceğiz. 
ALİ
HAYDAR ÖNER (Isparta) – Allah Allah!
BAŞBAKAN
AHMET DAVUTOĞLU (Devamla) – Hiçbir yolsuzluğun üzerinin örtülmemesi, her türlü
iddianın hassasiyetle incelenmesi, bu konulardaki yargı süreçlerinin sağlıklı
olarak çalışabilmesi için yoğun bir gayret ortaya koyduk, koymaya devam
edeceğiz.
ALİ
HAYDAR ÖNER (Isparta) – Hayal, hayal!
BAŞBAKAN
AHMET DAVUTOĞLU (Devamla) – Bu ilkeleri temel alan ekonomi politikalarımız
sayesinde tüm dünyada örnek olarak gösterilen bir ülke konumuna gelmiş
bulunmaktayız. Güçlü ekonomik yapımız küresel ekonomik krizden hızlı bir
şekilde çıkmamızda etkili olmuştur. Amerika Birleşik Devletleri ekonomisindeki
toparlanmayla birlikte ortaya çıkan politika değişikliğinin etkilerini
hafifletme yönünde doğru tedbirleri hızlı ve kararlı bir şekilde almaya devam
ediyoruz. 62’nci Hükûmet döneminde de bu ilkeleri esas almaya devam edeceğiz ve
istikrar politikasını kararlı bir şekilde sürdüreceğiz. (AK PARTİ sıralarından
alkışlar)
Uzun vadeli bakış açısıyla
sorunlarımıza çözüm üreterek büyüme potansiyelimizi artıracak bir çizgi
belirleyeceğiz. Bu dönemde Türkiye, yaptığımız düzenlemelerin de katkısıyla hem
yerli hem de yabancı yatırımcı için cazip bir ortam hâline gelmiş, uluslararası
sermaye girişinde büyük artışlar sağlanmıştır. Bu çerçevede, dışa açık ve
dünyayla entegre ekonomik yapımız yatırım ortamının iyileştirilmesine yönelik
çalışmaların ivmelenmesiyle daha da güçlenecektir. 
Sürdürülebilir bir ekonomik kalkınmanın
ileri bir demokrasi ve evrensel normlara dayalı olarak işleyen adil bir hukuk
düzeniyle mümkün olacağının farkındayız. Bu kapsamda, mevzuatın öngörülebilir
ve sarih olması, geriye yürümemesi, mevzuatta gri alanların temiz­lenmesi,
kazanılmış hakların korunmasına özen gösterilmesi, yargı sisteminin hızlı ve
tutarlı bir şekilde çalışması ekonomi­nin ihtiyaç hissettiği yatırımlar için
gerekli bir güven ortamını oluşturacaktır. 
Ekonomi politikalarımızın temel hedefi
insanımızın mutlu­luğunu ve refahını artırmaktır. Günümüzün rekabetçi dün­yasında
insana, insanın niteliklerine, sağlıklı bir sosyal ortama yapılan yatırımların
aynı zamanda ekonomik potansiyelimize yapılan bir yatırım olduğunu bilerek
ekonomik politikalarımızı güçlü sosyal politikalarla bütünleştirdik ve bir
sosyal restorasyon dönemi başlattık. 
Eğitim, sağlık ve sosyal koruma
harcamalarının tamamını içeren sosyal harcamaların gayrisafi yurt içi hasılaya
oranı 2002 yılındaki yüzde 13,5 seviyesinden 2013 yılında yüzde 18,2 seviyesine
yükselmiştir. Sosyal harcamaların genel devlet harcamaları içerisindeki payı da
aynı dönemde yüzde 32’den yüzde 45’e yükselmiştir. 
Bu çerçevede, 2023 yılında gayrisafi
yurt içi hasılanın 2 trilyon dolara, kişi başına gelirin 25 bin dolara
yükseltilmesi, ihracatın 500 milyar dolara çıkarılması, işsizlik oranının yüzde
5’e düşürülmesi, enflasyon ve faiz oranlarının kalıcı bir biçimde düşük ve tek
haneli rakamlara indirilmesi hedeflenmektedir. 
Önümüzdeki dönemde, imalat sanayinin
gayrisafi yurt içi hasıla içindeki payının artırılması bu yapısal dönüşüm
açısından önem arz etmektedir. Hükûmetimiz, özel sektör öncülüğünde AR-GE’ye
daha fazla ağırlık vererek ihracata dayalı ve rekabetçi bir üretim yapısıyla
bunu gerçekleştirme kararlılığındadır.
Bu yapısal dönüşümün kalıcı bir şekilde
hayata geçirilebilmesi için:
Yurt içi tasarrufları artıracağız.
 Fiyat istikrarını, finansal yapı ve
maliye politikasında elde edilen kazanımları güçlendireceğiz.
Bilim, teknoloji ve yenilik kapasitesini
geliştireceğiz.
İmalat sanayisinde yerli girdi
kullanımına dayalı ve yüksek katma değerli bir üretim yapısına geçeceğiz.
İş gücü verimliliğini artıracağız.
Girişimciliği geliştireceğiz ve
KOBİ'leri destekleyeceğiz.
Fikrî mülkiyet haklarını geliştireceğiz.
Bilgi ve iletişim teknolojilerini etkin
bir şekilde kullanacağız.
Lojistik ve ulaştırma altyapısını
iyileştireceğiz.
Öncelikli dönüşüm programlarına ait
eylem planlarını bu yıl içinde kamuoyuna duyuracağız. 
2023 hedeflerine ulaşmak ve kalkınma planlarında
yer alan politikaların daha etkin uygulanması amacıyla ilk defa Onuncu Kalkınma
Planı’nda 25 öncelikli dönüşüm programı belirledik. 
Yerinde ve makul düzeyde aldığımız
tedbirlerin etkisiyle, küresel krizin Türkiye ekonomisi üzerindeki etkileri kısa
sürede ortadan kaldırılmış ve 2010-2013 döneminde ekonomimiz hızla toparlanmış
ve millî gelirimiz ortalama yüzde 6 oranında artmıştır. Böylece OECD ülkeleri
içerisinde en yüksek büyüme hızına ulaşılmış, kişi başına gelir 10. 782 dolara
yükselmiş, satın alma gücü paritesine göre ise millî gelir sıralamasında
yaklaşık 1,2 trilyon dolarlık gayrisafi yurt içi hasılayla ülkemiz 16’ncı
sırada yer almıştır. Özellikle 2010-2011 döneminde artan cari açığı düşürmek
amacıyla aldığımız tedbirler sayesinde cari açık azalma eğilimine girmiştir. Bu
eğilimin 62’nci Hükûmet döneminde de devam etmesi yönünde gerekli yapısal
tedbirler alınmaya devam edilecektir.
2014 yılında da ekonomimiz istikrarlı
şekilde büyüme hızını devam ettirmektedir. İlk çeyrek itibarıyla yüzde 4,3'lük
bir büyüme oranı yakalanmıştır. Yurt içi ve yurt dışı talebin 2014 yılında
büyümeye pozitif yönde katkı vermesi beklenmektedir. Bu yıl oluşacak söz konusu
dengeli yapının bundan sonraki süreçte de aynı şekilde sürdürülmesi ekonomi
politikamızın esası olacaktır. Bu çerçevede uygulamaya koyduğumuz makroihtiyati
tedbirlerle iç tüketimin kontrollü bir şekilde artması sağlanmış ve iç tasarruf
oranının artırılmasına katkı verilmiştir. Makroihtiyati düzenlemelerle daha
önce yalnızca kredi hacmindeki artış oranının sınırlandırılması hedef alınırken
son yapılan düzenlemelerde yurt içi üretimin ve ihracatın desteklenmesi ve
ithalatın yoğun olduğu sektörlerdeki tüketimin kısılması da amaçlanmıştır. Bu
çerçevede üretimin ve ihracatın artırılması için uygun finansman sağlamaya
yönelik çabalarımız devam edecektir. 
Satın alma gücü paritesine göre; 2002
yılında Türkiye’de kişi başına düşen gelir AB ortalamasının yüzde 36’sı iken
2013 yılında AB ortalamasının yüzde 55’ine yükselmiştir. Bir başka ifadeyle, bu
on bir yıllık dönemde Türkiye ile AB arasındaki refah farkı azalmıştır.
İktidarımız döneminde mali disiplinin,
güçlü büyüme performansının ve enflasyondaki düşüşün eş zamanlı olarak
gerçekleştirilebileceği ortaya konulmuştur. Böylece, geçmişte ülkemizde hâkim
olan büyüme için enflasyonun gerekli olduğu kanaati kırılmıştır. Artık
işletmelerimiz belirsizliklerin azaldığı bir ortamda geleceği çok daha sağlıklı
bir şekilde öngörebiliyor ve planlayabiliyor. Diğer yandan, yıllarca enflasyon
ortamında gelir kaybına uğrayan sabit ve dar gelirli vatandaşlarımız daha
gerçekçi gelir artışlarına kavuşmuşlardır.
Küresel krizi, IMF gibi uluslararası
kuruluşlardan kaynak kullanmadan kendi politikalarımız ve imkânlarımızla
başarıyla yönettik. Borç-faiz sarmalına girmedik, finansal piyasalarda
çalkalanma yaşamadık. IMF’ye olan borcumuzun tamamını ödediğimiz gibi artık
IMF’ye borç veren, katkı yapan bir ülke konumuna geldik. (AK PARTİ sıralarından
alkışlar)
MEHMET AKİF HAMZAÇEBİ (İstanbul) –
Kendi aldığınız borcu ödediniz Sayın Başbakan.
BAŞBAKAN AHMET DAVUTOĞLU (Devamla) - Bu
süreçte IMF İcra Kuruluna Türkiye ilk defa üye atamaya hak kazandı. Böylece,
artık ülkemiz IMF’de karar alma sürecine dâhil oldu. Edilgen değil etken bir
konum kazandı.
Sağlanan bu olumlu gelişmelerle
geleceğe yönelik güven ve risk primine ilişkin birçok göstergedeki ciddi
iyileşmeyle de teyit edilmiş ülkemizin risk primi göstergelerinde iyileşme
sağlanmıştır. Önümüzdeki dönemde de temel amacımız; istikrarlı ve
sürdürülebilir büyümeyi sağlamak, istihdamı artırmak, cari açığı kontrol
altında tutmak, mali dengeleri sağlamlaştırmak, fiyat istikrarını sağlamak ve
finansal istikrarı korumaktır.
On iki yıllık kazanımlarımızdan
hareketle, 2023 yılında dünyanın en büyük 10 ekonomisi arasına girmeyi
hedefliyoruz. AK PARTİ Hükûmeti olarak özel sektörümüzü teşvik edecek ve
müteşebbislerimizin önünü açacak politikaları uygulamaya devam edeceğiz.
Hedefimiz, bilgi toplumuna dönüşmüş,
her alanda AB standartlarını yakalamış ve küresel ölçekte rekabet gücü yüksek,
güçlü bir Türkiye’dir.
2023 hedeflerine ulaşma doğrultusunda
mali disiplin, enflasyonla mücadele ve istihdam esaslı yüksek ve sürdürülebilir
büyüme konusundaki kararlılığımızı sürdüreceğiz. Sermaye hareketlerinin ve
ticaretin serbest olmasını savunmaya devam edeceğiz. Yoksulluk ve fakirlikle
mücadelede uyguladığımız, güçlü sosyal politikalarla başlattığımız sosyal
restorasyon sürecine devam edeceğiz. Hükûmet olarak, makroparasal dengeleri göz
önünde bulundururken, vatandaşlarımızın ihtiyaçlarını da dikkate alan
uygulamaları sürdüreceğiz.
2003 yılından bu yana tavizsiz bir
şekilde uyguladığımız mali disiplinin bir sonucu olarak kamu açıkları önemli
oranda azalmıştır. Bu kapsamda, 2002 yılında gayrisafi yurt içi hasılaya oran
olarak yüzde 10 seviyesinde olan kamu açığı 2010 yılında yüzde 2,4 seviyesine
gerilemiştir. 2011, 2012 ve 2013 yıllarında ise yüzde 1’in altında gerçekleşmiş
olan kamu açığının 2014 yılında da istikrarını koruyacağı öngörülmektedir.
Gayrisafi yurt içi hasılaya oran olarak
2002 yılı sonu itibarıyla yüzde 74 düzeyinde olan AB tanımlı genel yönetim
nominal borç stoku 2013 yılı sonu itibarıyla yüzde 36,3 seviyesine düşmüştür.
Bu çerçevede, küresel finansal krizin etkisiyle birçok AB ülkesi kamu maliyesi
alanında ciddi darboğazlara girerken, Türkiye için kamu borcu bir risk alanı
olmaktan çıkmıştır. Bununla birlikte önümüzdeki dönemde de borç stoku oranının
düşürülmesine ilişkin politikalarımız kararlılıkla sürdürülecektir.
2002 yılında gayrisafi yurt içi
hasılanın yüzde 15,5’i düzeyinde olan kamu kesimi faiz ödemeleri 2013 yılı sonu
itibarıyla yüzde 3,3 seviyesine gerilemiştir. Aynı şekilde risk algısının
azalması sonucunda 2002 yılında yüzde 63,8 düzeyinde olan iç borçlanma bileşik
faiz oranları 2013 yılı sonu itibarıyla yüzde 7,7 seviyesine düşmüştür. Faiz
ödemelerindeki azalma aynı zamanda özel sektörün yatırım yapma imkânını da
artırmıştır.
2014 yılı içerisinde gerçekleştirilen
yerel ve Cumhurbaşkanlığı seçimlerine rağmen kamu maliyesine yük getirecek
herhangi bir popülist politika devreye sokulmamıştır. 2015 yılında
gerçekleştirilecek genel seçimlerde de bu anlayışımız sürdürülecektir.
Gelir
politikamız, kamu gelirlerimizin adil bir şekilde sürdürülebilir kaynaklardan
temin edilmesi hedefine yöneliktir. Haksız rekabetin önlenmesi, kaynak
dağılımında etkinliğin sağlanması, ekonomide rekabet gücünün ve kamu
gelirlerinin artırılması amacıyla kayıt dışılıkla mücadeleye kararlılıkla devam
edilecektir. Vatandaşımızdan alınan her bir kuruşun hesabının verilmesi temel
önceliğimiz olacaktır. 
Kamu
yatırımlarımız makroekonomide sağladığımız önemli başarıların da katkısıyla her
alanda büyük bir artış göstermiştir. 
2002 yılında
gerçekleştirilen kamu yatırım harcaması 11,5 milyar dolar, özel sektör yatırım
harcaması 28,4 milyar dolar ve toplam yatırım harcaması 39,9 milyar dolar
seviyesinde iken 2013 yılında gerçekleştirilen sadece kamu yatırım harcaması
tutarı 39,2 milyar dolara ulaşmış, özel sektör yatırımı 126,2 milyar dolara,
toplam yatırım tutarı ise 165,4 milyar dolar seviyelerine yükselmiştir.
2002-2013
döneminde 451,4 milyar doları kamu yatırımı, 1,8 trilyon doları özel yatırım
olmak üzere toplam olarak 2,2 trilyon dolarlık sabit sermaye yatırım harcaması
gerçekleştirdik. Bu çerçevede, 2002 yılında ortalama 9 yılda bitirilen kamu
yatırımlarını 2014 yılında 4,4 yılda bitirir hâle geldik.
2014-2018
dönemini kapsayan Onuncu Kalkınma Planı döneminde de 250 milyar dolar kamu
yatırım harcaması yapmayı planlıyoruz. Buna ilaveten kamu-özel iş birliği
kapsamındaki projeler için de yaklaşık 100 milyar dolar harcanmasını, böylece
kamu yatırımları için harcanacak tutarın 350 milyar doları aşmasını
öngörüyoruz. 
Para politikası
alanında temel amacımız fiyat istikrarını sağlamak ve sürdürmektir. Merkez
Bankası, fiyat istikrarını sağlamak için uygulayacağı para politikasını ve
kullanacağı para politikası araçlarını bağımsız bir şekilde belirlemeye devam
edecektir; siyasi iradeyle birlikte ekonomide istikrarı temin etmeye yönelik
politikaları sürdürecektir.
Finans sektörü
2002 yılından itibaren her bakımdan güçlenmiştir. Gözetim ve denetim altyapısını
güçlendiren, finans sektöründe çeşitliliği ve derinliği artıran bir dizi
düzenlemeyi hayata geçirdik. Nitekim Türk bankacılık sektörünün sermaye
yeterlilik oranı 2014 yılı Haziran ayı itibarıyla yüzde 16,3 seviyesindedir. Bu
oranla Türkiye, hem gelişmiş hem gelişmekte olan ülkeler arasında en yüksek
seviyede olan ülkelerden biridir.
Sermaye girişi,
ekonomik ve siyasi alanda oluşturulan güven ve istikrar ortamı sonucunda
ekonominin dış kaynak ihtiyacından daha fazla olmuştur. Bu sayede Merkez Bankası
brüt döviz rezervi, 2002 Kasım ayında 27 milyar dolar olan seviyesinden Ağustos
2014 itibarıyla 136 milyar dolara yükselmiştir.
İhracat, AK PARTİ hükûmetlerinin bir
başka başarı hikâyesidir. 2002 yılı sonunda 36 milyar dolar olan ihracat hacmi,
küresel krizin ve son bölgesel gelişmelerin ve krizlerin olumsuz etkilerine
rağmen, 2013 yılında 152 milyar dolara ulaşmıştır. Yeni Türkiye’de ihracatın
yapısını da dönüştüreceğiz. Bu dönüşüm çerçevesinde bilgiye dayalı, yüksek
teknolojili, yüksek katma değerli malların üretimi ve bu yolla ihracatımızda
yüksek teknolojili ürünlerin yüzde 4’lerde olan payının yüzde 15’lere
çıkarılmasını sağlayacak yatırımlar desteklenecektir. 
İhracatımızda AR-GE, inovasyon, tasarım
ve markaya dayalı ürünlerin payının artırılmasına yönelik çalışma ve destekler
sürecektir.
Yeni yatırımlar ve imalat sanayimizde
yaşanacak dönüşümlerle 2023 yılında 500 milyar dolar mal, 150 milyar dolar da
hizmet ihracatı hedefimize ulaşacağız. Mal ihracatımızda ana hedefimiz, 2023
yılında dünya ihracatından yüzde 1,5 pay almaktır. 
Türkiye’ye gelen toplam uluslararası
doğrudan yatırım tutarı 1975-2002 yılları arasındaki dönemde sadece 15 milyar
dolar seviyesindeyken, 2003’ten bugüne 9 kat artarak 143,3 milyar dolara
ulaşmıştır. 
2011 yılında yüzde 9,7’ye kadar
yükselen cari açığın gayrisafi yurt içi hasılaya oranı 2013 yılında yüzde 7,9’a
gerilemiştir. 2014 yılında cari açığın yaklaşık yüzde 6 düzeyinde kalacağını
öngörmekteyiz. 
Hizmet ticareti başka bir atılım
alanımızdır. Dış ticaret dengemizi sadece mal ticaretiyle değil, giderek
büyüyen hizmet ticaretiyle de iyileştireceğiz.
2002 yılından bugüne 10 kattan fazla
artırarak 2013 yılında 31,7 milyar dolara çıkarttığımız yurt dışı müteahhitlik
hizmetleri tutarını, 2018 yılında 50 milyar dolara çıkaracak, az gelişmiş ve
gelişmekte olan ülke pazarlarında lider ülke konumuna geleceğiz.
Turizm de son yıllarda hızla büyümüş,
2002 yılında Türkiye’ye gelen yabancı ziyaretçi sayısı 13,3 milyon kişi, turizm
gelirleri ise 12,4 milyar dolarken, 2013 yılında turist sayısı 34,9 milyon kişi
ve turizm gelirleri ise 32,3 milyar dolara yükselmiştir. 2023 perspektifinde 50
milyon turist ve 50 milyar doları aşan bir turizm geliri öngörüyoruz.
2023 yılında, yenilikçi yaklaşım ve
uygulamalarla ülkemizi gümrük hizmetlerinin ve ticaretin en kolay ve en güvenli
yapıldığı, dünyanın 10 büyük ticaret merkezinden biri hâline getirmeyi
hedefliyoruz.
Bu vizyon doğrultusunda ticareti
kolaylaştırıcı ve güven ortamını tesis etmeye yönelik uygulamaları hayata
geçireceğiz.
Gümrük işlemlerinde “Tek Pencere
Sistemi” ile dış ticaret işlemlerinin tek bir noktadan tamamlanmasını
sağlayacağız. “Tek Durakta Kontrol” ve “Komşularımızla Ortak Gümrük Kapısı”
projeleri sayesinde sınır geçişlerini hızlandırmak suretiyle rekabetçiliği
artıracağız.
Tüketicinin Korunması Hakkında Kanun’u
günümüzün ihtiyaçlarına göre yenileyerek tüketicilerin hak arama yollarını
genişlettik ve kolaylaştırdık. 
AK PARTİ hükûmetleri döneminde esnaf ve
sanatkârlarımız için vergi kolaylıklarından finansmana erişim kolaylıklarına kadar
birçok tedbiri hayata geçirdik. Esnaf ve sanatkârlarımızın yararlandığı
kredilerin faiz oranlarını düşürdük. 2002 yılında esnaf ve sanatkârlarca ödenen
kredi faiz oranı yüzde 47 iken, hükûmetlerimiz döneminde bu oranı bir yıldan
kısa vadeli kredilerde yüzde 4’e indirdik. 2002 yılından bu yana esnafımıza
verilen kredi miktarını yaklaşık 76 kat artırarak 11,6 milyar Türk lirasına
yükselttik. 2002-2013 döneminde yaklaşık 870 bin esnaf ve sanatkârımız bu
kredilerden yararlandı. 
İstihdam, AK PARTİ hükûmetleri için
diğer bir öncelikli alandır. Hükûmet olarak yürüttüğümüz “istihdam dostu
büyüme” anlayışımızla daha çok vatandaşımıza iş kapıları açtık. İş gücüne
katılım oranı 2013 yılı itibarıyla yüzde 50,8’e yükseldi. Bu oran kadınlarda
önemli oranda artarak yüzde 30,8 olarak gerçekleşti. Bu gelişmelerin sonucunda,
2002 yılında 19,2 milyon olan toplam istihdamı 25,5 milyona yükselttik küresel
krize rağmen. Böylece, Hükûmetlerimiz döneminde 6,3 milyon vatandaşımıza yeni
iş kapısı açmış olduk.
Türkiye OECD ülkeleri arasında 2009
yılına göre 2012 yılında işsizlik oranını en hızlı azaltan ülke olmuştur. Hâlen
ülkemizde işsizlik AB-28 ortalaması olan yüzde 10,8’den daha düşük düzeydedir.
Ülkemiz, 2008 yılından bu tarafa işsizlik oranını düşüren 4 OECD üyesi ülkeden birisi
durumundadır. Söz konusu olumlu tablo tarım dışı ve genç işsizliği oranlarına
da yansımıştır. 2013 yılında işsizlik oranı ise yüzde 9,7 ile tek hanelerde
devam etmektedir.
Diğer yandan, krize rağmen toplam
istihdam hiçbir zaman azalmamıştır. Krizin en yoğun yaşandığı 2009 yılında bile
toplam istihdamımızı 83 bin kişi arttırdık. Amacımız, işsizliği kalıcı bir
şekilde azaltarak 2023 yılında yüz­de 5 seviyesine indirmektir. 
Hükûmetimiz,
çalışanlarımızın yaşam standartlarının yüksel­mesi ve toplumsal refahtan daha
fazla pay almaları için bugüne kadar olduğu gibi bundan sonra da azimli bir
şekilde çalışmaya devam edecektir. Aralık 2002 döneminde brüt 251 Türk lirası
olan asgari ücret, bugün itibarıyla brüt 1.134 Türk lirasına yükselmiş, bu
dönem içerisindeki nominal artış oranı yüzde 352, reel artış oranı ise yüzde 76
olmuştur. Aynı dönemde net asgari ücretin nominal artış oranı yüzde 384 iken
işveren maliyetlerindeki nominal artış oranı yüzde 300’de kalmıştır. 2014
yılından itibaren asgari ücrette “16 yaş altı ve üstü” ayrımı ortadan
kaldırılmıştır.
Engelli
vatandaşlarımızın çalışma hayatında daha fazla yer al­ması için yaptığımız
çalışmalar sonucunda 2002-2014 döne­minde kamu kurumlarında istihdam edilen
engelli memur sayısını 6.103’ten 34.088’e, kamu ve özel sektörde istihdam
edilen engelli işçi sayısını da 45.621’den 89.980’e yükselttik. Hükûmetimiz
döneminde kamu ve özel sektördeki engelli kontenjanlarının doldurulmasına
yönelik tedbirleri almaya de­vam edeceğiz. Bu çabalar sonucunda ka­yıt dışı
istihdam oranını 2002 yılındaki yüzde 52 seviyesinden 2014 yılı Mayıs ayı
itibarıyla yüzde 35,7 seviyesine indirdik.
Ekonomideki
dinamizmin ana kaynaklarından biri de hiç şüphesiz KOBİ’lerdir. KO­Bİ’lerimize
önem vermeye devam edecek; kredi ve finansman şartlarının iyileştirilmesini;
vergi, istihdam ve diğer yükümlülükle­rin azaltılmasını; eğitim ve danışmanlık
hizmetlerinin geliştirilme­sini; yenilikçilik ve girişimciliğinin
geliştirilmesini; altyapı, kümelen­me ve ortaklık faaliyetlerini
destekleyeceğiz. 
Sayın
Başkan, değerli milletvekilleri; savunma ve havacılık sanayisinde bugüne
kadar önemli aşa­malar kaydettik. Sektörün AR-GE harcamalarını 1 milyar do­lara,
ihracatını 1,6 milyar dolara, cirosunu 5 milyar dolara ulaştırdık. Türk Silahlı
Kuvvetlerinin silah ve teçhizat ihtiyaçlarının yurt içinden karşılanma oranını
yüzde 54’ün üzerine çıkardık. Türkiye’nin kendi tasarımı olan ilk tankı
Altay’ı, insansız hava araçları ANKA, Bayraktar ve Karayel’i, ilk savaş gemisi
MİLGEM’i, ilk piyade tüfeği MPT’yi ve ilk eğitim si­mülatörlerini ürettik.
Askerlerimizin mayın tehdidine karşı korunmasını sağla­yan Kirpi Projesi
yanında çeşitli zırhlı araç üretimlerimiz gerçekleştirilmiştir. Ülkemizde, özel
sektörümüzün ürettiği mini insansız hava aracı sistemlerinden bugüne kadar Türk
Silahlı Kuvvetleri hizmetine 164 adet insansız uçak ve 4 adet insansız
helikopter sunulmuş, bir grup mini insansız hava aracı ise ihraç edilmiştir.
İlk Türk tasarımı eğitim uçağı HÜRKUŞ,
test uçuşlarına başlamıştır. ATAK Projesi kapsamında üretilen ilk üretim grubu
helikopterler Kara Kuvvetleri Komutanlığına teslim edilmiştir. İleri
teknolojiyle donatılan 40 kilometre ve daha uzun menzilli obüs ve roket
sistemlerinin seri üretimine başlanmış, CİRİT lazer güdümlü roketimiz Türk
Silahlı Kuvvetleri envanterine girmiş ve ilk ihracatı gerçekleştirilmiştir.
Kendi uydumuzu fırlatmak üzere uydu fırlatma sistemleri geliştirme
faaliyetlerimiz başlatılmış, önemli mesafeler alınmıştır.
Yine, savunma sanayisinde millî üretim
için SOM füzesi, zırh delici, beton delici gibi füzelerin yapımı hayata
geçirilmiştir. Lazer silahlı ve yüksek irtifa silahlı, silahsız insan hava
aracıyla ilgili çalışmalar başlamıştır. Millî işletim sistemimiz Pardus’un yeni
versiyonu çıkarılmış olup önümüzdeki dönemde kamu kurumlarında ve özel sektörde
kullanımının yaygınlaştırılması hedeflenmektedir.
Savunma sanayisinde yürüttüğümüz
projelerle 2023’te kendi millî tüfeğini, topunu, tankını, helikopterini,
uçağını, insansız hava araçlarını, füze ve fırlatma sistemlerini, uydularını,
alt sistemler ve detay parçalar da dâhil tasarlayan, üreten ve ihraç eden bir
Türkiye hedefliyoruz. Çünkü, kendi savunma sanayisi olmayan bir ülkenin
bağımsızlığı teminat altına alınamaz. (AK PARTİ sıralarından alkışlar)
KAMER GENÇ (Tunceli) – Savunma
sanayisini bitirdiniz, bitirdiniz, tükettiniz. 
BAŞBAKAN AHMET DAVUTOĞLU (Devamla) –
Bilim, teknoloji ve AR-GE alanında yeni Türkiye’nin ekonomisinde çok daha
kritik bir role sahip olacaktır. AR-GE harcamalarının gayrisafi yurt içi hasıla
içindeki payı 2002 yılında yüzde 0,53 iken 2012 yılında yüzde 1’e yaklaşmıştır,
yüzde 0,92’ye yükselmiştir. 2002 yılında 1,8 milyar Türk lirası olan AR-GE
harcaması miktarı, 2012 yılında 13 milyar Türk lirası düzeyine çıkmış yani
nominal olarak yaklaşık 7 misli artmıştır. AR-GE harcamalarının millî gelir
içindeki payını da 2023 yılında yüzde 3’e yükseltmeyi hedefliyoruz. 
Tarım, AK PARTİ olarak büyük önem
verdiğimiz ve vatandaşlarımızın geleceği ve refahı açısından stratejik önemde
gördüğümüz bir alandır. Ülkemizde 6 milyon kişinin geçimini sağlayan ve
insanımızın gıdasını karşılayan tarımda yapısal dönüşüme ağırlık vererek
çiftçilerimiz için ekonomik ve sosyal boyutları birlikte ele alan bir anlayışı
hayata geçirdik. 
1960 yılından bugüne kadar ilk kez 10
yılın 9’unu büyüyerek geçiren tarım sektörümüz en istikrarlı dönemine
girmiştir. 2002 yılında 23,7 milyar dolar olan tarımsal katma değerimiz
yaklaşık 62 milyar dolara çıkmış, Türkiye tarımsal millî gelir açısından
dünyada 11’inci sıradan 7’nci sıraya, Avrupa’da ise 4’üncü sıradan 1’inci sıraya
yükselmiştir. Ayrıca, tarım ürünleri ihracatımız da aynı dönemde 4 milyar
dolardan yaklaşık 18 milyar dolara yükselmiştir. 
2002 yılında 1,8 milyar Türk lirası
olan tarımsal destek miktarı 5 kat artışla 2014 yılında 9,7 milyar Türk
lirasına ulaşmıştır. 2002 yılında üreticilerimize kullandırılan toplam tarımsal
kredi hacmi 530 milyon Türk lirası iken, 2013 yılında 17 milyar Türk lirası
düzeyine çıkartılmıştır. 
Ülkemizin sahip olduğu toplam 8,5
milyon hektar sulanabilir arazinin tamamının sulanması 2023 hedefimizdir. Bu
doğrultuda, özellikle GAP Eylem Planı’yla başlayan süreçte sulama
yatırımlarında önemli mesafe katedilmiş olup iktidarlarımız döneminde sulanan
alan 4,5 milyon hektardan 5,9 milyon hektara çıkmıştır. 
Önemli aşama katedilmiş olan Bin Günde
Bin Gölet Projesi’yle yaklaşık 1 milyar metreküp depolama sağlanacak, 212 bin
hektar alan sulamaya kavuşmuş olacak ve yaklaşık 450 bin kişiye istihdam
sağlanmış olacaktır. Konya Ovası’nda yaşanan su sıkıntısının azaltılmasına
önemli oranda katkı sağlayacak olan Bağbaşı Barajı ve Mavi Tünel Projesi
bunların en önemlilerinden biridir. 
2023’te hedefimiz, gıda güvenliğini
merkeze alarak, verimliliği artırarak 150 milyar dolar tarımsal hasılayla
dünyanın ilk 5 ülkesi arasında yer almak ve tarımsal ürün ihracatımızı 40
milyar dolar seviyesine çıkarmaktır. 
Enerji günümüz dünyasının en stratejik
alanlarından birisidir. Son yıllarda yeterli seviyede elektrik enerjisi üretim
kapasitesinin oluşturulmasına, enerji kaynaklarının çeşitlendirilmesine,
yenilenebilir enerji kaynaklarına ve üretim ve dağıtım tesislerinin
özelleştirilmesine önem verdik. Bu doğrultuda, 2002 yılında yaklaşık 31.bin
megavat olan elektrik kurulu gücünü 2014 yılı Temmuz ayı itibarıyla 67431
megavata, 2002 yılında 129 milyar kilovatsaat olan elektrik üretimimizi de 2013
yılında 242 milyar kilovatsaate yükselttik. 
Bu çerçevede,
önümüzdeki dönemde yerli ve yenilenebilir enerji kaynaklarını en üst düzeyde
değerlendireceğiz. Yerli linyit sahalarımızın termik santral amaçlı
değerlendirilmesi çalışmalarını hızlandıracağız. Mersin Akkuyu ve Sinop’ta
toplam 9.280 megavat gücünde 8 adet nükleer reaktör devreye alınacaktır. Yerli
kömür kaynaklarının elektrik enerjisine dönüştürülmesi için 18.500 megavat
düzeyinde santral tamamlanacak. Hidroelektrik kaynaklarımızın tamamına yakın
kısmı kullanılarak 20 bin megavat ek güç sağlanacak. Bu kapsamda, Ilısu,
Yusufeli, Boyabat ve Alpaslan II gibi önemli projeler tamamlanacaktır. 
Ayrıca, rüzgâr
enerjisi gücümüz 20 bin megavata çıkarılacak, en az 600 megavat gücünde jeotermal
santral ve en az 3 bin megavat gücünde güneş enerjisi santrali kurulacaktır.
Böylece, yenilenebilir enerji kaynaklarının elektrik enerjisi üretimi içindeki
payı 2023 yılında yüzde 30’a yükseltilecektir. 
Güneş
enerjisinde yeni bir döneme giriyoruz. Konya’da dünyanın en büyük güneş enerji
santralini yapmak üzere çalışmalar başlattık. 3 bin megavatlık güneş santrali
için yaklaşık 6 milyar dolar yatırım yapılacak. 
2003 yılı
öncesinde yalnızca 9 ilimizin doğal gaza erişimi mevcut iken 2013 yılı itibarıyla
72 ile çıkardık. Kısa zamanda ülkemizde doğal gazı olmayan il kalmayacaktır.
Bakü-Tiflis-Ceyhan Ham Petrol Boru Hattı’nın inşasını bitirdik.
Bakü-Tiflis-Erzurum (Şahdeniz) Doğal Gaz Projesi’ni hayata geçirdik. Azerbaycan
Şahdeniz II Projesi’ndeki payımızı yaklaşık yüzde 20’ler civarına çıkararak en
büyük 2’nci hissedar olduk. Azeri doğal gazını Türkiye ve Türkiye üzerinden
Avrupa’ya taşıyacak olan Trans Anadolu Doğal Gaz Boru Hattı Projesi’nde yani
TANAP’ta hükûmetler arası anlaşmayı imzaladık. Türkiye-Yunanistan Doğal Gaz
Boru Hattı’yla Güney Avrupa Gaz Ringi Projesi’nin ilk ayağını tamamladık ve
komşu ülkeye gaz ihraç etmeye başladık. Ceyhan’ın Avrupa’da 2’nci büyük enerji
terminaline dönüştürülmesini hedefliyoruz. 
Sayın Başkan,
değerli milletvekilleri; bundan önceki AK PARTİ hükûmetlerinde olduğu gibi,
62’nci Hükûmetimizin de en iddialı olacağı alanlardan biri, hiç kuşkusuz
ulaştırma, denizcilik ve haberleşme olacaktır. Dünya ölçeğinde öneme sahip, ses
getirecek projelere imza atıyoruz. Türkiye, artık bir noktadan bir noktaya
kara, demir, hava ve deniz yoluyla daha kolay, daha konforlu ulaşılabilen bir
ülke olacaktır. Yapmakta olduğumuz ve yapacağımız yatırımlarla ülkemizi
dünyanın en önemli bağlantı noktası hâline getiriyoruz. Bu alanda yürütmekte olduğumuz
projeler sanayi, maden, tarım ve turizm sektörleri üzerinde de tetikleyici etki
yapacaktır. 
Şimdi büyük bir heyecan, azim ve
kararlılıkla otoyollar dönemini açıyoruz. Fizibilitesi devam etmekte olan
projelerimizle ülke içindeki otoyollar birbirine bağlanmakla kalmayacak,
kuzey-güney, doğu-batı eksenleri, daha da ötesinde Kafkaslar, Orta Doğu, Batı,
Yakın Doğu bağlantıları sağlanacaktır. Edirne’den Şanlıurfa’ya, Şanlıurfa’dan
Diyarbakır’a, Diyarbakır’dan Habur’a kadar otoyollarımız kesintisiz hâle getirilecektir.
Bu çerçevede, Ankara-Niğde otoyolu ihalesine bu yıl içinde çıkmayı planlıyoruz.
Mevcut otoyola paralel, İstanbul giriş ve çıkışlarını rahatlatacak yeni bir
otoyol inşa ediyoruz. Sakarya’dan Kocaeli’ye, Kocaeli’den İstanbul’a,
İstanbul’dan Tekirdağ’a, Tekirdağ’dan Çanakkale Boğazı’nı köprüyle geçerek
Çanakkale’ye, Çanakkale’den Balıkesir’e yani yapımı devam eden İstanbul-İzmir
otoyoluna uzanıyoruz. Marmara, Ege, Batı Akdeniz, Karadeniz, Orta Anadolu, Doğu
ve Güneydoğu Anadolu Bölgelerini birbirine otoyolla bağlamış olacağız. Üçüncü
Boğaz Köprüsü, İzmit Körfezi Geçiş Köprüsü ve planlamakta olduğumuz “Çanakkale
Boğaz Köprüsü”yle bir taraftan ulaştırma altyapımızı güçlendirirken diğer
taraftan da dünya insanlığının zihnine anıtsal görüntüler kazandırıyoruz. 
Yılların ihmaline son vermekte
olduğumuz demir yolu ulaşımı konusunda da hayati adımlarımız devam edecektir.
Hızlı tren yollarıyla insanların ticaret ve mallarının taşınmasını ucuz, kolay
ve çabuk hâle getireceğiz. Şehir içi raylı sistemle yolcu taşınması konusunda
mahallî idarelere vermekte olduğumuz desteği de artırarak sürdüreceğiz. Demir
yolları altyapımızda taşımacılığı özel sektöre de açarak hem rekabeti hem
kaliteyi hem de yaptığımız altyapı yatırımlarının verimliliğini artıracağız.
Demir yollarıyla Avrupa’yı Asya ve Orta Doğu’ya sadece harita üzerinde değil,
tarihî İpek Yolu’nda olduğu gibi bağlayacağız. Kara yollarında olduğu gibi
demir yollarında da tüm vatan topraklarını doğu-batı ekseninde Edirne’den
Kars’a, İzmir’den Habur’a, öte yandan kuzey-güney ekseninde Karadeniz’den
Akdeniz’e, Akdeniz’den doğu ve güneydoğuya yeni yapacağımız hızlı ve yüksek
standartlı demir yolu koridorlarıyla birleştireceğiz. Kısaca, Londra’dan
Pekin’e kesintisiz demir yolu bağlantısını da kurmuş olacağız. İstanbul için
planladığımız ve yapımı devam eden üçüncü köprü, üçüncü havaalanı, Avrasya
Tüneli ve bu yatırımları tamamlayıp taçlandıracak Kanal İstanbul projesiyle
sadece İstanbul için değil, tüm Türkiye için yeni bir dönem başlamış olacaktır.

Türkiye hava yolu ulaşımında, hava yolu
şirketiyle gıptayla takip edilen bir ülkedir artık. Bu dönemde hedefimiz, hava
yolu ulaşım altyapısını daha da geliştirmek, kara yoluyla seyahat eden her bir
bireyin en fazla 100 kilometrelik bir sınırda hava ulaşım imkânına kavuşmasıdır.
Denizlerimizden daha fazla yararlanmak
için yürütmekte olduğumuz çalışmaları da artırarak sürdüreceğiz. Üç büyük
denizimize üç büyük liman kazandıracağız. İzmir Çandarlı, Zonguldak Filyos,
Mersin konteyner limanlarının inşasını hızla gerçekleştireceğiz. Yurt içinden
malların kara ve demir yolu ile limanlara ulaşımı, oradan da dünya pazarına
ulaşmasına büyük önem veriyoruz. Tersanelerimizde daha yüksek katma değerli,
nitelikli ve özel tip gemilerin üretimini sağlayacak, deniz ticaret filomuzu
dünyanın 10’uncu sırasına çıkaracak ve dış ticaretten daha fazla pay almasını
sağlayacak çalışmaları kararlılıkla sürdüreceğiz. 
İletişim alanında 2023 vizyonu
çerçevesindeki hedefimiz, her eve fiber erişim hattını sağlamaktır. Devlet
kurumlarının verilerini güvenli bir şekilde saklamak üzere “Kamu Veri Merkezi”
ve “Kamu Felaket Kurtarma Merkezleri” kurulacaktır. Haberleşme sektöründe
kişisel verilerin işlenmesi ve gizliliğin sağlanmasına ilişkin ve siber
tehditlere karşı üst düzey güvenlik önlemleri alınacaktır.
Havacılık ve uzay teknolojileri
alanındaki tüm faaliyetlerin koordine edileceği “Türkiye Uzay Kurumu”nu
kuracağız. Yeni uydularımızla hedefimiz bütün yerküreyi kapsamaktır. Ülkemizi
büyütecek, daha yüksek teknolojik ürünlere yönlendirecek, millî geliri ve
ihracatı artıracak olan millî tren, millî uçak, millî uydu, millî uydu fırlatma
sistemi ve merkezi, ulaştırma ve haberleşme alanında ilan ettiğimiz kızıl
elmamızdır. Bu hedefi gerçekleştirebilecek teknik elemanımız, finansal gücümüz,
ama en önemlisi, siyasal kararlılığımız mevcuttur. 
Sayın Başkan, değerli milletvekilleri;
dış politika, AK PARTİ olarak güçlü ve saygın bir Türkiye hedefimizin en önemli
inşa alanlarından biridir. Dış politikadaki dönüşüm, AK PARTİ’nin gücünü
milletten alarak on iki yıldır demokraside, insani kalkınmada ve güçlü
ekonomide gerçekleştirdiği dev dönüşümden ayrı düşünülemez. Türkiye, uzun
yılların ardından dış ilişkilerle yetinmeyen, dış politikada öz güvenle
kararlarını kendisi alan bir ülke hâline gelmiştir. Bugün Türkiye’nin dünyanın
her tarafındaki mazlumların, mağdurların, mültecilerin ve muhtaçların yardımına
koşmasının temelinde tarihî misyonumuz olan adalet ve yardımlaşma ilkeleri
yatmaktadır. Medeniyet tasavvurumuz dış politikamızı hem güçlendirmiş hem
zenginleştirmiştir. Bugün Türkiye’nin dünyanın her tarafındaki mazlumların,
mağdurların, mültecilerin ve muhtaçların yardımına koşmasının temelindeki bu
misyon kararlılıkla sürdürülecektir.
On iki yıllık iktidarımızın en büyük
başarılarından birisi, dış politikayı milletimize mal etmemizdir. İlgili bütün
bakanlıklarımızın yanında TİKA, Türk Hava Yolları, Yurtdışı Türkler ve Akraba
Topluluklar Başkanlığı, Yunus Emre Vakfı, AFAD, Kızılay, Kamu Diplomasisi
Koordinatörlüğü başta olmak üzere bütün kamu ve sivil toplum kuruluşlarımız tam
bir ahenk içinde dünyanın her bölgesinde son derece aktif bir faaliyet
göstermektedir. 
Dış politikamızın siyaset, ekonomi ve
savunma veçheleriyle ana çıpasını oluşturan Avrupa ve transatlantik
kurumlarıyla ilişkilerimizin derinleştirilmesi, stratejik bir hedef olarak
belirlediğimiz Avrupa Birliği üyeliği doğrultusundaki kararlılığımız önceki
hükûmetlerimiz de olduğu gibi başlıca önceliklerimizden bir olmaya devam
edecektir.
Kıbrıs sorununun çözümü ve Kıbrıs Türk
halkının uluslararası toplum içerisindeki haklı yerini alabilmesi Hükûmetimizin
önceliklerinden biridir. 
Türkiye, Orta Doğu’daki kardeş
halkların insan onuru ve bu onurun gereği hak ve özgürlükleri için verdikleri
mücadeleye ilkeli bir tutum içinde destek vermiştir. Irak’ın toprak bütünlüğünün
korunması, ülkede güvenlik ve istikrarın tesisi, demokrasinin güçlendirilmesi,
iç barışının sağlanması, Türkmen soydaşlarımızın ve akraba toplulukların
güvenliğinin tesisi, komşularıyla ve uluslararası toplumla bütünleşerek bölge
açısından güvenlik ve refah yaratan bir devlet hâline dönüştürülmesi Irak’a
yönelik dış politikamızın temel ilkeleridir.
Orta Doğu’da kalıcı istikrarın
sağlanmasının en önemli koşullarından biri Filistin sorununun adil, kapsamlı ve
yaşayabilir bir çözüme ulaştırılmasıdır. Türkiye’nin Filistin Ulusal Birlik
Hükûmetine yönelik güçlü desteği ile Filistin davasına verdiği ve her zaman
vermekte olduğu güçlü destek önümüzdeki dönemde de devam edecektir. 
İsrail’in Mavi Marmara saldırısıyla
ilgili olarak Mart 2013’te özür dilemesinin ardından başlayan normalleşme
sürecinde ilerleme kaydedilmesi, İsrail’in Filistin’e yönelik saldırıları ve
başta Gazze olmak üzere uyguladığı kısıtlamaları sona ermedikçe mümkün
değildir.
Suriye’de üç yılı aşkın süredir devam
ihtilaf ve Suriye rejiminin gerçekleştirdiği acımasız katliamlar, her geçen gün
daha da derinleşen insani yıkıma ilave olarak bölgesel güvenlik ve istikrar
bakımından yarattığı, başta terör olmak üzere, diğer tehditler bakımından da
gündemimizde öncelikli bir konumda bulunmaktadır. 
Suriye’de gerçek bir siyasi geçiş
süreciyle, Suriye halkının bütün etnik, mezhebî, dinî gruplarıyla birlikte,
özlemini duyduğu demokratik hak ve özgürlüklerin sağlanması en temel
önceliğimiz olacaktır. Türkiye, uluslararası toplumla iş birliği hâlinde,
ihtilafın çözümü için özgün ve yapıcı katkısını ortaya koymaya kararlılıkla
devam edecektir.
Köklü tarihî, insani ve kültürel
bağlarımızın bulunduğu Balkanlarda
barış ve
istikrar ortamının tesis edilmesi Hükûmetimizin öncelikleri arasında yer
almaktadır. 
Önümüzdeki
dönemde, Rusya’yla ilişkilerimizde yakalanan ivmeyi muhafaza etmeye ve daha da
güçlendirmeye kararlıyız. 
Komşumuz ve
stratejik ortağımız Ukrayna’nın toprak bütünlüğü ve uluslararası hukuk
temelinde yaşanan krize diplomatik yöntemlerle çözüm bulunması temel
beklentimizdir. 
Ukrayna
krizindeki önceliğimiz, Kırım’ın asli halkı olan soydaş Kırım Tatar
Türkleri’nin güvenlik ve refahının temini, hak ve çıkarlarının genişletilerek
güvenceye kavuşturulmasıdır. 
Kafkaslarda barış ve istikrarın temin
edilmesi ve bölgedeki gerginlik ve çatışmaların asgari düzeye indirilmesi temel
hedefimizdir. Bu bağlamda, ülkemiz Güney Kafkasya’daki anlaşmazlıkların
barışçıl yollardan çözümü doğrultusunda, Azerbaycan toprakları ile Yukarı
Karabağ’daki işgalin sona erdirilmesi ve Azerbaycan ile Ermenistan arasındaki
gerginliklerin ortadan kaldırılması için çaba göstermeye devam edecektir.
Önümüzdeki dönemde Türkiye-Ermenistan ilişkilerinin normalleşmesine yönelik
adımlarımız bu çerçevede sürecektir. 
Dış dünyamıza eşsiz bir boyut kazandıran
soy ve dil bağımızın bulunduğu Orta Asya’daki ülkelerle ilişkilerimizde de
büyük mesafe katedilmiş ve Türk Konseyi kurulmuştur. Türk Konseyinin
kurumsallaşarak gelecekte etkin bir uluslararası örgüt hâline dönüşmesi için
çalışmalarımız sürecektir. 
Afrika, Asya-Pasifik, Latin Amerika ve
Karayipler bölgelerine yönelik olarak açılım politikalarını yürürlüğe koyduk ve
kararlılıkla sürdüreceğiz. 
Geride bıraktığımız beş yıllık dönemde
sayılarını 12’den 35’e yükselttiğimiz Afrika Kıtası’ndaki büyükelçiliklerimizin
sayısını daha da arttıracağız. 
Güneydoğu Asya’nın önemli siyasi ve
ekonomik güçleri arasında sayılan Hindistan’la ilişkilerimizi güçlendirmeye
çalışacak, tarihî dostluk ve kardeşlik ilişkilerimiz bulunan Afganistan ve
Pakistan’ın istikrarı için katkıda bulunmayı sürdüreceğiz. 
Yeni coğrafyalara erişim sağlama
politikamız çerçevesinde, ticari ve diplomatik bağlarımızı güçlendirdiğimiz bir
diğer bölge Latin Amerika ve Karayipler ile olan ticaret hacmimiz son on yılda
9 kat artarak 8 milyar dolar seviyesine çıkmıştır.
Yeni coğrafyalara açılım
politikalarımızın sağladığı ivme neticesinde, Türkiye bugün yurt dışındaki
toplam 222 misyonuyla dünyada en fazla temsil edilen 7’nci ülke konumundadır.
2002 yılından bu yana, toplam 59, 2009 yılından bu yana ise 44 yeni diplomatik
temsilcilik açtık. 
Aynı şekilde, ülkemize ilgi de arttı.
2002 yılında ülkemizde 166 büyükelçilik, başkonsolosluk ve uluslararası örgüt
temsilciliği faaliyet gösterirken, bu sayı bugün 252’ye çıkmıştır. 
Hükûmet olarak bir diğer önceliğimiz,
çok taraflı kuruluşlarda etkin bir rol oynamak ve aktif bir profil
sergilemektir.
Ülkemiz, rekor düzeyde bir oyla kırk
sekiz yıl aradan sonra seçildiği Birleşmiş Milletler Güvenlik Konseyi geçici
üyeliği çerçevesinde 2015-2016 dönemi için bir kez daha aday olmuştur. Bu,
Birleşmiş Milletler tarihinde en kısa süreyle yapılan adaylık müracaatıdır.”
Medeniyetler İttifakı” ve “Barış İçin Arabuluculuk” gibi girişimlere öncülük
etmeyi sürdüreceğiz.
Birleşmiş Milletler, G20, İslam
İşbirliği Teşkilatı, Karadeniz Ekonomik İşbirliği Teşkilatı, İslam İşbirliği
Teşkilatı Ekonomik ve Ticari İşbirliği Daimi Komitesi (İSEDAK) ve Ekonomik
İşbirliği Teşkilatı gibi çok taraflı platformlarda ülkemizin etkinliği her
geçen gün artmaktadır.
Ülkemiz, 2016 yılında İslam İşbirliği
Teşkilatı Zirvesine ev sahipliği yapacaktır.
Yine, Türkiye 2015 yılında G20’nin
dönem başkanlığını devralacaktır.
Dış yardımlar, dış politikamızın son
yıllarda en hızlı gelişme gösterdiği alanlardan biridir. Başta Türk
cumhuriyetleri ve Türk topluluklarının bulunduğu ülkeler olmak üzere, Orta
Asya, Kafkasya, Balkanlar, Orta Doğu ve Afrika’da daha planlı ve etkili bir
yardım politikası geliştirdik.
Türkiye artık yardım alan bir ülke
değil, yardım eden bir ülke konumundadır. (Bakanlar Kurulu ve AK PARTİ
sıralarından alkışlar) Ülkemizin resmî kalkınma yardımları, 2004’te 336 milyon
dolar düzeyinden 2013’te 3 milyar 276 milyon dolara yükselmiştir.
TİKA, 2002’den
2014’e on iki yıllık süreç içerisinde ofis sayısını 12’den 40’a, proje ve
faaliyet sayısını 2.241’den, 120’yi aşkın ülkede toplam 13.076’ya çıkarmıştır.
AFAD
koordinasyonunda yaptığımız uluslararası yardım faaliyetleri
çerçevesinde
2012 yılında dünya genelinde ülke bazında en fazla yardım yapan 3’üncü ülke
olduk. Bu başarımızı 2013 yılında da aynen göstererek, 1,6 milyar Amerikan
doları insani yardımla Amerika Birleşik Devletleri ve İngiltere’nin
ardından dünya 3’üncülüğümüzü sürdürdük. Bu yardım miktarlarının gayrisafi
millî hasıla içindeki oranı açısından ise 2013 yılında yüzde 0,21’lik payla insani
yardım alanında dünya 1’incisi olduk. 
Dış politikada
hedefimiz, oluşan yeni şartlarla uyumlu şekilde ülkemizin küresel ve bölgesel
tüm meselelere katkıda bulunabilecek bir aktör olarak temayüz etmesini
sağlamaktır.
Millî
çıkarlarımızı savunmamız ile uluslararası adalet ve hakkaniyet arayışımızı
birbirine zıt duruşlar olarak gösteren anlayışları aşan pek çok politika
ürettik.
Dış politikada
hedefimiz, ülkemizin mücavir bölgelerde belirleyici ve düzen kurucu, küresel
alanda etkin ve yönlendirici bir aktör olarak konumunun güçlendirilmesidir. 
Yeni Türkiye
vizyonumuzda açık, barışçıl ve diyaloğa dayalı bir dış politika öngörüyoruz.
Yeni Türkiye
etkin, hakkaniyeti gözeten, çok boyutlu ve itibarlı bir dış politikaya
dayanacaktır.
Yeni Türkiye,
güçlü, büyük ve öncü Türkiye olacaktır.
Sayın Başkan,
değerli milletvekilleri; eşsiz bir coğrafyada, köklü bir tarih ve medeniyet
birikimine sahip, 21’inci yüzyıla iddialı hedeflerle girmiş büyük bir milletin
vekilleri olarak ne kadar gurur duysak azdır.
Bu aziz millete hizmet
etmek, Meclisimizin güvenini boşa çıkarmamak için gece gündüz çalışacağımızdan
kimsenin şüphesi olmasın.
Ülkemiz 2023
yolunda “yeni Türkiye” kavramı ile ifade ettiğimiz 2’nci atılım dönemine
girmiştir.
Yine ezber
bozacağız ve değişimden korkmadan ülkemizin ihtiyaç duyduğu reformları birer
birer hayata geçireceğiz.
Geçmişte nasıl
başardıysak gelecekte de hedeflerimizi titizlikle takip edecek ve Allah’ın
izniyle gerçekleştireceğiz. Daha özgür ve müreffeh, daha adil ve itibarlı yeni
Türkiye’yi hep birlikte inşa edeceğiz.
Hükûmet Programı’mıza
samimi bir şekilde bağlı kalırken, genel perspektifimizi kaybetmeden, dünyanın
ve ülkemizin gelişen gündemi içinde gereken esnekliği de göstereceğiz. 
Başta muhalefet partilerimiz olmak
üzere, sivil toplum kuru­luşları ve ilgili tüm tarafların görüş ve önerilerine,
yapıcı eleşti­rilerine kulak verecek, çalışmalarımızı diyalog ve iş birliği
içinde yürüteceğiz. 
Başarı hepimize ait olacak, tüm
tarafların katkısıyla milletimi­zin başarısı hâline gelecektir. 
Her zaman olduğu gibi toplumumuzu
oluşturan tüm kesimleri kucaklayan bir anlayış içinde çalışmalarını yürütecek
olan Hü­kûmetimiz, aziz milletimizden ve yüce Meclisimizden bir kez daha güven
ve destek beklemektedir. 
Yeni Türkiye hedefine yorulmadan,
bıkmadan, yılmadan, usanmadan ilerle­yeceğiz. Milletimizle, hangi siyasi
görüşten, hangi sosyal, dinî, etnik kimlikten gelirse gelsin bütün
vatandaşlarımızla birlikte, omuz omuza yeni Türkiye idealini
gerçekleştireceğiz. 
Yeni Türkiye, büyümüş, kalkınmış ve
güçlü bir Türkiye’dir. 
Yeni Türkiye, tüm farklılıkları ve
renkleriyle toplumun bütü­nünü kucaklayan bir ülkedir. 
Yeni Türkiye, toplumsal refah, büyük
ekonomi, siyasi istikrar ve ileri demokrasi üzerinde yükselecektir. 
Yeni Türkiye, her insanının vatandaşı
olmakla gurur duyacağı bir dünya devleti olacaktır. 
Yeni Türkiye, bilgisi, üretimi ve
yönetimiyle lider bir Türkiye olacaktır. 
Yeni Türkiye, eğitimden kültüre,
enerjiden ulaşıma, sağlıktan çevreye, her alanda artık dünyaya yeni aşamalar,
yeni standartlar getiren bir ülke olacaktır. 
Yeni Türkiye, sanayiden spora, bilimden
ihracata kadar dünya markası olan bir Türkiye olacaktır. 
Yeni Türkiye, finansta, sağlıkta,
eğitimde, kültürde dünyanın en önemli cazibe merkezlerinden biri olacaktır. 
Yeni Türkiye, bütün farklılıklarıyla
birbirini seven, birbirine kenetlenmiş, kendine güvenen, özgür, sorumlu ve
erdemli vatandaşlarıyla yeniden dünyanın medeniyet merkezi olan bir Türkiye
olacaktır. 
Yeni Türkiye, büyük ve öncü bir ülke
olacaktır. 
62’nci Hükûmetin yeni Türkiye yolunda
ülkemize, milletimize ve demokrasimize hayırlı olmasını diliyoruz. 
Allah yâr ve yardımcımız olsun.
(Bakanlar Kurulu ve AK PARTİ sıralarından ayakta alkışlar)
BAŞKAN – Teşekkür ediyorum.
Sayın milletvekilleri, alınan karar
gereğince Hükûmet Programı üzerindeki görüşmeleri yapmak için…
KAMER GENÇ
(Tunceli) – Sayın Başkan, öyle bir program okundu ki üçte 1’i okunmadı, her
fırsatta atladı. Böyle gayriciddi bir program olmaz.
BAŞKAN - …4
Eylül 2014 Perşembe günü saat 14.00’te toplanmak üzere birleşimi kapatıyorum.
Kapanma Saati: 16.08



