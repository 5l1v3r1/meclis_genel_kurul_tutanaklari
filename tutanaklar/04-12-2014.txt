



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

23’üncü Birleşim
4 Aralık 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Mahmut Tanal'ın, engelli
vatandaşların sorunlarına ilişkin gündem dışı konuşması
2.- Mersin Milletvekili Ali Rıza Öztürk'ün, 4 Aralık
Dünya Madenciler Günü’ne ilişkin gündem dışı konuşması
3.- Yalova Milletvekili Temel Coşkun'un, Yalova’da
yapılan ağaç kesimine ilişkin gündem dışı konuşması
IV.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi'nin,
Yalova Milletvekili Temel Coşkun’un yaptığı gündem dışı konuşması sırasında
Cumhuriyet Halk Partisine ve CHP Grup Başkanına sataşması nedeniyle konuşması
2.- Mersin Milletvekili Mehmet Şandır'ın, Mersin
Milletvekili Ertuğrul Kürkcü’nün MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
3.- Mersin Milletvekili Aytuğ Atıcı'nın, Mersin
Milletvekili Mehmet Şandır’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
4.- Mersin Milletvekili Aytuğ Atıcı'nın, Mersin
Milletvekili Ahmet Tevfik Uzun’un MHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
5.- Mersin Milletvekili Mehmet Şandır, Mersin
Milletvekili Ahmet Tevfik Uzun’un MHP grup önerisi üzerinde yaptığı konuşması
sırasında şahsına sataşması nedeniyle konuşması
V.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, 2015 Yılı Merkezî Yönetim Bütçe Kanunu
Tasarısı ile 2013 Yılı Merkezî Yönetim Kesin Hesap Kanunu Tasarısı’nın
görüşmelerinde uygulanacak söz kayıt işlemleri ve usullerine ilişkin duyuru
B) Meclis Araştırması Önergeleri
1.- Adana Milletvekili Ali Demirçalı ve 19
milletvekilinin, Adana’nın şehir içi trafik ve ulaşım sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1161) 
2.- Aydın Milletvekili Metin Lütfi Baydar ve 32
milletvekilinin, Büyük Menderes havzasındaki kirliliğin boyutlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1162) 
3.- İstanbul Milletvekili Umut Oran ve 29
milletvekilinin, Avrupa Birliğiyle tam üyelik süreci ile 23 ve 24’üncü
fasılların açılmasının önündeki engellerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1163)
VI.- DÜZELTİŞLER
1.- Tunceli Milletvekili Hüseyin Aygün’ün, 3/12/2014
tarihli 22’nci Birleşimde 202 sıra sayılı Kanun Tasarısı’nın açık oylamasında
sehven “ret” oyu verdiğine ve oyunun “kabul” olarak düzeltilmesi için gereğinin
yapılmasına ilişkin düzeltmesi
2.- Mersin Milletvekili Ali Rıza Öztürk'ün, 4/12/2014
tarhili 23’üncü Birleşimde 650 sıra sayılı Kanun Tasarısı’nın oylamasında
yanlışlıkla “ret” oyu kullandığına ve oyunu “kabul” olarak düzeleltilmesini
istediğine ilişkin düzeltmesi

VII.- AÇIKLAMALAR
1.- İstanbul Milletvekili Mehmet Akif Hamzaçebi'nin, 4
Aralık Dünya Madenciler Günü’ne ve 4 Aralık Mektebi Mülkiyenin kuruluş yıl
dönümüne ilişkin açıklaması
2.- Isparta Milletvekili S. Nevzat Korkmaz'ın,
askerliğini yapmış olan üniversite mezunlarının, üniversite kredilerinin geri
ödenmesi mükellefiyetinin kaldırılmasıyla ilgili talepleri olduğuna ilişkin
açıklaması
3.- Mersin Milletvekili Mehmet Şandır'ın, Mersin
Milletvekili Aytuğ Atıcı’nın sataşma nedeniyle yaptığı konuşmasındaki bazı
ifadelerine ilişkin açıklaması
4.- Kayseri Milletvekili Yusuf Halaçoğlu'nun, Mersin
Milletvekili Ahmet Tevfik Uzun’un MHP grup önerisi üzerinde yaptığı
konuşmasındaki bazı ifadelerine ilişkin açıklaması
5.- Hakkâri Milletvekili Adil Zozani'nin, Genel Kurul
salonunda elektrik enerjisinin kullanımında tasarruf yapılması gerektiğine
ilişkin açıklaması
6.- Manisa Milletvekili Özgür Özel'in, Manisa
Milletvekili Uğur Aydemir’in CHP grup önerisi üzerinde yaptığı konuşmasındaki
bazı ifadelerine ilişkin açıklaması
VIII.- ÖNERİLER
A) Siyasi Parti Grubu Önerileri
1.- HDP Grubunun, Muş Milletvekili Demir Çelik ve
arkadaşları tarafından, ders kitapları başta olmak üzere toplumsal alanın
tümünde engellilere yönelik dışlayıcı, ötekileştirici ve ayrımcı pratik ve
uygulamaların neler olduğunun ve engellilerin toplumsal yaşama eşit bir şekilde
katılımı için neler yapılması gerektiğinin araştırılması amacıyla 22/4/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, Genel Kurulun 4 Aralık 2014 Perşembe. günkü
birleşiminde sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
2.- MHP Grubunun, 2/12/2014 tarih Mersin Milletvekili
Mehmet Şandır tarafından, Mersin ilinin sorunlarının araştırılması ve alınması
gereken tedbirlerin belirlenmesi amacıyla 2/12/2014 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 4 Aralık 2014 Perşembe. günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3.- CHP Grubunun, Manisa Milletvekili Hasan Ören ve 21
milletvekili tarafından, Soma Elektrik Üretim ve Ticaret AŞ’nin
özelleştirilmesinin Soma ekonomisine vereceği zararın araştırılarak alınması
gereken önlemlerin belirlenmesi amacıyla 5/11/2014 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak,
Genel Kurulun 4 Aralık 2014 Perşembe günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
B) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 93 ve 124’üncü
sıralarında bulunan 63 ve 425 sıra sayılı Kanun Tasarılarının gündemin
sırasıyla 4 ve 5’inci sıralarına alınmasına ve bu kısımda bulunan diğer işlerin
sırasının buna göre teselsül ettirilmesine ilişkin önerisi 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli Milletvekili
Kamer Genç’in; Türkiye Büyük Millet Meclisi İçtüzüğünün Bir Maddesinin
Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- 176 Sayılı Maden İşyerlerinde Güvenlik ve Sağlık
Sözleşmesinin Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/976) (S. Sayısı: 650)
4.- Nükleer Enerjinin Barışçıl Amaçlarla Kullanımına
Dair Türkiye Cumhuriyeti Hükümeti ile Ürdün Haşimi Krallığı Hükümeti Arasında
İşbirliği Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/293) (S. Sayısı: 63)
5.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
X.- OYLAMALAR
1.- (S. Sayısı: 650) 176 Sayılı Maden İşyerlerinde
Güvenlik ve Sağlık Sözleşmesinin Onaylanmasının Uygun Bulunduğuna Dair Kanun
Tasarısı'nın oylaması 
2.- (S. Sayısı: 63) Nükleer Enerjinin Barışçıl
Amaçlarla Kullanımına Dair Türkiye Cumhuriyeti Hükümeti ile Ürdün Haşimi
Krallığı Hükümeti Arasında İşbirliği Anlaşmasının Onaylanmasının Uygun
Bulunduğuna Dair Kanun Tasarısı'nın oylaması
XI.- YAZILI SORULAR VE CEVAPLARI
1.- Diyarbakır Milletvekili Altan Tan'ın, petrol
fiyatlarındaki düşüşün akaryakıt fiyatlarına yansımadığı iddasına ilişkin
sorusu ve Enerji ve Tabii Kaynaklar Bakanı Taner Yıldız'ın cevabı (7/54230)
2.- İstanbul Milletvekili Mustafa Sezgin Tanrıkulu'nun,
taşınır ve taşınmaz kiralamaları nedeniyle yapılan harcamalara ilişkin sorusu
Gümrük ve Ticaret Bakanı Nurettin Canikli'nin cevabı (7/54615)
4 Aralık 2014 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
-----0-----
BAŞKAN – Türkiye
Büyük Millet Meclisinin 23’üncü Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz veriyorum. 
Gündem dışı ilk
söz, engelli vatandaşlarımızın sorunları hakkında söz isteyen İstanbul
Milletvekili Mahmut Tanal’a aittir.
Buyurun Sayın
Tanal. (CHP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- İstanbul Milletvekili
Mahmut Tanal'ın, engelli vatandaşların sorunlarına ilişkin gündem dışı
konuşması
MAHMUT TANAL
(İstanbul) – Değerli Başkan, değerli milletvekilleri; televizyonları başında
bizi dinleyen tüm vatandaşlarımızı sevgi ve saygılarla selamlıyorum.
Bu hafta
Engelliler Haftası ancak ben “Engelliler Haftası” demeyeceğim, “engellenilenler
haftası” diyeceğim. Burada engelli vatandaşlarımızın tek engeli Hükûmetin
önlerine koyduğu engellerdir. Peki bu engeller nedir? Onlarca, yüzlerce engel
içinde temel olanları sayalım. Bir: Vatandaşlarımız istihdam talep ediyorlar
ancak kendilerine ayrılmış olan kadrolarda engelli olmayanlar istihdam
ediliyor. Vatandaşlarımızın çalışması engelleniyor. Engelli ve Yaşlı Hizmetleri
Genel Müdürlüğünün 2013 raporlarına göre 7-8 milyon engelli vatandaşımızın
yüzde 78’i iş gücüne dâhil olamamaktadır. Bu da yaklaşık 6-7 milyon civarında
engelli vatandaşımızın iş gücüne dâhil olmadığı anlamına gelmektedir. İş gücüne
katılabilecek durumda olan 1 milyon 800 bin engelli vatandaşımızın sadece 100
bine yakını istihdam edilebilmiştir. Bu da iş bulamadığı için çalışamayan
engelli vatandaşlarımızın öğretim dışı ve tamamen başkalarına bağlı olarak
yaşamak zorunda oldukları sonucunu doğurmaktadır. Engelli vatandaşlarımızın
istihdam sorununun çözülmesi hem kendilerinin hem de ailelerinin öğretime
katılmalarının ve bu sayede bağımsız yaşamalarının sağlanmasının temel
çözümüdür. 
İkincisi: Bu
vatandaşlarımız sağlık hizmetlerinden gereğince yararlanmayı talep ediyorlar
ancak yine Hükûmet politikaları nedeniyle engelleniyorlar. 7-8 milyon engelli
vatandaşımızın ortalama yüzde 50’sinin tedavisi yapılamamaktadır. Bu durum
sağlık sistemimizdeki aksaklıklardan kaynaklanıyor. Engelli vatandaşlarımız
sağlık hizmetlerinden eşit düzeyde yararlanamamaktadır. Bu vatandaşlarımızın
yüzde 50’ye yakınının tedavi edilememesi, tedavi sonrası bağımsız ve üretken
biçimde yaşamına devam edebilecek pek çok vatandaşımızın bağımlı hâlde
yaşamasına, mağdur olmasına neden olmaktadır. Hükûmet sadece Anayasa ve mevzuat
hükümlerine ilişkin olarak değil, aynı zamanda Birleşmiş Milletler Engelliler
Haftası, Engelli Hakları Sözleşmesi gibi uluslararası mevzuata aykırılık teşkil
edebilecek olan uygulamalara ve vatandaşımızın mağduriyetine sebep olmaktadır. 
Bu
vatandaşlarımız eğitim hizmetlerinden hak ettikleri şekilde yararlanmayı talep
etmektedir. Aynı zamanda engelli vatandaşlarımızın yüzde 36’sı okuma-yazma dahi
bilmemektedir. Okuma-yazma bilen engelli vatandaşlarımızın ise sadece yüzde
2’si yüksekokula gitmektedir. Engelli olmak eğitim almayı zorlaştırmaktadır
ancak eğitim alamamak engelli olmanın getirdiği yükü katbekat artırmaktadır.
Engelliler için gerek özel eğitim imkânlarının ve gerekse eğitime
ulaşılabilirliğin sağlanması gerekmektedir. Bu vatandaşlarımızı engelli hâle
getiren Hükûmetin koyduğu engellerdir. Bu nedenle hafta aslında Engelliler
Haftası değil, “engellenenler haftası”dır. Engellenen tüm vatandaşlarımızı
burada yürekten selamlıyorum. 
Tabii, Türkiye
Büyük Millet Meclisinin yeni yapılan kampüsü, yeni yapılan binası akıllı bina
olmasına rağmen, görme engelli vatandaşlarımız bir memurun yardımı olmaksızın
ana binadan milletvekillerine ulaşmakta zorluk çekmektedirler. Onun için,
burada Sayın Meclis Başkanından, bir an önce, milletvekillerinin bulunduğu yeni
yapılan binada, akıllı bina denilen yerde görme engelli vatandaşlarımızın hiç
kimseye ihtiyaç duymaksızın milletvekillerine ulaşımının, erişiminin
sağlanmasını talep eder, hepinize saygılarımı sunarım. (CHP sıralarından
alkışlar) 
BAŞKAN –
Teşekkür ediyorum.
Gündem dışı
ikinci söz, 4 Aralık Dünya Madenciler Günü hakkında söz isteyen Mersin
Milletvekili Ali Rıza Öztürk’e aittir. 
Buyurun Sayın
Öztürk. (CHP sıralarından alkışlar) 
2.- Mersin Milletvekili Ali
Rıza Öztürk'ün, 4 Aralık Dünya Madenciler Günü’ne ilişkin gündem dışı konuşması
ALİ RIZA ÖZTÜRK
(Mersin) – Sayın Başkan, değerli milletvekilleri; bugün 4 Aralık Dünya
Madenciler Günü. Bu günün Dünya Madenciler Günü olmasının tarihi Roma
İmparatorluğu döneminde madencilerin çalıştığı galeriye babasının gazabından
kaçan Santa Barbara isimli bir kadının hikâyesiyle verilmiş. Santa Barbara
babasının gazabından kaçtıktan sonra madencilerin çalıştığı galeriye sığınmış
ve madenciler bu kişiyi kendilerinin koruyucusu olarak ilan etmişlerdir. O
günden bugüne de Santa Barbara madencilerin piri olarak anılmaktadır. 
Değerli
milletvekilleri, geldiğimiz bu çağda aklın, bilimin ve teknolojinin geliştiği
bu çağda artık, yer altında ya da yer üstünde madencilik faaliyetinde çalışan
insanlarımızı Santa Barbara’nın merhametine terk edemeyiz. Santa Barbara’nın
korumasıyla yetinemeyiz. 
Ben bugün
Zonguldak’ta Karadon, Kozlu, Kilimli, Armutçuk, Amasra ve Ermenek’te, Soma’da,
Elbistan’da, Türkiye’nin dört bir yanında maden ocaklarında yaşamlarını yitiren
tüm madencilerimizin anısı önünde saygıyla eğiliyorum.
Geldiğimiz
noktada, 4 Aralık, aslında Madenciler Günü’nün kutlanması değil, anılması
hâline gelmiştir. Soma’da meydana gelen iş cinayetinden sonra Soma’daki maden
kapatılmış ve işverenin SMS’i ile 3 bine yakın işçi işten çıkarılmıştır. Yine,
Ermenek’te “kaza” denilen iş cinayeti olmuş ve bu cinayet bağıra bağıra gelmiş,
18 tane işçimiz yaşamını kaybetmiştir. 
Değerli
milletvekilleri, iş kazalarının minimuma indiği ülkelerde asıl sorumluluk
devletindir, işveren ikinci derece sorumludur; çalışanlar ya da teknik
elemanlar ise işverenin aldığı iş sağlığı ve iş güvenliği konusundaki
tedbirleri uygulamakla yükümlüdürler, uygulanmalarını sağlamakla yükümlüdürler.
Türkiye’de ise çalışanlar birinci derecede sorumlu oluyor, ölenler öldükleriyle
kalıyor, ölmeyenler de hapishanelere giriyor. 
Şimdi, değerli
milletvekilleri, bu, elimdeki, Ermenek’te meydana gelen kazayla ilgili
bilirkişi raporu, savcının aldığı bilirkişi raporu. Bu bilirkişi raporunun
sonuç bölümünü okuyorum, eğer AKP’li vekil arkadaşlarım dinlerlerse iyi
ederler: “Ermenek Cenne Linyit Kömür İşletmeleri Limited Şirketi kusurlu. Has
Şekerler Madencilik, Enerji, Nakliyat, İnşaat, Sanayi ve Ticaret Limited
Şirketi kusurlu. Maden İşleri Genel Müdürlüğü kusurlu. Teknik Nezaretçi Ali
Kurt kusursuz. Daimi nezaretçiler Yavuz Özsoy, Nuray Yetiş ve Cemile Karaca
kusursuz. Ocakta su baskınına maruz kalan ve hâlen ocakta bulunan 18 işçinin
kusursuz olduğu kanaatine varılmıştır. Profesör Doktor Ö. Işık Ece, İstanbul
Teknik Üniversitesi Maden Fakültesi; Mehmet Uygur, Maden Mühendisi; Turgut
İnce, Maden Mühendisi.” 
Değerli
milletvekilleri, bilirkişi raporuyla kusursuz olduğu beyan edilen Yavuz Özsoy
ve Ali Kurt hapishanededir. Yine, diğer maden mühendisi -bir buçuk aylık maden
mühendisidir- denetimli serbestlikle serbest bırakılmıştır. Eğer diğer,
ocaktaki işçiler ölmeseydi, onlar da kurtulsaydı onlar da sanıyorum hapishaneye
gönderilecekti. Bu anlayışla iş kazalarını önlememiz mümkün değildir.
Madencilik sektörüne bir kaçak sektörmüş gibi, madencilik yapan işverenlere
kaçakçılık yapıyormuş gibi muamele yaparak madencilik sektörünü önlememiz
mümkün değildir. “Ölümler madenciliğin fıtratında vardır.” demekle maden
kazaları önlenemez. Osmanlı devrinin Fetret Devri’ni yazan tarih, sizin
devrinizi de fıtrat devri olarak yazacaktır. 
Yaşamlarını
yitiren tüm madencilerin anısı önünde saygıyla tekrar eğiliyorum. (CHP
sıralarından alkışlar) 
BAŞKAN –
Teşekkür ediyorum. 
Gündem dışı
üçüncü söz, Yalova’da yapılan ağaç kesimiyle ilgili söz isteyen Yalova
Milletvekili Temel Coşkun’a aittir. 
Buyurun Sayın
Coşkun. (AK PARTİ sıralarından alkışlar) 
3.- Yalova Milletvekili Temel
Coşkun'un, Yalova’da yapılan ağaç kesimine ilişkin gündem dışı konuşması
TEMEL COŞKUN
(Yalova) – Sayın Başkanım, değerli milletvekili arkadaşlarım, televizyonu
başında bizleri izleyen aziz milletimiz; bir haftadır ülke gündemine oturan
Yalova’daki ağaç kesimi -tırnak içinde- ağaç katliamıyla -bu ifadeyi sevmiyorum
ama- alakalı görüşlerimi açıklamak için huzurunuzdayım. Hepinizi saygıyla
selamlıyorum. 
Yalova
trafiğinin rahatlaması için bir köprülü kavşak yapılmasına karar verildi.
Herkes bunu istiyor, herkes bunda hemfikir. Ancak, projenin gerçekleşmesi için
o alanın hazır hâle getirilmesi gerekirdi. Sorun ve sıkıntı da zaten burada
başlıyor. Ama maalesef belediye bu işi becerememiştir. Uygun olan ağaçların
sökülmesi ve bir başka yere nakledilmesi gerekirken o toptancılık yapmış,
hepsini beraber yok etmiş, bu şekilde de sorunu çözmüştür. Bu olay hiç hoş
olmamıştır, hepimizi derinden üzmüştür. Hele hele çevrede, ağaçta hassas
olduğunu iddia eden CHP’nin bu kıyımı gerçek yüzünü göstermiş ve CHP âdeta
suçüstü yakalanmıştır. Gezi’de, Validebağ’da, Ankara ODTÜ’de yaptıkları
eylemlerin gerçek yüzü ortaya çıkmış, bunların meselesinin ağaç olmadığı da
anlaşılmıştır. Bir haftadır ufak tefek tepkilerin dışında CHP’li
arkadaşlarımızdan da bir tepki maalesef gelmemiştir. Her tarafa koşa koşa
giden, TOMA’lara, tanklara tırmanan CHP’li milletvekilleri, “Benim kentim.”
dediği ve bir ağaç dalının kesilmesine razı olmadığı ve köşkü yürüttüğü Mustafa
Kemal Atatürk’ün Yalova’sına gelip en azından üzüntülerini belirtmemişlerdir. 
Sayın Başkan,
değerli milletvekili arkadaşlarım; diğer taraftan, belediye meclisinde
yaşananlar belki de bir ilktir. Kendi meclis üyesini konuşturmayan, tepki
gösteren, birkaç gence, tepki gösterdiği için biber gazı sıkan bir belediye
mevcuttur Yalova’da. Sayın Kılıçdaroğlu belediye çalışmalarını referans
göstererek iktidar olmak istediğini söylüyor. Sakın Yalova Belediyesini
söylemesin çünkü iktidarına mani olur. Büyük iddialarla ve ittifaklarla
aldıkları belediye altı ayda çökmüştür. Eğer bunları AK PARTİ’li bir belediye
yapsaydı Yalova nasıl olurdu tahmin edemiyorum. Elbette ki biz Yalova’nın bir
arenaya dönmesini istemiyoruz, elbette ki başka yerlerde yaşanan
olumsuzlukların güzel ilimizde yaşanmasını istemiyoruz ama sizler burada böyle
sakin mi oturdunuz merak ediyorum. Belediye Başkanının önceki günkü açıklaması
çok manidardır. Diyor ki: “Bunların hepsinden, bu süreçten Genel Başkanın -yani
Sayın Kemal Kılıçdaroğlu’nun- haberi var.” İşte işin vahim tarafı da bu. 
Sayın Başkan,
değerli milletvekilleri; yüzde 60’ı yeşil olan Yalova’yı biz ağaçlandırmaya
devam edeceğiz. Bu cumartesi, yani iki gün sonra 200 çınar ağacı, 4 bin ıhlamur
ve ceviz olmak üzere dikim kampanyası başlattık. (AK PARTİ sıralarından
alkışlar) Orman Bakanımıza huzurlarınızda teşekkür ediyorum ve tüm Yalovalı
hemşehrilerimi, müsait olan siz değerli milletvekillerimizi cumartesi günü
Yalova’ya davet ediyorum. 
ERTUĞRUL KÜRKCÜ
(Mersin) – Yırca’daki ağaçları ne yapmayı planlıyorsunuz?
TEMEL COŞKUN
(Devamla) – Değerli arkadaşlar, Yalova’yla ilgili basında çıkan bazı şeyleri de
paylaşmak istiyorum: “Atatürk’ün bir ağaç dalı için köşk yürüttüğü Yalova’ya
yakışmayan manzara. Sana layık olamadık Atam.” Yine “Yalovalı onlarla
ısınacak.” diyor. “Böyleydi, böyle oldu.” Bu yerel basında. Bir de ulusal
basında fakire fukaraya odun dağıtacağını söylüyor Sayın Başkan. Hani bizi
kömür dağıtıyor diye sık sık eleştirirlerdi ya onlar yaş ağacı kesip de
dağıtmaya başladılar. Bu da herhâlde ilginç olsa gerekir. Bunu da mı MİT yaptı?
Evet, Sayın Belediye Başkanı diyor ki: “Beni Karayolları sıkıştırdı, milletvekili
sıkıştırdı.” Yani bunları böyle sıkıştıran hiç bitmiyor. 
Ben bu
vesileyle, önce insana saygı, daha sonra doğaya, ağaca saygı gösterme
anlayışıyla hepinize saygılar sunuyorum. (AK PARTİ sıralarından alkışlar) 
BAŞKAN –
Teşekkür ediyorum. 
Buyurun Sayın
Hamzaçebi.
MEHMET AKİF
HAMZAÇEBİ (İstanbul) – Sayın Başkan, sayın konuşmacı Yalova’da kesilen
ağaçlarla ilgili eleştirisini yaparken o ağaç eleştirisinin ötesine geçerek
Cumhuriyet Halk Partisinin tüzel kişiliğine ve Genel Başkanımıza yönelik bir
eleştiri yaparak sataşmada bulunmuştur. Söz istiyorum.
BAŞKAN – Buyurun
Sayın Hamzaçebi.
Sataşma
nedeniyle iki dakika süre veriyorum.
IV.- SATAŞMALARA İLİŞKİN
KONUŞMALAR
1.- İstanbul Milletvekili
Mehmet Akif Hamzaçebi'nin, Yalova Milletvekili Temel Coşkun’un yaptığı gündem
dışı konuşması sırasında Cumhuriyet Halk Partisine ve CHP Grup Başkanına
sataşması nedeniyle konuşması
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; biraz önce bu
kürsüden konuşan Sayın Yalova Milletvekili Yalova’da kesilen ağaçlar nedeniyle
bir genel eleştiri yaptı, sonra bunun ötesine geçerek Cumhuriyet Halk Partisini
bu kesilen ağaçlarla özdeşleştirmek suretiyle bir eleştiri yaptı. 
Eleştirinin
ikinci bölümüne katılmıyorum. Birinci bölümde ifade ettiği Yalova’da kesilen
ağaçlarla ilgili eleştiri konusunda ben de aynı hassasiyetleri paylaşıyorum.
Yalova’da bu ağaçlar kesilmemeliydi. (CHP sıralarından alkışlar) 
İHSAN ŞENER
(Ordu) – Peki, niye kesildi?
MEHMET AKİF
HAMZAÇEBİ (Devamla) – Hiç kuşku yok. Bu konuda Yalova Milletvekilimiz Sayın
Muharrem İnce de tüm insanlıktan özür dileyen bir açıklama yapmıştır. O
ağaçlardan biz de üzüntü duyuyoruz.
İHSAN ŞENER
(Ordu) – Ama o ağaçları geri getirmiyor.
MEHMET AKİF
HAMZAÇEBİ (Devamla) – Değerli arkadaşlar, ancak, ben, şimdi bu sayın
konuşmacıya bir öz eleştiri yapmasını tavsiye edeceğim.
Yalova
Belediyesinde sıkılan biber gazı da üzüntü nedenidir. O da olmamalıydı. Ondan
da ben özür diliyorum şimdi.
Peki, siz,
Gezi’de sıkılan o biber gazı fişekleriyle öldürdüğünüz gençlerin ailesinden
özür dileyecek misiniz? Eskişehir’de linç edilerek öldürülen Ali İsmail
Korkmaz’ın ailesinden özür dileyecek misin? (CHP sıralarından alkışlar) O 14
yaşındaki Berkin Elvan’ın ailesinden özür dileyecek misiniz? Gezi’de kesilen
ağaçlar nedeniyle özür dileyecek misiniz? 
Evet, Gezi’de
mesele sadece ağaçlar da değildi; memleketin, ülkenin, toplumun, özgürlük
meselesiydi. Bu özgürlüklere baskı yapan bir iktidarın karşısında duran bir
gençliğin, bir toplumun haykırışıydı bu. Siz bu baskıcı, otoriter tutumunuz
nedeniyle özür dileyecek misiniz? Atatürk Orman Çiftliği’ni katleden o saray
nedeniyle milletten özür dileyecek misiniz?
Teşekkür ederim.
(CHP sıralarından alkışlar) 
BAŞKAN –
Teşekkür ediyorum.
Gündeme
geçiyoruz. 
Başkanlığın
Genel Kurula sunuşları vardır. 
V.- BAŞKANLIĞIN GENEL
KURULA SUNUŞLARI
A) Duyurular
1.- Başkanlıkça, 2015 Yılı
Merkezî Yönetim Bütçe Kanunu Tasarısı ile 2013 Yılı Merkezî Yönetim Kesin Hesap
Kanunu Tasarısı’nın görüşmelerinde uygulanacak söz kayıt işlemleri ve
usullerine ilişkin duyuru
BAŞKAN - Sayın
milletvekilleri, 2015 Yılı Merkezi Yönetim Bütçe Kanunu Tasarısı ile 2013 Yılı
Merkezi Yönetim Kesin Hesap Kanunu Tasarısı’nın Genel Kurulda görüşme takvimine
ilişkin Danışma Kurulu önerisi dünkü birleşimde kabul edilmişti. 
Bütçe ve kesin
hesap kanunu tasarılarının Genel Kuruldaki görüşme programı Türkiye Büyük
Millet Meclisi İnternet sayfasında yer alacak ve bastırılarak sayın üyelere
dağıtılacaktır. 
Bütçeler
üzerinde şahısları adına söz almak isteyen sayın üyelerin söz kayıt işlemleri 8
Aralık 2014 Pazartesi günü 10.00 ile 10.30 saatleri arasında Cumhuriyet Halk
Partisi Grup Toplantı Salonunda Başkanlık Divanı kâtip üyelerince yapılacaktır.
Söz kaydını her sayın üyenin bizzat yaptırması gerekmektedir. Başkası adına söz
kaydı yapılmayacaktır. Belirtilen saatler dışındaki söz kayıtları Kanunlar ve
Kararlar Başkanlığınca yapılacaktır. Sayın üyelerin bilgilerine sunulur.
Sayın
milletvekilleri, Tunceli Milletvekili Hüseyin Aygün’ün dünkü birleşimde bir
açık oylamada sehven kullandığı oyuna ilişkin Türkiye Büyük Millet Meclisi
Başkanlığına hitaben yazılmış bir yazısı olmuştur. Tutanaklara geçmesi
açısından okutup bilgilerinize sunacağım. Ancak, açık oylama tamamlanmış ve
sonucu açıklanmış olduğundan oyunun düzeltilmesi mümkün bulunmamaktadır. 
Yazıyı
okutuyorum: 
VI.- DÜZELTİŞLER
1.- Tunceli
Milletvekili Hüseyin Aygün’ün, 3/12/2014 tarihli 22’nci Birleşimde 202 sıra
sayılı Kanun Tasarısı’nın açık oylamasında sehven “ret” oyu verdiğine ve oyunun
“kabul” olarak düzeltilmesi için gereğinin yapılmasına ilişkin önergesi (4/223)
x
Türkiye Büyük Millet Meclisi Divan Başkanlığına
03.12.2014
tarihinde TBMM'de oya sunulan Kıbrıs ile ilgili Uluslararası Anlaşması
görüşmelerinde sehven (yanlışlıkla) ret oyu verdiğimi daha sonradan öğrendim.
Oyum kabul şeklinde olacaktır. Yanlışlığın düzeltilmesi için gereğinin
yapılmasını saygılarımla arz ederim.04.12.2014
 Hüseyin
Aygün 
 Tunceli
BAŞKAN –
Teşekkür ederim. 
Bilgilerinize
sunulmuştur. 
Buyurun Sayın
Hamzaçebi. 
VII.- AÇIKLAMALAR
1.- İstanbul Milletvekili
Mehmet Akif Hamzaçebi'nin, 4 Aralık Dünya Madenciler Günü’ne ve 4 Aralık
Mekteb-i Mülkiyenin kuruluş yıl dönümüne ilişkin açıklaması
MEHMET AKİF
HAMZAÇEBİ (İstanbul) – Teşekkür ederim Sayın Başkan.
Değerli
milletvekilleri, bugün 4 Aralık Dünya Madenciler Günü. Dünya Madenciler Günü’nü
maalesef kutlayamıyoruz. Bugün Ermenek’te toprak altında kalmış olan son
madenciler de çıkarıldı. Ermenek’te, Soma’da ve diğer yerlerde, maden
ocaklarında kaybettiğimiz bütün madencilerimize tekrar Allah’tan rahmet
diliyorum, ailelerine, yakınlarına ve milletimize sabır ve başsağlığı diliyorum
ve Hükûmeti bu konuda gerekli yasal düzenlemeleri yapmak üzere göreve davet
ediyorum. Bu konuda bizim geçen hafta cuma günü vermiş olduğumuz İş Sağlığı ve
İş Güvenliği Kanun Teklifi’miz mevcuttur. Bu teklifi ele alalım, eksiği varsa
tamamlayalım ve bütçeden sonra bunu yasalaştıralım. 
4 Aralık aynı
zamanda Mekteb-i Mülkiyenin yani Siyasal Bilgiler Fakültesinin kuruluş yıl
dönümüdür. Ben de, bu okulu zamanında kuran Osmanlı padişahına, bugünlere
getiren cumhuriyetimize, cumhuriyeti kuran Mustafa Kemal Atatürk ve onun
arkadaşlarına, okula hizmeti olmuş bütün akademik kadromuza, yöneticimize
teşekkür ediyorum ve Mekteb-i Mülkiye Türkiye'nin geleceğinde her zaman
olacaktır. Bunu ifade ederek sözlerime son veriyorum.
Teşekkür ederim.
BAŞKAN –
Teşekkür ediyorum.
Meclis
araştırması açılmasına ilişkin üç önerge vardır, okutuyorum:
V.- BAŞKANLIĞIN GENEL
KURULA SUNUŞLARI (Devam)
B) Meclis Araştırması
Önergeleri
1.- Adana Milletvekili Ali
Demirçalı ve 19 milletvekilinin, Adana’nın şehir içi trafik ve ulaşım
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1161) 
Türkiye Büyük Millet Meclisi Başkanlığına
Adana İlinin
şehir içi trafik ve ulaşım sorunlarının tespit edilerek alınacak önlemlerin
belirlenmesi için Anayasa'nın 98’inci ve Türkiye Büyük Millet Meclisi
İçtüzüğü'nün 104’üncü ve 105’inci maddeleri uyarınca Meclis araştırması
açılmasını saygılarımızla arz ederiz.
1) Ali Demirçalı
 (Adana)
2) Ramis
Topal  (Amasya)
3) Ali
Serindağ  (Gaziantep)
4) Celal
Dinçer  (İstanbul)
5) Tolga
Çandar  (Muğla)
6) Hülya
Güven  (İzmir)
7) Kadir
Gökmen Öğüt  (İstanbul)
8) Muharrem
Işık  (Erzincan)
9) Ahmet
İhsan Kalkavan  (Samsun)
10) Selahattin
Karaahmetoğlu  (Giresun)
11) Mehmet
Şevki Kulkuloğlu  (Kayseri)
12) Mahmut
Tanal  (İstanbul)
13) Mustafa
Sezgin Tanrıkulu  (İstanbul)
14) Bülent
Tezcan  (Aydın)
15) İdris
Yıldız  (Ordu)
16) Veli
Ağbaba  (Malatya)
17) İhsan
Özkes  (İstanbul)
18) Namık
Havutça  (Balıkesir)
19) Haydar
Akar  (Kocaeli)
20) Haluk
Eyidoğan  (İstanbul)
Gerekçe:
Hızlı kentleşme,
sanayileşme ve nüfus artışının beraberinde getirdiği sorunlar hiç kuşkusuz
ulaşım sektörüne de yansımaktadır. Kentleşme oranı toplumun ekonomik ve sosyal
gelişmişliğinin bir göstergesi olarak görülebilir; ancak planlı kentleşme,
mevcut altyapısıyla, taşıma altyapısıyla bir bütündür. Bu nedenle ulaşım ve
onun bir parçası olan trafikle ilgili yapılacak planlamalar ve çözüm önerileri
de bir bütünlük içerisinde olmak zorundadır.
Devletlerin
temel görevi, ekonomik ve toplumsal gelişmenin ihtiyaçlarını karşılayabilecek
şekilde ulaşım kapasitesini yaratabilmek, günün koşullarına, ülke ve toplum
çıkarlarına uygun taşıma sistemlerini kurmak ve koordine etmektir.
Adana 2008
yılında “yaşanabilir kentler” sıralamasında 45’inci iken, 2011 yılında 55’inci
sıraya kadar geriledi. Bunun nedeni açık; bir türlü çözülemeyen, gittikçe
içinden çıkılamayan trafik sorunu neden olmaktadır.
Adanalı için tam
bir işkenceye dönüşen ulaşım sorunu kronikleşmiş vaziyettedir. Kent içi ulaşım
konusunda mevcut yaklaşım ve uygulamalar, Adana Ulaşım Master Planı
olmayışından dolayı daha çok günü kurtarmak, lokal çözümler üretmekle
sınırlıdır. Bilinmektedir ki, kent içi ulaşımı içinden çıkılmaz bir hâle
getiren lokalize edilen uygulamalardır.
İlimizde giderek
ızdıraba dönüşen, içinden çıkılmaz bir hâl alan kent içi ulaşım sorununun
çözümünde, kentte yaşayanların etkin katılımı ile belirlenen, önceliklere ve
ihtiyaçlara dayalı bir yöntem hiç denenmediğinden sorun çığ gibi büyümektedir.
Çözümün daha çok
yol ve kavşakta değil, insanları gidecekleri noktalara eriştirebilecek iyi ve
modern bir toplu taşıma sisteminde olduğunu anlamalıyız. Yani, problemi doğru
belirlemek ve çözümü de ona bağlı olarak doğru yerlerde aramalıyız. Bu sayede,
şehirlerimizi daha fazla asfalta ve yola boğmadan daha yaşanabilir hâle
getirebileceğiz.
Günlük
yaşantının en az üç beş saatini trafikte harcayan insanlar trafikte
geçirdikleri bu sürenin hızlı, konforlu, emniyetli, ekonomik ve daha kısa
olması için bir arayış içerisindedirler. Ayrıca trafik altyapısında ve
kamuoyundaki trafik bilincinde yeterli gelişme sağlanamaması nedeniyle trafik,
Adana'nın en öncelikli çözülmesi gereken sorunlarının başında yer almaktadır.
İşin acı yönü,
bu kaosu artırıcı yönde çok hızlı ve önlenemeyen, daha doğrusu önlenmesi için
bilimsel hiçbir önlem alınmayan, yeni vasıtaların trafiğe çıkma yoğunluğu da
konuyu gittikçe çözümsüzlüğe itmektedir. Trafik tescil şubesi verilerine göre
Adana kent merkezindeki tescilli motorlu araç sayısı 31 Temmuz tarihi
itibarıyla 419.422 oldu. Merkez dışında kalan ilçelerdeki araç sayısı ise
82.739 oldu. 
Her gün yüzlerce yeni aracın trafiğe çıkacağı göz önüne alındığında,
yapılacak yeni alt geçitlerin, kavşakların, kaldırımların, otoparkların, yeni
yolların bir işe yaramayacağı aşikârdır.
Demek ki trafik
sorunu geçici yöntemlerle çözülmemiştir ve çözüm beklemektedir. Bu önemli sorun
çözüme kavuşturulmadığı sürece her gün beşerî, ekonomik, psikolojik ve sosyal
kayıplarımızın nelere mal olduğu herkesin malumudur. Öyleyse, diğer önemli
sorunlarımızla beraber trafik sorunu da bir an önce çözüme kavuşturulmalıdır. İnsanın
kent yaşamında mutlu ve huzurlu olması sağlanmalı ve kent merkezleri insan
odaklı hâle getirilmelidir. Bu kentin ilgiye ihtiyacı var. Tarihî ve doğal
güzellikleri ile Türkiye'nin eşsiz kentlerinden biri olan ilin sorunları
Meclise taşınmalı ve sorunlarına kalıcı çözümler bulunmalıdır.
2.- Aydın Milletvekili Metin
Lütfi Baydar ve 32 milletvekilinin, Büyük Menderes havzasındaki kirliliğin
boyutlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1162) 
Türkiye Büyük Millet Meclisi Başkanlığına
Gerekçesini ekte
sunduğumuz Büyük Menderes havzası kirliliğinin araştırılması ve çözüm
önerilerinin belirlenmesi için Anayasa'nın 98'inci ve İç Tüzük’ün 104 ve
105'inci maddeleri gereğince Meclis araştırması açılmasını arz ederiz.
1)Metin Lütfi
Baydar  (Aydın)
2) Yıldıray
Sapan  (Antalya)
3) Hülya Güven  (İzmir)
4) Muharrem Işık
 (Erzincan)
5) Ramazan Kerim
Özkan  (Burdur)
6) Sakine Öz  (Manisa)
7) Ali Sarıbaş  (Çanakkale)
8) İhsan Özkes  (İstanbul)
9) Veli Ağbaba  (Malatya)
10) Dilek Akagün
Yılmaz  (Uşak)
11) Bülent
Tezcan  (Aydın)
12) Doğan Şafak  (Niğde)
13) Mustafa
Sezgin Tanrıkulu  (İstanbul)
14) Hasan Ören  (Manisa)
15) Mustafa
Serdar Soydan  (Çanakkale)
16) Haluk
Eyidoğan  (İstanbul)
17) Kadir Gökmen
Öğüt  (İstanbul)
18) Kazım Kurt  (Eskişehir)
19) İzzet Çetin  (Ankara)
20) Hasan Akgöl  (Hatay)
21) Tolga Çandar
 (Muğla)
22) Faik Tunay  (İstanbul)
23) Ali Serindağ
 (Gaziantep)
24) Ahmet İhsan
Kalkavan  (Samsun)
25) Mehmet Şevki
Kulkuloğlu  (Kayseri)
26) Mahmut Tanal
 (İstanbul)
27) İdris Yıldız
 (Ordu)
28) Namık
Havutça  (Balıkesir)
29) Ramis Topal  (Amasya)
30) Haydar Akar  (Kocaeli)
31) Ali Haydar
Öner  (Isparta)
32) Celal Dinçer
 (İstanbul)
33) Selahattin
Karaahmetoğlu  (Giresun)
Gerekçe:
Büyük Menderes
Batı Anadolu'nun en büyük nehridir ve Ege Denizi’ne dökülmekte olup uzunluğu
560 kilometredir. Afyon ili Dinar ilçesi yakınlarında Suçıkan mevkiinde doğar.
Işıklı ve Kufi çaylarını biriktiren Işıklı Barajı’ndan çıkıp Çivril, Çal ve
Baklan ovalarını geçer ve Çal'ın doğusundan kuzeye dönerek Bekilli ve Güney
ilçesine doğru derin bir yatakta akar. Uşak'tan gelen ve Menderes'in en büyük
kollarından olan Banaz Çayı'nı da alarak Sarayköy Ovası'na iner. Denizli
hudutları içindeki Çürüksu ve Gökpınar çayları ile beslenerek batı yönünde
ilerler. Nazilli, Aydın ve Söke ovalarını besleyip 560 km uzunluğundaki
yolculuğunu Söke ilçesi Dipburun mevkiinde Ege Denizi'ne dökülerek tamamlar.
Toplam yağış alanı 11.852 kilometrekaredir.
Havzanın yukarı
kısmında, Dinar, Sincanlı, Çardak ovaları ve Denizli'deki en geniş düzlük
alanlar olan Çivril, Baklan ve Kaklık ovaları bulunur. Havzanın orta kısmında
Sarayköy, Tavas ovaları yer alırken Büyük Menderes Ovası havzanın aşağı
kısmındadır. Büyük Menderes Ovası da Aydın, Söke, Yenipazar, Koçarlı, Karpuzlu,
Çerkez ve Çine ovalarını kapsar. Havzanın aşağı kısmında ise Balat Ovası yer
almaktadır. Işık Gölü, Karagöl, Buldan Yayla Gölü, Karakuyu Sazlığı, Bafa ve
Azap Gölü ile Büyük Menderes deltası, Havzanın içinde yer alan sulak alanları
oluşturmaktadır.
Büyük Menderes
havzası geçirdiği jeolojik evrim itibarıyla deniz, tatlı su ve dağ gibi farklı
oluşumlarla ev sahipliği yapar. Havzanın çeşitli iklim koşullarına sahip olması
zengin biyolojik çeşitliliği beraberinde getirir. Havzadaki koruma alanları,
Dilek Yarımadası ve Büyük Menderes Deltası Millî Parkı, Honaz Dağı Millî Parkı,
Bafa Gölü Tabiat Parkı, Akdağ Tabiat Parkı, Işıklı Gölü Sulak Alan Koruma
Bölgesi, Afyon Sandıklı-Akdağ Yaban Hayatı Geliştirme Sahası, Denizli
Çivril-Akdağ Yaban Hayatı Geliştirme Sahası, Karakuyu Sazlıkları Yaban Hayatı
Geliştirme Sahası, Muğla Yılanlı Çakmak Yaban Hayatı Geliştirme Sahası ve
Pamukkale Özel Çevre Koruma Bölgesi'dir.
Havza
topraklarının tarımsal üretim yapılan Türkiye'nin tarımsal potansiyel
bakımından önde gelen alanlarından olan Büyük Menderes havzası, Denizli'den
başlayarak Ege Denizi kıyılarına uzanan çok geniş ovaları kapsar. Bu ovalarda
pamuk, sebze ve meyve üretimi yapılmaktadır.
Büyük Menderes
Nehri, yerleşim yerlerinden kaynaklanan evsel atık sular, sanayi kuruluşlarında
oluşan endüstriyel atık sular, aşırı, zamansız ve yanlış kullanımın etkileriyle
kirletilmektedir. Atık alıcı ve taşıyıcı ortamı olarak işlevini sürdüren Büyük
Menderes'e teknolojik, evsel ve kentsel atıkların deşarj edilmesi, milyonlarca
yılda oluşan ekolojik dengelerin birkaç on yılda bozulması sonucunu
getirmiştir. Denizli, Uşak ve Aydın illerinde, Büyük Menderes Nehri’ne atık
sularını arıtmadan savaklayan 20 tür endüstri kuruluşu mevcuttur. DSİ havza
istatistiklerinde Büyük Menderes Nehri havzasındaki belediye sayısı 165 olarak
verilmektedir, bunlardan yalnızca 6’sında kanalizasyon şebekesi bulunmaktadır. 
Menderes
havzasındaki kirliliğin boyutlarının tam olarak ortaya çıkarılarak çözüm
önerilerinin tespit edilmesi, sürdürülebilir tarımsal ekonomi ve çevre için
önem arz etmektedir. Açıklanan bu
nedenlerle Meclis araştırması açılması gerekmektedir.
3.- İstanbul Milletvekili
Umut Oran ve 29 milletvekilinin, Avrupa Birliğiyle tam üyelik süreci ile 23 ve
24’üncü fasılların açılmasının önündeki engellerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1163)
Türkiye Büyük Millet Meclisi Başkanlığına
31 Ekim 1959
tarihinde yapılmış bulunan başvuru ile başlayan Avrupa Birliği ile ortaklık
sürecinde 1963 yılında Ankara Anlaşması, 1970 yılında Katma Protokol
imzalanmış, 1999 tarihli Helsinki'de yapılan AB Devlet ve Hükümet Başkanları
Zirvesinde tam üyeliğe adaylığımızın kabulüyle yeni bir aşama kaydetmiş, 8 Mart
2001 tarihinde ilk katılım ortaklığı belgesi AB Konseyi tarafından onaylanmış,
17 Aralık 2004 tarihinde alınan AB Devlet ve Hükümet Başkanları Zirvesi kararı
gereği de 3 Ekim 2005 tarihinde AB'ye tam üyelik sürecimiz başlamıştır.
Geçen yedi yılda
beklenen gelişmeler kat edilememiş, tam üyelik hedefine ulaşmak için
müzakerelerde kapatılması gereken 33 başlıktan ancak bir tanesi kapatılabilmiş,
10 Ekim 2012 tarihinde açıklanan AB İlerleme Raporu çerçevesinde siyasi alanda
birçok eksikliğin olduğu gözükmüş, bu eksikliklerin tespiti ve giderilmesiyle
ülkemizde yaşayan insanların hak ettikleri demokrasi ve yaşam standartlarına
kavuşturulması için gereken reformların ise güçlü bir şekilde uygulamaya
geçemediği endişeleri ortaya çıkmıştır.
Bütün bu
gerekçelerle, AB ile tam üyelik sürecinin izlenmesi, kabul edilen rapor
kapsamında gereken önlemlerin alınması, 23 ve 24’üncü fasılların açılmasının
önündeki engellerin araştırılarak bu engellerin aşılması, bu zamana kadar hangi
alanlarda ve hangi sebeplerle sürecin durma noktasına geldiğinin belirlenmesi,
acil reform yapılması gereken alanların tespiti ile bu reformların
çerçevelerinin belirlenmesi için alınacak tedbirlerin tespiti amacıyla,
Anayasa'nın 98 ve Türkiye Büyük Millet Meclisi İçtüzüğü’nün 104 ve 105’inci
maddeleri gereğince Meclis araştırması açılmasını saygılarımla arz ederim.
1) Umut Oran İstanbul
2) Mustafa
Sezgin Tanrıkulu İstanbul
3) Ramazan Kerim
Özkan Burdur
4) Muharrem Işık Erzincan
5) İhsan Özkes İstanbul
6) Veli Ağbaba Malatya
7) Ali Sarıbaş Çanakkale
8) Hülya Güven İzmir
9) Bülent Tezcan Aydın
10) Sakine Öz Manisa
11) Mustafa
Serdar Soydan Çanakkale
12) İzzet Çetin Ankara
13) Hasan Ören Manisa
14) Doğan Şafak Niğde
15) Haluk
Eyidoğan İstanbul
16) Kazım Kurt Eskişehir
17) Hasan Akgöl Hatay
18) Tolga Çandar Muğla
19) Kadir Gökmen
Öğüt İstanbul
20) Ali Serindağ Gaziantep
21) Ahmet İhsan
Kalkavan Samsun
22) Mehmet Şevki
Kulkuloğlu Kayseri
23) İdris Yıldız Ordu
24) Mahmut Tanal İstanbul
25) Namık
Havutça Balıkesir
26) Ramis Topal Amasya
27) Haydar Akar  Kocaeli
28) Ali Haydar
Öner Isparta
29) Celal Dinçer İstanbul
30) Selahattin
Karaahmetoğlu Giresun
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
Okutuyorum:
VIII.- ÖNERİLER
A) Siyasi Parti Grubu
Önerileri
1.- HDP Grubunun, Muş
Milletvekili Demir Çelik ve arkadaşları tarafından, ders kitapları başta olmak
üzere toplumsal alanın tümünde engellilere yönelik dışlayıcı, ötekileştirici ve
ayrımcı pratik ve uygulamaların neler olduğunun ve engellilerin toplumsal
yaşama eşit bir şekilde katılımı için neler yapılması gerektiğinin
araştırılması amacıyla 22/4/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun
bilgisine sunulmak üzere bekleyen diğer önergelerin önüne alınarak, Genel
Kurulun 4 Aralık 2014 Perşembe. günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
4/12/2014
Türkiye Büyük Millet Meclisi Başkanlığına
Danışma
Kurulunun 4/12/2014 Perşembe günü (Bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisini,
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Pervin
Buldan 
Iğdır
Grup
Başkan Vekili
Öneri:
22 Nisan 2014
tarihinde, Muş Milletvekili Demir Çelik ve arkadaşları tarafından verilen (5275
sıra no.lu), ders kitapları başta olmak üzere toplumsal alanın tümünde
engellilere yönelik dışlayıcı, ötekileştirici ve ayrımcı pratik ve
uygulamaların neler olduğunun ve engellilerin toplumsal yaşama eşit bir şekilde
katılımı için neler yapılması gerektiğinin araştırılması amacıyla Türkiye Büyük
Millet Meclisine verilmiş olan Meclis araştırma önergesinin, Genel Kurulun
bilgisine sunulmak üzere bekleyen diğer önergelerin önüne alınarak, 4/12/2014
Perşembe günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN –
Halkların Demokratik Partisi Grubu önerisi üzerinde lehinde söz isteyen Erol
Dora, Mardin Milletvekili. 
Buyurun Sayın
Dora. 
EROL DORA
(Mardin) – Sayın Başkan, değerli milletvekilleri; ders kitapları başta olmak
üzere toplumsal alanın tümünde engellilere yönelik dışlayıcı, ötekileştirici ve
ayrımcı pratik ve uygulamaların araştırılması amacıyla vermiş olduğumuz
araştırma önergesi üzerine Halkların Demokratik Partisi adına söz almış
bulunuyorum. Genel Kurulu saygıyla selamlıyorum. 
Eğitimden
sağlığa, ulaşımdan iş hayatına, ekonomik ve sosyal her türlü alanın dışında
bırakılmasının yanı sıra, toplumsal sürece katılımdaki demokratik haklar ve en
temel insan haklarından da büyük ölçüde mahrum bırakılan engelliler, meselenin
sosyal bir olgu olarak algılanmaması sebebiyle ancak vicdani duygularla
üzerinde durulan hayırseverlik faaliyetlerinin konusu olmak durumunda
kalmışlardır. 
Değerli
milletvekilleri, AK PARTİ Hükûmeti, engelli bireylerin sorunlarına yönelik
sosyal devlet ilkesi çerçevesinde geliştirilmesi gereken sosyal politikaları
genellikle seçimlere endeksli, yüzeysel, popülist ve şefkatçi yaklaşımlarla
geçiştirmektedir. Elbette bu söylediklerimizi somut örneklerle
temellendireceğiz ve konuşmamıza engelli çocuklarımızın, engelli
yurttaşlarımızın ve onların ailelerinin karşı karşıya bulunduğu gerçek
sorunlardan bahsederek devam edeceğiz. 
Değerli milletvekilleri, örneğin, ilgili hastane raporunda ağır engelli
tanısı konulmuş bir yurttaşımız mevcut yasalara göre bakım hizmetlerinden
yararlanma hakkına sahip olabilmektedir. Bu ağır engelli yurttaşımız bir
bakımevine yatılı olarak yerleştirilebilmekte ve devlet bu yurttaşımızın bakımı
için bakımevine 2 asgari ücret yani yaklaşık 2 bin TL ücret ödemektedir. Aynı
ağır engelli yurttaşımız ailesi tarafından bakımevine gönderilmediğinde ve
engelli bireyin bakımını aile üstlendiğinde aileye bakım ücreti olarak aylık
sadece 1 asgari ücret ödenmektedir. Açıkça görmekteyiz ki devletin aileye
bugünün değerlerinde aylık 2 bin TL ödemesi gerekirken devlet bin TL ödeyerek
engelli ailesinin aylık bin TL’sini açıkça gasbetmektedir. 
Sayın Başkan, değerli milletvekilleri; engelli yurttaşlarımızın ekonomik
temelli yaşadığı sorunlardan biri de 2022 sayılı Kanun kapsamında yüzde 40 ve
üzeri iş gücü kaybı olan engelli yurttaşlarımıza ödenen maaşlardır. Üç ayda bir
ödenen ve aylık ortalama 250-300 TL’ye tekabül eden bu maaşla engelli bir
yurttaşın geçinebilmesi bir yana, temel ihtiyaçlarını bile karşılaması mümkün
değildir. Hükûmet, beden ve ruh sağlığı sebebiyle çalışamayacak durumda olan
engelli yurttaşlarımıza aylık 300 TL’ye denk düşen üç aylık ödemeler yaparak
engelli yurttaşlarımızla âdeta dalga geçmektedir. 
Değerli milletvekilleri, engelli çocuklarımızın, kardeşlerimizin maruz
bırakıldığı bir diğer sorun alanı da eğitim sistemidir. Devlet, Anayasa gereği
tüm yurttaşlarına eşit bir eğitim imkânı sunmakla mükellefken, diğer birçok
alanda olduğu gibi, bu alandaki sorumluluğunu da layıkıyla yerine
getirmemektedir. Örneğin, devlet, engelli bireylerin aldıkları özel eğitim ve
rehabilitasyon hizmetinin haftalık sadece 3 seansının ücretini ödemektedir.
Engelli bireyin ihtiyacı olan eğitim ve rehabilite hizmetinin kalan
seanslarının ücretini ise engelli bireyin ailesinin ödemesi istenmektedir. 
Değerli milletvekilleri, özel eğitim ve rehabilitasyon hizmetinin bir
seans ücreti yaklaşık 60 TL’dir. Örneğin, bir engelli bireyin bu hizmeti
haftada on saat alması gerektiğini varsayalım. Devletin haftalık on saatlik bu
hizmetin üç saatini karşılamasına karşın ailenin ödemesi gereken ücret haftalık
420 TL’dir, aylık ise yaklaşık 1.700 TL’ye tekabül etmektedir.
Sayın Millî
Eğitim Bakanına sormak istiyorum: Bu düzeyde bir ücreti karşılayabilecek aile
sayımız kaçtır? Engelli birey için eğitim ve rehabilite süreçlerinin neredeyse
bir ömür boyu sürdüğü dikkate alındığında, ailelerin bu ücretleri karşılaması
mümkün olmamaktadır.
Değerli
milletvekilleri, “Çocuğunun eğitim ve rehabilite ücretlerini karşılayamayan
aileler bu durum karşısında ne yapmaktadır?” diye soracak olursak, devletin
ödediği haftalık üç seans eğitime razı olmak zorunda kalmakta ve çocukların
ihtiyacı olan ek seansları alamamaktadırlar. Tabii, bunun sonucunda engelli
bireye uygulanan düşük yoğunluklu eğitim ve tedavi ücreti neticesinde engelli
bireyin gelişiminde ya hiçbir ilerleme olmamakta ya da bu gelişim çok düşük
seviyelerde seyretmektedir. 
Değerli
milletvekilleri, eğitim konusunda engelli çocukların ayrımcılığa maruz
bırakıldıkları bir diğer konu da özel alt sınıf uygulamasıdır. Engelli olmayan
çocuklar, ilkokuldan itibaren kendi yaşıtlarıyla aynı sınıflarda eğitim görme
imkânına sahip iken engelli çocuklar yaş esasına dikkat edilmeksizin, belli
okullarda oluşturulmuş özel alt sınıflarda, farklı yaş gruplarıyla aynı sınıfta
eğitim görmeye mecbur bırakılmaktadır.
Millî Eğitim
Bakanlığının engelli çocuklara yönelik bu ayrımcı politikasından vazgeçmesi ve
özel alt sınıfların da diğer sınıflar gibi yaş esasına göre oluşturulması için
gerekli altyapı, eğitimci ve yardımcı eğitimci sorununu gidermesi
gerekmektedir.
Sayın Başkan,
değerli milletvekilleri; otizmli çocuklarımız da yine engelli bireyler
içerisinde farklı özgünlüklere sahip, dolayısıyla özgün eğitim yöntemlerine ve
ortamlarına ihtiyaç duyan başka bir grubu oluşturmaktadır ancak Millî Eğitim
Bakanlığının çarpık eğitim sistemi içerisinde bu çocuklarımız da âdeta heba
edilmektedir. Otizmli çocuklara yönelik oluşturulması gereken özgün eğitim
ortamı ve uygun eğitim personeli konusunda Millî Eğitim Bakanlığının nitelikli
bir altyapı oluşturma pratiğinden bahsedilemez. Otizmli çocuklar sınıfı
uygulaması göstermelik bazı pilot uygulamaların ötesine geçememiş ve bu
çocuklarımız da engel durumlarındaki özgünlük dikkate alınmaksızın özel alt
sınıflarda farklı niteliklere sahip engel gruplarıyla, farklı yaşlarda
çocuklarla eğitim almak zorunda bırakılmaya devam etmektedir. 
Değerli
milletvekilleri, Türkiye’de engelli bireylerin durumlarının insan haklarıyla
olan ilişkisine dair imzalanan sözleşmelere çoğunlukla yüzeysel ve popülist
açıdan yaklaşılmakta, yardım eli uzatma biçimindeki yaklaşım devlet algısı
açısından büyük ölçüde devam etmektedir. Bu konuda sorun yaşanan en önemli
alanlardan birisi de önergemizin ana konusu olan ders kitaplarıdır. Eğitim
sisteminde okul binalarından ders kitaplarına kadar engellilerin gözardı
edildiği ya da yeterli düzeyde hassasiyet gösterilmediği ortadadır. Bunu en
açık biçimde ortaya koyan çalışmalardan biri de İstanbul Bilgi Üniversitesi
Sosyoloji ve Eğitim Çalışmaları Uygulama ve Araştırma Merkezinin hazırladığı
rapordur. Bu çalışma kapsamında 68 ders kitabı taranmıştır. Rapora göre,
engellilik, kitaplarda genellikle “farklılıklarımız” başlığı adı altında ele
alınıyor. Kusurlarına rağmen engellilerin farklılıklarını kabul etmek gerektiği
gibi, acıma duygusu uyandıran ifadelere yer veriliyor. Çalışmada, bu tür
ifadelerin engellilere dair olumsuz yargı kalıplarını pekiştirici nitelikte
olduğu vurgulanıyor. Engellilik; eksiklik, hastalık ve kusurluluk olarak ele
alınıyor. Ders kitaplarında normal birey olarak görülmeyen engelliler için sık
sık yardıma muhtaç oldukları vurgusu yapılıyor. Ders kitaplarındaki metinlerin
ve görsellerin hemen hemen tamamında, engelliler, kendi başlarına sokağa
çıkamayan, karşıdan karşıya geçemeyen, çalışamayan insanlar olarak
resmediliyor. 
Sayın Başkan,
değerli milletvekilleri; engelliliği kişisel bir trajedi olmaktan çıkartıp bu
konuda devlet kurumlarının ve toplumun dayattığı engelleri merkeze koyan bir
bakışa acilen ihtiyaç vardır. Kişiler ne ekonomik bir değer ne de işe
yararlılıkları bakımından değil, sadece ve sadece insan olmaları bakımından bir
anlam ifade ettikleri için değerlidirler. Bu durum, engelli bireyler için de
kaçınılmaz olarak böyledir. Ders kitapları başta olmak üzere, toplumsal alanın
tümünde engellilere yönelik dışlayıcı, ötekileştirici ve ayrımcı pratik ve
uygulamaların neler olduğunun ve engelli yurttaşlarımızın toplumsal yaşama eşit
bir biçimde katılımı için neler yapılması gerektiğinin araştırılması elzemdir.
Bu bağlamda, vermiş bulunduğumuz araştırma önergesine Mecliste grubu
bulunan bütün siyasi partilerin desteğini bekliyor, bu duygularla tekrar Genel
Kurulu saygıyla selamlıyorum. (HDP sıralarından alkışlar)
BAŞKAN – Teşekkür ediyorum.
Halkların Demokratik Partisi grup önerisi aleyhinde söz isteyen İsmail
Tamer, Kayseri Milletvekili.
Buyurun Sayın Tamer. (AK PARTİ sıralarından alkışlar)
İSMAİL TAMER (Kayseri) – Sayın Başkan, değerli milletvekilleri; Halkların
Demokratik Partisinin vermiş olduğu engellilerle ilgili Meclis araştırması
önergesinin aleyhinde grubum adına söz almış bulunuyorum. Hepinizi saygıyla
selamlıyorum.
Son on üç yıla bakıldığında, engellilik alanında ciddi bir gelişme
kazanıldığını görmek kaçınılmazdır. Engelli kardeşlerimize, vatandaşlarımıza ve
yakınlarına eğitimden istihdama, sosyal güvenlikten sağlığa birçok alanda
yenilikler, iyileştirmeler kazandırılmıştır. Özellikle 2002 ila 2011 yılları
arasında engellilik alanında devrim sayılabilecek nitelikte adımlar atılmış ve
2005 yılında ülkemizde ilk engelliler kanunu çıkarılmıştır. Bundan önce
engellilerle ilgili ne kanun vardı ne de bir yönetmelik vardı, hiçbir şey
yoktu. 5378 sayılı Engelliler Hakkında Kanun’un uygulanmasına ilişkin, ilgili diğer
mevzuatla birlikte, yaklaşık 1.500 maddelik bir engelliler hukuku
oluşturulmuştur. Birleşmiş Milletlerin engelliler hakkındaki ilgili sözleşmesi
göz önüne alınmış, 30/3/2007 tarihinde imzalayarak sözleşmeye ilk imza atan
ülkelerden birisi konumuna gelmiş olduk. Sözleşme, 27/05/2009 tarihli Bakanlar
Kurulu Kararıyla da onaylanarak yürürlüğe girmiş oldu. 
Engellilik
alanında bu olumlu gelişmeleri 2010 yılında Anayasa düzeyine taşınmış ve
Anayasa’nın 10’uncu maddesinde yapılan değişiklikle engelliler için alınacak
tedbirlerin eşitlik ilkesine aykırı sayılmayacağı hükmü getirilerek engellilere
ayrıca bir pozitif ayrımcılık getirilmiştir.
Aile ve Sosyal
Politikalar Bakanlığımız son derece yeni bir sürü tedbirler almış, bu
çerçevede, 2012 yılında engellilik alanında uluslararası iş birliğini
güçlendirmek ve Avrupa Konseyi Engellilik Eylem Planı’nı uygulamayı izleyen
Engelli Hakları Uzmanlar Komitesi artık Bakan Yardımcılığı düzeyinde temsil
edilmeye başlanmıştır. 2013 yılında tüm mevzuatta “sakat”, “özürlü”, “çürük”
ibaresini “engelli” ibaresiyle değiştirerek hem taraf olduğumuz Birleşmiş
Milletler Engelli Hakları Sözleşmesi’nde hem de çeşitli insan hakları
belgelerinde belirtilen belgelerle yine “sakat”, “özürlü” ve “çürük” ibareleri
yerine “engelli” ibaresini getirerek onlara ne kadar değer verdiğimizin bir
ifadesi olarak karşımıza çıkarılmıştır. 
Engelli Hakları
İzleme ve Değerlendirme Kuruluyla birlikte Başbakanlık genelgesi 19 Temmuz
2013’te Resmî Gazete’de yayımlanarak yürürlüğe girmiştir. 
Engelli hakları
izleme ve değerlendirme kurulları oluşturulmuş; bunlar, her dönem içerisinde
engellilerle ilgili eksiklikleri tespit edip tedbir alma yönünde çalışmalar
yapmaktadır. 
2014 yılında,
torba yasayla engelliler alanında özellikle son on yılda yaşanan tıbbi bakıştan
sosyal ve toplumsal temelli bakışla, 5370 sayılı Engelli Hakları Kanunu’nun
temel maddelerini yansıtmak kaydıyla Birleşmiş Milletler Engelliler Kişilik
Haklarına İlişkin Sözleşme’ye tam uygun hâle getirilmiştir. 
Yine, istihdama
baktığımızda, istihdamda engellilerle ilgili pek çok değişikler yapmışız.
Kamuda engelli istihdamını ortaya atmışımız. 2010 yılında ve sonrasında Merkezi
Yönetim Bütçe Kanunu ile kamudaki engelli istihdamı istisna kapsamına alarak
kadro sınırlaması dışında bırakmışızdır. Engelli memurlara gece nöbeti
vardiyası verilmemesi ve engelli memurların mesai ve dinlenmeleriyle ilgili
sürelerin farklı belirlenmesi imkânı sağlanmıştır. 
Özel sektörde de çok şey yapılmıştır. Yine, Aile Bakanlığımız sayesinde
kamuda engelli istihdamına yönelik olarak -Devlet Memurları Kanunu
değiştirerek- engellilere ayrı bir merkezî sınav uygulamasını ilk defa biz
başlatmışızdır. Engel gruplarına özgü hükümler de içeren merkezî yerleştirme
sınavına ilişkin yönetmelik yürürlüğe girmiş, 2012 yılında ilk merkezî sınavı
gerçekleştirmişizdir. Sınava 60 bini aşkın engelli vatandaşımız katılmış ve 29
Nisan 2012 tarihinde 81 il merkezinde 41.756 personelin görevlendirildiği -968
sınav binasında, 12.128 sınav salonunda-bu sınav gerçekleştirilmiştir. Engelli
Memur Seçme Sınavı ve kura sistemiyle iki yıl içinde 13 bine yakın engellinin
yeni memur olarak atanması sağlanmıştır. Bu sayede, 2002 yılında engelli
kontenjanında memur olarak çalışan engelli sayısı sadece 5.777 iken, artık
bugün 34.088 engelli vatandaşımız belli bir iş yerine memur olarak
yerleştirilmiştir. Bir sınavla, on yılda yapılan yerleştirme kadar yerleştirme
yapılabilmiştir. Neredeyse yüzde 500’leri aşan bu artışlar hepimizin bileceği
gibi dünyadaki ekonomik krizlerin olduğu bir dönemde gerçekleştirilmiştir, bu
da çok anlamlıdır değerli arkadaşlar. 2014 yılında torba yasayla kendisi, eşi
ve birinci derece kan hısımlığı bulunan bakmakla yükümlü olduğu aile fertleri
engelli olan memurların engellilik durumundan kaynaklanan yer değiştirme
talepleri de göz önüne alınmıştır.
Özel sektörde de çok değişiklikler yapılmıştır. Özellikle istihdam ve iş
gücü artırılmasında kamuda bir yıl içinde istihdam edilenlerin sayısı 2002’de
10.883 iken, 2013’te 34.476’ya yükselmiştir. Diğer taraftan, özel sektörde
çalışmakla yükümlü olan engelli sayısında 107.392 rakamını bulmuşuz ve bunun
81.478’ini özel sektörlerde işe almalarını sağlamışız; açıkta kalan 25 bin
civarındaki engelliyi yine yerleştirmekle ilgili çalışmalarımız devam
etmektedir. Yaptığımız en önemli işlerden biri de Korumalı İşyerleri
projelerini geliştirmektir. Korumalı iş yeri projeleriyle engelli istihdamına
katkı sağlayacak olan sivil toplum kuruluşlarına yön göstermek amacıyla
Korumalı İşyeri Rehberi’ni hazırlayıp hizmete sunmuşuzdur. İş yerleri
hakkındaki yönetmeliğin özellikle, 26 Kasım 2013 tarihinde Resmî Gazete’de
yayımlanarak yürürlüğe girmesini sağlamışızdır. Engelli bireylerin kendi
ayaklarının üzerinde durabilmeleri için KOSGEB’le iş birliği yaparak yeni
projeleri, Engel Tanımaz Projesi’ni ortaya koymuşuzdur.
Değerli
arkadaşlar, evde bakıma önem vermişiz, evde ulaşılamayan pek çok engelli kardeşimizin,
oralara kadar giderek, yeni bir sistem içerisinde evde bakımları sağlanmıştır.
Yine, TRT’yle iş birliği yaparak onlara yönelik programlar hazırlanmıştır. Ayrıca,
“Biz öldükten sonra engellimize kim bakacak?” diyen annelerin bu konudaki
dertlerini ortadan kaldırmışız; 2002 yılında 21 bakım ve rehabilitasyon
merkezinde 1.843 engellimize hizmet verilirken, ekim ayında bu rakamı, 165
merkezde, 5.747’e kadar çıkarmışızdır. Bunlar çok önemli gelişmelerdir. Bakıma
muhtaç engelli bireylere yönelik, özel bakım merkezlerine yönelik
çalışmalarımız devam etmektedir. Umut Evlerini açmışızdır. Yine,
erişilebilirliği sağlamışızdır. Tabii, zaman dar olduğu için yapmış olduğumuz
pek çok hizmeti burada ifade etmek belki zor ama, işaret dili tercümanlığını,
yine Engelsiz Bilişim projelerini, Üçüncü Göz ve Üçüncü Kulak projelerini;
yine, Bilgiye Engelsiz Erişim Platformu’yla yine bunların hepsini ücretsiz hâle
getirerek bunu sağlamışızdır. 
Eğitimde de pek
çok iş yaptık. Özel eğitim ve rehabilitasyon merkezlerinde öğrenim gören
öğrenci sayısı 2006’da 82 binken, Ocak 2013 tarihinde bu rakam 275.886’ya
yükselmiştir. 2004-2005 öğretim yılında 6.901 engelli öğrencimize taşıma
hizmeti verirken, bugün için 7 kat yükselmiş, 46 bine yükseltmişizdir. Ücretsiz
taşıma için ayrılan kaynak 2004 yılında… Özellikle 2013 yılında 95 milyon TL’ye
yükseltmişizdir. 
Zamanım daraldı
ama şunu ifade etmek istiyorum: “Engellilik…” bir sosyal devlet projesidir,
bunu da en iyi şekilde Hükûmetimiz yapabilmektedir. Özellikle engelliyi siyaset
üstü görmek lazımdır. 
Biz bu güzel
duygular içerisinde, tüm engelli kardeşlerimize ulaşmaya devam edeceğiz, eksik
olan her şeyi gayet ciddi bir şekilde önümüze alıp engelli kardeşlerimize
ulaşacağız.
Bu duygu ve
düşünceler içerisinde, Halkların Demokratik Partisinin görüşlerine
katılmadığımızı ifade ediyor, hepinize saygı ve selamlarımı iletiyorum.
Teşekkür
ediyorum. (AK PARTİ sıralarından alkışlar)
BAŞKAN –
Teşekkür ediyorum.
Halkların
Demokratik Partisi grup önerisi lehinde söz isteyen Muharrem Işık, Erzincan
Milletvekili.
Buyurun Sayın
Işık. (CHP sıralarından alkışlar)
MUHARREM IŞIK
(Erzincan) – Sayın Başkan, değerli milletvekilleri; HDP Grubunun engellilerin
toplumsal yaşama eşit bir şekilde katılımı ile neler yapılması gerektiğinin
araştırılması hakkında verdiği araştırma önergesinin lehinde söz almış
bulunmaktayım. Yüce Meclisi ve hepinizi saygılarımla selamlıyorum.
Tabii, önce şuna
bakmak lazım: Engellilerle ilgili, Anasaya’mızın 10’uncu maddesi engelliler
hakkında alınacak tedbirlerin eşitlik ilkesine aykırı olmayacağı şeklinde;
Anayasa’nın 42’nci maddesinin sekizinci fıkrası da “Devlet, durumları sebebiyle
özel eğitime ihtiyacı olanları topluma yararlı kılacak tedbirleri alır.”
şeklindedir. Anayasa’nın 49’uncu maddesinde yine aynı şekilde “Çalışma,
herkesin hakkı ve ödevidir” şeklinde verilmiş. Anayasa’nın 50’nci maddesinin
ikinci fıkrasında, Anayasa’nın 70’inci maddesinin ikinci fıkrasında… 5378
sayılı Engelliler Yasası’nın 15’inci maddesi “Hiçbir gerekçeyle engellilerin
eğitim alması engellenemez. Engelli çocuklara, gençlere ve yetişkinlere, özel
durumları ve farklılıkları dikkate alınarak, bütünleştirilmiş ortamlarda ve
engelli olmayanlarla eşit eğitim imkânı sağlanır.” şeklindedir. Anayasa’mız
bunları güvence altına almış ama ne yazık ki bazen bu sıkıntıların olduğunu da
görmekteyiz. Bunların da aşılması gerektiğini düşünüyoruz.
Tabii, yapılan
araştırmalar şunu göstermiştir: Çocuklukta ve gençlikte engelliliğe daha az
rastlandığı, yaşlılıkta ise bu oranın arttığı görülmekte. Engelliler İdaresi
Başkanlığınca yapılan araştırmaya göre Türkiye nüfusunun yüzde 12,29’unu
engelliler oluşturuyor. Bu oranın yüzde 9,7’sini süregelen hastalığı olanlar,
yüzde 2,58’ini ise ortopedik, görme, işitme, dil ve konuşma ile zihinsel
engellilerin oluşturduğu tespit edilmiş. En fazla engellinin yaşadığı bölgenin
Marmara Bölgesi olduğu -nüfusun yoğunluğuna göre de ortaya koyarsak-
görülmekte. Engellilerin çoğunun evli olduğu, yüzde 37,7’sinin bekâr olduğu,
yüzde 1,6’sının ise boşanmış olduğu görülmekte. Tabii, araştırmaların ileri
analizi sonucu çocuklarda ve gençlerde daha az rastlanması bunların
korunmasıyla ilgili görülüyor ama doğumsal olarak da farklı hastalıklara
rastlandığı görülmekte. Yaşlanmayla birlikte arttığı da görülmekte.
Analizler
engellilerin bir kısmının iki veya daha fazla sorununun olduğunu gösterdi. Buna
göre bedensel engellilerin yüzde 5,5’i görme engelli, yüzde 3,2’si işitme
engelli, yüzde 8,4’ü konuşma, yüzde 6,6’sı ise zihinsel engellilerden
oluşmakta. İşitme engeli bulunanların yüzde 34’ünün aynı zamanda konuşma
engelli olduğu görüldü. Konuşma engeli bulunanların yüzde 27’sinin de aynı
zamanda zihinsel engelli olduğu tespit edildi.
Okuma yazma
bilmeyen engellilerin oranı okuma yazma bilenlere göre genel nüfusun yaklaşık 3
katından daha fazla. Engellilerin yüzde 84,2’sinin eğitiminin ilkokul düzeyinde
olduğu tespit edilmiş. Yüzde 68’i yaşadığı çevrede engellilerle ilgili
düzenleme yapılmadığını belirtiyor. Araştırmaya göre engelli bireylerin yüzde
68’i yaşadığı çevrede engeline bağlı herhangi bir düzenleme bulunmadığını
ortaya koymuş. Konuşma engellilerin sadece yüzde 3,1’i, bedensel engellilerin
yüzde 3’ü, görme engellilerin yüzde 2,6’sı, işitme engellilerin yüzde 2,3’ü,
zihinsel engellilerin yüzde 1,8’i yaşadıkları bina, cadde, sokak ve yollarda
engelliye uygun olan bir ortam hazırlandığını söylemekteler. 
Araştırmaya
katılanların yüzde 63,9’u zihinsel engellilerin, yüzde 45,9’u konuşma
engellilerin çalışamaz durumda olduklarını söylüyorlar. Görme engellilerin
çalışamayacağını düşünenlerin oranı ise yüzde 15,4 olarak tespit edilmiş. 
Engellilerin
yüzde 55,7’si sağlık hizmetlerinden yararlanırken sadece yüzde 12,27’si eğitim,
yüzde 5,9’u bakım ve rehabilitasyon hizmetlerinden faydalandığını bildirmekte.
Engelli
bireylerin, gene, engel türüne göre günlük aktivitelerini yerine getiriş
biçimleri değerlendirildiğinde işitme engellilerin yüzde 75,7’si, görme
engellilerin yüzde 70,3’ü, bedensel engellilerin yüzde 61,2’si, konuşma
engellilerin yüzde 54,5’i kendi başına hareket edebiliyor. Kendi başına
bağımsız hareket etme durumu en kısıtlı olan grubu zihinsel engellilerin
oluşturduğunu görmekteyiz. Günlük aktivitelerini yerine getirirken bir
başkasına tam bağımlı olanlar en fazla iş yerinin fiziki şartlarından
rahatsızlık duyduklarını, iş yerlerinde düzenleme yapılmadığını söylüyorlar.
Günlük aktivitelerini yerine getirirken bir başkasına yarı bağımlı olanlar
yüzde 46,4 olarak tespit edilmiş. Faaliyetlerini bağımsız yapabilenlerin yüzde
24,3’ü iş yerindeki fiziki şartların uygun olmadığını yine kendi başına
belirtmişler.
Bir diğer önemli
durum: Özellikle son zamanlarda yine medyada gündeme gelmeye başlayan otizmli
çocuklarımız. Dünyada son yıllarda şeker, kanser ve AIDS hastalığından sonra
otizmin birçok hastalıktan daha fazla görüldüğü tespit edilmiştir. Bu sebeple,
özellikle Birleşmiş Milletler otizm konusuna özel önem vermiş ve 2 Nisan gününü
tüm dünyada Otizm Farkındalık Günü olarak ilan etmiştir. 
Tabii, otizmde
en önemli şey teşhisin erken konulması. Teşhis bir an önce konulduğu zaman
bunlarla ilgili çalışmaların daha güzel olduğu da tespit edilmiştir. Otizmli
bireylerin bugün için kabul edilen en önemli ihtiyacı biraz önce söylediğim
gibi erken tanı ve tedavi. Eğer erken tanı ve tedavisi yapılırsa bu çocukların
topluma kazandırılmasının daha kolay, daha uygun olduğu da tespit edilmiştir.
Tabii, bilimsel
olarak şu da gösterilmiş: Özellikle Amerika Birleşik Devletleri’nde otizmli
çocukların yoğun eğitim süresinin bireysel ve grup hâlinde haftada en az kırk
saat olması gerektiği söylenmiş. Bu şekilde eğitim verilen çocukların topluma
kazandırıldığı, hatta normal insanlar gibi topluma faydalı olduğu tespit
edilmiştir. Ancak, ülkemizde bu konuda ne yazık ki yeterli tedbir alınmadığını
biliyoruz. Bu alanda eğitim konusunda gelişmiş ülkelerde yoğun eğitim olduğunu
söyledim. Ülkemizde bu daha çok haftada 2 seans şeklinde verilmekte ve yetersiz
olmakta, yüzde 10’u ancak eğitim alabilmektedir. Okullardaki sıkıntı had
safhadadır. 
Dünya otizm
yaygınlığına baktığımız zaman, Amerika’da tespit edilen DSM-IV’e göre, her 48
erkek çocuktan 1’isinin otizmle doğduğu tespit edilmiş. Ülkemizde bu konuda ne
yazık ki tam bir tespit yok ama bununla ilgili çalışmaların yapılması
gerektiğini ve ciddiye alınması gerektiğini de söylüyoruz. Ülkemizde şu anda,
Millî Eğitim Bakanlığının verilerine göre, yalnızca 1/150 oranda tanındığı,
bilindiği söyleniyor. Bunun da yaklaşık -tam net değil ama- 450 binle 500 bin
arasında olduğu söylenmekte. Eğitim süresinin kısa verildiği, yalnızca 2.114
otizmli çocuğun eğitim alabildiği tespit edilmiş Türkiye’de. Bu sayının ne
kadar fazla olduğunu biraz önce söyledim. Millî Eğitim Bakanlığının özellikle
bu konuya daha önem vermesi, daha fazla eğilmesi gerektiğini düşünüyoruz. Tabii,
üniversitelerimizin bu konularda yönlendirilmesi gerekiyor. Üniversitelerimizde
bu konuda eğitim alan öğrenci sayısının az olduğunu ve bunların da topluma
fazla bir faydasının olmadığını görmekteyiz. Özellikle millî eğitim okullarında
durumu öğrenildiği zaman okul müdürlerinin ve okul idarecilerinin bu
öğrencileri derse almadıklarını ve kayıt yaptırmadıklarını da son günlerde
özellikle medyada yaygınlaşan haberlerden duymaktayız. Hatta Anayasa
Mahkemesine kadar gidileceği söylenmekte. 
Tabii, özürlülerimiz
için en önemli şey belediyelerimizin özürlülere en iyi şekilde yaşayacağı
ortamı hazırlaması. Araçlarla ilgili konuda yasa çıkmıştı ama bu yasanın
ertelenmesinin engellileri üzdüğünü de söylemek gerekir. 
Değerli
milletvekilleri, tabii, engellilerimize sahip çıkmamız lazım, onları korumamız
lazım ama bir de tedavisi mümkün olmayan, asla da önlem alınamayan, düşünme
özürlü, beynini kiraya vermiş engelliler var ki bunlar toplumdaki insanları
daha fazla üzmekteler. Bunlardan bir tanesine “sanatçı” desem sanatçılara ayıp
olacak, “türkücü” desem türkücülere ayıp olacak, ismini söylesem bana ayıp
olacak. Ondan dolayı kim olduğunu anlamışsınızdır. Bu beynini kiraya vermiş
vatandaş önceki günlerde çıktı televizyonlarda bir şeyler söylemeye başladı
kendince tam manasıyla yalakalık kokarak. Kendince bir şeyler yapmaya
çalışıyor. Bunu daha önce de görmüştük. “Camide içki içildi.” diye dedikodu
yapıp sonradan -affedersiniz- “Ben hıyarlık yaptım.” diyenleri de görmüştük.
“Kadını dövdüler.” diye söyleyenlerin daha sonra özür dileyenini de görmüştük.
Bu da aynı şekilde özellikle medyada da çıkmaya başladı. Boy boy posterleri
çıkıp konserlere de gideceği söylenen kişiyi, özellikle toplumda büyük yaralar
açan, hemen hemen her kesimi üzen, vicdanı olan herkesi ağlatan -tabii
meydanlarda yuhalatanlar hariç- kişilerin bile söylemediği şeyleri yalan ve
iftira olarak Berkin Elvan’ın annesini yuhalatmasını meşru göstermek için çıkıp
da “Sayın Cumhurbaşkanının annesi yuhalandı.” diye yalan söyleyecek kadar
aşağılaşan, iğrençlik yapan bir adamı burada kınıyorum ve toplum olarak da onu
bu toplumda hiçbir kategoriye koymadığımı belirtmek istiyorum çünkü hiç kimseyi
üzmeye hakkı yok. Kendisi yalakalık yapacak diye, kendisi çanakçılık yapacak
diye böyle şey yapmasını da kabul etmiyorum. O da beyin engelli, beynini kiraya
vermiş sınıfa girer. (CHP sıralarından alkışlar)
Teşekkür
ediyorum.
BAŞKAN –
Teşekkür ediyorum.
MEHMET METİNER
(Adıyaman) – Hiç yakışmadı, hiç yakışmadı size.
MUHARREM IŞIK
(Erzincan) – Yakıştı, yakıştı.
MEHMET METİNER
(Adıyaman) - Burada olmayan bir insan hakkında konuşmak size yakışmadı.
BAŞKAN -
Hakların Demokratik Partisi grup önerisi aleyhinde söz isteyen Ramazan Can,
Kırıkkale Milletvekili.
Buyurun Sayın
Can.
RAMAZAN CAN
(Kırıkkale) – Sayın Başkan, değerli milletvekilleri; HDP grup önerisi üzerine
söz almış bulunuyorum. Bu vesileyle Genel Kurulu saygıyla selamlıyorum.
Kayseri
Milletvekilimiz Değerli İsmail Tamer Ağabey’imiz engellilerle ilgili ve AK
PARTİ hükûmetlerinin engellilerle ilgili yapmış olduğu pozitif düzenlemelerle
ilgili açıklamalarda bulundu. Açıklamalara aynen iştirak ediyorum. 
Toplumun asli
unsuru olan engelli vatandaşlarımızın ihtiyaç ve taleplerini karşılamak sosyal
devlet ilkesine bağlı olarak hareket eden hükûmetlerimizin öncelikleri
arasındadır. Engelli kardeşlerimizi ötekileştiren, toplumun dışına iten, onları
eve hapseden ilkel anlayışı reddederek onlar için pozitif ayrımcılık ilkesini
12 Eylül 2010 referandumuyla hayata geçirdik. Bu ilkeyi Anayasa’yla güvence
altına alarak bu alanda bir zihniyet devrimi ve hukuk devrimini hayata
geçirdik.
Engellilerin
sosyal ve ekonomik hayatlarını daha kolay sürdürmeleri için başta barınma,
eğitim, sağlık olmak üzere, ulaştırma, iletişim alanında yenilikleri hayata geçirmiş bulunmaktayız. İhtiyacı olan
tüm engelli çocukların özel eğitim ve rehabilitasyon merkezlerinden ücretsiz
yararlanmaları bu dönemde oldu. Engellilere destek projesiyle onlara destek
olduk. Hükûmetlerimizin döneminde -bugüne değin- 1.000’den fazla engelli
öğretmenimizin istihdamını sağladık. Engelli çocuğu olan annelere ve engelli
çalışanlara erken emeklilik imkânı sağladık. Bugün engelli vatandaşlarımızın
hayatlarını kolaylaştırmak amacıyla projeler geliştirmiş bulunmaktayız.
Hedefimiz, engellilerin sosyal dışlanmışlık duygusundan kurtulduğu bir
Türkiye’dir. Siyasi partilerimiz, sivil toplum örgütlerimiz el ele vererek
engelli kardeşlerimizin hayatlarını kolaylaştırmak için büyük adımları hep
beraber atacağız. 
Toplumumuzun en hassas meselelerinden
biri olan engelli vatandaşlarımızla ilgili duyarlılığın artmasına vesile olması
dileğiyle 3 Aralık Engelliler Günü’nü de kutluyorum. Unutmayalım ki aslında
engelli olmayan –Allah korusun- herkes engelli adayıdır diyor, Genel Kurulu
saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Halkların Demokratik Partisi grup
önerisini oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Milliyetçi Hareket Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Okutuyorum:
2.- MHP Grubunun, 2/12/2014
tarih Mersin Milletvekili Mehmet Şandır tarafından, Mersin ilinin sorunlarının
araştırılması ve alınması gereken tedbirlerin belirlenmesi amacıyla 2/12/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 4 Aralık 2014 Perşembe. günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Tarih:
04/12/2014
Türkiye
Büyük Millet Meclisi Başkanlığına
Danışma Kurulunun 4 Aralık 2014
Perşembe günü (bugün) yaptığı toplantısında, siyasi parti grupları arasında oy
birliği sağlanamadığından grubumuzun aşağıdaki önerisinin İç Tüzük'ün 19'uncu
maddesi gereğince Genel Kurulun onayına sunulmasını arz ederim.
Saygılarımla.
 Oktay
Vural
 İzmir
 MHP
Grup Başkan Vekili
Öneri:
2 Aralık 2014 tarih, 2014/2532 sayı
ile TBMM Başkanlığına vermiş olduğumuz, Mersin Milletvekili Mehmet Şandır'ın,
Mersin ilinin sorunlarının araştırılması ve alınması gereken tedbirlerin
belirlenmesi amacıyla verilen Meclis araştırması önergesinin 4 Aralık 2014
Perşembe günü (bugün) Genel Kurulda okunarak görüşmelerinin bugünkü
birleşiminde yapılması önerilmiştir.
BAŞKAN – Teşekkür ediyorum.
Sayın Korkmaz, buyurun.
VII.- AÇIKLAMALAR (Devam)
2.- Isparta Milletvekili S.
Nevzat Korkmaz'ın, askerliğini yapmış olan üniversite mezunlarının, üniversite
kredilerinin geri ödenmesi mükellefiyetinin kaldırılmasıyla ilgili talepleri
olduğuna ilişkin açıklaması
S. NEVZAT KORKMAZ (Isparta) – Hemen bir dakika bir açıklama yapmak
istiyorum. Sayın Millî Savunma Bakanımız İsmet Yılmaz Beyefendi de buradayken
kendisine de hassaten bir konuyu anlatmak istiyorum. Biliyorsunuz bedelli
askerlik konusu kamuoyuyla paylaşıldı; Sayın Davutoğlu grup toplantısında
söyledi. Efendim, birçok kesimden bize telefonlar geliyor, aynen şu söyleniyor,
deniliyor ki: “Parası olan bedelini yatıracak, askerlikten kurtulacak, bizim
gibi parası olmayan insanlar da askere gidecek. Tamam, gidelim, bunda bir
problem yok ama hiç olmazsa üniversite öğrencisiyken bize verilen kredilerin
şimdi askere giden bizlerden mükellefiyet olarak kaldırılmasını istiyoruz.”
Böyle bir talepleri var. Ben zatıalilerinize iletmiş olayım.
Teşekkür ederim.
VIII.- ÖNERİLER
(Devam)
A) Siyasi Parti Grubu
Önerileri (Devam)
2.- MHP Grubunun,
2/12/2014 tarih Mersin Milletvekili Mehmet Şandır tarafından, Mersin ilinin
sorunlarının araştırılması ve alınması gereken tedbirlerin belirlenmesi
amacıyla 2/12/2014 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 4 Aralık 2014 Perşembe.
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi grup önerisi lehinde söz isteyen
Mehmet Şandır, Mersin Milletvekili.
Buyurun Sayın Şandır. (MHP sıralarından alkışlar) 
MEHMET ŞANDIR (Mersin) – Sayın Başkan, değerli milletvekilleri;
öncelikle yüce heyetinizi saygıyla selamlıyorum. 
Tabii, Türkiye’mizin çok sorunları var ama milletvekili olmakla şeref
duyduğum Mersin’in sorunlarını burada size ifade etmeyi bir görev biliyorum. 
Değerli milletvekilleri, Mersin’i biliyorsunuz. Mersin, Türkiye'nin
Güney Akdeniz sahillerinde 15.620 kilometrekare yüzölçümü olan, 320 kilometre
sahili olan, 108 kilometrelik tabii kumsalları olan, 1 milyon 700 bin
insanımızın yaşadığı çok güzel, benim tabirimle zenginliklerin ve güzelliklerin
merkezi. Ama, Mersin ilinin gerçekten Mersin’e yakışmayan, Türkiye’ye
yakışmayan, ifade etmekte zorlanacağımız birçok sorunu bulunmakta. Değerli
milletvekilleri, bunları kısaca ifade etmek istiyorum. Her ilimizin sorunu var,
Türkiye’mizin sorunu var. Mersin’in bunlardan farklı birkaç sorunu var, onları
ifade edeceğim. Ama bir sonuç olarak söylemek gerekirse on iki yılını dolduran
AKP iktidarı on iki yılın sonunda Mersin halkını cezalandırmaktadır, inanınız
ki Mersin halkına zulmetmektedir. Ben daha özel bir şey söyleyeyim, Hükûmetin
uygulamalarıyla Mersin’de Adalet ve Kalkınma Partisine oy veren insanlarımız
cezalandırılmakta, onları temsil eden sayın milletvekilleri cezalandırılmakta.
Ben tenzih ediyorum arkadaşlarımı ama Mersin’de yaşadığımız bir iki husus var,
arz ettiğimde siz de hak vereceksiniz.
Değerli
arkadaşlar, Mersin, Türkiye bütçesine vergi veren, katkı veren iller
sıralamasında 6’ncı sırada. Türkiye'nin 81 ili içerisinde 6’ncı sırada ama
merkezî bütçeden aldığı kaynak sıralamasında 26’ncı sırada. Bu bir sonuç, bu
bir cezalandırma. On iki yılını dolduran AKP iktidarının Mersin’e yaptığı
hizmetler, yatırımlar, Mersin halkına verdikleri, Türkiye genelinde Mersin’i 81
vilayetin 26’ncı sırasına getiriyor.
Değerli arkadaşlar, genel sorunlardan
farklı bir iki sorunu söyleyeyim. Bakınız, Mersin’in en önemli sorunu, Mersin’e
verilen sözlerin tutulmamış olmasıdır. 11 Ocak 2004 tarihinde dönemin Başbakanı
Sayın Recep Tayyip Erdoğan bir toplantıda Mersin’in, 2’nci turizm hamlesinin
başlangıcı, merkezî olacağını ifade etti. Yani “Tıkanan Antalya, Muğla,
İzmir’den sonra Türk turizminin yeni bir hamlesinin başlangıcı, merkezi Mersin
olacak ve bunun için de Tarsus Turizm Bölgesi Projesi’ni başlatıyoruz.” dedi.
Ne zaman? 2004 yılında. Hatta “Bunu da 2007 turizm sezonuna yetiştireceğiz.”
dedi. 12 bin yatak kapasiteli, gerçekten uluslararası turizme Mersin’i açacak
çok değerli bir yatırımdı ama 2007 geçeli yedi yıl oldu, şimdi ulaştığımız
sonuç, bu Tarsus-Kazanlı turizm kompleksi tahsisleri iptal edildi. Böylelikle
Mersin’in turizmde yeni bir hamlenin başlangıcı, merkezi olması hayali bitti.
Hâlbuki bunun üzerine, sayın milletvekilleri, ilimizden seçilmiş bir sayın
bakan o kadar büyük laflar etmişlerdi ki; “10 bin kişiye ekmek verecek,
tarımına hizmet edecek, ihracatına hizmet edecek...” Hepsi sıfır oldu. Niye?
Mersin halkına bir açıklama gerekiyor. Bu bir Mersin’i cezalandırmadır. 
Bir başka husus:
Yine aynı kapsamda Mersin ve Adana’nın arasına bir bölge havalimanı
yapılacaktı. Törenler yapıldı, törenlere katıldık, temel atma törenleri
yapıldı, yine sayın bakan büyük büyük laflar etti, sayın milletvekilleri de
etti. Sonuçta, Çukurova Havalimanı -yakında şantiye binaları da sökülür
götürülür- sözde 2013 yılı Akdeniz Oyunları’na yetiştirilecekti, müteahhitten
böyle söz alınmıştı ama daha kazma vurulmadı. 
Şimdi, bir ilde
iki büyük proje, iki büyük yatırım bu şekilde noktalanırsa iktidarın, siyasi
iktidarın Mersin halkına en azından bir özür borcu vardır. Tekrar ediyorum: AKP
iktidarı, bu iktidar Mersin’de yaşayan 1 milyon 700 bin insanımızı -kaldı ki
Türkiye’mizin her bölgesinden göçüp gelip rızkını arayan, hatta dünyanın
neresinde bir Türk yaşıyorsa gelip yerleştiği Mersin’i- on iki yıllık
iktidarının sonunda -bir hüküm cümlesi olarak söylüyorum- cezalandırmaktadır.
Sebebi ne, bu sebebi anlatmaları lazım. 
Bir başka husus:
Bakın, havaalanının yapılmamış olmasının, turizm projesinin iptal edilmiş
olmasının bir tabii sonucu olarak bugün Mersin çiftçisi perişan durumda.
Muhtemel, benden sonra konuşacak sayın AKP milletvekili narenciyeyi kendisi
anlatsın. Kaça satıyoruz bugün mandalinayı, portakalı? Satabildik mi? Dalında
kaldı. Limon dalında kaldı. Sordum gelirken Silifke Ziraat Odası Başkanına:
Mahsulün yüzde kaçı toplandı, satıldı, değerlendirildi? Yüzde 30 ile 40’ı
arası, gerisi dalında. Değerli arkadaşlar, yağmuru yerse o limon da, o portakal
da, o mandalina da artık ihracata gitmez, ölür. Şimdi, çiftçilerin, ziraat
odası başkanlarının ortak bir talebini buradan ifade ediyorum: “Hiç olmazsa
bankalara olan borçlarımız taksitlendirilsin, yeniden yapılandırılsın, biz
afatı yaşıyoruz.” Her sene yaşıyorlar aslında.
Bir hayal
kurmuştunuz, “Havalimanını yapacağız, turizmi ilan edeceğiz, turist gelecek,
ürünlerimiz para edecek, ürünlerimizi ihraç edeceğiz bu havaalanından.”
Vazgeçtik, vazgeçtik ama bu kadar aldatma ve kandırma sonunda, bu iktidara oy
vermiş vatandaşların en azından bir özür hakları vardır, bir özür borcunuz var.

Bir başka husus:
Bakın, 108 kilometre kumsalı var Mersin sahillerinin. Antalya doldu, Muğla
doldu, İzmir doldu, turizm için yeni bir alana ihtiyaç var ama bu el değmemiş
sahillerde şimdi nükleer santral yapacağız. Değerli arkadaşlar, bunun adı
nükleer santral değil; bu, Akdeniz sahillerinde Rusya’ya bir üs vermektir, 4
tane koyu Ruslara tahsis ediyoruz. Ben bu santralin yapılacağı kanaatinde de
değilim.
Bir başka şey:
Artık görmüyor musunuz? Büyük ülkeler bu ağır sanayiyi başka ülkelerde kurup
orada ürettiklerini dünyaya satıyorlar. Ruslar burada santral kuracaklar,
enerjisini, elektriğini Türkiye’ye satacaklar. 
Bununla da
kalmadık, 15 termik santralin planlandığı ifade ediliyor. Adalet ve Kalkınma Partisinden
seçilmiş sayın milletvekillerinin bunu anlatması, buna itiraz etmesi lazım. O
termik santralin altında ne tarım olur ne turizm olur. Silifke’nin Akdere
beldesine kurulan çimento fabrikasının altında turizm olur mu? Çimento
fabrikası kuruyorsunuz. Hani büyük ülke, büyük devlettiniz? Çimento fabrikasını
başka coğrafyalarda kurup ürününü buraya getirmeyi niye düşünemiyorsunuz da
bizim bu cennet kıyılarımızda çimento gibi, mermer işletmeciliği gibi, maden
işletmeciliği gibi…
Değerli
milletvekilleri, bugün 4 Aralık Madenciler Günü, aslında madencilerin yas günü.
Bakın, Ermenek’te yaşadığınız akıbeti yakında Mersin’de yaşarsınız. Mersin
çiftçisi üretimden vazgeçerse hiç bilmediği bir alanda ölüme mahkûm olacaktır.
Bunun sorumlusu bu iktidarın verdiği sözleri tutmayışıdır. 
Bu sebeple, bu
konunun görüşülmesini, değerlendirilmesini sizlerden de talep ediyor, saygılar
sunuyorum.
Teşekkür ederim.
(MHP sıralarından alkışlar)
BAŞKAN –
Teşekkür ediyorum.
Milliyetçi
Hareket Partisi grup önerisi aleyhinde söz isteyen Ertuğrul Kürkcü, Mersin
Milletvekili.
Buyurun Sayın
Kürkcü.
ERTUĞRUL KÜRKCÜ
(Mersin) – Sayın Başkan, sevgili arkadaşlar; Milliyetçi Hareket Partisi grup
önerisinin tamamen aleyhinde değiliz, son derece haklı noktalara değinildi
ancak MHP’li vekillerimizle de tartışmak istediğimiz hususlar var.
Öncelikle,
Adalet ve Kalkınma Partisinin on iki yıllık icraatı sırasında Mersin’e dönük
uygulamalara ilişkin eleştirilerin haklı olduğunu, bu bakımdan bütün iktisadi
göstergelerin, Hükûmet program ve vaatleriyle gerçekleşmeler arasındaki
çelişkilerin bu eleştirileri doğruladığını söylememiz lazım ancak burada bir
temel nedene belki işaret etmemiz tartışmanın aydınlanması bakımından yerinde
olur. Bir bakıma aslında Adalet ve Kalkınma Partisi iktisadi program vaadi
dolayısıyla vaadini tutmaktadır. Neoliberal ekonominin gereklerine uygun
olarak, küresel piyasa hareketlerine bağlı olarak iktisadı yöneteceğini taahhüt
etmiş olduğu için, genel neoliberal iktisadın iki temel özelliği, birincisi
tarımın yıkımı, ikincisi sanayisizleşme uygulamalarının aynen Mersin’de
yankılandığını söyleyebiliriz. Mersin Türkiye’nin en büyük sanayi kentlerden,
işçi merkezlerinden biriyken artık değildir. Bunlar Özal’la birlikte başlayan,
AKP’nin de büyük bir hırsla sürdürdüğü neoliberal ekonomik uygulamaların bir
sonucudur. Yani, kârlı değildir Mersin’e sanayi kurmak artık. Tarım kârlılık
getirmemektedir. Sermaye hareketlerinin rasyonelleri bakımından Mersin, Adalet
ve Kalkınma Partisinin iktisadi hedefleri içerisinde bir yeni sermaye yatırım
alanı olarak işlenmemektedir.
Vaatler ise… Tabii ki her zaman bir vaat olmaksızın siyaset yapılamadığı
için, Türkiye’de siyaset bir çeşit klientalizm yani “Ben sana oy vereceğim, sen
bana ne vereceksin?” pazarlığı içinde sürdüğü için tutulamayacak vaatlerde de
bulunulmaktadır ama alttan alta işleyen iktisadi determinizm ile AKP’nin
Mersin’de yapmadıkları arasında tam bir tutarlılık olduğunu da bu açıdan
söylemek lazım.
Önlem olarak da tabii ki şunu önermemiz gerekir: Birincisi,
planlanabilir bir ekonominin gerçekleşmesi için Türkiye çapında bir mücadele
yürütmek; ikincisi de yerel yönetimlerin kendi kentlerinde, kendi bölgelerinde
gerçekleşecek yatırımların kaynakları ve kararlarına tasarrufu bakımından
yetkili kılınmaları son derece önemlidir. Mersin yerel yönetimi aslında özerk,
demokratik bir yerel yönetim olsaydı Adalet ve Kalkınma Partisinin insafına
kalmaz, Adalet ve Kalkınma Partisinin merkezî kaynak dağıtımı planları
içerisinde ihmal edilip edilmeyeceğini tartışmak zorunda kalmazdı.
Denildiği gibi Mersin, çok kültürlü yapısı, tarihî zenginlikleri, doğal
zenginlikleri, uzun sahili, çok çeşitli, biyoçeşitlilik içeren doğasıyla
hakikaten Türkiye’de bugün olması gereken yerde ve konumda değildir. Aslını
isterseniz, hiçbir kentimiz olması gereken yerde ve konumda değil ama Mersin’in
artısı var.
Ancak bütün bu eleştirilerin yerini bulması için ben MHP’li
arkadaşlarımızla da şunları tartışmak isterim doğrusu: Mersin’in sorunları
arasına yeni bir sorun eklenmiştir, bu Mersin Büyükşehir Belediyesidir. En son
yerel seçimler sonucunda Milliyetçi Hareket Partisi adayı Mersin Büyükşehir
Belediye Başkanı olmuştur yüzde 32,07 oyla. Cumhuriyet Halk Partisi oyların
yüzde 28’ini, AKP yüzde 27’sini, HDP de yüzde 9,8’ini almıştır. 
Şimdi,
dolayısıyla Milliyetçi Hareket Partili Belediye Başkanı, esasen kendisine oy
vermeyenlerin büyük çoğunluğu oluşturduğu bir kenti yönetmektedir. Ancak bu
kentte yönetim erkini eline aldığından beri Mersin’in sorunları arasına bir
istihdam sorunu eklenmiştir. Bugüne kadar 2 bin işçi Büyükşehir Belediyesindeki
taşeron işletmelerdeki işlerinden kovulmuşlardır. Bu işçiler geçtiğimiz hafta
Meclise geldiler, partileri dolaştılar, herkesin bundan haberi var. Ancak bu
işçilerin yeniden istihdamı söz konusu olmamaktadır. 
Mersin’de doğru
dürüst işleyen bir parkomat sistemi vardı yani cadde boylarının yerli yersiz
işgalini caddeyi işgal edenlerin para ödemesi şeklinde sınırlayan, böylelikle
belediyeye kaynak yaratan parkomat sistemi kaldırıldı, bu parkomatlarda çalışan
işçiler de işlerinden kovuldular. Böylelikle Belediye Başkanlığının Mersin’de
MHP tarafından ele geçirilmesinden sonra Mersin’de bir yerel yönetimde çalışan
işçilerin işsizliği sorunu karşımıza çıktı. 
İkinci mesele,
Mersin Otogarı’nın ihalesi meselesi büyük bir sorun hâline Mersin’de dönüştü.
Eski otogarın yerine inşa edilen yeni otogarda rayiç bedellerin o kadar üstünde
fiyatlarla ihaleye çıkıldı ki eski otogarda çalışan işletmelerin hiçbirisi bu
otogarda ihaleye girmediler, hâlen battal bir biçimde duruyor. Açılan bütün
ihalelerde çok sınırlı sayıda kiralama oldu. Onlar da yatırdıkları bedelleri
geri aldılar. Çünkü buradaki varsayım şudur, açıkça söylenen varsayım: Eski
otogar esasen Kürt işletmecilerin kontrolündeydi, burada bir çeşit çeteleşme
vardı, o yüzden yeni otogarda bunlara yer olmasın diye fiyatlar yükseltildi.
Fakat Mersin belli başlı ulaşım destinasyonu olmadığı için, bu fiyatlara
yazıhane kiralayacak esnaf bulunamadığından otogar battal olarak duruyor, eski
otogar çalışıyor, herkes tedirgin ve bedeller inanılır gibi değil. Ankara,
İstanbul, Eskişehir, Antalya otogarlarının 3-4 katına bedellerle ihaleye
çıkılmış durumda. Bu bir problem olarak ortada duruyor. 
Dahası, Sayın
Büyükşehir Belediye Başkanı, bir Kürtçe yasağı, Türkçeden gayrı diller yasağını
kendisiyle beraber belediye işletmelerine taşıdı. Belediye tesislerinde yapılan
düğünlerde, eğlentilerde Türkçeden gayrı dillerdeki türkü ve şarkıların
çalınması ve söylenmesi belediyenin orkestralarına yasaklandı, belediyeden
gayrı orkestraların belediye tesislerine girerek müzik icra etmeleri de
yasaklandı. Böylelikle Mersin Büyükşehir Belediyesi yani nüfusu Türklerden,
Kürtlerden, Araplardan ve başka kökenlerden çok sayıda grubu barındıran,
birbirleri arasında çok kültürlü bir tahammül ilişkisi içerisinde yaşayan bu
insanlara kendi dillerinde -eğer Türkçe çalıp söylemiyorlarsa- en temel
toplumsal ilişkilerini, düğün, bayram ilişkilerini sürdürmeleri için kamu
hizmeti vermeyi reddetti. Bu, kabul edilebilecek bir şey değil. Ancak, tabii,
sadece yerel belediye yönetimi değil aynı zamanda merkezî idarenin yerel
temsilcisi valilik de Akdeniz Belediyesinin uygulamakta olduğu eş başkanlık
uygulamasının protokollere dökülmesini, eş belediye başkanlarının protokolleri
imzalamalarını, resmî yazışmalarını imzalamaları reddettiği için yerel yönetim
de, Akdeniz yönetimi de kendi tutumunda haklı olarak ısrar ettiği için şimdi
kamu hizmetlerini yerine getiremez oldu. Aslında eş başkanlık sisteminin
siyasette yerleşmesinden sonra yerel yönetimlerde yerleşmesinden doğal bir şey
yok. Merkezî idarenin bunun yolunu açması gerekirken bunu tıkıyor olması son
derece vahim. Tabii ki Adalet ve Kalkınma Partisinin merkezî yönetimi aynı
zamanda kent üzerindeki kentsel dönüşüm topuzunu da eksik etmiyor. Henüz dava
bölge idare mahkemesinde yürütmeyi durdurmaya tabi kılınmakla beraber son
derece ciddi bir mesele olarak bu kentsel dönüşüm meselesi duruyor.
Nükleer santral
meselesine değinmeye gerek bile görmüyorum çünkü bu bir millî mesele hâline
geldi. Adalet ve Kalkınma Partisinin bir nükleer santral ısrarını Mersin’e
dayatması aslında Mersin’i hem Mersin halkının hem kendi programının öngördüğü
doğa ve turizme açık bir kent hâline gelmekten alıkoyuyor. Mersin halkı ama
bütün bunların üstesinden gelecektir. Önümüzdeki seçimde bu hesaplaşmayı
yapacağımızı düşünüyoruz.
Hepinizi sevgi
ve saygıyla selamlıyorum. Önergeye evet oyu vermenizi de diliyorum. 
BAŞKAN –
Teşekkür ediyorum.
Sayın
milletvekilleri, birleşime beş dakika ara veriyorum.
Kapanma Saati: 15.34
İKİNCİ OTURUM
Açılma Saati: 15.44
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 23’üncü Birleşiminin İkinci
Oturumunu açıyorum. 
Şimdi Milliyetçi
Hareket Partisi Grubu önerisi üzerinde ve lehinde Mersin Milletvekili Aytuğ
Atıcı söz istemişlerdir. (CHP sıralarından alkışlar) 
Buyurun Sayın
Atıcı. 
MEHMET ŞANDIR
(Mersin) – Sayın Başkan, Ertuğrul Kürkcü’nün konuşmasından sonra bize söz hakkı
düştü. 
BAŞKAN – Bir
saniye, Sayın Atıcı’ya bir söz verelim de. 
AYTUĞ ATICI
(Mersin) – Teşekkür ederim Sayın Başkan. 
Değerli
arkadaşlarım, Mersin’in sorunlarını dile getirmek ve çözüm önerilerimizi
sizlere anlatmak üzere söz almış bulunuyorum. Bilimsel gerçekleri gören ve bu
gerçekler doğrultusunda, vicdanı ve özgür iradesiyle oy kullanacak olan
milletvekillerini saygıyla selamlıyorum. 
Değerli
arkadaşlarım, “Mersin’in onlarca sorunu içerisinde en 1’inci sıraya hangisini
koyarsınız?” derseniz, bütün Mersin halkı gibi, 1’inci sıraya, nükleer santral
belasını koyarız. 
Diğer sorunları
sıralayacak olursam, 2’nci sıraya işsizliği koyarız. 
Bakın,
Türkiye’nin her yerinde işsizlik 1’inci sıradaki sorun iken, Mersin işsizlikten
kırıldığı hâlde, işsizler bile nükleer santrale karşı yürüyüşler yapıyorlar. Onlara
iş vaatlerinde bulunulduğu hâlde “Nükleer santralde çalışmak onursuzluktur.”
diyerek bu işleri kabul etmiyorlar ve Mersin’e nükleer santrali istemiyorlar. 
3’üncü sıraya
çiftçilerin sorunlarını koyarım; çiftçilerimiz, özellikle narenciye üreticilerimiz,
biber, patlıcan üreticilerimiz, sera üreticilerimiz Mersin’de kan ağlamaktadır.
Zamanım yettiğince bunlara değineceğim. 
Daha sonra,
esnafın sorunlarını koyarım. Özellikle Suriye’den gelen göç dalgasından sonra
derinleşen ve hayati öneme sahip olan esnaf sorunlarını mutlaka burada
konuşmamız lazım. 
Kış geldi,
Mersin merkezinde artık, hava kirliliğinden nefes alamıyoruz. Ben hava
kirliliğini ve bunun doğuracağı sağlık sorunlarını da yine en önemli sorunlar
arasına koyarım. 
Daha sonra,
Büyükşehir Belediyesinde işten çıkarılan kardeşlerimizi, şu an itibarıyla
1.600’dür, yılbaşından sonra 2 bini geçecek olan işten çıkarılan işçilerin
sorunlarını koyarım. 
“Hangi sorunlar
kaldı?” derseniz, maalesef devriiktidarınızda Mersin yolsuzluklarla anılmaya
başlamıştır, yolsuzluk sorununu koyarım; gümrüklerde kaçak et sorununu, GDO’lu
ürün sorununu koyarım; Akdeniz Oyunları’nda, o masum spor faaliyetlerine nasıl
yolsuzluk bulaştırdığınızı ve Sayıştayın bunu nasıl tespit ederek âdeta halkın
gözünün içine soktuğunu anlatırım.
“Başka bir
sorun?” derseniz, amatör spor kulüpleri üzerinden yapılan yolsuzlukları
koyarım.
“Başka ne sorun
var?” derseniz işten çıkarılan parkomat işçilerini sayarım; hiçbir günahı
olmayan, hevesle işe başlayan ama belediye değiştikten sonra işleri feshedilen
işçilerin sorunlarını koyarım. 
Mersin-Antalya kara
yolunu koyarım; hani söz vermiştiniz, her eve yaptığınız yollara ya da yapmaya
çalıştığınız çürük çarık yollarınıza, ona bile razı olacak olan Mersin ve
Antalya arasında çalışan insanların sorunlarını koyarım. 
Tarsus-Kazanlı’ya
yapılmasını vadettiğiniz ve bir türlü yapmadığınız turizm bölgesini koyarım
çünkü turizmcilerimiz de kan ağlamaya başladı.
Çukurova
Havaalanı’nı koyarım. Söz vermiştiniz. Milletin gözünün içine baka baka devrin
başbakanı sanki “Bu işi oldu bilin, artık bu iş bitti, Mersin’e böyle bir
havaalanı yakışır.” diyerek oy aldığı günleri size hatırlatırım, bu sorunu
listeme koyarım. 
Mersin’in biraz
doğusunda, Kazanlı bölgesinde insanların tepesine nasıl sülfürik asit
yağdırdığınızı ve sülfürik asit fabrikası sorununu koyarım. 
Bizim âdeta
sembolümüz hâline gelmiş olan Tevfik Sırrı Gür Stadyumu’nu nasıl peşkeş
çektiğinizi ve Tevfik Sırrı Gür Stadyumu’nu nasıl AVM yapacağınızı ve bunun
doğuracağı sorunları koyarım. 
Sadece başlıkları
saydım, süremin yarısı bitti. Şimdi, kalan süre içerisinde, sizlere özellikle
Akkuyu’ya inatla yapmak istediğiniz nükleer santralin bir cinayet aracı
olduğunu ve bu cinayete “evet” demek zorunda kalır iseniz sizlerin de ortak
olacağınızı âdeta haykırmak istiyorum. 
Bakın, değerli
arkadaşlarım, bu kapsamda özellikle Adalet ve Kalkınma Partisinin
milletvekillerine seslenmek istiyorum, halkımıza da seslenmek istiyorum. Diğer
partilere mensup milletvekilleri zaten çıkıp burada nükleer santrale karşı
olduklarını ifade ediyorlar ama sizin içinizden, Adalet ve Kalkınma Partisi
içerisinden çıkan Hükûmetin sizi hem bu dünyada hem de öteki dünyada nasıl
hesap veremeyeceğiniz duruma getireceğini size anlatacağım. Yani siz
milletvekilleri olarak Hükûmetinize “Bizi bu pis işe, bizi bu kirli işe alet
etmeyin.” demelisiniz çünkü bu işe eğer ortak olursanız değerli AKP
milletvekilleri, o zaman ne bu dünyada ne de öte dünyada bunun hesabını
veremeyeceksiniz. Ama eğer sessiz kalmaya devam ederseniz, sükût ikrardan gelir
mantığıyla sizlerin de bu işe ortak olduğunuzu veya olacağınızı her yerde
haykıracağım. Eğer siz de bu işe ortak olursanız Mersin halkı âdeta etten bir
duvar örerek bu nükleer santral inşaatını asla, kata yaptırmayacaktır. Neden
mi? Mersin halkı onurludur. İleride çocuklarının ve torunlarının kanserden
ölmesine izin vermemek için kendi ölümlerini bile göze alacak duruma
gelmişlerdir. 
Değerli arkadaşlar, Mersin’de yapılması planlanan nükleer santral için
üç gün önce, sadece üç gün önce Çevre ve Şehircilik Bakanlığı ÇED olumlu raporu
verdi ve insanlık tarihinde her zaman doğa katili bir unvan almayı hak etti.
Aslında sadece doğanın değil, insanların da kanserden öleceğini bile bile bu
suçu işledi. Üstelik ÇED raporu Rusya Devlet Başkanı Putin’in ülkemizi ziyareti
sırasında kendisine jest olarak verildi, böyle olduğu söylendi. Yani Mersin
halkı bir jeste kurban edildi. Arkasından, hemen bu jestin arkasından Rusya’nın
doğal gaz ücretlerinde indirim yapacağı duyulunca, Mersin halkı doğal olarak bu
ÇED raporunun Rusya’yla yapılan çeşitli pazarlıklar için verilen bir rüşvet
olduğunu ifade etmeye başladı. 
Bakın, Mersin halkının gözünde geldiğiniz duruma bakın. Rusya’yla
pazarlık yapabilmek için asla verilmemesi gereken bir ÇED raporunu verdiniz.
Tarih 1 Aralık 2014. Peki, ne zaman web sitenizde yayınladınız? 3 Aralık
2014’te yayınladınız. Yani Putin buradayken ona jest yapmak için erken
davrandınız, birileri dedi ki: “Sayın Putin, hayırlı uğurlu olsun ÇED raporunu
onayladık.” Ama daha işlemler tamamlanmadığı için bunu web sitesinde
yayınlayamadınız bile. Ancak iki gün sonra resmî olarak yayınlamaya başladınız.

Bakın,
arkadaşlar, stratejik olarak AKP’nin Mersin milletvekilleri burada çıkıp
nükleer santrali hiçbir zaman savunamadı. Birazdan gelecek değerli arkadaşımın
savunup savunmayacağını dikkatle dinleyeceğim ve Meclis tutanaklarını alıp ne
konuştuysa, Mersin’de her yerde anlatacağım. Eğer değerli AKP milletvekili
kardeşim, burada nükleer santrali savunur ise o zaman bunu Mersin halkına ben
anlatacağım ama savunamayacağını siz de göreceksiniz. Mersin’in diğer
sorunlarına bile değinmeden daha çok neler yapmaya çalıştıklarını sizlere anlatmaya
çalışacaktır ama benim siz milletvekillerinden bir istirhamım var; kürsüde
bunlar konuşulmayabilir ama ne olur kuliste, arada Mersin’in bütün AKP’li
milletvekilleriyle bir çay kahve için ve onlara “Gerçekten bu Aytuğ Atıcı doğru
mu söylüyor ya? Bu Mersin halkı bu santrali hakikaten istemiyor mu?” diye
sorun. Ben eminim ki 4 milletvekilinizin 4’ü de “Evet, Mersin halkı nükleer
santrali istemiyor.” diyecektir. Neden “İstemiyor.” diyecektir biliyor musunuz
arkadaşlarım? Çünkü diyecektir ki size halkımız: “Nükleer santral gereksizdir.
Yenilenebilir enerji kaynaklarıyla biz enerji ihtiyacımızı karşılayabiliriz.”
Çünkü diyecektir ki size halkımız: “Nükleer santral gereksizdir çünkü temiz
enerji değildir, çevreyi de insanı da kirletir, sağlığa zararlıdır.” Çünkü
diyecektir ki: “Nükleer santral gereksizdir, buradan üretilecek enerji ucuz
değil pahalıdır çünkü dışa bağımlılığı artıracaktır.” Çünkü daha yeni, beş gün
önce, tam siz bunun pazarlığını yaparken Rusya’yla, Ukrayna’da yeni bir nükleer
santral kazası oldu. Yani Allah’ın sopası yok derler ama var. Bakın, sizin
Rusya’yla işi pişirdiğiniz dönemde, bizim ÇED raporunu verip Mersin’i peşkeş çektiğiniz
sürede Ukrayna’da yeni bir nükleer santral kazası oldu, bunu da görmezseniz pes
doğrusu, ne diyeyim artık ben.
Teşekkür
ediyorum. (CHP, MHP ve HDP sıralarından alkışlar)
BAŞKAN –
Teşekkür ediyorum.
Buyurun Sayın
Şandır, bir söz talebiniz var.
MEHMET ŞANDIR
(Mersin) – Sayın Başkan, Sayın Ertuğrul Kürkcü Bey benim konuşmamdan sonra
partimizden bir arkadaşımızın temsil ettiği Mersin Büyükşehir Belediyesiyle
ilgili bana göre doğru olmayan beyanlarda bulundu. Bunlara cevap vermek
gerekiyor.
BAŞKAN – Sataşma
nedeniyle iki dakika söz veriyorum.
Buyurun Sayın
Şandır. 
IV.- SATAŞMALARA İLİŞKİN
KONUŞMALAR (Devam)
2.- Mersin Milletvekili
Mehmet Şandır'ın, Mersin Milletvekili Ertuğrul Kürkcü’nün MHP grup önerisi
üzerinde yaptığı konuşması sırasında Milliyetçi Hareket Partisine sataşması
nedeniyle konuşması
MEHMET ŞANDIR
(Mersin) – Değerli milletvekilleri, amacımız Mersin’in sorunlarının
tartışılmasıydı, gerçekten gerekli, bu maksada hizmet eden her arkadaşa da
teşekkür ediyorum ama Mersin Büyükşehir Belediyesinin bir sorun olarak
anılmasını asla kabul edemeyiz. Bir hizmet gayretinde henüz daha sekiz dokuz ay
oldu ve yüzde 32’yle seçilmiş olmayı da nakisa olarak görülmesini de gerçekten
Sayın Kürkcü’ye yakıştıramadım. Akdeniz Belediyesi yüzde kaç oyla seçildi, onu
da kendisi size gelip anlatsın burada. 
Değerli
arkadaşlar, Mersin Büyükşehir Belediye Başkanı “Birlikte yönetelim, birlikte
Mersin’i büyütelim.” diye yola çıktı ve bunun gayretinde. Şu anda 60 bini geçen
bir iş talebi bulunmakta, 60 bin kişi. Şu ana kadar aldıkları insan sayısı bin
kişi dolaylarında. Yani MHP teşkilatları da Mersin Büyükşehir Belediyesini “Niye
işçi almıyorsunuz?” diye tenkit ediyor. İşten çıkarttığı vatandaşlarımız
taşeron işçileri. Dolayısıyla, bu bir hizmet devir teslimidir. Bu noktada bir
ayrımcılık yapıldığını söylemek doğru değil, hak değil. “Kürt işletmeci” tabiri
doğru değil değerli arkadaşlar. Yani böyle bir ayrımcılık yapılması ve
belediyeyi bunun üzerinden suçlamak kimsenin hakkı değil, haddi de değil
aslında. 
Türkçe dışındaki
dillerde müzik yayını yapılmadığını söylemek doğru bir beyan değil. Gidin
Mersin’in gazinolarında her dilde her şarkı söylenmektedir. Bunun üzerinden
belediyeyi suçlamak haksızlık olmuştur. Eş başkanlık yönetimi yerel yönetimler
hukukunda yoktur. Dolayısıyla, eğer hukuk devletiyse hukuka uymak
mecburiyetindesiniz. Mersin Büyükşehir Belediyesinin on beş yıllık bir CHP
belediyesinden sonra belediyeden 700-800 kişiyi çıkartmış olmasını suçlamak
doğru olmamıştır. Bugün belediyede -en az- çalışanların yarıdan çoğu…
(Mikrofon
otomatik cihaz tarafından kapatıldı)
MEHMET ŞANDIR
(Devamla) – …daha fazlası CHP’lidir. Dolayısıyla, Mersin Büyükşehir
Belediyesinin sorunu olarak, burada Mersin’in sorunu olarak anılmasını doğru
bulmuyorum, hak bulmuyorum, saygılar sunuyorum.
BAŞKAN –
Teşekkür ediyorum.
ERTUĞRUL KÜRKCÜ
(Mersin) – Sayın Başkanım, bir düzeltme ihtiyacı var. 
Ben “Mersin’de
kimse Türkçeden gayrı müzik yapamıyor.” demedim, ben “Mersin Belediyesi
kendisine bağlı kültürel merkezler ve alanlarda kendisinden maaş alan
orkestraların Türkçe dışında müzik icra etmesini yasakladı.” dedim ve bu
doğrudur. O nedenle, halk tabii ki kendi olduğu yerde, düğününde, bayramında
Arap’ı, Kürt’ü, Türkmen’i kendi müziğini yapıyor ancak belediye bu kamu
hizmetini vermeyi engelliyor. Benim dediğim budur, aksini de kimse ispat edemez
çünkü Belediye Başkanının açıklamaları var. Aslında, zabıtaların gidip mahalle
aralarında yapılan düğünlere de müdahale ettikleri vakidir, fakat bunlar
büyütülmemiştir kent gerilmesin diye. Bunların kayda geçmesini istedim.
Teşekkür ederim.
AYTUĞ ATICI
(Mersin) – Sayın Başkan…
BAŞKAN – Buyurun
Sayın Atıcı.
AYTUĞ ATICI
(Mersin) – Sayın Başkan, Sayın Şandır konuşmasında CHP’li belediyenin
yönetiminden sonra bin işçi çıkarıldığı hâlde hâlen çalışanların yarısının
CHP’li olduğunu söyleyerek CHP belediyesinin sanki bir ayrımcılık yaptığını
ifade ederek sataşmıştır. Söz istiyorum efendim.
BAŞKAN – Sadece
ne kadar insan çalıştığını anlatmak istedi. Sataşma yok ama sataşmadan söz
veriyorum.
Buyurun.
3.- Mersin Milletvekili Aytuğ
Atıcı'nın, Mersin Milletvekili Mehmet Şandır’ın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
AYTUĞ ATICI
(Mersin) – Teşekkür ederim Sayın Başkan.
Değerli
arkadaşlarım, Mersin Büyükşehir Belediyesi Cumhuriyet Halk Partisi tarafından
on beş yıl yönetilmiştir. Ben o kentin bir milletvekili olarak o belediyede kaç
CHP’li, kaç MHP’li, kaç AKP’li çalıştığını vallahi bilmem, bilmeme de gerek
yok. Ama, Sayın Şandır’ın şu sözleri önemlidir: Belediye değişimi yapıldıktan
sonra bin yeni işçinin işe alındığını burada kayıtlara geçecek şekilde ifade
etmiştir. Bunun anlamı, en az bin kişinin çıkarıldığıdır. Biz 1.600 işçinin
çıkarıldığını ve yeni dönemde, yılbaşından sonra toplamda 2 bin civarında işçinin
çıkarılacağını biliyoruz, rakamlar bize bunu böyle söylüyor. Eğer, bu işçiler
gereksiz idiyse neden bin kişiyi tekrar işe aldınız Sayın Şandır? Madem bunlar
gereksizdi çıkarsaydınız, yerine yenisini almasaydınız. Ama, siz diyorsunuz ki:
“Bu bir devir teslim işidir, taşeron çıkarılmıştır.” Sayın Şandır, çıkarılan
işçiler nerede çalışıyordu? Mezarlıkta çalışıyordu. Geçici midir mezarlık işi?
Park ve bahçelerde çalışıyorlardı. Geçici midir? Efendim, bunlar temizlik
işlerinde çalışıyorlardı. İş de geçici değildir, işçi de geçici değildir.
Burada çalışan işçiler sadece asgari ücretle ekmeklerinin peşindeydiler ve
hangi partiye mensup olursa olsun evine ekmek götürme derdindeydiler. Yani,
800-900 lira maaş alan bir adamın partiyle bir derdi olur mu Allah aşkına?
Herkes ekmeğinin peşinde koşuyor. O yüzden, taşeron çalıştırmak zaten bir
ayıptır, zaten bir emek sömürüsüdür, bu sistem derhâl kalkmalıdır ama kalkana
kadar da bir taşeronu çıkarıp yerine başka bir taşeronu almak çok daha büyük
bir ayıptır. 
Saygılar sunuyorum.
(CHP sıralarından alkışlar) 
MEHMET ŞAHDIR
(Mersin) – Sayın Başkanım, ben yerimden bir açıklama yapmak istiyorum.
BAŞKAN –
Buyurun.
VII.- AÇIKLAMALAR (Devam)
3.- Mersin Milletvekili
Mehmet Şandır'ın, Mersin Milletvekili Aytuğ Atıcı’nın sataşma nedeniyle yaptığı
konuşmasındaki bazı ifadelerine ilişkin açıklaması
MEHMET ŞANDIR
(Mersin) – Sayın Başkanım, burada bulunan her arkadaşımız bilmektedir ki
belediyeler hizmet alımı yoluyla bazı hizmetleri gördürmektedir. Kısaca
“taşeron işçisi” olarak nitelediğimiz hadise bu. Yoksa, o hizmetler her
hâlükârda yapılıyor. Mersin’de de daha önceki dönemlerden bu yana birçok
hizmetler taşeron işçiler vasıtasıyla görülüyor. 
İkinci husus:
Mersin Büyükşehir Mersin Bütünşehir hâline gelince bütün il düzeyindeki hizmetleri
gördürmek üzere ilave bin kişi, 700-800, ne kadar alındığını da bilmiyorum ama
çıkartılanlar hizmet süreleri dolan taşeronların işçileridir. Hiç
çıkartılmamasını hepimiz arzu ederdik, hiç kimsenin ekmeğinin elinden
alınmasını istemeyiz ama ihaleyi başka firma kazanınca o firmada çalışan
işçiler mecburen işsiz hâle gelmiştir, yoksa burada bir particilik, bir
ayrımcılık yoktur.
Bunun kayıtlara
geçmesini istirham ediyorum.
BAŞKAN –
Teşekkür ediyorum
VIII.- ÖNERİLER
(Devam)
A) Siyasi Parti Grubu
Önerileri (Devam)
2.- MHP Grubunun, 2/12/2014
tarih Mersin Milletvekili Mehmet Şandır tarafından, Mersin ilinin sorunlarının
araştırılması ve alınması gereken tedbirlerin belirlenmesi amacıyla 2/12/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 4 Aralık 2014 Perşembe. günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN –
Milliyetçi Hareket Partisi grup önerisi aleyhinde söz isteyen Ahmet Tevfik
Uzun, Mersin Milletvekili.
Buyurun Sayın
Uzun. (AK PARTİ sıralarından alkışlar) 
AHMET TEVFİK
UZUN (Mersin) – Sayın Başkan, değerli milletvekilleri; Mersin ilinin
sorunlarının araştırılması ve alınması gereken tedbirlerin belirlenmesi
amacıyla Milliyetçi Hareket Partisi Mersin Milletvekili Mehmet Şandır ve
arkadaşlarının vermiş olduğu araştırma önergesi hakkında söz almış bulunuyorum,
hepinizi saygıyla selamlıyorum.
Önergede bahsi
geçen, özellikle Mersin milletvekillerini de suçlayıcı, umut vadedici sözler
söyledi diye bizleri de suçlayan Mehmet Şandır’a turizm bölgesiyle ilgili
birkaç bilgi vermek istiyorum.
Tabii, Mersin
Tarsus Kültür ve Turizm Koruma Gelişim Bölgesi’nin geçmişi 1997 yılına
dayanıyor. 31 Aralık 2004 yılında Resmî Gazete’de Bakanlar Kurulu kararıyla
“Mersin Tarsus Kültür ve Turizm Koruma ve Gelişim Bölgesi” olarak
değiştiriliyor. Tabii, bu sürede 2009 yılında 5 firmaya tahsisler yapılana
kadar da her zaman olduğu gibi çevreci olduğunu düşünen bazı arkadaşlar oradaki
turaç kuşlarının yok olacağı düşüncesiyle dava açıyorlar. 2009 yılında beş
firmaya tahsisler yapılıyor. Bu tahsisleri alan firmalar üç yıllık süre içinde
inşaata başlayacaklardı. Biz D-400 ile turizm bölgesi arasında yapılması
gereken 15 kilometrelik yolun 5 kilometrelik kısmını yaptık. 10 kilometrelik
yol kamulaştırmalardan dolayı gecikti. Şu an kamulaştırma çalışmaları devam
ediyor. Tabii bu yatırımların geciktiğini, AK PARTİ Hükûmeti tarafından
Mersin’in cezalandırıldığını söylüyorsunuz ama bu kamulaştırmaları yapan,
Cumhuriyet Halk Partisinde siyaset yapmış, aday olmuş bir avukat da başı
çekiyor. Bu kamulaştırma için vatandaşlardan vekâletleri topladı, şu an davalar
devam ediyor.
MAHMUT TANAL
(İstanbul) – Kamulaştırmayı avukat yapamaz ya!
AHMET TEVFİK UZUN
(Devamla) – Biz Hükûmet olarak enerji nakil hatlarını çekmişiz turizm
bölgesine. Doğal gaz hattı için ihale yapılmış. DSİ tarafından da Berdan
Nehri’nin mansap ıslah çalışmaları tamamlanmıştır. Bölge milletvekilleri ve
yatırımcı firmalar olarak biz 2013 Mayıs ayında bir araya geldik. Firma
sahiplerinden de özellikle bu turizm bölgesinin idari binasının temelinin 2013
Temmuz ayında atılması, turizm tesislerinin de 2013 Aralık ayında atılması
konusunda söz aldık. Tabii firmalar talep üzerine 13 Ekim 2010-18 Aralık 2012
ve 26 Eylül 2013-16 Aralık 2013 tarihleri arasında bu tahsislerin
dondurulmasını talep etti. Bu süreler içinde tahsisler donduruldu, inşaat
süreleri işletilmedi, firmalardan da kullanım bedeli alınmadı. Ama gelinen
noktada bir firmanın tahsisi hariç -o da 2 Ocak 2015 tarihinde bitiyor- diğer
dört firmanın tahsisleri iptal edildi. Üç yıllık inşaat süresini doldurdukları
için, yatırımı yapmadıkları için iptal edildi. Bizim Hükûmet olarak, parti
olarak böyle bir cezalandırmamız yok, firmalardan kaynaklanan sıkıntılar var. 
Yine, Çukurova
Havalimanı’yla ilgili de bazı bilgiler vereyim. Adana-Mersin illeri arasında
Kargılı mevkinde inşa edilecek olan Çukurova Havalimanı’nın yap-işlet-devret
modeliyle inşası için Yüksek Planlama Kurulunun 4/3/2011 tarih ve T-5 sayılı
kararıyla Devlet Hava Meydanları İşletmeleri Genel Müdürlüğü
yetkilendirilmiştir. 
Yüksek Planlama
Kurulu kararıyla ihale için yetkilendirilen kuruluş, 3996 sayılı Kanun ve bu
Kanun’un uygulama usul ve esaslarını belirleyen 2011/1807 sayılı Bakanlar
Kurulu kararında yer alan genel hükümler esas alınarak Çukurova Havalimanı’nın
yap-işlet-devret modeliyle yapılması hususunda alınan Yüksek Planlama Kurulu
kararı çerçevesinde kuruluşça hazırlanan ihale şartnamesi ve ekleri üzerinden
22 Ağustos 2011 tarihinde ihale ilanına çıkılmış ve ihalesi 15 Aralık 2011
tarihinde gerçekleştirilmiştir. İhaleyi alan firma dokuz yıl on ay on gün
işletme hakkı karşılığında ihaleyi almıştır. 
İhaleyi alan
firmanın yer teslimi 3 Mart 2013 tarihinde yapım dönemine başlanmıştır. Yapım
süresi de otuz altı aydır.
MEHMET ŞANDIR
(Mersin) – Mayısta da temel atıldı.
AHMET TEVFİK
UZUN (Devamla) – Tabii, Yüksek Planlama Kurulunun almış olduğu karar ve
inşaatın bitim süresiyle ilgili incelemelerde bazı gecikmelerin olduğu gündeme
gelmiştir. 
Bu söz konusu
havalimanının toplam yatırım tutarı 357 milyon avro olup görevli şirket
bildirimine göre, 2014 yılı Şubat ayı itibarıyla, toplam harcama 26 milyon avro
olarak bildirilmiştir. İşin bitim tarihi de 7 Mart 2016 tarihidir. 
Görevli şirket
onaylı iş programının fiziki gerçekleşme yönünden gerisinde bir seyir takip
etmekte, ancak bu gecikmenin otuz altı aylık yapım süresini altı ay
geciktirmesi veya geciktireceğinin anlaşılması hâlinde bu husus “Sözleşmenin
Feshi” başlıklı 36’ncı madde kapsamında fesih koşullarını oluşturmaktadır.
Şirkete sunulan onaylı iş programı incelendiğinde, Kasım 2013 sonu kümülatif
gerçekleşme oranı yüzde 15, Aralık 2013 sonu kümülatif gerçekleşme oranı yüzde
18’dir. Başka bir ifadeyle, günümüz itibarıyla yakalanan yüzde 15’lik
gerçekleşme oranı Aralık 2013 itibarıyla gerçekleşmesi gerekmekteyken iş
programına göre altı ayı aşkın bir sürenin gecikmiş olduğu tespit edilmiştir.
Bu konuda da 10 Temmuz 2014 tarihinde gönderilen bir yazıyla işin onaylı iş
programı seviyesinde gerçekleşmesi istenilmiş, aksi durumdaysa mevcut hükümler
uygulanacağı konusu görevli şirkete uyarılmıştır. 
Şimdi, burada,
Mehmet Bey’in söylediği gibi, Hükûmetimiz tarafından Mersin’in cezalandırılma
durumu yoktur. On iki yıllık iktidarımız döneminde 10 milyar tutarında Mersin
iline yatırım ve destek verilmiştir. Şu an devam eden şehir hastanemiz 1.250
yataklıdır. 
İlginçtir, bir
şey anlatmak istiyorum Mehmet Bey, sizin de seçim bölgeniz: Yıllardır söylenen
bir proje vardı “Pamukluk Barajı” diye. 2011 seçimlerinde Tarsus’un Karadiken
köyüne gittik. 48 yaşında bir vatandaşımız aynen şunu söyledi: “Ben 8
yaşındaydım. Bundan kırk yıl önce yine bir seçim dönemiydi, siyasiler geldiler,
bizim köyde, işte ‘Yukarıya bir can suyu projesi dediğimiz Pamukluk Barajı
yapılacak, bölgeleriniz sulanacak.’ diye siyaset yaptılar.” dedi. Ama aradan
kırk yıl geçti, hiçbir şey yapılmadı. AK PARTİ Hükûmeti döneminde bu temeller
atıldı, 200 bin dönüm arazinin sulanacağı, Mersin ilimizin 127 milyon metreküp
içme suyunun karşılanacağı, 68 milyon kilovatsaat elektrik enerjisinin
üretileceği Pamukluk Barajı’nın da yine bizim dönemimizde ihalesi yapıldı,
temelleri atıldı. (AK PARTİ sıralarından alkışlar) Müteahhit firma 2013 yılının
13 Ekim tarihinde su tutmaya başlanacağının sözünü verdi imza töreninde ama
müteahhitten kaynaklanan sıkıntılardan dolayı şu an yüzde 80 oranında
gerçekleşme durumu var, 19 Aralıkta da ikmal inşaatı için tekrar ihaleye
çıkılacak. İnşallah, bu barajımız bitirildiğinde de bölgemizin, hem sulama ve hem
içme suyu ihtiyacı karşılanmış olacak.
Nükleer konusuna
gelince, Aytuğ Bey, ben AK PARTİ milletvekili olarak, Mersin milletvekili
olarak nükleer santrali savunuyorum. Şimdi, burada nükleer santralle ilgili
geçmiş dönemlerde de birçok önergeler verildi, Akkuyu’yla ilgili önergeler
verildi, uzun uzun konuşuldu. Tabii, Akkuyu Nükleer Santrali’ne hangi dönemde
karar verildiğini de siz çok iyi biliyorsunuz.
AHMET YENİ
(Samsun) – Söyle, söyle.
AHMET TEVFİK
UZUN (Devamla) – 1976 yılında Enerji ve Tabii Kaynaklar Bakanı Sayın Deniz
Baykal’ın döneminde karar verilmiş bir konu.
MAHMUT TANAL
(İstanbul) – Uygulamaya koyuldu mu?
AHMET TEVFİK
UZUN (Devamla) – Sürem yetmedi ama burada nükleer santralin turizme, tarıma
etkisi noktasında çok daha söylenecek şeyler var; dünyada örnekleri var, turizm
bölgelerine yakın olan nükleer tesisler var, tarım alanı yapılan… Amerika’da
nükleer konusunda birçok santraller var, Amerika tarım ürünleri ihracatında
dünyada 1’inci sırada.
Ben Mersin’e
yapılan yatırımlar konusunda, başta Sayın Cumhurbaşkanımız, Başbakanımız,
bakanlarımız, milletvekillerimiz olmak üzere bütün herkese teşekkür ediyorum,
saygılar sunuyorum. (AK PARTİ sıralarından alkışlar) 
MEHMET ŞANDIR
(Mersin) – Sayın Başkanım…
AYTUĞ ATICI
(Mersin) – Sayın Başkan…
BAŞKAN – Bir
saniye… 
Sayın
Halaçoğlu’nun daha önce bir söz talebi var.
Buyurun Sayın
Halaçoğlu.
YUSUF HALAÇOĞLU
(Kayseri) – Sayın Başkanım, buradan açıklama yapmak istiyorum. 
BAŞKAN –
Buyurun.
VII.- AÇIKLAMALAR (Devam)
4.- Kayseri Milletvekili
Yusuf Halaçoğlu'nun, Mersin Milletvekili Ahmet Tevfik Uzun’un MHP grup önerisi
üzerinde yaptığı konuşmasındaki bazı ifadelerine ilişkin açıklaması
YUSUF HALAÇOĞLU
(Kayseri) – Teşekkür ederim Sayın Başkanım.
Şimdi, nükleer
enerji sürekli konuşuluyor ama gerçekte Türkiye’de var olan ve Türkiye'nin
gerçekten bahtını açacak olan bir madenden kimse söz etmiyor. Burada özellikle
kayıtlara girsin diye bunu belirtmek istiyorum. 
Toryum denilen
bir maden var ve bu toryum madeninin, nükleer enerji açısından düşünecek
olursanız, 200 ton uranyuma karşılık 1 tonu yeterli geliyor ve 3,5 milyon ton
kömüre bedel. Şöyle söyleyeyim: 30 metreküplük bir alanda üretilen enerji
miktarı, toryum madeniyle 3 bin megavat gücünde enerji üretiyor. Yani 50 ton
toryumla 50 gigavat enerji üretilebilecek durumda. Türkiye dünyada
Hindistan’dan sonra en çok toryum madenine sahip ülke. Şu ana kadarki tespit
edilmiş toryum madeni 880 milyon ton ve karşılığı eğer dolar olarak verecek
olursak 120 trilyon dolarlık toryum madeni var; Isparta’da, Elâzığ’da,
Eskişehir’de var. Sadece Elâzığ’daki toryum madeni Türkiye'nin yüz yıllık
ihtiyacını karşılayacak ölçüde.
Değerli
arkadaşlar, nükleer enerjiye bu kadar önem verene kadar, kendi kaynaklarımız
olan toryum madenine verseniz ne olur? Bugün, Almanya ve Çin bu madenden enerji
üretiyor. Tekrar ediyorum, 200 ton uranyuma karşılık 1 ton toryum madeni
yeterli geliyor. Bunu...
ÜNAL KACIR
(İstanbul) – Güzel.
YUSUF HALAÇOĞLU
(Kayseri) – Yani, konuşup duruyorsunuz oradan “Güzel.” filan diye. Bir şey
anlatıyoruz burada!
BAŞKAN – Teşekkür
ediyorum Sayın Halaçoğlu.
YUSUF HALAÇOĞLU
(Kayseri) – Kayıtlara girmesini istedim. 
BAŞKAN – Tamam,
teşekkür ederim.
FATİH ŞAHİN
(Ankara) – Hoca gibi azarlama ya!
İHSAN ŞENER
(Ordu) – Öğrenciler gürültü mü yaptı hocam!
BAŞKAN – Sayın
Atıcı, buyurun.
AYTUĞ ATICI
(Mersin) – Sayın Başkan, sayın konuşmacı, 1976 yılında Sayın Deniz Baykal
tarafından böyle bir nükleer santral yapılma kararı verildiğini söyleyerek,
sanki bu santrali CHP yapmak istiyormuş gibi bir algı yaratmıştır ve kurumsal
kimliğimize sataşma olmuştur.
BAŞKAN – “O
zaman kararlaştırıldı 1976 yılında.” diyor. Doğru değil mi?
ALİ RIZA ÖZTÜRK
(Mersin) – Değil, değil.
AYTUĞ ATICI
(Mersin) – Bir dakika... Sataşma olmuştur; bir.
İHSAN ŞENER
(Ordu) – Nasıl sataşma ya? 
AYTUĞ ATICI
(Mersin) – İkinci konu, ikinci sataşma; kurumsal kimliğimize sataşma konusu...
İHSAN ŞENER
(Ordu) – Allah Allah! Bu nasıl bir şey?
AYTUĞ ATICI
(Mersin) – Efendim, yol yapımında kamulaştırma sürecinde CHP’den aday olmuş
birisi başı çekerek bunları iptal ettiriyormuş da yol sanki buna göre
yapılmıyormuş gibi...
BAŞKAN – Buyurun
Sayın Atıcı, iki dakika söz veriyorum sataşma nedeniyle. (CHP sıralarından
alkışlar)
Sayın Kacır, siz
sataşıyorsunuz oradan.
IV.- SATAŞMALARA İLİŞKİN
KONUŞMALAR (Devam)
4.- Mersin Milletvekili Aytuğ
Atıcı'nın, Mersin Milletvekili Ahmet Tevfik Uzun’un MHP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
AYTUĞ ATICI
(Mersin) – Teşekkür ederim Sayın Başkan.
Değerli
arkadaşlarım, sayın milletvekilimiz buraya çıktığında çok dikkatle dinledim. On
dakikasının tam dokuz dakikasında gerçekten rakamlardan başka bir şey
olmadığını gördüm. 
OSMAN KAHVECİ
(Karabük) – Rakamları konuşur, ne var?
AYTUĞ ATICI
(Devamla) – Son elli sekiz saniyede nükleer santrale bir değindi ve “Ben
nükleer santrali savunuyorum.” dedi, kayıtlara girdi. Ben, bunu, AKP’nin ve
milletvekillerinin Mersin’de nasıl açıklayacağını merak ediyorum ve bunu da her
yerde söyleyeceğim.
İki: Yine, sayın
milletvekili burada “Efendim, yol yapacaktık da…” “E..” “Kamulaştırmaya
gidecektik…” “E…” “Biz milletin malını beleşten götürürken bir avukat çıktı
‘Sizin yaptığınız hukuksuzdur.’ dedi, ‘Milletin parasını, hakkını verin.’ dedi.
Biz hakkını vermedik, onun için yol iptal oldu.” Vay, CHP gene suçlu!
Arkadaşlar, akıl
var, izan var. Verin hakkını bu insanların, kamulaştırmanızı yapın, yol da
yapın, her şeyi de yapın.
Şimdi bakın, ben
bu kürsüde size dedim ki en önemli sorun nükleer santraldir, çıkın konuşun.
Narenciye dalda kalmıştır, çiftçi zarar etmiştir, konuşmadınız; işsizlikten
kırılıyor Mersin dedim, konuşmadınız; Mersin’in her tarafında yolsuzluk var
dedim, gümrüklerden et kaçırılıyor, GDO’lu ürünler sokuluyor, Akdeniz
Oyunları’nda Sayıştay usulsüzlük tespit etti diyorum -bakın, “iddia” değil,
“tespit” diyorum- amatör spor kulüpleri üzerinden usulsüzlük yapıldığı Bilgi
Edinme Yasası kapsamında tespit edildi, bunları konuşun diyorum,
konuşmuyorsunuz; Tarsus Kazanlı turizm bölgesini konuşmuyorsunuz; hava
kirliliğinden, insanlar astımdan ölüyor diyorum, konuşmuyorsunuz; Suriyeliler
nedeniyle esnaf kan ağlıyor, gelin şu Suriye sorununu masaya yatıralım diyorum,
konuşmuyorsunuz; “Efendim, 1976 yılında böyle bir karar verildi, iptal edildi.
Sayın Ecevit iptal etti…” 
Şimdi siz tekrar
hortlattınız, ölüyü hortlattınız, ölüyü! (CHP sıralarından alkışlar)
BAŞKAN –
Teşekkür ediyorum.
MEHMET ŞANDIR
(Mersin) – Sayın Başkan…
BAŞKAN – Buyurun
Sayın Şandır.
MEHMET ŞANDIR
(Mersin) – Sayın konuşmacı benim de ismimi ifade ederek bazı beyanlarda
bulundu, yanlış anlamaya sebep oldu.
BAŞKAN – Ne
beyanında bulundu? Hangi beyanlar yanlış anlamaya sebep oldu?
ALİ RIZA ÖZTÜRK
(Mersin) – Belediyeyle ilgili…
MEHMET ŞANDIR
(Mersin) – Belediyeyle de ilgili değil de yani Mersin sorunlarıyla ilgili benim
yanlış beyanlarda bulunduğumu, Mersin’in cezalandırılmadığını ifade ederek
benim doğru olmayan beyanlarda bulunduğumu söyledi. Açıklama yapmam lazım.
BAŞKAN – Buyurun
Sayın Şandır.
Sataşma
nedeniyle size de iki dakika söz veriyorum.
5.- Mersin Milletvekili
Mehmet Şandır, Mersin Milletvekili Ahmet Tevfik Uzun’un MHP grup önerisi
üzerinde yaptığı konuşması sırasında şahsına sataşması nedeniyle konuşması
MEHMET ŞANDIR
(Mersin) – Sayın milletvekilleri, meselemiz Mersin’in sorunlarını tartışmaktı,
maksat hasıl oldu. 
ÜNAL KACIR
(İstanbul) – Sayın Şandır, güzel yatırımlar olmuştur.
MEHMET ŞANDIR
(Devamla) - Ben her defasında söylüyorum Sayın Kacır, bu memlekete, bu millete
bir gram hizmeti dokunan kim varsa Allah ondan razı olsun. Milliyetçi Hareket
Partisi olarak yaklaşımımız bu. Ama siyasetçi yaptığıyla övünmemeli; övünmemeli,
görevini yapıyor. Ancak ben size tekrar söylüyorum, AKP iktidarı dünkü iktidar
değil, on iki yılını tamamladı.
İHSAN ŞENER
(Ordu) – AK PARTİ, AK PARTİ...
MEHMET ŞANDIR
(Devamla) – O, sizin...
RECEP ÖZEL
(Isparta) – Bizim tabi canım, bizim, bizim!
MEHMET ŞANDIR
(Devamla) – Dolayısıyla… 
Bize göre,
aldatma ve kandırma partisi efendim.
AHMET YENİ
(Samsun) – İşçileri ne yaptınız?
RECEP ÖZEL
(Isparta) – Biz de MHP’ye bir şeyler buluruz yani.
MEHMET ŞANDIR
(Devamla) – Bakın, o fasla girmeyelim ancak şunu söylüyorum: On iki yılın
sonunda hâlâ burada cek cak diyorsanız, bu toplumdan özür dileyeceksiniz. Benim
korkum, Pamuklu Barajı’nın da daha önce ilan edilen Tarsus-Kazanlı turizm
bölgesinin akıbetine uğraması, Çukurova bölge havaalanının akıbetine
uğramasıdır, endişemiz bu. Yani, bugün kalkıp da “Bunun temelini attık.”
demenizin hiçbir değeri yok, daha önce temelini attıklarınızın ne noktaya
geldiğini bu millet gördü. 
Bakın, 11 Ocak
2004, Sayın Başbakan Recep Tayyip Erdoğan Tarsus turizm bölgesiyle ilgili öyle
nutuklar atıyor ki “2007’de açacağız.” diyor; Sayın Zafer Çağlayan 24 Mayıs
2011’de “800 milyon dolar ayırdık buraya.” diyor. Nerede bunlar, bunlar nerede
arkadaşlar? Yani, ya söylediğinizin arkasında duracaksınız ya da yeni şeyler
söylemeyeceksiniz. Korkumuz odur ki Pamuklu Barajı da bundan önce verdiğiniz
sözler gibi havada kalacak, endişemiz bu. 
RECEP ÖZEL
(Isparta) – Bizim hiçbir sözümüz havada kalmaz, merak etme!
MEHMET ŞANDIR
(Devamla) – Mersin halkını AKP iktidarı cezalandırdı.
AHMET YENİ
(Samsun) – Belediye işçileri ne oldu Sayın Şandır?
MEHMET ŞANDIR
(Devamla) – Bunu tekrar ifade ediyorum çünkü on iki yılın sonunda verdiğiniz
hiçbir şey yok. Daha bölge hastanesinin temelini yeni attınız, on iki yıl
neredeydiniz?
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ediyorum.
AHMET TEVFİK
UZUN (Mersin) – Sayın Başkan…
Evet, Sayın
Uzun, konu tamamlandı. 
VIII.- ÖNERİLER
(Devam)
A) Siyasi Parti Grubu
Önerileri (Devam)
2.- MHP Grubunun,
2/12/2014 tarih Mersin Milletvekili Mehmet Şandır tarafından, Mersin ilinin
sorunlarının araştırılması ve alınması gereken tedbirlerin belirlenmesi
amacıyla 2/12/2014 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 4 Aralık 2014 Perşembe.
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN –
Milliyetçi Hareket Partisi grup önerisini oylarınıza sunuyorum: Kabul edenler…
Kabul etmeyenler… Kabul edilmemiştir.
3.- CHP Grubunun,
Manisa Milletvekili Hasan Ören ve 21 milletvekili tarafından, Soma Elektrik
Üretim ve Ticaret AŞ’nin özelleştirilmesinin Soma ekonomisine vereceği zararın
araştırılarak alınması gereken önlemlerin belirlenmesi amacıyla 5/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, Genel Kurulun 4 Aralık 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Cumhuriyet Halk
Partisinin Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
Okutuyorum:
4/12/2014
Türkiye Büyük Millet Meclisi Başkanlığına
Danışma
Kurulu'nun 04.12.2014 Perşembe günü (bugün) yaptığı toplantısında siyasi parti
grupları arasında oy birliği sağlanamadığından, Grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Engin Altay 
 Sinop
Grup Başkan Vekili
Öneri:
Manisa Milletvekili Hasan Ören ve 21 Milletvekilinin, Soma Elektrik
Üretim ve Ticaret AŞ'nin özelleştirilmesinin Soma ekonomisine vereceği zararın
araştırılarak alınması gereken önlemlerin belirlenmesi amacıyla 05/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin (1553 sıra no.lu) Genel Kurulun bilgisine sunulmak
üzere bekleyen diğer önergelerin önüne alınarak 04/12/2014 Perşembe günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir.
ADİL ZOZANİ (Hakkâri) – Sayın Başkan, kısa bir açıklama yapacağım.
BAŞKAN – Cumhuriyet Halk Partisi grup önerisi lehinde söz isteyen Hasan
Ören, Manisa Milletvekili. (CHP sıralarından alkışlar)
HASAN ÖREN (Manisa) – Sayın Başkan, değerli milletvekilleri; Cumhuriyet
Halk Partisinin grup önerisi üzerine söz almış bulunuyorum. Hepinizi saygıyla
selamlıyorum.
Bugün, 4 Aralık Dünya Madenciler Günü. Avustralya’da, Amerika’da,
Almanya’da, Fransa’da, İngiltere’de iş güvenliğiyle, iş sağlığıyla ilgili bütün
her şey yapılmış; madencilerle ilgili, madene inen her insanla ilgili önlemler
alınmış ve Dünya Madenciler Günü dünyanın her tarafında kutlanıyor ama ne yazık
ki Türkiye’de kutlamak mümkün değil. İsterdim ki, yakama bir gül koymak. Böyle,
siyah, matem havasında bir Dünya Madenciler Günü’nün Türkiye’de yaşanmasına
vesile olmamanızı isterdim. Ne yazık ki, 301 gencimiz maden kazasında vefat
ederek… Önümüzdeki bu maden kazalarıyla ilgili, tedbirlerin alınmasıyla ilgili
hiçbir gayret içerisinde olmadığınızı görüyoruz. 301 insan gitti, Soma’nın
üzerine sanki ölü toprağı serildi. 301 insanımızın, 301 fidanımızın gitmesi
yetmemiş gibi, şimdi 2.831 işçiyi çıkarıyorsunuz. “Çıkarıyorsunuz.” diyorum,
AKP’ye söylüyorum. Çıkaran Soma AŞ değil ki. Soma AŞ, hizmet alımında bulunan
TKİ’nin ve Enerji Bakanlığının taşeronu. Paraları alan TKİ, kazançları alan
TKİ. Şimdi, Soma’da Soma’ya ikinci bir darbeyi, ekonomisiyle, sosyal yaşamıyla,
ailelerin yaşamlarıyla ilgili bir ikinci darbeyi vuruyorsunuz. 
TKİ’nin beş
yıllık kârını şuradan söylemek istiyorum: TKİ’nin beş yıllık kârı toplam eski
parayla 2 katrilyon 300 trilyon yani kaçak saraya harcadığınız paranın 1,5
misli fazla. Kimin sırtından kazandınız? Bu, emeğiyle, alın teriyle geçinen,
madene inen, madende hayatlarını kaybeden insanların sırtından kazandınız.
Şimdi, sosyal devlet anlayışıyla eğer bu madende çalışan insanların sırtından
bu kadar para kazandıysanız, TKİ ve Enerji Bakanlığı 2,5 katrilyon parayı beş
yıl içerisinde bu madende çalışan insanların sırtından kazandıysa, bu 2.831
insanın çalıştırılması, devletin bu madenlerde yeniden bu insanları
çalıştırmasıyla ilgili önlemleri siz almayacak mısınız? 
Değerli
arkadaşlarım, sadece düşündüğünüz “Hep bana, hep bana, hep bana!” Bu
kazandıklarınızı, biraz evvel söylediğim gibi, uçak alımlarında, “Halkın
burası.” dediğiniz bin odalı saraylarda harcamayıp da bu insanların emeğine ve
alın terine saygı duyarak buralarda harcamış olsanız bence daha doğru iş yapmış
olursunuz.
Şimdi, bu da
yetmedi. Şimdi, Bakanlar Kurulu kararıyla Soma Termik Santralini özelleştirme
kapsamına aldınız. Peki, Soma Termik Santralı nedir? Soma’daki yeri nedir?
Soma’nın ekonomisinde, Soma’nın yaşamında neyi ifade etmektedir? Altmış yıldır,
termik santral Soma’da hizmet veriyor, 6 ünite çalışıyor, yıllık elektrik
üretimi 8 milyar kilovatsaat. Türkiye’deki toplam elektrik üretiminin yüzde
7’sini Soma’daki santral üretiyor. Peki, niye özelleştirdiniz? “Efendim, kâr
etmiyor burası, devletin üzerinde yük olmasın.” Mantığınız hep bu ya,
yandaşlara vermek için ama burası öyle değil; buranın 2012 yılı kârı 80 milyon
lira, yani 80 trilyon eski parayla, 2013 yılı kârı ise 41 trilyon; çalışan
insan sayısı 1.590, hani 2.831 kişiyi sokağa bıraktınız, şimdi 1.590 kişiyi
sokağa bırakmayla ilgili bir tavır içerisindesiniz. Peki, ben muhalefet
milletvekili olarak bunları söylüyorum da Soma’da yaşayan 100 bin insanın söylediği
ne acaba? Bakınız, değerli arkadaşlarım, burada 8.148 imza var. Soma’da
yaşayan, Soma’nın, kömürün o karasıyla, Soma’daki zehri soluyan esnafıyla,
sanayicisiyle, sanatkârıyla, işçisiyle hepsinin yazısı ve imzası burada. Kimler
bunlar? Kim Soma’daki termik santralin özelleştirilmesine karşı çıkıyor? TES-İŞ
Sendikası Soma Şubesi, MADEN-İŞ Sendikası Soma Şubesi, Ticaret ve Sanayi
Odası, Esnaf ve Sanatkârlar Odası, Şoförler Odası, Nakliyeciler Kooperatifi,
Soma Seyahat Kooperatifi, Somalılar Derneği, hemşire dernekleri, en önemlisi de
-belediyeyi kazandığınız- Soma’daki Belediye Başkanı. Eğer Soma’ya yeni
acıların, yeni sefaletlerin getirilmesi istenmiyor ise Soma’daki termik
santralin Bakanlar Kurulu kararıyla özelleştirilmesinin durdurulmasını talep
ediyorlar. Hepsi, bütün Manisa milletvekillerine gelerek bu dosyayı verdiler.
Bu dosya bütün arkadaşlarımızda var. 
Peki, burayı özelleştirirken yarın, Cumhuriyet Halk Partisi iktidara
geldiğinde özelleştirme yapmayacak mı? Yapacak. Yapmaması mümkün mü? Ama, halkın
lehine olan, halkın yaşamını zenginleştiren, halkın ekonomik koşullarını daha
iyi noktaya çıkaran özelleştirmeleri yapacağız. Hani, sizler hep ne diyorsunuz?
Diyorsunuz ki: “On iki yıllık iktidarımız döneminde Türkiye hizmetlerle
tanıştı.” Öyle mi?
RAMAZAN CAN
(Kırıkkale) – Doğru.
HASAN ÖREN
(Devamla) – Doğru! Peki, dün “Taş üstüne taş koymayan…” dediğiniz bölüme
baktığınızda, özelleştirmeden hazineye 60 milyar dolarlık parayı yaptıklarınızı
satarak mı koydunuz, yoksa, dün Mustafa Kemal’in başlangıç noktasından başlayıp
size kadar gelen bölümde yapılanları satarak mı 60 milyar doları kasaya
koydunuz? (CHP sıralarından alkışlar) 
Hani, bir şeyle
daha övünüyorsunuz, diyorsunuz ki: “Efendim, biz IMF’ye 22 milyar dolar para
ödedik.” Benim 7 yaşında torunum var, 60 milyar doları verin, 22 milyar doları
ödesin! Siz geçmiş dönemde, o emeğiyle, alın teriyle, ulus devlet anlayışı
içerisinde, bütün Türkiye’nin içinde yaşayan 77 milyonun hakkını düşünerek
gelecekte o insanların yaşamının daha rahat, daha zengin olmasını arzu eden
insanların, devlet adamlarının yaptıklarını satarak bu noktaya geldiniz. Nereye
gitti bu paralar? Bu 60 milyar dolar yandaşlarınıza verilenlerin dışındaki net
para. Herhâlde, Sayın Metiner, bir 60 milyar dolar da yandaşlara gitmiştir. 
Hani, Sayın
Başbakanımız ne diyordu? “Ben su sattım, ben simit satarak büyüdüm, ben gevrek
sattım.” Bu edebiyatı yapmıyor muydu? Yani, bununla “Ben yaşamın her bölümünde,
en alt, yoksul kesiminde yaşayarak geldim.” diyordu. Demek ki yaşamının o
bölümünde, su sattığı bölümlerinde bin odalı kaçak saray hayalindeymiş. Şimdi,
o günleri yaşayan bir Başbakanın bugün gelip de…
RAMAZAN CAN
(Kırıkkale) – Milletin sarayı, milletin ya.
HASAN ÖREN
(Devamla) – Milletinse, o zaman, 301 şehidimizin sırtından kazandıklarınızla yaptığınız
o odalarda, onun hatırına, sokağa bırakılmış 2.831 işçiyi alın TKİ bünyesine,
alın Enerji Bakanlığı bünyesine, o kaçak saraya gönderdiğiniz, onların
üzerinden kazanarak yaptığınız sarayın bir kısmını da bu işçilere verin.
Soma ölü şehir
olmuş. Soma’da yaşam yok. Soma’da hiçbir şey tatlılık içerisinde yaşanmıyor.
Kamyoncusu dertli, sendikaları dertli, esnaf ve sanatkârı dertli. Soma’ya giren
paranın önü tıkanmış. Soma’da şu an 100 bin insan mutsuz ama siz diyorsanız ki
“Yaptığımız bu kaçak saray Somalınındır.” siz Somalıya kaçak sarayı bırakın
vermeyi, Soma’da işsiz kalan insanlara, binlerce kamyoncunun taksitini
ödeyemediği, binlerce esnaf ve sanatkârın BAĞ-KUR’unu ödeyemediği Soma’da,
gelin, oranın ekonomisiyle ilgili çarkları yeniden çevirmeye başlayalım.
Şimdi gelecek
arkadaşımız -ben şunu sormak istiyorum kendisine- AKP’de bu önerge üzerinde
konuşacak arkadaşımız gelsin buraya, Soma ekonomisiyle ilgili, çıkan
arkadaşlarımızla ilgili ne yapacağını anlatsın.
Soma şu an kan
ve gözyaşı akıtıyor. Soma’da ekonomi felç olmuştur.
(Mikrofon
otomatik cihaz tarafından kapatıldı)
HASAN ÖREN
(Devamla) – Bunun tedbirini almak da sosyal devlet anlayışıyla ilgili bu
Parlamentonundur.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ediyorum.
Sayın
milletvekilleri, birleşime on dakika ara veriyorum.
Kapanma Saati: 16.34
ÜÇÜNCÜ OTURUM
Açılma Saati: 16.48
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 23’üncü Birleşiminin Üçüncü
Oturumunu açıyorum. 
Şimdi,
Cumhuriyet Halk Partisi grup önerisi aleyhinde söz isteyen, Manisa Milletvekili
Uğur Aydemir.
Buyurun Sayın
Aydemir. (AK PARTİ sıralarından alkışlar) 
UĞUR AYDEMİR
(Manisa) – Sayın Başkan, değerli milletvekilleri; Cumhuriyet Halk Partisinin
grup önerisi üzerinde grubum adına söz almış bulunuyorum. Bu vesileyle yüce
heyetinizi ve aziz milletimizi saygıyla selamlıyorum.
Değerli
arkadaşlar, bildiğiniz üzere bu hafta Engelliler Haftası. Bu anlamlı haftanın
engelli vatandaşlarımızla ilgili duyarlılığı artırmasını temenni ediyor, bu
vesileyle tüm engelli vatandaşlarımızı ve ailelerini sevgiyle, saygıyla
selamlıyorum. 
Ayrıca, bugün
Dünya Madenciler Günü. Bu vesileyle de maden kazalarında şu ana kadar yaşamını
yitiren kardeşlerimize Allah’tan rahmet diliyor, ailelerine başsağlığı
diliyorum. Hâlen çalışmakta olan kardeşlerimize de Allah’tan kazasız, belasız
işler temenni ediyorum. Madenci kardeşlerimizin ve madenci ailelerinin her
zaman yanındayız. Ülkemiz madencilerinin ve tüm dünya madencilerinin Dünya
Madenciler Günü’nü kutlar, saygıyla ve muhabbetle selamlarım. 
Değerli
arkadaşlar, enerji ithalatı, cari işlemler açığındaki en önemli kalemdir.
Türkiye, birincil enerji kaynakları bakımından yüzde 74 oranında dışa
bağımlıdır. Bu durum, cari açık üzerinde ciddi bir baskı yaratmaktadır. 2013
yılında 55,9 milyar dolar olan enerji ithalatı, 2014 yılı Ağustos ayı
itibarıyla, on iki aylık bazda, 56,4 milyar dolar olarak gerçekleşmiştir. Bu
çerçevede, tasarruf oranlarını artırmak, enerjide dışa bağımlılığı azaltmak ve
Türkiye’yi küresel katma değer zincirinde daha yükseklere çıkarmak için gerekli
yapısal reformları kararlı bir şekilde uygulamaya devam edeceğiz. Enerji ithalatımız
olmazsa cari açık diye bir sorunumuz da kalmayacak neredeyse. Bu bağlamda,
bizler enerji verimliliğini artırmak, kaynaklarımızı en verimli şekilde
kullanmak zorundayız. AK PARTİ iktidarı olarak biz, özelleştirme yanlısı bir
uygulamaya göre programımızı yaptık ve özelleştirmeyle birlikte verimin daha da
çok artacağını düşünüyor ve görüyoruz. Özelleştirmenin ne Soma’mız için ne de
ülkemiz için zararlı olduğunu düşünmüyoruz. 
Değerli
arkadaşlar, SEAŞ-B Santralinin özelleştirilmesinin esnafa ve nakliyecilere
zararı olacağını, Soma’ya darbe olacağını ifade ediyorsunuz. Bu kararın,
Soma’mız ve Soma ekonomisi için bir darbe olacağını düşünmüyoruz. Bilakis, Soma
Termik Santrali’nin madencilik sektörü ve Soma ekonomisi için çok büyük bir
öneme sahip olduğunu biliyor ve çalışmalarımızı o yönde sürdürüyoruz. Bu
bağlamda, kaza sonrası bütün yaraları sarma adına yapılması gereken ne varsa
yaptık, yapıyoruz ve yapmaya da devam edeceğiz.
Değerli
arkadaşlar, Soma maden kazası mağdurlarına yönelik düzenlemeler yaptık. Hayatını
kaybeden madencilerimizin Sosyal Güvenlik Kurumuna olan her türlü borçları
silindi, borcundan dolayı aylık bağlanamayan madenci yakınlarına aylık
bağlandı. Ölüm aylığı için gerekli olan beş yıl sigortalılık ve doksan gün prim
ödeme şartı kaldırılarak hayatını kaybeden madencilerin yakınlarına da ölüm
aylığı bağlandı. Madencilerin anne babalarına aylık bağlanması için gereken
muhtaçlık şartı kaldırılarak anne ve babalara da aylık bağlandı. Madencilerin
yakınlarından birinin eş ve çocuklarından birisi, eşi ve çocuğu yoksa
kardeşlerinden birisi kamuda istihdam edilecek. 
Değerli
arkadaşlar, gördüğünüz gibi, Soma’daki yaraları sarıyoruz, sarmaya da devam
ediyoruz. Madenciler Haftası dolayısıyla maden sektöründe çalışanlarla alakalı
düzenlemeler de yaptık. Bunlardan birkaç tanesini saymak gerekirse: Maden
sektöründe çalışan tüm işçiler için 55 olan emeklilik yaşını 50 olarak yeniden
düzenledik. Linyit ve taşkömürü çıkaran madencilere ödenecek ücret miktarı
asgari ücretin 2 katından az olamayacak. Maden sektöründe çalışan tüm işçiler
için çalışılmayan günler de çalışılmış gibi yıpranmaya, fiilî hizmet süresi
zammına dâhil edilecektir. Yer altında çalışan madencilere fazla çalışma
yaptırılamayacağı, İş Kanunu’nda zorunlu ve olağanüstü sayılan hâller dışında, yeniden
düzenlendi. Eğer çalışma zorunluluğu olursa en az 2 katı ücret olarak
belirlenecek. 
Değerli
arkadaşlar, yer altında çalışan işçiler için yıllık izin sürelerini de dört gün
arttırdık. Madenciler için yer altında çalışma süresini haftalık olarak otuz
altı saat, günlük ise altı saatte sınırlandırdık. 
Evet, grup
önerinizde esnafın zorda kaldığını, işçilerin işsiz kaldığını, ticaret
erbabının çok zorda kaldığını da belirtiyorsunuz. Evet, değerli arkadaşlar, Soma’mızda
büyük bir maden kazasını yaşadık, doğru. Hâliyle ocaklar da kapandı, kömür
üretimi azaldı. Kömür üretimi olmayınca nakliyecilerimiz de hâliyle zor durumda
kaldılar. Kaza nedeniyle başta nakliyeciler olmak üzere esnafın, ticaret
erbabının ekonomik zorluklarla karşı karşıya kaldığını bizler de biliyoruz.
Esnaf kesiminin bu mağduriyetini giderme adına Hükûmet olarak var gücümüzle
çalışıyoruz. Bunun en basit örneği, SEAŞ’ın hemen yanında Kolin firmasına
verilen termik santral ihalesidir. Bunun bir an önce faaliyete geçmesi,
istihdamın sağlanması ve millî ekonomimize katkı sağlaması için çaba sarf
ediyoruz. Burada da ana muhalefet partisi zeytin ağaçlarını bahane ederek bu
yatırımı engellemeye çalıştı. Olayın gerçek yüzü aslında saklandı, algı
oluşturulmaya çalışıldı. Bizler o işletmenin bir an önce faaliyete geçmesini ve
çalışmaya başlamasını istiyoruz. Bakın, bu işletmenin orada faaliyete
geçmesiyle birlikte, değerli arkadaşlar, 2.800-3.000’e yakın kişi orada
istihdam edilecek, işçilerimiz iş sahibi olacak, istihdamı artıracağız.
HASAN ÖREN (Manisa) – Danıştayın
kararına rağmen mi diyorsun?
UĞUR AYDEMİR (Devamla) - Dolayısıyla,
orada üretim olursa kamyoncu kömür nakliyesine devam edecek. Biz orada
maden ocaklarını daha nasıl açabiliriz? Maden ocaklarında iş sağlığı ve
güvenliğiyle birlikte… Gerek kamu yapsın gerekse özel sektör yapsın, önemli
olan iş sağlığı ve güvenliğini sağlayarak oradaki üretime o kömürleri
kazandırabilmek.
HASAN ÖREN (Manisa) – Termik santral
özelleşsin mi, özelleşmesin mi?
UĞUR AYDEMİR (Devamla) – Yer altında
durdukça o kömürlerin ne Soma’mıza faydası var ne ülkemize faydası var ne de
milletimize faydası var. Gelin, hep birlikte kömür yatağı olan, Ege’nin
hakikaten lokomotifi olan, ölü toprağı serpilen Soma’mızın üzerindeki o ölü
toprağını hep birlikte kaldıralım, kaldırmak için çaba sarf edelim, birlikte el
ele verelim. 
HASAN ÖREN (Manisa) – 80 trilyon kâr
eden termik santral özelleşsin mi, özelleşmesin mi?
UĞUR AYDEMİR (Devamla) - Esnafımız da
kazansın, ticaret erbabı da kazansın, kamyoncu da kazansın, Soma’da yaşayan
Somalı kardeşlerimiz de en güzel şekilde bu süreçten faydalansınlar. 
Değerli arkadaşlar, millî
kaynaklarımızı heba etmememiz lazım, en güzel şekilde değerlendirmemiz lazım. Dolayısıyla cari
açığı azaltmak istiyorsak, enerjide verimliliği artırmak istiyorsak, enerjideki
dışa bağımlılığı azaltmak istiyorsak ne yapmamız lazım? Elimizdeki madenleri
değerlendirmemiz lazım. Biz iktidar olarak bunları değerlendiriyoruz,
değerlendirmeye de devam edeceğiz. 
Bakınız, özelleştirmeden gelir elde ettik. 
HASAN ÖREN (Manisa) – 60 milyar dolar…
UĞUR AYDEMİR (Devamla) – Evet, 60 milyar dolar gelir elde etmiş
olabiliriz. Siz tabii ki bunu torununuza hesap yaptırıyorsunuz. Torununuz
“Bunun 20 milyarını şuraya öder, buraya öder.” diyebilirsiniz. 
HASAN ÖREN (Manisa) – Maliye Bakanı söylüyor.
UĞUR AYDEMİR (Devamla) – Değerli arkadaşlar, özelleştirmeden elde
ettiğimiz gelirler ortada. 
HASAN ÖREN (Manisa) – 60 milyar dolar…
UĞUR AYDEMİR (Devamla) – Türkiye'nin 2002 yılından 2014 yılına nereden
nereye geldiğini torununuz belki bilmeyebilir ama sizler bunu gayet iyi şekilde
müşahede ediyorsunuz. 
HASAN ÖREN (Manisa) – Söyle anlayalım.
UĞUR AYDEMİR (Devamla) – Sizin yaşınızdakiler, torunları bilmeyebilir,
Türkiye'nin nereden nereye geldiğini çok iyi biliyorlar. Yollarda seyahat
ettiğinizde Hükûmetimize teşekkür ediyorsunuz; hızlı trenlere bindiğinizde
Hükûmetimize teşekkür ediyorsunuz; sağlıkta, hastaneye gittiğimizde
vatandaşlarımız, hasta olan kardeşlerimiz en iyi şekilde tedavi ediliyor ve ne
yapıyor? En güzel şekilde, sıhhatli olarak evlerine geri dönüyorlar. 
HASAN ÖREN (Manisa) – Termik santral özelleşsin mi, özelleşmesin mi?
UĞUR AYDEMİR (Devamla) – Değerli arkadaşlar, dolayısıyla AK PARTİ olarak
özelleştirmeden yanayız. 
HASAN ÖREN (Manisa) – Sayın vekilim, termik santrali özelleştirelim mi,
özelleştirmeyelim mi?
UĞUR AYDEMİR (Devamla) – Ülke kaynaklarını daha verimli kullanabilmek
için özelleştirmeden yana tavır sergiliyoruz, sergilemeye de devam edeceğiz.
Ancak Hükûmetimiz, Bakanlığımız, bizler milletvekilleri olarak eğer Soma’da bir
algı oluştuysa, yanlış bir algı oluştuysa bunun gereğini de Hükûmetimizle
birlikte oturur, konuşuruz; milletvekilleri, Manisa vekilleri olarak birlikte
oturur konuşuruz, ne gerekiyorsa onu hep birlikte tekrar yaparız diyorum, yüce
Meclisi tekrar saygıyla selamlıyorum ve CHP grup önerisi aleyhinde oy
kullanacağımızı belirtiyorum.
Saygılar sunuyorum.
BAŞKAN - Sayın Zozani, söz talebiniz var.
Buyurun.
VII.- AÇIKLAMALAR (Devam)
5.- Hakkâri Milletvekili Adil
Zozani'nin, Genel Kurul salonunda elektrik enerjisinin kullanımında tasarruf
yapılması gerektiğine ilişkin açıklaması
ADİL ZOZANİ (Hakkâri) – Teşekkür ederim Sayın Başkan.
Yaklaşık bir buçuk saattir biz Türkiye'nin enerji sorununu, termik
santrali, yer altındaki madenlerin çıkarılması meselesini konuşuyoruz ama
hiçbirimiz bu işin tasarruf boyutuna da inmedik, hiç tasarruf boyutuyla ilgili
bir şey ifade etmedik. 
Sayın Başkan, değerli milletvekilleri; bakınız, şu oturduğumuz Genel
Kurul salonu kaç ampulle aydınlanıyor, hiç merak ettiniz mi? Bakın, sadece şu
oturduğumuz Genel Kurul salonu 1.832 ampulle aydınlanıyor. Bir ilçeyi
aydınlatacak kadar ampulü sadece Meclisin Genel Kurul salonunda kullanıyoruz.
Eğer bir tasarruf yapmak istiyorsak, eğer gerçekten kaynaklarımızı verimli
kullanmak istiyorsak önce işin tasarruf boyutuyla başlarız. 1.832 ampulün
buraya fazla geldiğini önce biz keşfedeceğiz, sonra... Tepemizdeki 16 bloktan
her 1 tanesinde 80 tane ampul kullanmışız. 
BAŞKAN – Evet,
teşekkür ediyorum Sayın Zozani.
ADİL ZOZANİ
(Hakkâri) – İşte buradan başlarsanız, ne yer altında madencimiz kalır ne de
ülkenin enerji sorunu kalır. 
Teşekkür
ediyorum. 
BAŞKAN –
Teşekkür ediyorum. 
Sayın Özel,
buyurun, sizin de söz talebiniz var; bir dakika süre veriyorum.
6.- Manisa Milletvekili Özgür
Özel'in, Manisa Milletvekili Uğur Aydemir’in CHP grup önerisi üzerinde yaptığı
konuşmasındaki bazı ifadelerine ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan. 
Kürsüden konuşan
Manisa milletvekilimiz Soma’da yapılacak olan termik santral ihalesinde
zeytinlerin kesilmesini bahane ederek Cumhuriyet Halk Partisi
milletvekillerinin bir tutum içinde olduklarını söyledi. Bir kez, orada
yapılacak olan iş bir doğa katliamıydı, tarım il müdürlüğü, ilçe müdürlüğü
karşıydı, kendi belediyelerinden dahi ruhsat alınmamıştı, hukuk ve doğa
birlikte katlediliyordu. Orada karşı çıkılan durum, oradaki işçilerin,
çiftçilerin mallarının haksızca kamulaştırılmasıydı. 
Bir de bunun
Soma ekonomisine etkisi üzerinden bir bağlam geliştirmeye çalışıyor; sanki,
şimdi özelleştirilmesine karşı çıkacağına söz verdiği hâlde, kürsüden açıkça
söyleyemediği SEAŞ özelleştirilince ya da oraya Kolin bir termik santral
yapınca o kömürleri bugünkü kooperatife taşıtacakmış gibi. Dünya devi ya da
Türkiye’deki lojistik firmalarına taşıttıracaklar. Esas o gün, özelleştirmeden
sonra Soma perişan olacak. Bu yüzden hepimizi ziyaret eden kooperatifçiler,
kamyoncular bu işe karşılar. Biz de bu özelleştirmeye sonuna kadar karşıyız. 
BAŞKAN –
Teşekkür ediyorum. 
VIII.- ÖNERİLER
(Devam)
A) Siyasi Parti Grubu
Önerileri (Devam)
3.- CHP Grubunun, Manisa
Milletvekili Hasan Ören ve 21 milletvekili tarafından, Soma Elektrik Üretim ve
Ticaret AŞ’nin özelleştirilmesinin Soma ekonomisine vereceği zararın
araştırılarak alınması gereken önlemlerin belirlenmesi amacıyla 5/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, Genel Kurulun 4 Aralık 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN –
Cumhuriyet Halk Partisi grup önerisi lehinde söz isteyen Erkan Akçay, Manisa
Milletvekili. 
Buyurun Sayın
Akçay. (MHP sıralarından alkışlar) 
ERKAN AKÇAY
(Manisa) – Sayın Başkan, değerli milletvekilleri; Cumhuriyet Halk Partisinin
vermiş olduğu Soma Termik Santrali’nin özelleştirilmesi hakkındaki Meclis
araştırması önergesi üzerine Milliyetçi Hareket Partisi Grubu adına söz aldım.
Hepinizi saygıyla selamlıyorum. 
Öncelikle, bugün
4 Aralık Dünya Madenciler Günü. Bunu neşe içerisinde kutlamak isterdik ancak
yaşanan maden faciaları ve katliamlar, bizi bu 4 Aralık gününü bir buruk
kutlama içerisine gark etmiştir. O sebeple hayırlı uğurlu olmasını dileyerek
bugünü anmak istiyorum.
Şimdi, sözlerime
başlamadan evvel bir hususu da dile getirmek istiyorum. Artık, Adalet ve
Kalkınma Partisi kaçak güreşmekten vazgeçsin. Çok Değerli Uğur Aydemir
kardeşimiz konuştu, kendi görüşlerini dile getirdi, kabul edilir, edilmez, o
ayrı meseledir fakat aslında Uğur Aydemir kardeşimiz ateşe atılıyor. Böyle
netameli bir konuda Sayın Uğur Aydemir’in değil de bu Soma Termik Santrali’nin
özelleştirilmesiyle madenlerin hizmet alımı, redevans şeklinde verilmesiyle çok
yakinen ilgilenen ve takip eden milletvekili arkadaşlarımız vardı. Ben
genellikle prensip olarak isim vermem, yıllardır da vermedim ama şimdi
veriyorum: Bu konuşmayı Hüseyin Tanrıverdi veya Recai Berber’in yapması
gerekirdi. Niye gelmediler? Lütfen, inandıkları bir dava varsa gelip kürsüden
bunları savunmaları gerekir. Bunu da özellikle belirtmek istiyorum.
Değerli
milletvekilleri, Türkiye’deki yaklaşık 2 milyar ton linyit kömürünün üçte 1’i
Soma’da mevcuttur ve 13 Mayısta meydana gelen bu maden faciası öncesi 105 bin
nüfuslu Manisa’da yaklaşık 15 bin maden işçisi vardı ve bu madenlerde
çalışıyordu. Şimdi söz konusu olan termik santralde de 1.500 işçi
çalışmaktadır. Maden faciasında 301 madencimiz hayatını kaybetti, yüzlerce eve
ateş düştü, 432 çocuk yetim kaldı, kadınlar eşlerini, yüzlerce ana baba
evlatlarını kaybetti ve yaşanan bu faciadan da yaklaşık iki yüz günlük bir süre
geçti ve bu süre içerisinde de siyaset-iş adamı ilişkileri, denetim
yetersizlikleri ve çalışma koşullarının bozukluğu da artık saklanamaz bir
şekilde ortaya çıktı. 
Yaşanan iş
kazalarında inşaat sektöründen sonra maden kazalarının 2’nci sırada gelmesi ve
madenlerdeki ölümlü kazaların da büyük çoğunluğunun yine kamunun ruhsat sahibi
olmasına rağmen, hizmet alımı ve redevans şeklinde verilen işletmelerde,
ocaklarda meydana geldiğini ve bu sistemin artık bir katliama yol açtığını
herkes gördü, görmeyen sadece mevcut iktidar.
Soma’da hâkim
olan sosyal ve psikolojik travmaların yanına bir de ekonomik belirsizlik
eklendi. Kaza sonrasında yaklaşık 700 aile bugün itibarıyla Soma’dan göç etmiş
durumdadır ve ekonomisi madenlere ve maden işçilerine dayanan Soma’da esnaf
artık siftahsız kepenk kapatma durumunda kalmıştır. Taşıyıcılar Kooperatifinin
1.100, Kamyoncular Odasının 706 üyesi bulunmaktaydı ve yaklaşık 3 bin aile sırf
bu nakliye işinden ekmeğini kazanıyordu ancak Somalı taşımacılık esnafımız da
iş yapamaz hâle gelmiş, ödemesi gereken vergiler ve banka borçları da eklenince
şu an bir çaresizlik hâkimdir.
Değerli
arkadaşlar, bugün perşembe, “Perşembenin gelişi çarşambadan bellidir.” misali,
bugün, perşembe günü de maalesef aylardır, yıllardır Soma’nın bugüne geleceğini
biz muhalefet partileri olarak, Milliyetçi Hareket Partisi olarak bu
faaliyetlerimizle sürekli uyardık ancak bunlar dikkate alınmadı ve Soma bugün
itibarıyla tam bir sosyal patlamanın eşiğindedir. Soma göç veriyor, Soma
yanıyor, Soma çaresizlik içerisinde ve Soma’da her gün işsizler ordusu büyümeye
devam ediyor. 1 Aralık 2014 tarihinde, Soma Kömürl Şirketi başta Eynez maden
ocağındakiler olmak üzere toplam 2.850 işçinin işine bir anda ve cep telefonu
mesajlarıyla son verdi, dedi ki: “Yaptığımız beş yıllık sözleşme 2014 Mayıs
ayında sona erdi.” Bakın, dikkatinizi çekerim “Mayıs ayında sona erdi.” diyor
ve sözleşmenin bittiğini gerekçe göstererek, ödeme imkânlarının olmadığını
ifade ederek iş akitlerini feshetti ve 2.850 işçi bir anda işsizler ordusuna
katıldı ve büyük bir belirsizlik hâkim. Bir başka şirketin de tam mekanize
çalışmaya geçeceği söyleniyor. Bununla da 1.500 işçinin bu şirket tarafından
işten çıkartılacağı söylentisi bu endişeleri de katmerler bir hâle gelmişti.
Soma’nın durumu maalesef bu. 
Başbakan
Yardımcısı Sayın Arınç “Soma’da işten çıkarılan madencileri aç ve açıkta
bırakacak değiliz.” dedi. Ben de buradan Hükûmete sormak istiyorum: İşten çıkarılan
Somalı madencileri istihdam edecek misiniz, nasıl istihdam edeceksiniz, nerede
istihdam edeceksiniz? Bunun Hükûmet tarafından açıklanması gerekir. 
Eynez maden
ocağıyla ilgili olarak Türkiye Kömür İşletmeleri ile Soma Kömür İşletmeleri
arasında süre uzatım sözleşmesi imzalanmadığı söylendiğine göre -ben bu kanıda
değilim- 13 Mayıs 2014 tarihinde 301 vatandaşımızın hayatını kaybettiği kazadan
bugüne kadar Soma Kömür İşletmelerinin Eynez maden ocağında faaliyetlerine
devam etmesine neden izin verildi? Mahkeme, ocağı niye teslim etti bu şirkete?
Bu önemli bir sorudur. 
Çok önemli bir
hususu da hatırlatmak istiyorum. Acaba, yoksa Soma Kömür İşletmeleri ile
Türkiye Kömür İşletmeleri arasında bu kaza öncesinde süre uzatımıyla ilgili bir
sözleşme yapılmış da ancak kaza sonrasında süre uzatımıyla ilgili bu sözleşme
kamuoyundan mı saklanmaktadır? Bu, aydınlatılması gereken çok önemli bir
sorudur. 
Sayın Başkan,
değerli arkadaşlar; Soma Termik Santrali, Türkiye elektrik üretiminin yüzde
7’sini karşılıyor ve ifade ettiğim gibi 1.500 işçi çalıştırıyor ve hem Soma
bakımından hem de ülkemiz bakımından çok önemli bir tesis. Adalet ve Kalkınma
Partisi bir taraftan Soma’ya ikinci bir termik santral yapımı için hukuksuz bir
biçimde, acele kamulaştırma kararı aldı. Biliyorsunuz, zeytin ağaçlarının
katliamı ve oradaki köylülerin darbedilmesi söz konusu oldu. Süremiz yetmediği
için, maalesef, onun ayrıntılarına da giremiyoruz. Orada da iktidar, tavşana
kaç tazıya tut, asıl sorumlular tam saha arazi, şirketle vatandaşı karşı karşıya
getirdiler. Şirketi âdeta bir mülki güçmüş, bir kolluk gücüymüş gibi vatandaşla
karşı karşıya getirmede sorumlu Hükûmettir. 
Şimdi, Soma’ya
ikinci bir darbe daha vurularak Soma Termik Santrali’nin özelleştirilmesiyle
ilgili süreç başlatıldı. Konuşmacı arkadaşlarımızdan Sayın Ören’in de ifade
ettiği gibi, Somalı bu termik santralin özelleştirilmesini istemiyor. Buna
mutlaka bir çözüm bulunmalı, gerekirse Karabük Demir Çelikte olduğu gibi, yine
Somalılara verilmesi de söz konusu olabilir fakat Soma’nın altı karbonmonoksit,
üstü kükürtdioksit, Soma’nın altı da ölüm, üstü de ölüm. Bu mevcut, köhnemiş
termik santral de kükürtdioksitte Soma’yı zehirlemekte, kanser hastalıkları…
(Mikrofon
otomatik cihaz tarafından kapatıldı) 
ERKAN AKÇAY
(Devamla) - …ve çocuklarda meydana gelen hastalıklarla birlikte,
kirletmektedir. Baca gazı filtresi de kasıtlı olarak yapılmamaktadır. 
Hepinize
saygılar sunuyorum. (MHP ve CHP sıralarından alkışlar) 
BAŞKAN –
Teşekkür ediyorum. 
Cumhuriyet Halk
Partisi grup önerisi aleyhinde söz isteyen Mevlüt Akgün, Karaman Milletvekili. 
Buyurun Sayın
Akgün. (AK PARTİ sıralarından alkışlar) 
MEVLÜT AKGÜN
(Karaman) – Sayın Başkan, değerli milletvekilleri; CHP grup önerisi aleyhinde
söz almış bulunmaktayım. 
Değerli
arkadaşlarım, Soma’la aynı kaderi paylaşan Ermenek ilçemizde meydana gelen
maden kazasıyla ilgili konuşmak istiyorum. İlimizin Toroslardaki şirin ilçesi
Ermenek’te “Cenne” diye tabir edilen kömür havzasında, Has Şekerler Madencilik
Şirketine ait kömür ocağında 28 Ekim 2014 günü bütün ülkemizi derinden acıya
boğan, elim bir maden kazası meydana gelmiştir. Meydana gelen kazada hepinizin
bildiği gibi, 18 işçi kardeşimiz madende mahsur kalmış, yapılan arama kurtarma
çalışmaları sonucu bütün kardeşlerimizin cenazelerine bugün itibarıyla
ulaşılmıştır. Öncelikle, ölen kardeşlerimize Cenab-ı Hak’tan rahmet, acılı
ailelerine ve yakınlarına, milletimize başsağlığı diliyorum. Allah böyle
acıları bir daha memleketimize, milletimize yaşatmasın. 
Değerli
arkadaşlarım, kazanın meydana geldiği Ermenek ilçemiz, 1960’lı yıllardan beri
kömür madenciliği yapılan bir ilçemizdir, ilçenin ekonomisi büyük ölçüde
madencilik sektörüne dayanmaktadır. Hâlen işletilmekte olan kömür madenlerinde
1.300 civarında işçi kardeşimiz çalışmaktadır. 
Kazanın meydana
geldiği 28 Ekim 2014 Salı günü, olayı haber alır almaz, Ulaştırma, Denizcilik
ve Haberleşme Bakanımız Sayın Lütfi Elvan, Enerji ve Tabii Kaynaklar Bakanımız
Sayın Taner Yıldız’la birlikte kaza mahalline intikal ettik. Heyetimize daha
sonra Çalışma ve Sosyal Güvenlik Bakanımız Sayın Faruk Çelik de dâhil olmuştur.

Kazanın
gerçekleştiği andan itibaren, devletimizin bütün imkânları göçük altında kalan
işçi kardeşlerimize ulaşmak için seferber edilmiş, gerek kamu gerek özel
sektörün imkânları kullanılarak arama kurtarmada kullanılacak gerekli hangi
alet, edevat ve makine varsa bunlardan faydalanılmıştır. Başta AFAD ve diğer
kamu kurumları, Karaman Valiliği olmak üzere, İstanbul, İzmir, Konya Büyükşehir
belediyelerimiz, Karaman ve Ermenek Belediyelerimiz ve diğer belediyelerimiz
olmak üzere özel sektör de dâhil ihtiyaç duyulan tüm malzemeler tedarik
edilmiştir. Öyle ki bazı ekipmanlar zaman kaybını önlemek için helikopterlerle
maden sahasına getirilmiştir. Ayrıca TTK, TKİ ekipleri başta olmak üzere, maden
kazalarında müdahale konusunda deneyimli tüm ekipler, Ermenek ve bölgemizde
madencilik yapısını çok iyi bilen maden işçilerimizle birlikte ilçemize intikal
etmiş, yirmi dört saatlik vardiyalar hâlinde, duraksama olmaksızın bu
çalışmalarda görev almışlardır.
Değerli arkadaşlarım,
eski madende bulunan büyük bir su kütlesinin patlaması sonucu meydana gelen
kazada, madenin tamamı su, çamur, kömür tozu ve yer yer yıkılan tahkimatlardan oluştuğu
için kurtarma çalışmaları çok zor şartlarda yürütülmüştür. İçeriden çıkarılan
malzemeler neredeyse büyük bir dağ oluşturmuştur. Yeni bir madenin, bundan daha
kolay ve kısa sürede açılması mümkündür.
Arama kurtarma
çalışmalarında devletimizin bütün imkânlarını hiç bir fedâkarlıktan
kaçınmayarak seferber eden ve kaza mahallini ziyaret ederek ailelerin acısına
ortak olan başta Sayın Cumhurbaşkanımız olmak üzere, Sayın Başbakanımıza,
Ulaştırma, Enerji ve Çalışma Bakanlarımıza ve muhalefet partilerimizden
ziyarete gelen değerli temsilcilere ve tüm zamanlarını bu çalışmalara sarf eden
ve görev alan tüm kamu görevlilerine huzurlarınızda teşekkür etmek istiyorum.
Değerli
arkadaşlarım, kazada işletmecilikten kaynaklanan büyük ve ağır bir ihmalin
varlığı hemen göze çarpmaktadır. Öyle ki 1994-1997 yıllarında üretim yapılan
eski maden ocağının altında kontrolsüz olarak baca açılması ve çalışma
yapılması sonucu eski maden ocağında zamanla biriken suyun kırılıp patlaması
nedeniyle ocağa ani su boşalmasıyla kazanın meydana geldiği anlaşılmaktadır.
Öyle bir ağır kusur ki üretim yapan işletmede hem eski maden sahasının haritası
yoktur hem de sondaj yapmak için gerekli sondaj makinesinin bulunmadığı ifade
edilmiştir. Nitekim, bu husus, 2014 yılı Haziran ve Ağustos aylarında yapılan
denetim raporlarına da konu edilmiştir. Hatta, daha vahimi, işletme tarafından
MİGEM’e gönderilen proje alanı dışında da çalışma yapıldığı çalışanlar
tarafından ifade edilmektedir. 25 metrelik kontrol sondajları yapılmadığı için,
su dolu eski galeriye ne kadar yaklaşıldığının bilinmesi de mümkün değildir.
Bütün bu hususlar Ermenek Cumhuriyet Başsavcılığı tarafından yürütülen
soruşturmada mutlaka değerlendirilecektir.
Değerli
arkadaşlarım, kazadan sonra madenci kardeşlerimizin ailelerine sahip
çıkılmadığı ve onların yalnız bırakıldığına yönelik bazı beyanları kabul etmek
mümkün değildir. Kazanın hemen akabinde, ailelerimizin acil ihtiyaçlarını
karşılamak üzere Ermenek Kaymakamlığımızca Sosyal Yardımlaşma üzerinden
yardımlarda bulunulmuştur. Bunun dışında, belediyelerimiz tarafından diğer
ihtiyaçlara yönelik ayni ve nakdî yardımlar ulaştırılmıştır. Ölen
kardeşlerimizin aileleriyle ilgili olarak ailelerine ölüm aylığı ve iş kazası
geliri bağlanması işlemleri hemen gerçekleştirilmiş, Ermenek Kaymakamlığımız ve
Türkiye Büyük Millet Meclisi Başkanlığı tarafından da yardım kampanyaları düzenlenmiştir.
Ayrıca, Ermenek ilçemizde bulunan banka şubelerinden ölen kardeşlerimizin banka
borçları silinmiş, tüm Ermenek esnafının kredi borçları da üç ay süreyle
ertelenmiştir. Bunun yanında, KOSGEB tarafından, ilçemizde kaza sebebiyle
mağdur olan esnaflarımıza uygun şartlarda kredi verilmesi çalışması
başlatılmıştır. 
Değerli
arkadaşlarım, hepsinden önemlisi, Sayın Başbakanımız tarafından 2 Aralık 2014
tarihli AK PARTİ grup konuşmasında, Soma’da mağdur olan kardeşlerimize
uygulanan hakların aynısının Ermenek’teki maden kazasında şehit olan madenci
kardeşlerimizin ailelerine de uygulanacağı müjdesi verilmiştir. Böylelikle,
ölen kardeşlerimizin anne ve babalarına -muhtaçlık şartına bakılmadan- vefat
aylığı bağlanması, en az 1 çocuk veya yakınının kamu da istihdam edilmesi,
diğer maden ocaklarında çalışan kardeşlerimize altı aylık maaş ödenmesi gibi
zararları en aza indirecek uygulamalar gerçekleştirilecektir. Bu müjde de
Hükûmetimizin maden kazasında ölen kardeşlerimizin ailelerine sahip çıkmasını
ve onların mağduriyetlerini en aza indirmek için verdiği büyük önemi
göstermektedir.
Değerli
arkadaşlarım, biliyorum ki bu çalışmalar ve yardımlar ölen kardeşlerimizi geri
getirmeyecektir. Allah kaza ve bela vermesin. Böyle acıları bir daha aziz
milletimize yaşatmasın. Bu acılar yaşandığı zaman da bu acıları dindirmek için
bütün imkânları seferber etmek devletin sosyal bir devlet olmasının gereğidir
ve AK PARTİ Hükûmeti sosyal devlet ilkesini en güzel şekilde uygulayan
hükûmettir.
Bu duygu ve
düşüncelerle, 4 Aralık Dünya Madenciler Günü’nü kutluyorum. Ölen kardeşlerimizi
bir kez daha rahmetle anıyor, kederli ailelerine sabırlar diliyorum.
Gündemin
yoğunluğu ve gündemde bulunan kanun tasarıları sebebiyle CHP grup önerisinin
aleyhinde olduğumu ifade ediyor, Genel Kurulu saygıyle selamlıyorum. (AK PARTİ
sıralarından alkışlar)
HASAN ÖREN
(Manisa) – Gündemde bir şey yok, hiç onu bahane etmeyin, gündem boş. Sadece
parmak kaldıracaksınız.
BAŞKAN –
Teşekkür ediyorum.
Cumhuriyet Halk
Partisi grup önerisini oylarınıza sunuyorum: Kabul edenler… Kabul etmeyenler…
Kabul edilmemiştir.
Danışma
Kurulunun bir önerisi vardır, okutup işleme alacağım ve oylarınıza sunacağım.
B) Danışma Kurulu Önerileri
1.- Danışma Kurulunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmının 93 ve 124’üncü sıralarında bulunan 63 ve 425 sıra sayılı Kanun
Tasarılarının gündemin sırasıyla 4 ve 5’inci sıralarına alınmasına ve bu
kısımda bulunan diğer işlerin sırasının buna göre teselsül ettirilmesine
ilişkin önerisi 
Tarih: 4/12/2014
Danışma Kurulu Önerisi
Danışma
Kurulunun 4/12/2014 Perşembe günü yaptığı toplantıda, gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 93 ve 124'üncü
sıralarında bulunan 63 ve 425 sıra sayılı kanun tasarılarının gündemin
sırasıyla 4 ve 5’inci sıralarına alınması ve bu kısımda bulunan diğer işlerin
buna göre teselsül ettirilmesi önerilmiştir.
 Cemil
Çiçek
 Türkiye
Büyük Millet Meclisi
 Başkanı

 Mahir Ünal 
Mehmet Akif Hamzaçebi
Adalet ve Kalkınma
Partisi Cumhuriyet Halk Partisi 
 Grubu
Başkanvekili Grubu
Başkanvekili

 Oktay Vural 
Pervin Buldan
 Milliyetçi Hareket Partisi 
Halkların Demokratik Partisi 
 Grubu
Başkanvekili Grubu Başkanvekili

BAŞKAN –
Oylarınıza sunuyorum: Kabul edenler… Kabul etmeyenler… Kabul edilmiştir.
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1’inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu’nun görüşmelerine kaldığımız yerden
devam edeceğiz.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN –
Komisyon yok.
Ertelenmiştir.
2’nci sırada yer
alan, Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporları’nın görüşmelerine kaldığımız yerden devam edeceğiz.
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN –
Komisyon yok.
Ertelenmiştir.
3’üncü sırada
yer alan, 176 Sayılı Maden
İşyerlerinde Güvenlik ve Sağlık Sözleşmesinin Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine kaldığımız
yerden devam edeceğiz. 
3.- 176 Sayılı Maden
İşyerlerinde Güvenlik ve Sağlık Sözleşmesinin Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/976) (S. Sayısı: 650) (x)
BAŞKAN –
Komisyon ve Hükûmet yerinde.
Dünkü birleşimde
tasarının maddelerine geçilmesi kabul edilmişti. 
Şimdi, 1’inci
maddeyi okutuyorum: 

176 SAYILI MADEN İŞYERLERİNDE GÜVENLİK VE SAĞLIK
SÖZLEŞMESİNİN ONAYLANMASININ UYGUN BULUNDUĞUNA DAİR KANUN TASARISI
MADDE 1- (1)
Uluslararası Çalışma Örgütü Genel Konferansının 1995 yılında Cenevre’de yapılan
82 nci oturumunda kabul edilen, “176 Sayılı Maden İşyerlerinde Güvenlik ve
Sağlık Sözleşmesi’nin onaylanması uygun bulunmuştur.
BAŞKAN – Madde
üzerinde Cumhuriyet Halk Partisi Grubu adına söz isteyen Ali Haydar Öner,
Isparta Milletvekili. 
Buyurun Sayın
Öner. 
CHP GRUBU ADINA ALİ
HAYDAR ÖNER (Isparta) – Sayın Başkan, değerli milletvekillerimiz; dün 3 Aralık
Engelliler Günü’ydü. Nüfusunun yüzde 12,29’u engelli olan bir ülkede,
engellilerin sorunları engelleri göremeyenler nedeniyle yeterince
çözümlenememiş. 
Bugün de 4
Aralık Madenciler Günü, elleri kara, kalpleri temiz, alın terleri kutsal,
kazançları helal olan madencilerimizi ve ailelerini saygıyla selamlıyorum. 
Değerli
milletvekilleri, 176 sayılı Maden İşyerlerinde Güvenlik ve Sağlık Sözleşmesinin
Onaylanmasının Uygun Bulunduğuna Dair Kanun Tasarısı ve Dışişleri Komisyonu Raporu’nu
görüşüyoruz. 
Kamu yönetiminde
iki temel kavram var: Önleyici güvenlik hizmetleri, önleyici sağlık hizmetleri;
bu yasayla çok örtüşen kavramlar. 24 Ekim 2014 tarihinde Dışişleri Komisyonunda
oy birliğiyle kabul edilen ve bir an önce Genel Kurul gündemine alınmasını
önerdiğimiz yasa tasarısının, uluslararası alanda da ILO sözleşmelerinin
Türkiye’de uygulanması çok önemli. 
AKP hükûmetleri,
olayları sonradan ele alan, sadece iş işten geçtikten sonra ele almakla
kalmayıp işine geldiği gibi değerlendiren yaklaşımlarıyla topluma “Bu kadarı da
olmaz.” dedirten bir anlayışta. Soma faciası sonrası genel durum da bunu
doğruluyor. Soma faciası sonrası geçmiş olsun ziyareti sırasında tekmelenen,
tokatlanan, küfredilen insanlar bunun çirkin örnekleridir. Ermenek faciası da
acılara acılar katan yeni sorumsuzlukların sonucudur. 
Uluslararası
Çalışma Örgütü Genel Konferansı 22 Haziran 1995’te Maden İşyerlerinde Güvenlik
ve Sağlık Sözleşmesi’ni kabul etmiştir. Bu sözleşmeye dayanak olan -57, 60, 63,
64, 65, 77, 81, 93’e gelen- radyasyondan iş kazalarına, yer altında
çalışanların yaş sözleşmesine, çalışma ortamı, hava kirliliği ve gürültü
kirliliği, titreşim gibi uluslararası sözleşmeler bunu zorunlu kılmaktaydı.
Sözleşmeyle işveren, en fazla temsil yetkisine sahip işçi ve işveren
kuruluşlarıyla istişareden sonra güvenlik ve sağlıkla ilgili tutarlı bir
politika oluşturup yürürlüğe koymak zorunluluğunda kalıyordu. Denetleme,
bildirim ve inceleme usulleri, istatistikler, işçilerin ve temsilcilerin
güvenlik ve sağlığı gibi benzeri nedenler konusunda önlem almak zorunlu hâle
getiriliyordu. 
İşveren,
riskleri ortadan kaldırmak, risk kaynağını kontrol etmek, güvenli çalışma ortamı
sağlamak gibi yükümlülüklerle karşı karşıyadır. Sözleşmeyle, madencilik
faaliyetleri nedeniyle işçileri ve toplumu etkileyen ya da çevreye zarar veren
her türlü felaket, yaralanma veya hastalığın önlenmesi amaçlanmakta. Felaket,
yaralanma veya hastalığın önlenmesi… Ne zaman? Facialardan, felaketlerden
sonra. Bütün bu sorulara dürüstçe cevap vermek gerekirse, sebep, birinci
derecede önceliğin ranta ve dünyevi çıkarlara verilmesidir. 
CHP Grup
Başkanlığı 28/11/2014 tarih ve 1646 sayılı önerisiyle, Yasa Teklifi’yle, Sayın
Grup Başkan Vekilimiz Hamzaçebi’nin imzacı olduğu teklifle, 3-13 Mayıs 2014’te
Manisa’nın Soma ilçesinde Eynez maden ocağında gerçekleşen ve 301 madencinin
hayatının kaybına sebep olan olaylarla ilgili bir dizi önlemi içeren bir yasa
teklifi sundu ama beklemede. Bu yasayla 10 yasada değişiklik yapılmakta, ulusal
iş sağlığı ve güvenliği kurumu oluşturulması amaçlanmaktadır. Temennimiz, bir
an önce bu yasanın ele alınmasıdır. 
Türkiye Büyük
Millet Meclisinin sayın milletvekilleri, bu yasa kendisine saray yaptıranlar
için çıkmamaktadır. Bu yasa, antidemokratik yasa tekliflerini imzalayıp Türkiye
Büyük Millet Meclisine sunanlar için de değildir. Bu yasa, karnesini Soma’da
şehit olan babasının mezarına koyan ve “Benim babam yok.” şiirini gözyaşları
içinde okuyan 9 yaşındaki Esra Açelya Şam içindir. Bu kanun, 36’ncı Padişah
Vahdettin’in ağaç kıyımıyla yenilenen sarayına oturmakla yetinmeyip
“Başbakanlık Hizmet Binaları” adı altında kaçış tünelli saray yaptıranlar için
de değildir, hesapsız kitapsız saray yaptıranın talimatla önerge verdirdikleri
için de değildir; yırtık, delik, “soğuk kuyu” tabir edilen lastik
ayakkabılarıyla vicdanlı olanların yüreklerini sızlatan Recep Gökçe içindir.
Ermenek’teki şehit madenci Tezcan Gökçe’nin yoksul ve vakur babası Recep amca
tüm açgözlü kibirlilere insanlık dersi vermiştir. İnsanların bazıları
onurlarıyla bazıları da oburluklarıyla anılırlar. Bu yasa, geçimini maden iş yerlerinde
kara elleri, temiz kalpleri, kutsal alın terleriyle helal kazanç peşinde koşan
onurlu insanlar ve aileleri içindir. (CHP sıralarından alkışlar)
Değerli milletvekillerimiz, dün, yaptığım, hazırladığım konuşma metninin
bir kısmını akşam eve gidince değiştirdim çünkü televizyonda dinlediğim sözler
içimi acıttı, vicdanımı sızlattı. Maliyeti 5 milyar Türk lirasının üstüne çıkan
ve daha ne kadar para harcanacağı bilinmeyen kaçış tünelli kaçak sarayın
bugünkü başsakini kaçak sarayın kendisine ait olmadığını, millete ait olduğunu
söylemiş. Gerçekten insanın içini acıtıyor. Kaçak sarayın başsakini
Başbakanlığı döneminde bu yapıların Başbakanlık ihtiyaçları için yapıldığını
söylememiş miydi? Şimdi kendileri Cumhurbaşkanı olunca saray Cumhurbaşkanlığı
bünyesine alınmadı mı? Kaçış tünelli kaçak sarayın millete ait olduğunu
söyleyen bugünkü başsakini de, millet de biliyor ki bu saray millete ait
değildir. Şehir merkezinden kaçan, milletten kaçan, artık milletten korkar hâle
gelen başsakin bilmelidir ki milletin kaçış tüneline ihtiyacı yoktur. Şehir
dışında, Atatürk Orman Çiftliği’nde inşa edilen yerin adı Beştepe değildir,
Beştepe merhum Alparslan Türkeş’in kabrinin bulunduğu yerin adıdır. (MHP
sıralarından alkışlar)
Değerli
milletvekilleri, saray millete ait değildir ama milleti “A” noktasına koyanları
kollayanların sarayıdır, milleti tekmeleyenleri himaye edenlerin sarayıdır,
milletin anasına hakaret edenlerin, gerçek üreticileri, çiftçileri kovanların,
millete “Vurma ağabey!” dedirtenlerin sarayıdır. Milletin 1,6 milyonluk kısmı
ayda 146 lirayla geçinirken 2 bin odalı sarayda bin liralık bardak kullananların
sarayıdır. Altın yaldızlı varaklarla kibirlenenlerin, kebairle malul olanların
sarayıdır. Millet bugüne kadar farkına varamadıklarının farkına varacak, sizin
sarayınızı size zindan edecektir. Ancak milletimizin vekilleri birilerinin her
emeline alet olmak için seçilmediklerini anlamalı, yanlış işlere “Hayır,
olmaz.” deme basiretini göstermelidir. Koruma polisi olmadan sokağa çıkamayan
başsakin kilometrelerce koruma korkuluğu yaptırmıştır. 
Boğazından haram
lokma geçmeyenlere, çocuklarına ve torunlarına haram lokma yedirmeyenlere,
haram lokma yiyenlerden ve yedirenlerden hesap sorma basiretini gösterecek olan
sayın milletvekillerine saygılar sunarım. (CHP sıralarından alkışlar)
BAŞKAN –
Teşekkür ediyorum.
Madde üzerinde
Halkların Demokratik Partisi Grubu adına söz isteyen Erol Dora, Mardin
Milletvekili.
Buyurun Sayın
Dora. (HDP sıralarından alkışlar)
HDP GRUBU ADINA
EROL DORA (Mardin) – Sayın Başkan, değerli milletvekilleri; 650 sıra sayılı 176
sayılı Maden İşlerinde Güvenlik ve Sağlık Sözleşmesinin Onaylanmasının Uygun
Bulunduğuna Dair Kanun Tasarısı’nın 1’inci maddesi üzerine Halkların Demokratik
Partisi Grubu adına söz almış bulunuyorum. Genel Kurulu saygıyla selamlıyorum.
301 madenci
işçinin yaşamını yitirdiği Soma ve 10 işçinin yaşamını yitirdiği Torunlar
facialarının acısı devam ederken ve bu işçi kıyımlarıyla ilgili kapsamlı hukuki
bir gelişme olmamışken 28 Ekim 2014 günü Karaman’ın Ermenek ilçesinde 18
madenci işçimizin daha göçük altında bırakılmasına hep birlikte tanıklık ettik.
Ardından bir aydan fazla zaman geçmiş olmasına rağmen, Ermenek’te 18 işçiden
13’nün ölü bedenlerine geçtiğimiz günlerde ulaşılabilmiş, göçük altındaki 5
madenci işçimizin cesetleri ise daha bu sabah çıkarılabilmiştir. Madenlerde
meydana gelen işçi kıyımlarının yanında, kurtarma faaliyetlerinin niteliği de
ayrıca üzerinde durulması gereken bir konu başlığı olarak ortada durmaktadır.
Değerli
milletvekilleri, İşçi Sağlığı ve İş Güvenliği Meclisinin verilerine göre,
Türkiye'de iş güvenliği önlemi alınmadığı için her gün en az 5 işçi yaşamını
yitiriyor. Maliyetlerden kaçınmak ve sermayenin kâr hırsını tatmin etmek
amacıyla her gün 5 işçi bile bile ölüme gönderiliyor. Altını çizerek
belirtmeliyiz ki hiçbir önlem alınmadığı için yaşanan bu işçi cinayetleri
doğallaştırılamaz ve sıradanlaştırılamaz, yaşananlar iş cinayetidir. Ancak
görüyoruz ki işçi ölümlerinin ardından yürütülen hukuki süreçlerde bilincli
taksir ya da olası kast suçundan açılması gereken davalar en hafif şekilde
geçiştiriliyor, iş cinayetleri sıradanlaştırılıyor, doğallaştırılıyor. Bu
şekilde işçi katliamlarına sebep olanlar kayırılıyor, hak ettikleri cezai
yaptırımlarla karşılaşmıyorlar.
Sayın Başkan,
değerli milletvekilleri; İşçi Sağlığı ve İş Güvenliği Meclisinin raporlarına
göre, sadece 2014 yılında Türkiye'de bu yılın ilk dokuz ayında hayatını
kaybeden işçi sayılı 1.414 olarak belirlendi. Uluslararası Çalışma Örgütü (ILO)
verilerine göre El Salvador ve Cezayir'in ardından işçi ölümlerinde 3’üncü
sırada olan Türkiye'de her yıl ölen işçi sayısı bin kişinin üzerinde.
Ermenek'te
yaşanan felaketin nedenleri Soma'da ve Torunlar'da yaşananlardan farklı değil.
Taşeronlaşma, özelleştirme, kuralsız ve güvencesiz çalışma rejimi madenleri ve
inşaatları işçi cehennemine dönüştürmüş durumdadır.
Değerli
milletvekilleri, inşaat, enerji ve madencilik sektörleri Türkiye'nin kârlı, bir
o kadar da kanlı sektörleri hâline gelmiştir. Bu nedenle, sermaye bu alanlara
üşüşmekte ve işçiler 19’uncu yüzyıl vahşi kapitalizminin cehennemlerine benzer
koşullarda, düşük ücretlerle, uzun çalışma saatleriyle ölümüne
çalıştırılmaktadır.
İnkâr
edilemeyecek bir diğer realite de şu dur ki Soma, Ermenek ve benzeri vakalar
organize suçlardır. Bu organize suçun bir tarafında özelleştirme ve taşeron
politikasını sistemli olarak uygulayan ve etkin bir denetim yapmayan siyasi
irade, Hükûmet; diğer tarafında işveren vardır. Kamu otoritesi de işverenle
birlikte sorumludur.
Sayın Başkan,
değerli milletvekilleri; 176 sayılı Maden İşyerlerinde Güvenlik ve Sağlık
Sözleşmesi, Uluslararası Çalışma Örgütünün (ILO) 1995 yılında gerçekleştirilen
82’nci Uluslararası Çalışma Konferansı'nda kabul edilmiştir. 5 Haziran 1998
tarihinden bu yana yürürlükte olan sözleşmeyi, hâlihazırda ILO'ya üye 185
ülkeden 29'u onaylamıştır. 176 sayılı Sözleşme, genel anlamda, üye ülkelerin, ulusal
koşullar ve uygulamayı göz önünde bulundurularak ve en fazla temsil yetkisini
haiz ilgili işçi ve işveren kuruluşları temsilcileriyle istişare etmek
suretiyle özellikle sözleşme hükümlerinde yer verilen önlemlere ilişkin olarak
maden iş yerlerinde güvenlik ve sağlığa ilişkin tutarlı politikalar
oluşturulması ve bunların yürürlüğe konularak düzenli olarak gözden geçirilmesi
yönünde taahhütte bulunmalarını gerektirmektedir.
Değerli
milletvekilleri, maden iş yerlerinde güvenlik ve sağlığa ilişkin risklerin
ortadan kaldırılması veya en aza indirilmesine yönelik tedbirler alınması ve
işçilerin güvenli bir ortamda çalışma haklarının sağlanması da yine bu
sözleşmeyle işverenlere getirilen yükümlülükler arasındadır.
176 sayılı ILO
Sözleşmesi, madenlerdeki risklerin asgari seviyeye indirilmesini temin etmek
maksadıyla, işveren tarafından alınması gereken önleyici ve koruyucu
tedbirleri, işçilere ve temsilcilerine yasal düzeyde tanınması zorunlu hak ve
yükümlülüklerle taraf devletlerin bu alanda gerekli yasal düzenlemeleri
uygulamaya koyma ve denetleme sorumluluklarını düzenleyen önemli bir
sözleşmedir.
176 sayılı Sözleşme’ye
taraf olunması, madencilik sektöründe sağlık ve iş güvenliği koşullarının
iyileştirilerek yasal düzenlemelerimizin uluslararası standartlarla uyumlu hâle
getirilmesine yönelik çabalara katkı sağlayacaktır. Bu çerçevede, bu gelişmeyi
son derece olumlu bulduğumuzu belirtmeliyim.
Değerli
milletvekilleri, işçilerin, maden endüstrisinde karşılaştıkları tehlikeler ve
risklerle ilgili sağlık ve güvenlik önlemlerinin hazırlanması ve uygulanması
konusunda gerçek anlamda bilgilendirilme, eğitilme ve danışılma ihtiyacı ve
hakkı olduğu göz önünde bulundurulmalıdır.
Madencilik
faaliyetleri nedeniyle işçileri ve toplumun genelini etkileyen ya da çevreye
zarar veren her türlü felaket, ölüm, yaralanma veya hastalığın önlenmesinin
amaçlandığı bu uluslararası sözleşmenin onaylanması noktasında muhalif siyasi
partilerin, ilgili meslek odalarının ve duyarlı demokratik kuruluş ve
bireylerin her türlü çağrı ve talebini duymazdan gelen AK PARTİ Hükûmetinin,
geldiğimiz noktada bu yanlıştan vazgeçmesini önemli bir adım olarak görüyoruz.
Değerli
milletvekilleri, şunu da eklemeliyiz ki uluslararası iş ve işçi güvenliğine
yönelik sözleşmelere imza atmak yalnız başına yeterli olamaz, konuyla ilgili iç
mevzuatın da acilen uluslararası standartlar doğrultusunda yeniden düzenlenmesi
acil bir zorunluluktur. Mevzuatta yapılacak düzenlemelerin uygulanması
noktasında ciddi ve nitelikli denetimlerin yapılmasının da yaşanan işçi kıyımlarından
sonra ne kadar hayati olduğu ortadadır.
Değerli
milletvekilleri, sermaye ve devlet ilişkileri, özellikle madenler, tersaneler
gibi tehlikeli iş alanları söz konusu olduğunda tamamıyla tarafların ortak
çıkarlarına dayanan ancak emekçilerin hak ve güvencelerini gözetmeyen bir
şekilde düzenlenmiştir. Gerek partimiz milletvekilleri ve diğer muhalefet
partilerince verilmiş soru önergeleri ve araştırma önergelerinin iktidar
tarafından sürekli olarak reddedilmesi, Hükûmetin maden işçilerinin sağlık ve ekonomik
refahlarını önemsemediğinin açık göstergesidir. 
Değerli
milletvekilleri, kömür üretiminde kiralama, taşeron ve hizmet alımına son
verilmeli ve çalışma hayatında felakete yol açan esnek ve kuralsız çalışma
uygulamalarından vazgeçilmelidir. İş cinayetlerinde cezasızlık politikasından
vazgeçilmeli, her düzeydeki sorumlular yargılanmalıdır. İşletmelerde denetimler
ciddiyetle yapılmalı, çalışanlar için insana yakışır iş koşulları
sağlanmalıdır. Emekçilerin canlarını tehlikeye atmadan insanca çalışabilmeleri
ve iş cinayetlerinin önlenmesi için, başta taşeron sistemi olmak üzere,
güvencesiz ve esnek çalışma düzeni durdurulmalıdır. İşsizlik tehdidiyle kötü
çalışma koşullarına mahkûm edilen işçilere yönelik örgütlenme ve sendikasını
seçmeye yönelik siyasi baskılara derhâl son verilmelidir. Sendika barajı ve
örgütlenme önündeki fiilî ve yasal engeller kaldırılmalıdır.
Değerli
milletvekilleri, ayrıca, işçi sağlığı ve güvenliği önlemlerinin alınmadığı tüm
madenlerin faaliyetleri gerekli önlemler alınıncaya kadar derhâl durdurulmalı,
bu süre zarfında işçilerin ücret ve diğer mali hakları ve sigorta primlerinin
tam olarak ödenmesi sağlanmalıdır. İş Sağlığı ve Güvenliği Yasası yerine, emek
ve meslek örgütleri ile bilim insanlarının katılımıyla hazırlanacak, işçileri gerçekten
koruyacak bir işçi sağlığı ve güvenliği yasası çıkarılmalıdır.
Değerli
milletvekilleri, Anayasa’sında kendisini demokratik, sosyal bir hukuk devleti
olarak tanımlayan Türkiye'nin, işçilerin can güvenliklerinin sağlanması, insan
hak ve özgürlüklerini, insan ve çevre sağlığını garanti altına alma amacında
olan evrensel hukuku referans alan uluslararası sözleşmelere sırtını dönmesi
elbette kabul edilemez. Bu bağlamda, 21’inci yüzyıl Türkiyesi, maden çıkarma ve
işleme teknolojisini yenilemeli ve çağdaş yöntemlere yönelmelidir. 21’inci
yüzyıl Türkiyesi, kayıt dışı, düşük ücretli, sendikasız ve güvencesiz işçi
çalıştırma olgusunu ortadan kaldırmalıdır diyor, bu sözleşmenin tüm maden
işçilerimizin can güvenliklerinin sağlanması gayesine hizmet etmesini temenni
ederek hayırlı olmasını diliyor, tekrar Genel Kurulu saygıyla selamlıyorum.
(HDP sıralarından alkışlar) 
BAŞKAN –
Teşekkür ediyorum. 
Şimdi soru-cevap
işlemi yapacağız. 
Sayın Tanal,
buyurun. 
MAHMUT TANAL
(İstanbul) – Teşekkür ederim Sayın Başkan.
Değerli Bakan,
Türkiye'de kamu ve özel iş yerlerinde yasamız uyarınca engellilerin istihdam
edilmesi gerekiyor. Bu istihdam edilmesi gereken engellilerin kamuda ve özel iş
yerlerinde kaçar kişi olması gerekir? Bu kamu ve özel iş yerlerinde engellilere
ayrılan kontenjandan boş olan var mı? Eğer, boş olan varsa hem kamu kurumları
için hem özel sektör için herhangi bir uygulama yapmayı düşünüyor musunuz?
Çünkü, engelli kardeşlerimizden, hakikaten, iş arayan, kendi ayakları üzerinde
durmak isteyen çok insanımız var. Bu konuda ne tür çalışmanız var? 
Teşekkür
ediyorum.
BAŞKAN –
Teşekkür ediyorum.
Sayın Kaplan,
buyurun.
HASİP KAPLAN
(Şırnak) – Sayın Başkanım, teşekkür ederim. 
Sayın Bakan, bu
bedava kömür olayıyla ilgili Şırnak’tan beni arıyorlar. Orada sahada kömürler
dolu ama Kütahya’dan, başka şehirlerden ithal kömür getirilip orada ihaleye
çıkarılıyor, bir de yurt dışından ihaleye çıkarılıyor. Buna neden gerek
duyuluyor? Bu konuda bir açıklama yapar mısınız? Böyle bir durumda, Şırnak gibi
kömürün bol olduğu ve üstelik de kalorisinin daha fazla olduğu bir yerde, daha
önceden, on sene boyunca bu kömürün dağıtıldığı bilindiğine göre neden
dışarıdan alınır? Özel bir politika mı vardır? 
Teşekkür ederim.
BAŞKAN –
Teşekkür ediyorum.
Sayın Bakan,
buyurun.
GÜMRÜK VE TİCARET
BAKANI NURETTİN CANİKLİ (Giresun) – Teşekkür ederim Sayın Başkanım.
Sayın Tanal’ın
kamuda ve özel sektörde istihdam edilen engellilerle ilgili, bu alanda tüm
kadro kullanılıyor mu, boşluk var mı; istihdam edilmesi gerektiği hâlde
kriterlere göre, istihdam edilmeyen kadro var mı sorusuyla ilgili olarak:
Şimdi, değerli arkadaşlar, son yıllarda engellilerin kamuda ve özel sektörde
istihdamına yönelik olarak çok ciddi tedbirler ve önlemler alındığını biliyoruz.
Bunun sonucu olarak da özellikle, kamuda ciddi anlamda engelli kardeşimizin
istihdamı gerçekleştirildi, sağlandı ve sürekli olarak her yıl ilave kadrolarla,
kurumlara engelli kadrolarını doldurmaları yönünde talimat veriliyor. Tam sayı
olarak şu anda bilgiye sahip değilim ama onu yazılı olarak ben takdim edeceğim
size. Fakat, bu konuda Hükûmetimizin politikası, uygulaması kesin olarak,
olabildiği ölçüde, maksimum seviyede engelli kadrolarının doldurulması
çerçevesindedir. Orada biliyorsunuz göreve getirilme, işe alınma prosedürü de
tamamen objektif bir şekilde yürütülmektedir ve en son belli bir sınavdan
sonra, belli bir aşamayı geçtikten sonra kurayla belirlenen engelli
kardeşlerimiz işe alınmaktadır. Bununla ilgili boş-dolu kadro rakamlarını Sayın
Tanal, takdim edeceğim.
Sayın Kaplan’ın,
Şırnak’ta çok ciddi kömür alanları ve rezervleri olmasına rağmen Şırnak’a kömür
ülke dışından ya da ülke içinden başka yerlerden getirildiği ve neden
Şırnak’taki bu kömürlerin üretilmediği ya da kullanılmadığı şeklindeki
sorusuyla ilgili olarak, özellikle Fak-Fuk Fon aracılığıyla dağıtılan kömürler
çerçevesinde: Şimdi, sosyal politikanın bir gereği olarak, sosyal devlet
uygulamasının bir gereği olarak imkânı olmayan vatandaşlarımıza bu kömürler
ücretsiz olarak fon kanalıyla dağıtılmaktadır, bunu biliyoruz. Özellikle bu kömürlerin
büyük bölümünün yine yerli üretim kaynaklarından karşılandığını da biliyoruz.
Zaten burada amaç, bir taraftan imkânı olmayan vatandaşlarımıza bu katkının,
yardımın sağlanması ama diğer taraftan da atıl olan, üretilmeyen kömür
kaynaklarımızın üretilerek hem istihdam imkânlarının ortaya çıkartılması, yeni
ilave istihdam imkânlarının ortaya çıkartılması hem de bir döviz tasarrufu
sağlanması yani daha önce ithal edilen bu kömürler yerine yerli kömürlerin
ikame edilmesi. Büyük bölümü bu şekilde gerçekleştiriliyor ama spesifik olarak
Şırnak özelinde, örneğinde, orada üretilen kömürler ne kadardır ve bunların ne
kadarı Şırnak’ta kullanılıyor ya da iç piyasaya arz ediliyor, o konuda açıkçası
şu anda sizinle paylaşabileceğim herhangi bir bilgiye sahip değilim. Onu da
ilgili bakan arkadaşımızla görüştükten sonra bu bilgileri size spesifik olarak,
not olarak, yazılı olarak aktaralım Sayın Kaplan. 
Teşekkür
ediyorum Sayın Başkanım.
BAŞKAN –
Teşekkür ediyorum.
Sayın Köse,
buyurun.
TUFAN KÖSE
(Çorum) – Teşekkür ederim Sayın Başkan.
Çorum’un Dodurga
ilçesinde kurulu bulunan Alpagut-Dodurga Linyit İşletmelerinde yer altı
ocakları, gereken koşulları taşımadığı iş güvenliği uzmanlarınca tespit
edildiği için Çalışma ve Sosyal Güvenlik Bakanlığı tarafından kapatılmıştır.
İşveren, hâlihazırda yer altında çalışan işçileri yer üstünde ancak yer üstünün
koşullarıyla çalıştırmaya, asgari ücretle çalışmaya zorlamakta ya da işten
çıkarmakla tehdit etmektedir. Acaba bununla ilgili Çalışma ve Sosyal Güvenlik
Bakanlığının bir çalışması, çabası olacak mıdır? Bunu sormak istiyoruz.
BAŞKAN –
Teşekkür ediyorum.
Buyurun Sayın
Bakan.
GÜMRÜK VE
TİCARET BAKANI NURETTİN CANİKLİ (Giresun) – Teşekkür ederim Sayın Başkanım.
Dodurga Linyit
İşletmelerinin şartları taşımaması nedeniyle kapatılması dolayısıyla oradaki
kardeşlerimiz herhâlde -anladığım kadarıyla- geçici olarak yer üzerinde
çalıştırılıyor. Tabii genel kural olarak, biliyorsunuz, çalıştırılmasalar dahi
çalışmaya hazır oldukları takdirde bütün sosyal hakların, ücretlerin
sağlanması, kendilerine verilmesi gerekir; en temel kurallardan bir tanesi bu.
Eğer bir zorlama söz konusuysa, yani sizin söylediğiniz çerçevede daha düşük
olan yer üstü ücretleri ve bu şartlarla çalışmaya zorlanıyorlarsa elbette bu
kuralların ihlali anlamına gelir. Gereği yapılır. Biz Bakanlığımıza takdim
edelim, bu bilgileri hemen aktaralım. Onunla ilgili gelecek olan cevabı da
Sayın Köse, size yazılı olarak aktaralım.
Teşekkür ederim.
BAŞKAN –
Teşekkür ediyorum. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
2’nci maddeyi
okutuyorum:
MADDE 2- (1) Bu
Kanun yayımı tarihinde yürürlüğe girer.
BAŞKAN – Madde
üzerinde Cumhuriyet Halk Partisi Grubu adına söz isteyen Ali Rıza Öztürk,
Mersin Milletvekili.
Buyurun Sayın
Öztürk. (CHP sıralarından alkışlar)
CHP GRUBU ADINA
ALİ RIZA ÖZTÜRK (Mersin) – Sayın Başkan, değerli milletvekilleri; Madenlerde
Sağlık ve Güvenlik Sözleşmesi 1995 uygun bulunduğuna dair kanun üzerinde
görüşlerimi açıklayacağım. 
Değerli
milletvekilleri, şimdi, biz, burada, gerçekten, ILO’nun 176 sayılı
Sözleşmesi’ni yani Madenlerde Sağlık ve Güvenlik Sözleşmesi’ni onaylayacağız
Türkiye Büyük Millet Meclisi olarak. 
Şimdi neyi
onayladığımızı bilmemiz açısından, ben, bu sözleşmenin Türkiye’deki işçi
sağlığı ve iş güvenliği konusunda Hükûmetin, iş verenlerin ve çalışanların
hangi yükümlülük altına girdiklerini anlatacağım. Aslında bu anlaşma 1995
yılında imzalandığı için anlaşmanın adına “Madenlerde Sağlık ve Güvenlik
Sözleşmesi 1995” denilmiş.
Değerli
milletvekilleri, bu anlaşmanın kapsamı, işçilerin madencilikte karşılaştığı
tehlike ve risklerle ilgili olarak sağlık ve güvenlik önlemlerinin alınması ve
uygulanmasını içermektedir. Sözleşmenin kapsamı ise tüm madencilik
faaliyetlerini kapsıyor, yer altı ve yer üstü madencilik işletmelerini kapsıyor
ve yine, madencinin ihzaratı dâhil, hazırlığından üretim aşamasına kadar bütün
faaliyetleri kapsıyor, yine inşaat tünellerini kapsıyor ve güvenlik ve sağlık… 
Madenlerin
işletilmesine ilişkin bu sözleşme üç grup için sorumluluk ve görev getiriyor. Sorumluluk
getirdiği, yüklediği gruplar: Bir, hükûmetler; iki, işverenler; üç, çalışanlar.
Özellikle ikisi çok önemli yani Hükûmet ve işverenlere yüklenilen sorumluluklar
çok önemli.
Hükûmetin üç
önemli görevi var bu sözleşmeye göre: Birinci görevi, madenlerde sağlık ve
güvenlik konularında uyumlu bir politikayı geliştirmek ve bu politikayı
uygulamak. Yalnız değerli milletvekilleri, neyi imzaladığımızı, neyi
onayladığımızı bilmemiz lazım. Hükûmetler madencilikte politikaları
geliştirirken sendikalara ve işverenlere danışmak zorundadırlar. Yani, Hükûmet,
kendisine sözleşmenin getirdiği bu madencilikte sağlık ve güvenlik konusunda
bir uyumlu politika tespit ederken işverenlere ve sendikalara danışarak bunu
yapmak zorundadır. 
Hükûmetlerin
ikinci görevi, sözleşme hükümleri için uygulanacak kanunları, kuralları,
ilkeleri, sirkülerleri çıkarmak; işverenlere ve işçilere kanunları
uygulamasında, uymasında yardımcı olmak. 
Hükûmetlerin
üçüncü görevi, kanunu yürütmek için teftiş kurulunu oluşturmak, maden sağlık ve
güvenliğiyle ilgili yetkili makamı oluşturmaktır. Bu yetkili makam, bu
sözleşmeye göre oluşacak yetkili makam maden sağlık ve güvenliği konusunda
uğraşan tek resmî makam olacaktır. Yani, bu sözleşmeye göre oluşturulacak
yetkili makam madencilik sağlığı ve iş güvenliğinde tek yetkili makam
olacaktır. 
İşverenlerin
sorumluluğuna gelince, işverenler madenlerden sorumludur yani madencilik
işinden işveren sorumludur. İşverenin işi madenleri güvenli kılmaktır
arkadaşlar. Madenlerle ilgili her türlü güvenlik önlemlerini almak görevi
işverenlerindir. Sözleşmenin 7’nci maddesi açıkça “İşverenler kontrolleri
altındaki madenlerde sağlık ve güvenliğe yönelik riskleri gidermek veya en aza
indirmek için gerekli tüm tedbirleri alacaktır.” demektedir. Burada işverenlerin…
Bu süreçte iki tane süreç var. Birincisi, risk değerlendirmesi. Bu risk
değerlendirmesi de iki süreci kapsıyor arkadaşlar. Birisi tehlikenin bertaraf
edilmesi yani tehlikenin değerlendirilmesi. Bunun için öncelikle tehlikenin
tanımlanması gerekiyor ve risklerin değerlendirilmesi gerekiyor ve tehlikenin
kaynağında yok edilmesi gerekiyor ve tehlikenin kaynağında yok edilmesi için
gerekli tedbirleri almak işverenin görevidir. İşveren bunları yapamıyorsa işte
güvenli sistemleri tasarlama yoluyla riskleri en aza indirmelidir. Yani
tehlikeyi bertaraf edemiyorsa, Recep Özel, işveren, riski en azından bertaraf
etmelidir. 
Bu adımları
birer birer yerine getirdikten sonra ancak işveren burada koruyucu ekipmanı
önerebilir. Yani koruyucu ekipman en son önerilmesi gereken ekipmandır.
Dolayısıyla, şunu söylemek istiyorum: Hani, efendim, maskesi yoktu, bilmem nesi
yoktu; bunlar en son olması gereken şeyler. Sağlık ve güvenlik jargonunda
güvenlik hiyerarşisini oluşturmak zorundadır. Hiyerarşinin en tepesinde yapılacak
ilk iş tehlikenin giderilmesidir, en son iş ise kişisel korunma ekipmanının
önerilmesidir. 
Yine, değerli
milletvekilleri, ILO’ya göre, kişisel koruyucu ekipman en son çözümdür. Kişisel
koruyucu ekipman verilmeden önce tehlikeyi tamamen gidermek ve madenin
çalışılabilir bir güvenli alan hâlini oluşturmak, riski kaynağında kontrol
etmek gerekir. Burada işçilerin hakları da vardır, bu sözleşmede madde madde
işçilerin hakları da sayılmıştır. 
Değerli
milletvekilleri, bu kürsüde çok defa söyledim, işçi sağlığı ve iş güvenliği
konusunda kazaların en az olduğu, minimum olduğu ülkelerde sorumluluk
sıralamasında, sorumluluk silsilesinde birinci sırada devlet vardır, ikinci
sırada işveren vardır, üçüncü sırada çalışanlar yoktur. Bir iş yerinde işçi
sağlığı ve iş güvenliği konusunda tedbir alma yükümlülüğü mühendisin ya da
çalışanların değildir, bu tedbir alma yükümlülüğü işverenindir. Ancak tedbir
alınıp alınmadığını denetlemek ve alınan tedbirleri uygulatmak görevi
hükûmetindir. Ve şimdi onaylayacağımız bu ILO sözleşmesiyle Hükûmet daha çok
sorumluluk altına girmektedir. 
Ama değerli
milletvekilleri, daha önce Maden Kanunu’nda değişiklik yapılmasına ilişkin bir
tasarı Bakanlar Kurulunda görüşüldü, fakat Soma’da meydana gelen kaza nedeniyle
o tasarı çekildi. Sayın Bakanım burayı dinlerlerse hiç olmazsa Bakanlar
Kurulunda bu konuyu dikkate getirir. Şimdi, Soma nedeniyle çekilen Maden Kanunu
tekrar gündeme getirildi ve bu konuda en uzman görüş sahibi olan Türkiye Maden
Mühendisleri Odasının görüşü dahi alınmadı ve kendilerine göre bir tasarı
hazırladılar. Bu tasarıda MİGEM devreden çıkıyor, madencilikteki fennî
nezaretçi kurumu kaldırılıyor, madencilikte iş sağlığı ve iş güvenliği âdeta
özelleştiriliyor, piyasaya veriliyor -tıpkı yapı denetim şirketleri gibi- ve
ondan sonra da güvenliği sağlayacağı söyleniyor. Bir yandan ILO’ya ilişkin bu
sözleşmeleri imzalıyoruz ama öbür yandan da ILO’ya aykırı olan bir kanun
düzenlemesi yapmaya kalkıyoruz. 
Değerli
milletvekilleri, her zaman söylediğim gibi bir kez daha söyleyerek bu kürsüden
ayrılıyorum: Ermenek ocağında meydana gelen kazada Enerji ve Tabii Kaynaklar
Bakanlığına bağlı MİGEM asli kusurlu olarak tespit edilmiştir bilirkişi
raporuyla. Bu bilirkişi raporunu alan savcı, bu raporda kusursuz olduğu açıkça
ifade edilen mühendisleri tutuklamıştır, hem de tutuklama koşulları olmadığı
hâlde ve bilirkişilerin asli kusurlu olarak tespit ettiği Maden İşleri Genel
Müdürlüğü hakkında hiçbir işlem yapılmamıştır. Soma Komisyonunda Maden İşleri
Genel Müdürlüğü sunum yaptığı zaman -Komisyon Başkanımız, meslektaşım Sayın Ali
Rıza Alaboyun da oradaydı- o görevli suyun nereden geldiğini dahi haritadan
gösterememiştir.
(Mikrofon
otomatik cihaz tarafından kapatıldı)
ALİ RIZA ÖZTÜRK
(Devamla) – İşçilerin nerede çalıştığını dahi gösterememiştir çünkü
kendilerinin elinde de imalat haritası yoktur.
Hepinize
saygılar sunarım. (CHP sıralarından alkışlar)
BAŞKAN –
Teşekkür ediyorum.
Madde üzerinde
Halkların Demokratik Partisi Grubu adına söz isteyen Hasip Kaplan, Şırnak
Milletvekili.
Buyurun Sayın
Kaplan. (HDP sıralarından alkışlar)
HDP GRUBU ADINA
HASİP KAPLAN (Şırnak) – Bugün Dünya Madenciler Günü. Maden kazalarında yaşamını
yitiren maden işçilerimizi, maden mühendislerimizi, bütün çalışanları saygıyla
anıyoruz, mekânları cennet olsun. 
Ermenek’te, en
son, cenazelerine ulaşılan kardeşlerimizin tamamına erişildi ve böylesine acı
bir günde, tesadüf, 176 sayılı ILO Sözleşmesi’ni Hükûmet buraya gönderdi. İşte
Meclis karar verecek. İnşallah karar verdikten sonra hemen, hızlı bir şekilde
de depo emri yerine getirilir ve bu sözleşmeler uygulamaya geçer. Çünkü hangi
akılsa, hangi bir akılsa, bu akıl durmadan, sözleşme imzalarken çekince koyar,
biliyor musunuz? Biri 167 sayılı ILO Sözleşmesi’ydi, inşaat sektöründe en çok
kaza olurdu; biri de maden sektöründe, en çok kaza olan sektör, 176, işte bugün
görüştüğümüz. Bugün Dünya Madenciler Günü’nde, işte, Roma Dönemi’nde İzmit’te,
Anadolu’da Santa Barbara’nın maden ocağına babasının gazabından kaçarak
saklanmasıyla böylesi bir günün armağan edilmesi hayat kurtarma üzerine
aslında, dikkat ederseniz, Dünya Madenciler Günü hayat kurtarma üzerine
kurulmuş ama dışarıdan o maden ocağına kaçan bir azizenin sağlığı ve canı
korunduğu için. Oysa, maden ocakları deyince, 2010 yılında madenlerle ilgili
Meclis Araştırması Komisyonunda biz çalışma yaparken Zonguldak’tan 30 ölüm
haberi gelmişti. İşte, Zonguldak’tan 30 ölüm haberi geldiği zaman bu sözleşme
gündeme gelmişti, maalesef, dört sene geçti aradan, Afşin Elbistan’da
milyonlarca ton toprağın altında daha cenazesi çıkarılmayan maden işçilerimiz
var, dünyanın hiçbir yerinde bu yok. Arkasından Şırnak, arkasından Zonguldak,
arkasından Balıkesir, arkasından Soma ve en son Ermenek… 
Şimdi, burada,
bu acı günde nasıl bir anma olabilir? Mezarlıklar ziyaret edilir, ruhlarına
Fatiha okunur, mevlit verilir yani ailelerin yapabileceği bu. Peki,
siyasetçilerin yapacağı nedir? Yani bu ülkenin fıtratında, bu ülkenin kaderinde
bu ülkenin çalışmayan bakanına mahkûm olmak var mıdır, hayatta mecburiyet,
mahkûmiyet var mıdır? Bu ülkenin enerjisi bitmiş bakanlarına mahkûmiyet diye
bir şey var mıdır fıtratında insanın? Bakın, dikkat edin, bunca can, işçi
güvenliği, işçi sağlığı, bu konuda önlem almayan bir siyasi otorite, bir siyasi
iktidar ve çok rahatlıkla, bunun hesabını siyaseten vermeme konusunda bir
direnme. Doğru dürüst yapılmayan teftişler ve bu teftişlerde kayrılan,
özellikle özelleştirme, TKİ’nin redevans sistemiyle verdiği ocaklarda acımasız
bir çalıştırma ve arkasından taşeronlaştırma ve burada köleleştirme ve
insanların ölümüne sebep olmak. İş cinayetleri, iş kazaları, bunun adı bu. 
Şimdi, Dünya
Madenciler Günü’nde madencilik sektörünün acımasız vahşi kapitalizmin kâr
hırsından yaşamını yitiren madencilerin elbette ki sorunlarını konuşmak bu
Meclisin görevi olması lazım. Peki soruyorum, Hükûmete soruyorum, bakanlara
soruyorum: 2010’da Meclis Araştırması Komisyonu olarak Meclise sunduğumuz Maden
Araştırmaları Komisyonu Raporu ne zaman görüşülecek? Kaç işçi daha ölmeli ki o
raporun da bugün burada görüşülmesi sağlansın? 2010 arkadaşlar, beş seneye
yakın bir süre geçti. Bu Maden Araştırmaları Komisyonu için 20 şehir, 100’ün
üstünde ilçe, en az da 300 tane maden ocağını gezdik. Mermerden tutun kroma,
kromdan tutun kömüre, kömürden tutun Çal Dağı’nda, Turgutlu’da İngiliz Kraliyet
Ailesi’ne sunulan nikel madenine kadar hepsini inceledik, hepsinin raporunu
yazdık. 
Bu rapora
dünyanın parasını verdi Meclis arkadaşlar. 15 milletvekili, 10 uzman
çalıştırdık bunları çözelim diye, bu sorunları konuşalım diye. Şimdi soruyorum:
Bu raporları, bu araştırma komisyonları, dört ay boyunca, sümen altı edesiniz
diye mi çıkardı, gönderdi Meclise? Mecliste bu raporu -o dönem milletvekili
olarak tek ben vardım Komisyonda, partimizde- Meclis Başkanına verdik,
arkasından da Dilekçe Komisyonuna verdik ve takibini ve gereğini istedik. Peki,
ne zaman gereğini yapacaksınız, ne zaman görüşeceksiniz bunu? 
Yani, şu çok iyi
anlaşılıyor ki bu tür tehlikeli ve riskli iş kollarında, tarihin ta ilk
uygarlıkla tanışma evresinden bu yana yani Yontma Taş Devri’nden metallere
geçildiği andan itibaren, altın takı ve araç gereç olarak metal kullanılmaya
başlandığından bu yana, geldik bugüne, enerji sektörüne ve bütün felaketler
enerji sektöründe yaşanıyor. Dikkat edin, kömüre dayalı ilkel üretim ve Avrupa
Birliği konusunda, bu konuda bütün şirketlerimize -Avrupa Birliği üyesi ülkeler
dâhil- şunu söylüyorlar, 2010’da söylenen sözü söylüyorum: “Sizin ülkenizde, on
beş sene, istediğiniz kadar sömürebilirsiniz, istediğiniz kadar
üretebilirsiniz, istediğiniz kadar işçi ölebilir, istediğiniz kadar kâr
edebilirsiniz. Sizde denetim yok, sizde kural yok, sizde kontrol yok, sizde iş
sağlığı yok; sizde Çalışma Bakanlığı çalışmaz, sizde Enerji Bakanlığı çalışmaz;
sizde ruhsat isteyen herkese verirler. On beş senede ne çalarsanız, ne
götürürseniz sizin için bu kadar süre var.” Bunun dört senesi gitti arkadaşlar,
beşinci seneye giriyoruz, on sene kaldı. Ve küresel sermaye dünyanın her
yerinde aynı acımasızlığı yapıyor, aynı kâr hırsıyla hareket ediyor. O zaman
işçilerin, emekçilerin örgütlenme ve dayanışmasının da küresel olması
kaçınılmazdır. İş kolunda sendikalaşma, toplu sözleşme ve bu konularda ILO sözleşmesinin
yürürlüğünden sonra, sendikalarımızın bu konuda çok ciddi atılım yapması
gerekiyor. Örgütlenme konusunda ve diğer ülkelerin maden sektöründeki işçilerle
dayanışma konusunda omuz omuza verip enternasyonal bir dayanışmayla bu
sektördeki bu acımasız kâr hırsı karşısında eğer Kanadalı bir şirket burada
sömürüp işçinin ölümüne sebep oluyorsa Kanada’daki işçi ses verebilmelidir,
eğer bir Amerikalı şirket, bir İngiliz şirketi Çal Dağı’nda Gediz Ovası’nı
zehre boğuyorsa burada ses verebilmelidir. 
Şimdi soruyorum size: Allah aşkına, Hükûmet olarak sizin kaç tane
şirketiniz gidip Avrupa’da, Amerika’da onların zeytin ağacını kesebilir,
onların ocaklarına girebilir, onların çevresini kirletebilir, onların havasını
bozabilir, onların doğasını bozabilir, tarihine, kültürüne zarar verebilir,
bana bir tane şirket gösterebilir misiniz? Gösteremezsiniz, siz anca kendi
toprağınıza ve kendi insanınıza acımasızca davranırsınız. Bu açıdan, geç de
olsa 176 sayılı Sözleşme’nin imzalanmasını, bugün onaylanmasını ve derhâl
Bakanlıkça depo edilmesini -bakın, bu kavramı bilerek kullanıyorum ki yürürlüğe
girsin diye diyorum- ve hayırlı olmasını temenni ediyorum. (HDP ve CHP
sıralarından alkışlar) 
BAŞKAN –
Teşekkür ediyorum. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
ADİL ZOZANİ
(Hakkâri) – Kabul etmeyenler de var yani. 
BAŞKAN –
Etmeyenler de var, gördüm ama kabul edildi. 
3’üncü maddeyi
okutuyorum:
MADDE 3- (1) Bu Kanun
hükümlerini Bakanlar Kurulu yürütür.
BAŞKAN – Madde
üzerinde Cumhuriyet Halk Partisi Grubu adına ve şahsı adına söz isteyen Özgür
Özel, Manisa Milletvekili. 
Başka konuşmacı
olmadığı için birleştiriyorum, süreniz on beş dakika.
Buyurun. (CHP
sıralarından alkışlar) 
CHP GRUBU ADINA ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlarım. 
Bugün Dünya
Madenciler Günü ve bugün uzun süredir Türkiye’nin niçin imza koymaktan imtina
ettiğini anlayamadığımız ve eleştirdiğimiz ILO’nun yani Uluslararası Çalışma
Örgütünün Madenlerde Güvenlik ve Sağlık Sözleşmesi’ni müzakere ediyoruz ve ümit
ediyoruz ki yüce Meclis bunu onaylayacak. Bu anlamlı günde böylesine önemli bir
uluslararası sözleşmenin onaylanması için gayret gösteren, bir uzlaşı ortaya
koyan tüm partilerin değerli grup başkan vekillerine özellikle teşekkür etmek
isterim bir Manisa milletvekili olarak ve Soma acısını hep birlikte sizlerle
beraber yaşamış bir milletvekili olarak. 
Bu uluslararası sözleşme madenlerde güvenlik ve sağlık alanını
düzenliyor. Ve on dokuz yıl önce ILO, bütün dünyada kendisine bağlı olan
ülkelere bu çağrıyı yaptı. Maalesef, Türkiye on dokuz yıldır bu imzayı atmadı.
30’a yakın ülke bizden önce bu sözleşmeyi onaylamıştı.
Peki, bizde bu sözleşmenin imzalanması niçin gündeme gelmedi? Aslında
çeşitli zamanlarda gündeme geldi. Örneğin, 2010 yılında Zonguldak’ta Karadon’da
30 işçimizi kaybettiğimizde devrin Çalışma ve Sosyal Güvenlik Bakanı o
emekçilerin güzel öldüklerini söyleyerek maalesef fevkalade olumsuz bir şekilde
bununla anılırken, o dönemde Parlamento ve Hükûmet ILO sözleşmesinin
imzalanacağını söylemişti. Soma faciasından sonra Sayın Faruk Çelik ve Hükûmet
temsilcileri “ILO 176’yı imzalamayı gündemimize aldık.” dediler ama ILO’nun
bugün Meclisin gündemine gelmesi için maalesef bir de Ermenek faciasını
yaşamamız gerekti. Bu, gerçekten bu Meclis açısından ve Türkiye’de siyasetin,
toplumun belli konulara olan hassasiyeti biraz azaldığında nasıl üzerine düşen
görevi yapmayıp daha önceki süreçlerdeki umursamaz tavrına döndüğünü göstermesi
açısından fevkalade önemli. Oysa ILO sözleşmesi, deyim yerindeyse bu alanda
atla deve değil. 
ILO sözleşmesi minimum standartları koyuyor. Bir örnek vermek gerekirse,
ILO’yu imzalıyoruz ne olacak veya imzalasaydık bugün ne olacaktı? Örneğin,
madenlerde bir kaza olduğunda veya çalışma anında anlık olarak hangi işçinin
madenin neresinde olduğunun monitörize edilmesini yani elektronik harita
üzerinde kimin nerede çalıştığının görülmesini zorunlu hâle getirecek ILO sözleşmesi.
Biz buna imza atmadık. Soma’da kurtarmaya çalıştığımız işçilerden, içeride kaç
kişi olduğunu dahi oradan lambalarını alırken -baretlerine taktıkları-
kimliklerini bırakan işçilerin kimliklerini sayarak ve daha sonra AFAD’ın
maalesef övündüğü gibi 96 yaklaşık sonuçla bulabildik. ILO’yu imzalasaydık
içeride kaç kişi var, neredeler bunu bilecektik ama ILO minimum standart.
ILO’ya imzayı çoktan koymuş ülkeler ILO’yu da çoktan aştılar. Örneğin, Almanya
bu denileni sağlıyor ama aynı anda, işçilerinin nabzını, ateşini ve bir sağlık
sorunu olup olmadığını da izleyen kıyafetleri giydiriyor. Düşünün, bir beş
dakikanız var, işçilerden nabzı durmak üzere olanın nerede olduğunu bilip ona
müdahaleye gidebiliyorsunuz. Bu yüzden ILO’yu imzalamak ve ILO’yu aşmak önemli.

Yıllarca “ILO
niçin imzalanmadı?” dendiğinde başta Sayın Ömer Dinçer, daha sonra çeşitli
yetkililer hep şu ifadeleri kullandılar: “Bizim mevzuatımız yeterli.” Eğer
bizim mevzuatımız yeterli olsaydı Soma olmazdı, bizim mevzuatımız yeterli
olsaydı Ermenek olmazdı, Karadon olmazdı ve mevzuatımız yeterliyse bugün niye
buradayız?
Ama yine de
böylesine önemli bir günde, böylesine önemli bir sözleşmeyi imzalamanın
kararını vermek fevkalade kıymetlidir.
Tabii, Soma’dan
sonra, burada gelip bir şeyler konuşuyoruz ve biraz önce öğrendik ki -daha önce
defalarca söyledik- Soma’daki kayıpların ailelerine, kaybettiğimiz,
yitirdiğimiz madencilerin ailelerine verilen hakların Ermenek’teki kayıplar
için de verileceğini duyduk. Bu, fevkalade önemli. Ama Soma’daki 301 işçi için
veriyoruz, Ermenek’teki 18 işçinin ailesine veriyoruz, arada –Soma ile Ermenek
arasında- 38 kaza oldu, 38 kazada ölen 54 işçiye vermiyoruz. Böyle bir şey
olmaz. Böyle bir şey, arada ölen işçilerin ailelerine “Sizin babanız, sizin
oğlunuz ölmekte geç kaldı.” ya da “Ölmekte acele etti.” demektir. Bu,
vicdanlara sığmaz. Bu Meclise yakışan, bu arada yitirdiklerimize de bu hakların
verilmesidir mutlaka. 
Ve yaz boyunca
torba kanun çalışmalarını ağustos böceğinin çalışmalarına benzetmiştik; yaz
boyunca uzadı ama bir arpa boyu yol alınmadı. “Havanda su dövdünüz.” dedik,
buna eleştiri getirdiğimizde “İyi şeyler yapıyoruz.” dediler ama Ermenek
olduktan sonra bir baktık, Sayın Davutoğlu tekrar iş güvenliği paketini
açıklama yoluna gitti ama o açıklanan pakette kelimenin tam anlamıyla dağ fare
doğurmuştur. İşin kötüsü, bir Soma Komisyonu var, Sayın Başkanı da salonda şu
anda. Soma Araştırma Komisyonu, bazen otuz santimlik yerlerden iktidar
muhalefet sürünerek geçerek, hayatlarını tehlikeye atarak bir araştırma
yaptılar, bir rapor yazıldı, emek yoğundur, kıymetlidir ama yazamadığı şeyler
var, o konuda da bir muhalefet şerhi yazıyoruz. Ama, Sayın Davutoğlu, aynı,
29’unda -Sayın Akif Hamzaçebi’nin- gündeme alıp, 51 arkadaşımla birlikte vermiş
olduğum maden kazalarını araştırma komisyonu teklifinin maden kazasından önce
reddedildiği zamanki Adalet ve Kalkınma Partisi mantığıyla, o komisyonu,
aslında, kaza sonrası oluşan iklimle kurduğunu ve gönlünde kurmadığını
göstermiştir. (CHP sıralarından alkışlar) 
Sayın
Davutoğlu’nun gönlünde, vicdanında bu komisyon kurulmadı, buna ihtiyaç duymuyor
çünkü maden paketini açıkladığı günün ertesi günü Soma Komisyonunun taslak
raporu açıklandı. İnanır mısınız, Davutoğlu’nun önerilerinin hiçbir tanesinde Soma
Komisyonunun ortaya koyduğu, ortak akılla ürettiği önerilerden hiçbir tanesi
yok. Yine bir algı yönetimi. Ama bunu yeterli görmedik, yapılmayanı yaptık ve
grup olarak bütün olarak bütün paydaşları; sendikaları, meslek örgütlerini,
Türk Tabipleri Birliğine kadar konuyla uzaktan yakından ilgili tüm meslek
örgütlerini davet ettik, Sayın Genel Başkanımız Kılıçdaroğlu başkanlığında
yaptığımız bir çalışmayla bir maden paketi de yani iş sağlığı ve güvenliği
teklifi de biz hazırladık ve Sayın Hamzaçebi’nin imzasıyla, 47 maddeden oluşan
bu paketi sunduk. Bu paketi Meclisin vicdanına, değerlendirmelerine ve ortak
aklına sunuyoruz. İçinde Soma Ermenek arası kaybettiklerimizin haklarının
verilmesinden tutun, bir bağımsız kurul kurularak bu teftişlerdeki bütün aksaklıkların
ortadan kaldırılmasına kadar çağdaş dünya ne yapıyorsa hemen hepsi var. Bir
fark olarak da şunu iddia ederiz: Eksikliği varsa da grup olarak açığız, onun
eksiklerini de siz tamamlayın ve Türkiye’deki madenciliğin kaderini
değiştirecek değişiklikleri hep birlikte yapmak için bir çağrıda bulunuyoruz.
Çok açık olarak ifade etmek gerekirse, -bugün Dünya Madencilik Günü; elbette
kutlanacak bir şey değil, sürçülisanlar oluyor iktidar partisinden- Türkiye,
301 canını, 18 canını, 54 canını kaybettiği bir yerde bir gün kutlamaz.
Ama Soma’da bir acı daha yaşanıyor. Soma’daki maden işçilerinden 2.831’i,
bu kazanın olduğu yerde çalışanlar, devrin Başbakanının sözlerine, bakanların
sözlerine rağmen -ki en baştan ikinci sözüne, “Kimseye bu süre içerisinde çıkış
verilmeyecektir.” sözüne rağmen- Soma AŞ tarafından kapının önüne konuldular.
Önce birtakım oyunlar yaptı, “Mal varlığım üzerindeki tedbir kaldırılsın yoksa
maaş ödemem.” dedi. Bazı çevrelerce işçiler manipüle edilmeye çalışıldı patron
kaynaklı, bizzat kamu görevlilerinin müdahaleleriyle bu işlere çalışıldı. Onlar
olsa Uyar Madencilik gibi sırra kadem basılacaktı, Allah’tan, o malların
üzerindeki tedbirler işçilerin tazminatları, işçilerin alacakları için bir
güvence ama şimdi “Devlet ödesin.” deyip bir kenara çekilmeye çalışıyorlar.
“Devlet ödesin.” deyip bir kenara çekiliyorlar ama bu adamların yaptığının
karşılığında devletin bir sistemik sorunu görmesi gerekiyor. 2.831 kişi durduk
yerde işsiz kalmadı. Enerji politikaları yüzünden, redevans sistemi yüzünden,
hatalı özelleştirme politikaları yüzünden bu işçiler işsiz kaldılar. Bu işçiler
işsiz kaldı ama sadece bu işçilerin çocuklarını, ailelerini açlığa mahkûm etmiş
değiliz; Kırkağaç’ından İzmir’in Kınık’ına, Balıkesir’in Savaştepesi’ne kadar 4
tane ilçe açlığa mahkûm ediliyor. Esnafları zorda, taşımacılık yapanı zorda.
Aklınıza gelebilecek her yönüyle bu ilçeler çöküşün eşiğine gelmiş durumdalar.
Bu konuda yapmamız gereken bir şeyler var. 
Bu anlamda bir
çağrıda bulunuyoruz: Soma Komisyonu raporuna yazacağımız muhalefet şerhinde de
yer, alan bütün dünyada olan bir uygulama ocağı gerçeği var. Sayın Enerji ve
Tabii Kaynaklar Bakanı “U dönüşü yok.” diyor, “Redevansa devam.” diyor,
“Taşerona devam.” diyor, “Emek sömürüsüne devam.” diyor. Bunların hepsini
gelecek yasama yılında, Cumhuriyet Halk Partisi iktidarında, verdiğimiz kanun
teklifinin de arkasında durarak ortadan kaldıracağız ama şimdi, iktidar partisi
olarak hiç olmazsa bir yerde bir “U” dönüşü değil bir “i” koyun, “insaf”ın
“i”si ve şöyle bir şey yapalım: Bütün dünyada olan uygulama maden ocağı diye
bir şey var, gerçek bir maden ocağı. Hep arkadaşa, hep yandaşa değil, bir kez
de garibana göz kırpalım, bir ruhsat verelim gerçek sahibine, Türkiye Kömür
İşletmelerine bir maden alanı tahsis edelim Soma’da. O maden alanında çalışacak
olan madende 2.831 işçimize sendikalı kamu işçisi olarak işbaşı yaptıralım.
Maden çalışsın, para kazansın, evlere ekmek gitsin ama ocak sadece buna hizmet
etmesin. Uygulama maden ocağı şudur: Bugün imzaladığınız ILO standartlarını hayata
geçirdiğinizi gösterdiğiniz, kendi mevzuatınıza tam uygun, tam iş güvenliği
sağlanmış örnek bir maden ocağıdır. Maden mühendisleri gelir orada eğitim
alırlar, maden teknikerleri mezun olmadan önce orada eğitim alırlar. Teorik
eğitimlerini tamamlayan maden işçileri pratik eğitimlerini elli saat, seksen
saat, gelirler o ocakta yaparlar ve bu ocak Ege Bölgesi’nin uygulama ocağı ve
örnek ocağı olabilir. Ekonomik olarak da hizmet alımcılarınızın,
redevansçılarınızın maliyetlerini de denetleyebilirsiniz. Size karşı “İş
güvenliğini sağlamak için bu kadar masraf edersem bu para maliyetimi
kurtarmaz.” derse örnek maliyetler de elinizdedir. En güvenli maden ocağında
bütün maliyetler elinizdedir. Bunu yaparsanız eğer, ilk kez bir yandaşa, bir
sermayedara, bir akrabaya değil, hakikaten buna ihtiyacı olan garibanlara bir
göz kırpmış olursunuz ve Türkiye Cumhuriyeti’nin bir Bakanının erken ve hatalı
söylediği bir sözün de arkasında durmamış olursunuz, “Burası dünyanın sayılı,
Türkiye'nin en güvenli madeniydi.” diyen Enerji Bakanının sözü 13 Mayısta 301
kayıpla ayaklar altındayken siz o işçileri tam anlamıyla güvenli olan bir maden
ocağında çalıştırarak bu devlet sözünü de yerine getirmiş olursunuz.
Son söz olarak,
“Soma'daki termik santralin özelleştirilmesine hep beraber karşı çıkacağız.”
demişken biraz önce reddedilen önerge hepimizi üzmüştür. Ama şunu açıklıkla
söyleyelim: Cumhuriyet Halk Partisi, kâr eden, stratejik önemi olan, istihdam
yaratan ve bir ilçenin tutunup ayakta kalmaya çalıştığı böyle bir tesisin özelleştirilmesine
sonuna kadar karşıdır. 
Dünya Madencilik
Günü’nde, Cumhuriyet Halk Partisi olarak, tüm kayıplarımızı bir kez daha
özlemle, minnetle, rahmetle anıyoruz. Parlamentonun -bundan önce, bu kazaların
yaşandığı günlerde aramızda parti ayrımı olmaksızın hepimiz gözyaşı dökerken ki
samimi duygularını hatırlayarak- bundan sonraki çalışmaları el birliğiyle
emekçiden yana, işçiden yana, madenciden yana yapmalarını ümit ediyor; Soma'da
işsiz kalan kardeşlerimizin elinden tutacağını, onlara verilen devlet sözünün
arkasında duracağını ümit ediyor, hepinizi saygıyla selamlıyorum. (CHP ve HDP
sıralarından alkışlar) 
BAŞKAN –
Teşekkür ediyorum.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
Tasarının tümü
açık oylamaya tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler...
Kabul etmeyenler... Kabul edilmiştir.
Oylama için iki
dakika süre veriyorum.
(Elektronik
cihazla oylama yapıldı)
BAŞKAN – Sayın milletvekilleri, 176
Sayılı Maden İşyerlerinde Güvenlik ve Sağlık Sözleşmesinin Onaylanmasının Uygun
Bulunduğuna Dair Kanun Tasarısı’nın açık oylama sonucu: (x) 

“Kullanılan oy sayısı: 206
Kabul: 204
Ret: 
1
Boş:  1(x x)
 




Kâtip Üye
Dilek Yüksel
 Tokat



Kâtip Üye
Muhammet Rıza Yalçınkaya
Bartın”



Böylece tasarı kabul edilmiş ve
kanunlaşmıştır.
Birleşime beş dakika ara veriyorum.
Kapanma Saati: 18.36
DÖRDÜNCÜ OTURUM
Açılma Saati: 18.43
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
-----0-----
BAŞKAN – Sayın
milletvekilleri, Türkiye Büyük Millet Meclisinin 23’üncü Birleşiminin Dördüncü
Oturumunu açıyorum. 
Sayın Öztürk,
buyurun, söz talebiniz var.
VI.- DÜZELTİŞLER
(Devam)
2.- Mersin Milletvekili Ali
Rıza Öztürk'ün, 4/12/2014 tarhili 23’üncü Birleşimde 650 sıra sayılı Kanun
Tasarısı’nın oylamasında yanlışlıkla “ret” oyu kullandığına ve oyunu “kabul”
olarak düzeleltilmesini istediğine ilişkin düzeltmesi (x)
ALİ RIZA ÖZTÜRK
(Mersin) – Sayın Başkanım, elektronik oylamada oyum yanlışlıkla “ret” çıkmış,
belki el alışkanlığından belki dalgınlıktan. Oyum “evet”tir, yani, anlaşmanın
onaylanmasına oyum “evet”tir. Kayıtlara geçmesi açısından söz aldım. Yanlışlık
ya da dalgınlıkla olmuştur.
BAŞKAN – Evet,
teşekkür ediyorum. Tutanaklara geçti zaten.
4’üncü sırada
yer alan, Nükleer Enerjinin Barışçıl Amaçlarla Kullanımına Dair Türkiye
Cumhuriyeti Hükûmeti ile Ürdün Haşimi Krallığı Hükûmeti Arasında İşbirliği
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
IX.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve
Teklifleri (Devam)
4.- Nükleer Enerjinin
Barışçıl Amaçlarla Kullanımına Dair Türkiye Cumhuriyeti Hükümeti ile Ürdün
Haşimi Krallığı Hükümeti Arasında İşbirliği Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/293) (S.
Sayısı: 63) (x)
BAŞKAN- Komisyon
ve Hükûmet? Yerinde.
Komisyon Raporu
63 sıra sayısıyla bastırılıp dağıtılmıştır.
Tasarının tümü
üzerinde Cumhuriyet Halk Partisi Grubu adına söz isteyen Aytuğ Atıcı, Mersin
Milletvekili.
Buyurun Sayın
Atıcı. (CHP sıralarından alkışlar)
CHP GRUBU ADINA
AYTUĞ ATICI (Mersin) – Teşekkür ederim Sayın Başkan. 
Değerli
arkadaşlar, Nükleer Enerjinin Barışçıl Amaçlarla Kullanımına Dair Türkiye
Cumhuriyeti Hükümeti ile Ürdün Haşimi Krallığı Hükümeti Arasında İşbirliği
Anlaşmasının Onaylanmasının Uygun Bulunduğuna Dair Kanun Tasarısı üzerinde
Cumhuriyet Halk Partisinin görüşlerini anlatmak üzere söz almış bulunuyorum.
Başta kendisini ve çevresini aldatmayan bütün insanları saygıyla selamlıyorum. 
Niye böyle
söyledim? Çünkü, az önce de vurgu yaptığım üzere, Türkiye Cumhuriyeti
Hükûmetiyle Ürdün Haşimi Krallığı Hükûmeti arasında nükleer enerjinin barışçıl
amaçlı kullanımına dair bir anlaşmaya varılıyor. Şimdi, yanlış duymuyor bizi
dinleyenler, izleyenler. Evet, Türkiye ile Ürdün arasında. Ne anlaşması
yapıyorlar? Bakın, size söylüyorum, diyor ki: “Taraflar nükleer güç ve
araştırma reaktörlerinin saha çalışmaları, nükleer santrallerin tasarımı -hani
biz 50 tane yaptık ya da orası 50 tane yaptı ya, bize bilgi aktarımı yapacak-
nükleer santrallerin inşası, işletmeye alınması, nükleer santralin işletilmesi
-arkadaşlar hızlarını alamamışlar- nükleer santrallerin modernizasyonu…” Bakın,
burada, Sayın Başbakanın imzasıyla gelen yazıdan bahsediyorum arkadaşlar. Bizi
niye rezil ediyorsunuz cümle âleme? Bizim 1 tane dahi nükleer santralimiz yok.
Biz, nükleer santrali olmayan ve tek başına nükleer santral yapamadığımız için
dışarıdan yardım isteyen bir ülkeyiz. Ürdün bizden daha kötü, Ürdün’ün nükleer
deneyimi hiç yok. Şimdi, körler sağırlar birbirini ağırlar misali, biz
kalkacağız, Ürdün Haşimi Krallığı’na bilgi transferi yapacağız, bilmediğimiz
şeyleri anlatacağız veya onlardan bilgi isteyeceğiz, onların bilmediği şeyleri
isteyeceğiz. Yani modernizasyondan sonra bunların test edilmesi, hatta bakımı,
hatta işletmeden çıkarılması konularında bile anlaşma yapıyorsunuz. Ya, Allah aşkına
biraz akıl, Allah aşkına biraz izan, Allah aşkına biraz vicdan… Biz burada
çırpınıyoruz aman Türkiye’ye santral yapılmasın diye, siz kalkıyorsunuz,
diyorsunuz ki: “Biz Ürdün’le de anlaşma yapacağız. Bilgi birikimimizi onlara
aktaracağız.” Ben bu tasarı geldiğinde Komisyonda da ilgili bürokratlara
sordum: “Böyle bir bilgimiz var mı?” diye. Komisyon kayıtlarını inceleyin.
Diyorlar ki: “Ülkemizin şu anda bir nükleer santral yapacak yetkinliği
bulunmamaktadır.” Bakın, bu, bürokratlarımızın, üst düzey bürokratlarımızın
söylediği ve Komisyon tutanaklarına yansıyan bilgiler. Hatta “Yapılmış olan bir
nükleer santrali kendi imkânlarımızla işletmenin bile zor olduğunu söylüyoruz.”
Diyorlar. Bunu bürokratlarımız söylüyor, işi bilenler. İşi bilmeyenler ne
yapıyor? İşin havasına girmiş, “Vay, efendim, ben Ürdün’le nükleer anlaşma
imzalayacağım.” Hadi oradan! Ayıptır ya! Nükleer santral belasını başımıza
musallat ettiğiniz yetmemiş gibi, bir de bizi cümle âleme rezil ediyorsunuz.
Ha, eğer aklınızda başka bir plan varsa onu bilemem. “Oradaki nükleer santrali
biz yaparız, araya taşeron firma koyarız, oradan para alırız, rantımıza
bakarız, keyfimize bakarız.” diyorsanız da ne diyeyim artık: pes yani, pes!
Değerli
arkadaşlar, Türkiye'ye nükleer santral gereksiz olduğu gibi, Ürdün’e de nükleer
santral gereksizdir. Ha, orada bir nükleer santral yapılıp yapılmayacağına
elbette ki Ürdün’de yaşayan insanlar karar verecektir, Hükûmetleri karar
verecektir ama benim Hükûmetim Ürdün’e gidip de orada bir nükleer santral
yapılmasına, böyle bir rezalete alet olamaz. Önce döneceğiz, kendimize
bakacağız. Benim ülkeme nükleer santral gerekiyor mu? Hayır, gerekmiyor.
Nereden gerekmiyor? Bakın, size bazı rakamlar vereceğim. Yine diyeceksiniz ki:
“Muhalefet kendi rakamlarıyla konuşuyor.” Hayır, size vereceğim rakamlar
Türkiye Elektrik İşletmeleri AŞ ile TÜBİTAK’ın hazırlamış olduğu rakamlardır.
Bunların hiçbirisi de sırf muhalefet olsun diye söylenmiyor. Bu kurumlar
diyorlar ki 21 Haziran 2013’te: “2022 yılı için elektrik talebimiz 450 milyar kilovatsaat civarındadır.”
Neye göre söylüyorlar? Ortalama büyüme hızını yüzde 7,5 alıyorlar. Hayatta
olmaz ya, olsun, belki CHP iktidara geldiğinde yapacağı hamlelerle yüzde 7,5
büyümeyi yakalar mı yakalar, belli olmaz. Bu nedenle planlarını buna göre yapmış
arkadaşlarımız. Diyorlar ki: “2022 yılında Türkiye’nin en fazla ihtiyacı 450
milyar kilovatsaat.” Yani benim bu enerjiyi halletmem gerekiyor. Peki, nereden
halledeceğim? Bakıyorum ülkeme: Güneşin ne kadar düştüğüne bakıyorum, kaç saat
düştüğüne bakıyorum, ne kadar verimli olduğuna bakıyorum ve diyorum ki: “2022
yılında yıllık olarak 380 milyar kilovatsaat elektrik üretebilirim.” Bakın,
ihtiyacım 450’ydi, 380’ini ben güneşten elde edebiliyorum.
Arkadaşlar, biraz aklımızı
kullanalım, herkesin aklı var Allah’a şükür. 2022 projeksiyonunu yapmış
bürokratlarımız ve bize yol gösteriyorlar. Diyorlar ki: “Sadece ve de sadece
güneşi kullanırsanız, 2022 yılında 380 milyar kilovatsaat elektrik ceptedir.”
İhtiyacım ne kadar? 450 milyar. E, ne kaldı geriye? Çok az bir rakam. Bakın,
aynı bürokratlar diyorlar ki: “Bu rakam 2003 yılında tükettiğimiz enerjinin 1,6
katıdır, sadece güneş. Ayrıca, eğer siz biraz daha aklınızı kullanırsanız,
diğer yenilenebilir enerji kaynaklarını da devreye sokarsanız hiçbir şekilde
nükleer enerjiye ihtiyacınız kalmıyor.” Benim rakamlarım değil bunlar, örnek:
Hidroelektrikten 100 milyar, yerli linyitten 100 milyar, rüzgârdan 120 milyar,
biyogazdan 35 milyar, jeotermalden 16 milyar kilovatsaat ve enerjiyi de verimli
kullanırsanız 54 milyar -altını çiziyorum- kilovatsaat enerji üretebilirsiniz.”

Benim yaptığım bir tek şey var:
Bürokratların verdiği bu rakamları alt alta yazdım, topladım, çıkan rakam 824
milyar kilovatsaat.
Arkadaşlar, tekrar söylüyorum, 2022 yılında 450’ye ihtiyacımız var, 824...
Yani, yaklaşık olarak 2 katı enerjiyi ben sadece yenilenebilir kaynaklardan
elde ediyorum. Allah rızası için ya, biraz aklımızı kullanalım. Madem benim bu
potansiyelim var, niye ben nükleer belasına bulaşıyorum?
Atıkların ne yapılacağı belli değil. Atıkları Rusya almıyor arkadaşlar,
almıyor. Siz de gidiyorsunuz Rusya’ya “Efendim, ne olur bunları al.” diyorsunuz
ve Rusya’ya diyorsunuz ki “Gel, bu atıkları Akdeniz’den al, Akkuyu’dan, getir,
dolaştır, Ege’ye gel, Ege’den çık yukarıya, Çanakkale Boğazı’nı geç, Marmara
Denizi’ne gel.” 
Ey İstanbul milletvekilleri, Akkuyu’dan çıkacak olan nükleer artıkların
size güzergâhını anlatıyorum. Marmara Denizi’nden de İstanbul Boğazı’ndan geç,
Karadeniz’e gel, Karadeniz’den de Sivastopol’a getir.
Bakın, arkadaşlar, taşınan madde nükleer atıktır. Binlerce, milyonlarca
yıl ışınım yayacaktır. Eğer bu gemiye bir şey olursa, daha önceki denize atılan
variller gibi bunlar da atılırsa Marmara Denizi’ne, bütün İstanbul, bütün Ege,
bütün Akdeniz ve Karadeniz tehlikeye girecektir. İhtiyacımız olsa amenna.
Japonya diyor ki: “Benim başka şansım yoktur, nükleer enerji kullanacağım.”
Yapacak bir şey yok. Fransa diyor ki: “Benim başka şansım yoktur, nükleer
enerji kullanacağım ama planımı yaptım, değiştireceğim.” Şimdi, Avrupa’da Fransa
dışındaki bütün ülkeler nükleer programlarını iptal ederken, Japonya gibi bir
sanayi devi nükleer programını iptal ederken hangi akla hizmet siz benim güzel
ülkeme nükleer belasını getiriyorsunuz, hangi akla hizmet arkadaşlar? Bunun
hiçbir şekilde vebalini alamazsınız, almamalısınız.
Sayın milletvekilleri, Adalet ve Kalkınma Partisinin milletvekilleri;
Hükûmetinizi siz kendi içinizden çıkardınız, sizi bu işe alet etmelerini lütfen
engelleyiniz, bu işe alet olmayınız; Hükûmetinize çekidüzen veriniz ve bu işten
geri adım atmalarını sağlayınız. Defalarca buradan size nükleer santrallerin
zararlarını anlattım, bugün size sadece bu işin mantıksız olduğunu anlatıyorum,
bu işin saçma sapan bir şey olduğunu anlatıyorum ve size diyorum ki: Üstelik
çok pahalı. Üstelik o kadar pahalı ki, on beş yıl boyunca kilovatsaatini 12,35
Amerikan sentine alacağız, KDV’si de hariç, bununla beraber 13 senti buluyor
arkadaşlar; yapmayın, etmeyin. Bir yandan bizi kanser yapacaksınız bir yandan
çevremizi mahvedeceksiniz bir yandan paramızı alacaksınız. Yani buna parasıyla
gidip belayı satın almak denir, parasıyla rezil olmak denir. Onun için şu
hurmaları yemeden bir kere düşünün ve Türkiye’yi bu nükleer beladan el
birliğiyle kurtaralım. 
Bakın, bu konu,
sağlık konusu, eğitim konusu gibi konular partiler üstü konu olmalıdır. Gelin,
bu konuyu partiler üstü konu olarak ele alalım. Kim istemez ki enerjimiz fazla
olsun, güzel olsun? Hepimiz isteriz ama eğer ihtiyacım yoksa kirli enerjiyi ben
niye alayım arkadaşlar? Niçin ben kirli enerji kullanayım ve çocuklarımı kanser
yapayım? O nedenle, nükleer santrallerin tehlikeli olduğunun altını bir kere
daha çiziyorum arkadaşlarım.
Bakın, az önceki
konuşmalarda bundan otuz sekiz yıl önce bu işe karar verildiği söyleniyor.
Doğrudur. Otuz sekiz yıl önce burada bir deprem fay hattı yoktu. Şimdi, nükleer
santral yaptığınız yerin hemen altında Ecemiş fay hattını keşfetti bilim
adamları, arkadaşlar, burada bir deprem riski olduğunu bize söylediler. Siz
istediğiniz kadar sağlam bir nükleer santral yapın, bir depremde bu nükleer
santral patlayacak. Bize bir şey olmaz demeyin. Daha beş gün önce Ukrayna’da
bir nükleer santralde arıza oldu, beş gün önce ve üç gün boyunca Hükûmet kendi
halkından sakladı bunu. Şimdi, yarın, bizde de aynı şey olduğunda sizler ölmüşseniz
öbür tarafta, ölmemişseniz bu tarafta bunun hesabını vereceksiniz. Yapmayın;
yani aklı başında bir ekip kurun, bu ekibi getirin hep beraber konuşalım, bu
nükleer santralin bize gerekli olmadığını hep beraber haykıralım, gerçekten
gerekli değil. Ama şunu söylüyorum size: İnat ederseniz, hem vallahi hem
billahi, Mersin halkının büyük bir çoğunluğu sizin bütün oradaki kazmalarınızı
kıracaktır, o nükleer santralin kapısına etten duvar örecektir. Bizlerin
cesetlerini çiğnemedikçe o nükleer santrali yapamayacaksınız, bunu size açıkça
söylüyorum. 
İHSAN ŞENER
(Ordu) – Yapacağız!
AYTUĞ ATICI
(Devamla) – Bunu Mersin halkından aldığım yetkiyle söylüyorum. 
İHSAN ŞENER
(Ordu) – Yapacağız!
AYTUĞ ATICI
(Devamla) – O nedenle, aklınızı başınıza devşirin. Bu nükleer santral
belasından el birliğiyle kurtulalım. Biz kurtulduğumuz gibi...
İHSAN ŞENER
(Ordu) – Yapacağız!
AYTUĞ ATICI
(Devamla) – Terbiyesizlik yapma! Koskoca bir milletvekilisin, burada konuşan
bir milletvekiline öyle höykürülmez! Çok ayıptır, çok ayıptır! Sizi terbiyeye
davet ediyorum!
İHSAN ŞENER
(Ordu) – Düzgün konuş. 
AYTUĞ ATICI
(Devamla) – Ben burada insanların sağlığından bahsediyorum, sen orada
höykürüyorsun. Sana yakışır!
AHMET YENİ
(Samsun) – Terbiyesizlik yapma!
AYTUĞ ATICI
(Devamla) – Terbiyesiz de sensin!
AHMET YENİ
(Samsun) – Konuşmana bak! Doğru düzgün konuş!
AYTUĞ ATICI
(Devamla) – Terbiyesiz de sensin! 
BAŞKAN – Sayın
milletvekilleri, lütfen...
AYTUĞ ATICI
(Devamla) – Ben burada Mersin’in çıkarlarını, ben burada insanların sağlığını
konuşuyorum. 
AHMET YENİ
(Samsun) – Vay anasını be!
AYTUĞ ATICI
(Devamla) – Sizin orada bu şekilde terbiyesizce davranmaya hakkınız yoktur.
Adam gibi dinleyeceksiniz.
AHMET YENİ
(Samsun) – Adam olsan ne olur!
AYTUĞ ATICI
(Devamla) – Vereceğiniz kararlar sizi bağlayacaktır, ben de bu kararlara karşı
çıkacağım. Bu benim görevimdir, bu benim varoluş sebebimdir. Siz oraya nükleer
santral yapamayacaksınız, nokta! (CHP sıralarından alkışlar)
BAŞKAN –
Teşekkür ediyorum. 
Halkların
Demokratik Partisi Grubu adına söz isteyen Hasip Kaplan, Şırnak Milletvekili. 
Buyurun Sayın
Kaplan. (HDP sıralarından alkışlar)
HDP GRUBU ADINA
HASİP KAPLAN (Şırnak) – Teşekkür ederim Sayın Başkan.
Şu sözleşmeye
bakınca yani şaşırıyorum. Türkiye nükleer atom enerjisini hayata geçirmiş,
Ürdün de her şeyi halletmiş, Ürdün ile Türkiye birleşecek ve nükleer konusunda,
enerji konusunda barışçıl amaçlarla bir sözleşme imzalayacaklar. Şimdi, buradan
baktığınız zaman gerekçesine bu sözleşmenin, “Ürdün’de uranyum varmış.”
diyorlar, bizimkiler keşfetmiş herhâlde, Türkiye’de de mühendisler varmış bu
işi iyi bilen, birlikte bu alanda nükleer enerjiyi hayata geçirecekler, ondan
sonra da gelişme sağlanacak, falan filan. Şimdi, mademki her iki ülke nükleer
enerji konusunda bu kadar iyiler, bu kadar gelişmişler, bu kadar hem uranyum
var hem mühendis var, sorarım size: Mersin Akkuyu Nükleer Santrali’ni niye
Rusya’ya verdiniz? Niye Putin geldiği zaman hemen Putin’e bir armağan olsun
diye ÇED raporunu imzaladınız? 
Mersin
Akdeniz’in en güzel şehridir, tarihiyle, doğasıyla, Akdeniz’in güzellikleriyle,
tarımıyla, narenciyesiyle, her şeyiyle Akdeniz’in en güzel yeri. En güzel
yerine Ruslarla nükleer sözleşmeyi bu Meclisten de geçirdiniz, imzaladınız.
Üstelik Ruslarla yaptığınız nükleer enerji sözleşmesine göre Ruslar 22 milyar
dolara bu santrali yapacaklar, Türkiye on beş yıl, 12,38 sentten devlet
garantisiyle bu elektriğin kilovatsaatini Ruslardan alacak, satın almak
zorunda. Ya siz hesap bilmiyorsunuz devletin, bu milletin varlıklarını başka
yabancı şirketlere verirken… Yani “Vatan, millet, Sakarya” diyorsunuz,
vatanseverlikten bahsediyorsunuz, hakikaten insan şaşırıyor. Stratejik olan
nükleerle ilgili bir santrali dünyada hangi ülke yabancı bir ülkeye kurdurmuş,
bana bir tane örnek gösterebilir misiniz arkadaşlar? Yani Rusya’ya nükleer
santral kurduruyorsunuz, Türkiye kâr payı ortaklığında gidiyor, dikkate edin.
ÇED raporunu Putin geldiğinde armağan ediyorsunuz ve Mersin’i feda ediyorsunuz.
Mersin halkına sormadınız, Mersin’deki yaşayan insanlara, oranın turizmine,
tarımına, narenciyecisine, hiçbir şeyine hiçbir şekilde sormadınız. Halkın
tamamının karşı olduğu, sizin partililerinizin de karşı olduğu bu nükleer
santrali Mersin’de kurdunuz.
ALİ RIZA ÖZTÜRK
(Mersin) – Kurmadılar daha.
HASİP KAPLAN
(Devamla) – Sözleşmeyi yapmışlar, para mara işleri tamam. 
Şimdi, bu böyle
devam ederken bu sefer Sinop’ta, bakın dikkat edin, Japonlarla… Üstelik,
Fukuşima’daki nükleer patlama ve sızıntı yaşandıktan sonra Japonlar geldi,
Sinop’a gidildi, Sinop’un “İnceburun” denilen en güzel yerinde… Şu an
Ankara’nın bütün balığının geldiği yer burası. Bakın, Ankara’nın bütün balığı
buradan geliyor, kalkan balığı, tekiri, hamsisi, bunların hepsi Sinop’tan
buraya geliyor, Ankara’ya. Sorun, Ankara’daki balıkçılara “Balık nereden
geliyor?”, “Sinop’tan geliyor.” Şimdi, o balığı da zehirleyeceksiniz, ondan
sonra Ankaralılara zehirli balık yedireceksiniz. Zaten, hava ayrı bir konu,
havayı zehirleyecek, 30 kilometrelik bir alanı zaten zehirleyecek. Japonlarla
yaptığınız ikinci sözleşmede ise şöyle bir uyanıklık yapıyorsunuz, diyorsunuz
ki: “Yüzde 25 ortak olduk, nükleer santralde yüzde 25 ortaklık yaptık
Japonlarla.” Yani yüzde 25 yerli. Uranyum mu ürettiniz de haberimiz yok
arkadaşlar yani uranyum mu ürettiniz, uranyum madenine mi sahip oldunuz? Şimdi,
bu sözleşmeyi okuyan diyor ki: “Biz 50 tane mühendis yetiştiriyoruz Rusya’da,
nükleer enerji konusunda 50 tane mühendis, e, krallığın da Ürdün’de uranyum
rezervleri var, ikisini bir araya getireceğiz…” Bakın, size bir şey söyleyeyim
mi -bu hikâyeyi anlatacağım ama- inanın sizden önce IŞİD, DAİŞ ona ulaşır. Yani
bazı şeyleri göreceksiniz. Oraya gelen IŞİD’in, DAİŞ’in içinde epey, nükleer
enerji alanında da bilgi sahibi olan Vandal var, barbar var, bakın ben size
açık söyleyeyim, o ayrı bir konu.
Yalnız,
Karadeniz’de Sinop’a nükleer santral gelecek ve nükleer santral konusunda Sinop
halkının bir isteği var arkadaşlar bizden, Meclisten, hepimize söylüyorlar,
“Sizden bir isteğimiz var.” Sinop Ticaret ve Sanayi Başkanlığı bize bir mektup
yazmış, size de yazmıştır, mutlaka AK PARTİ’lilere de mektup gitmiştir -mektup
okuma alışkanlığınız var mı bilmiyorum, mutlaka vardır, merak edersiniz- diyor
ki bakın: “Sayın milletvekili, bildiğiniz gibi ülkemizde elektrik enerjisi
yetersizliği dolayısıyla oluşan açığın nükleer enerjiden üretilen elektrikle
kapatılması kararı alınmıştır. Hükûmet, nükleer enerji kararından sonra önce
Mersin Akkuyu’da Rus Hükûmetiyle alım garantili -yüksek fiyat- anlaşma yapmış,
daha sonra cennet köşesi Sinop İnceburun’da Türkiye, Fransa, Japonya -ben Japon
biliyordum dörtte 1 Türkiye ortaklığı, meğerse Fransızlar da ortakmış burada,
bu vesileyle daha net öğrendik- anlaşma yapmak istemektedirler. Aslında ön
anlaşma etütleri yapılmış, bitmiş. Şimdi, nükleer teknoloji, ülkemiz için yeni
olduğu kadar bilinmeyen bir denklemdir. Ben 2014 yılının Mayıs ayında Japonya,
kasım ayında da Belçika ve Fransa’da nükleer enerji konusunda incelemelerde
bulundum. Japonya’da Fukuşima faciasından sonra yapılan halk oylamasında Japon
halkının yüzde 66’sının nükleer karşıtlığı dolayısıyla nükleer santralin tamamı
kapatılmıştır.” Şimdi, bakın, bu santrali Japonlar, Japon halkı istedi diye
kapatıyorlar, siz de Sinop’a getiriyorsunuz. 
Şimdi, burada,
Japonlar nükleer santraller kapalı olduğu için günlük 40 milyon dolar, doğal
gazdan, fazladan ödeme yapmalarına rağmen, halklarına olan sevgiden,
görüşlerine olan saygıdan dolayı nükleer santralleri açmıyorlar. Bizim Hükûmet
de gidip bunlarla anlaşma yapıyor şimdi. Bakın, dikkat edin, hakikaten bu
sözleşmeleri yaparken orada hayatını tehlikeye koyacak, kaygı duyacak,
yaşayacak insanların hangisine sordunuz? ÇED raporları zamanında gidiliyor
usulen, Bakanlık onu da kaldırdı yönetmelikte ve Bakanlık direkt ÇED
raporlarını onaylıyor. Düşünsenize Sinop gibi güzel bir şehirde 30 kilometrelik
alan demek, Amasra’dan, Bartın’dan şeye kadar o alanın hepsinin… Bu alana
Bartın biraz uzak kaldı ama denizden, ırmaktan sizi de bulur, onu söyleyeyim
Sayın Tunç, yani o kadar uzak değil çünkü Çernobil geldi Karadeniz’de doğuda
vurdu. Bir de Çernobil Trakya, Batı Karadeniz kıyılarını da vurdu o patlama
esnasında biliyorsunuz. Onun etkileri hâlâ yaşanıyor kanser vakalarının
artmasında.
Şimdi, buradan,
uranyumu nereden alacaksınız; soruyoruz diyoruz. Dışa bağımlı olmayacak
mısınız? Yarın aranız bozuldu ve rest çektiler, ne olacak? Karanlıkta
kalacaksınız, duracak.
Şimdi, bakın,
Sinop nükleeri için adı geçen diğer ortak Fransa ne yapıyor? Elektrik
üretiminde nükleerin payını yüzde 75’ten 50’ye düşürüyor. En çok kullanan bir
ülke.
Şimdi, Almanya
ise nükleer santrallerin tamamını kapatma kararı aldı. Almanya’da bütün
santraller, nükleer santraller zararlı olduğu için kapatılıyor. 
Elektrik
enerjisine bizden daha çok gereksinimi olan sanayileşmiş bu iki ülke neden
santrallerini kapatıyorlar, nükleerden vazgeçiyorlar, hiç araştırdık mı?
“İleri
demokrasi” deniyor. Bizim, Fransa, Almanya, Japonya kadar halkımıza, insanımıza
sevgimiz saygımız yok mu? Halkımızı kale almayacak mıyız?
Bugünlerde pat
diye böyle bir Türkiye-Japonya nükleer sözleşmesi gelebilir işte bunun gibi,
Ürdün Krallığı’yla yapıyoruz ya. 
Şimdi,
Sinoplular geleceklerine ambargo konulmasından, ipotek altına alınmasından
rahatsız, istemiyorlar. Yani Engin Altay’ın görevini de ben bugün burada
üstlendiğim için CHP Grup Başkan Vekili olarak Sinop’un, onun adına da bunu
burada ifade ediyorum. (CHP sıralarından alkışlar) Çünkü Türkiye'nin en güzel
cennet köşeleri Mersin Sinop, kuzey güney ve üçüncü nükleer santral çabaları da
İğneada Trakya’da, Batı Karadeniz sahilinde yapılıyor. Nedense hep güzel,
ormanlık alanları, en güzel yerleri seçiyorlar. Yani ilginç bir yaklaşım tarzı
var bu şirketlerin. 
Şimdi, bu
durumda Sinop’un çocuklarına nasıl bir gelecek bırakacaksınız? Şöyle düşünün:
En azından böyle bir, nükleer enerjiyle ilgili yapılacak yatırımda 11,38 sente
Türkiye anlaşmış Fransa, Japonya’yla. Peki, sormak istiyorum AK PARTİ’li
milletvekillerine, sizler de el kaldıracaksınız: Dünyada en pahalı nükleer
enerjinin kilovatsaatinin 6-7 sent olduğunu biliyor musunuz? Yani 2 katına
veriyorlar. 6-7 sent arkadaşlar.
Şimdi, bunca
yenilenebilir enerji kaynağına sahip olan Türkiye’de rüzgâr var, güneş var.
Suda zaten GAP projesiyle devasa elektrik üretimi şu an en fazla burada. Ne
diyelim şimdi? Yani hakikaten bu ülkeyi seven birinin, bir siyasetin “Enerji
açığımız var.” diye illa da gidip Rus, Japon, Fransız şirketlerine para verip,
çevrenin, doğanın, tarihin, kültürün, insanın, geleceğin bu kadar heder
edilmesini hangi mantıkla izah edebilirsiniz? Bu yeni bir olay değil ki
arkadaşlar. Bunun yeni olay olmadığını Nazım Hikmet atom, nükleer bomba
denemeleri Pasifik Okyanusu’nda yapıldığı zamanlarda sık sık şiirini yazardı.
“Stronsium yağıyor ete, süte…” diye başlayan bir şiiri var biliyorsunuz. Ama en
enteresanı neydi biliyor musunuz? Japon balıkçı için yazdığı şiiri. Nükleer
bomba denemesi yapılıyor ve bir Japon balıkçı ölüyor, orada diyor ki: 
“Denizde bir
bulutun öldürdüğü,
Japon balıkçısı
genç bir adamdı,
Balık tuttuk
yiyen ölür. 
Elimize değen
ölür.” diye bir şiir yazıyor, düşünebiliyor musunuz? Bir insan denizin ortasında,
birisi nükleer deneme yapıyor, balık yerken eli değiyor balığa, yediği balıktan
ölüyor nükleer zehirlenmeyle.
Şimdi, Allah
aşkına, soruyorum size: Bu çok mu akıllı bir şey? Yani kraliyet ailesinin
elinde zengin uranyum yatakları olacak da Amerika dururken niye size versin,
hiç düşündünüz mü? Zaten Amerika olmasa Ürdün Krallığı bir gün dayanamaz, orada
ayakta kalamaz; onu biliyorsunuz, kiminle ayakta durduğunu biliyorsunuz. Yani
uranyumu siz alacaksınız, Türkiye nükleer santral kuracak, ondan sonra beraber
yiyip kırışacakcısınız. Ya, size gazı, petrolü bu ülkeye verdirmeyen bu güçler
size bunu, bu uranyum kaynaklarını yedirir mi sanıyorsunuz!
“Barışçıl
amaçlarla kullanılacak.” Hangi barışçıl amaçla enerji kullanılıyor, nükleer
enerji; bana söyler misiniz? Her nükleer, uranyum santralinin bütün dünyada en
güçlü silahı olarak bütün tehlikelerini barındırıyor arkadaşlar, bütün
tehlikelerini. En son -merak edenlere- Fukuşima’da yaşanan deprem sonrası
olaydır, bu kadar basit.
Şimdi, ben size
tavsiye ediyorum AK PARTİ’liler -İstanbul’da da çok var, gerçi 10 Aralıkta
burada Dünya İnsan Hakları Günü, biz burada bütçe görüşmelerinde olacağız ama-
Sinopluların tanıtım günleri var, Sinop’ta hamsi şöleni var; bu nükleer
santraller hayata geçmeden bir zehirsiz balık yeme şansınız var hâlâ. Yoksa
yakında çocuklarınıza “Yahu bu santraller yoktu, ne kadar doğal deniz
ürünlerinden yararlanıyorduk, ormandan yararlanıyorduk, havadan
yararlanıyorduk.” dersiniz. 
İnanın, bunları
bir ülkenin enerji stratejisinde ve enerji güvenliğinde çok tehlikeli adımlar
olarak görüyoruz ve şunu söylüyoruz: Siz bu şirketlere, nükleer şirketlere bu
kadar para tanırken, güneş, rüzgâr, termal, su alanlarında, vahşi kapitalizm
hırsı olmadan, kendi kaynaklarınız konusunda niye bunu yüzde 5’lere kadar
çıkarmıyorsunuz? Yani Türkiye’de bu oranın bu kadar düşük olduğunu ifade etmek
istiyoruz. 
Bu çok tehlikeli
bir durum. Bu enerji politikasında, bu tür nükleer sözleşmelerin ülkeye büyük
zararlar vereceğini düşünüyoruz. Hem Mersin’de hem Sinop’ta, her yerde bu tür
çevre felaketlerine karşıyız, Hükûmeti de buradan uyarıyoruz. 
Halkların
Demokratik Partisi için insan çok kıymetlidir, doğa çok kıymetlidir, ekolojik
denge çok kıymetlidir. Bunların içinde tehlikeli olmayan enerji kaynakları
konusunda, getirin buraya, güneş enerjisi için destek verelim; getirin, rüzgâr
enerjisi için destek verelim. Doğayı tahrip etmeyen, turizmi, kültürü tahrip
etmeyen konularda gelin, size destek verelim. 
Yoksa, hepinize
şunu söyleyeyim ki: Zaten HES’lerde de bazı sabıkalarınız oluşuyor yakın
zamanda. Hasankeyf, yüzde 80 Ilısu Barajı bitti, tarihe “kültüre en çok kıyan
Hükûmet” olarak, “Hasankeyf’i sular altında bırakan AK PARTİ Hükûmeti” olarak
geçeceksiniz. Bu da bir ilk olacak, bunu da defterinize not alın. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum. 
Tasarının tümü
üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Birleşime beş
dakika ara veriyorum sayın milletvekilleri. 
Kapanma Saati: 19.19
BEŞİNCİ OTURUM
Açılma Saati: 19.38
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Mine LÖK BEYAZ
(Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 23’üncü Birleşiminin Beşinci
Oturumunu açıyorum.
63 sıra sayılı
Kanun Tasarısı’nın görüşmelerine devam edeceğiz.
Komisyon ve
Hükûmet yerinde.
1’inci maddeyi
okutuyorum:
NÜKLEER ENERJİNİN
BARIŞÇIL AMAÇLARLA KULLANIMINA DAİR TÜRKİYE CUMHURİYETİ HÜKÜMETİ İLE ÜRDÜN
HAŞİMİ KRALLIĞI HÜKÜMETİ ARASINDA İŞBİRLİĞİ ANLAŞMASININ ONAYLANMASININ UYGUN
BULUNDUĞUNA DAİR KANUN TASARISI

MADDE 1- (1) 17 Şubat 2011
tarihinde Amman’da imzalanan “Nükleer Enerjinin Barışçıl Amaçlarla Kullanımına
Dair Türkiye Cumhuriyeti Hükümeti ile Ürdün Haşimi Krallığı Hükümeti Arasında
İşbirliği Anlaşması”nın onaylanması uygun bulunmuştur.
BAŞKAN – Evet,
madde üzerinde söz isteyen yok.
Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
2’nci maddeyi okutuyorum:

MADDE 2- (1) Bu Kanun
yayımı tarihinde yürürlüğe girer.

BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir.
3’üncü maddeyi
okutuyorum:
MADDE 3- (1) Bu Kanun hükümlerini
Bakanlar Kurulu yürütür. 
BAŞKAN – Oylarınıza
sunuyorum: Kabul edenler… Kabul etmeyenler… Kabul edilmiştir.
Tasarının tümü
üzerindeki görüşmeler tamamlanmıştır.
Tasarının tümü
açık oylamaya tabidir.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler… Kabul
etmeyenler… Kabul edilmiştir.
İki dakika süre
veriyorum.
(Elektronik
cihazla oylama yapıldı)
BAŞKAN – Sayın
milletvekilleri, Nükleer Enerjinin Barışçıl Amaçlarla Kullanımına Dair Türkiye
Cumhuriyeti Hükümeti ile Ürdün Haşimi Krallığı Hükümeti Arasında İşbirliği
Anlaşmasının Onaylanmasının Uygun Bulunduğuna Dair Kanun Tasarısı açık oylama
sonucu:
“Oy Sayısı : 188
Kabul :
185
Ret :
3 (x)
 
 Kâtip Üye 
Kâtip Üye
Mine Lök Beyaz Bayram
Özçelik
 Diyarbakır 
Burdur”
Böylece tasarı kabul
edilmiş ve kanunlaşmıştır.
Gündemin 5’inci
sırasında yer alan, Türkiye Cumhuriyeti ve Ürdün Haşimi Krallığı Arasında
Hükümlülerin Nakline Dair Anlaşmanın Onaylanmasının Uygun Bulunduğu Hakkında
Kanun Tasarısı ve Dışişleri Komisyonu Raporu’nun görüşmelerine başlayacağız.
5.- Türkiye Cumhuriyeti ve
Ürdün Haşimi Krallığı Arasında Hükümlülerin Nakline Dair Anlaşmanın
Onaylanmasının Uygun Bulunduğu Hakkında Kanun Tasarısı ve Dışişleri Komisyonu
Raporu (1/740) (S. Sayısı: 425)
BAŞKAN –
Komisyon? Yok.
Ertelenmiştir.
Bundan sonra da
Komisyonun olmayacağı anlaşıldığından, sözlü soru önergeleri ile diğer denetim
konularını sırasıyla görüşmek için 9 Aralık 2014 Salı günü saat 15.00’te
toplanmak üzere birleşimi kapatıyorum.
Kapanma Saati: 19.46




x Bu düzeltme önergesine ilişkin açık
oylama sonucu 3/12/2014 tarihli 22’nci Birleşim Tutanak Dergisi’nin …
sayfasındadır.



(x) 650 S. Sayılı Basmayazı 3/12/2014
tarihli 22’nci Birleşim Tutanağı’na eklidir.


(x) Bu oylamaya ilişkin düzeltme
4/12/2014 tarihli 23’üncü Birleşim Tutanak Dergisinin 208’inci sayfasındadır.
(x x) Açık oylama
kesin sonuçlarını gösteren tablo tutanağa eklidir.






(x) Bu düzeltme ifadesine ilişkin açık
oylama sonucu 4/12/2014 tarihli 23’üncü Birleşim Tutanak Dergisi’nin 207’nci
sayfasındır.


(x) 63 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




