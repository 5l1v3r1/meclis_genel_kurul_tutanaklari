


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 20 CİLT : 13 YASAMA YILI : 2

T. B. M. M.

TUTANAK DERGİSİ

18 inci Birleşim

14 . 11 . 1996 Perşembe

İ Ç İ N D E K İ L E R

I. - GEÇEN TUTANAK ÖZETİ

II. - GELEN KAĞITLAR

III. - YOKLAMALAR

IV. - BAŞKANLIĞIN GENEL KURULA SUNUŞLARI

A) TEZKERELER VE ÖNERGELER

1. - Mısır'a gidecek olan Devlet Bakanı Ayfer
Yılmaz'a, dönüşüne kadar, Devlet Bakanı
Nafiz Kurt'un vekâlet etmesinin uygun görüldüğüne
ilişkin Cumhurbaşkanlığı tezkeresi
(3/567)

2. - İtalya'ya gidecek olan Tarım ve Köyişleri
Bakanı Musa Demirci'ye, dönüşüne kadar,
Bayındırlık ve İskân Bakanı
Cevat Ayhan'ın vekâlet etmesinin uygun görüldüğüne
ilişkin Cumhurbaşkanlığı tezkeresi
(3/568)

3. - (9/4) esas numaralı Meclis Soruşturması
Komisyonu Başkanlığının, Komisyonun
görev süresinin uzatılmasına ilişkin
tezkeresi (3/569)

4. - (9/6) esas numaralı Meclis Soruşturması
Komisyonu Başkanlığının, Komisyonun
görev süresinin uzatılmasına ilişkin
tezkeresi (3/570)

5. - Bulgaristan Meclisi Başkanının vaki davetine
icabet edecek Türkiye Büyük Millet Meclisi Dışişleri
Komisyonu Başkanı Sedat Aloğlu Başkanlığındaki
Parlamento heyetinde yer alacak milletvekillerine ilişkin
Başkanlık tezkeresi (3/571)

V. - ÖNERİLER

A) SİYASİ PARTİ GRUBU ÖNERİLERİ

1. - Genel Kurulun çalışma gün ve saatlerine
ilişkin RPGrubu önerisi

VI. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir Geçici Madde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S. Sayısı
: 23)

2. - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı : 101)

3. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131)

VII. - SORULAR VE CEVAPLAR

A) YAZILI SORULAR VE CEVAPLAR

1. - Konya Milletvekili Nezir Büyükcengiz'in, AÖF
mezunlarının diğer fakülte mezunları
gibi öğretmen olarak atanabilmelerine ilişkin sorusu
ve Millî Eğitim Bakanı Mehmet Sağlam'ın
yazılı cevabı (7/1328)

2. - İstanbul Milletvekili Mehmet Sevigen'in, AÖF
mezunlarının öğretmen olarak atanabilmelerine
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1341)

3. - Kars Milletvekili Y. Selahattin Beyribey'in, Kars ilindeki
eğitim ve öğretime ilişkin sorusu ve Millî
Eğitim Bakanı Mehmet Sağlam'ın yazılı
cevabı (7/1364)

4. - Denizli Milletvekili Hilmi Develi'nin, öğretmenliğe
atanacaklarda aranacak şartlara ilişkin sorusu ve
Millî Eğitim Bakanı Mehmet Sağlam'ın
yazılı cevabı (7/1377)

5. - Aydın Milletvekili Fatih Atay'ın, üniversite
mezunlarının öğretmen olarak atanmalarına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1385)

6. - İzmir Milletvekili Hakan Tartan'ın, haklarında
soruşturma açılan öğretmenlere ilişkin
sorusu ve Millî Eğitim Bakanı Mehmet Sağlam'ın
yazılı cevabı (7/1447)

7. - Muğla Milletvekili Fikret Uzunhasan'ın, Armutalan
Belediye sınırları içindeki orman
alanının tahsis edildiği derneğin özelliklerine
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1524)

8. - Muğla Milletvekili Fikret Uzunhasan'ın, Armutalan
Belediye sınırları içindeki ormanlık
alanın bir derneğe tahsis edildiğine ilişkin
sorusu ve Devlet Bakanı Sacit Günbey'in yazılı
cevabı (7/1525)

I. - GEÇEN TUTANAK 

TBMM Genel Kurulu saat 15.00'te açılarak üç
oturum yaptı.

Şanlıurfa Milletvekili Mehmet Fevzi Şıhanlıoğlu'nun,
Anayasa; Adalet; Tarım, Orman ve Köyişleri komisyonları
üyeliklerinden çekildiğine ilişkin önergesi,
Genel Kurulun bilgisine sunuldu.

Ordu Milletvekili Hüseyin Olgun Akın'ın (6/110),
(6/111), (6/112),

Bartın Milletvekili Cafer Tufan Yazıcıoğlu'nun
(6/331),

Numaralı sözlü sorularını geri
aldıklarına ilişkin önergeleri okundu;
sözlü soruların geri verildiği bildirildi.

İçel Milletvekili Durmuş Fikri Sağlar
ve 43 arkadaşının, güvenlik güçlerinin
toplumsal olaylar karşısındaki şiddete
varan tutum ve uygulamalarının araştırılarak
alınması gereken tedbirlerin belirlenmesi amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi (10/129)
Genel Kurulun bilgisine sunuldu; önergenin gündemdeki
yerini alacağı ve öngörüşmesinin,
sırasında yapılacağı açıklandı.

Genel Kurulun 13.11.1996 Çarşamba ve 14.11.1996 Perşembe
günleri 15.00-22.00 saatleri arasında çalışmalarını
sürdürmesine ve 13.11.1996 Çarşamba günkü
birleşimde sözlü soruların görüşülmemesine
ilişkin Danışma Kurulu önerisi kabul edildi.

Gündemin "Kanun Tasarı ve Teklifleriyle Komisyonlardan
Gelen Diğer İşler" Kısmının:

1 inci sırada bulunan 23,

2 nci sırada bulunan 101,

4 üncü sırada bulunan 131,

5 inci sırada bulunan 130,

Sıra sayılı kanun tasarılarının
görüşmeleri, komisyon yetkilileri Genel Kurulda
hazır bulunmadıklarından, ertelendi;

3 üncü sırasında bulunan, Karaparanın
Aklanmasının Önlenmesine, 2313 Sayılı
Uyuşturucu Maddelerin Murakabesi Hakkında Kanunda,
657 Sayılı Devlet Memurları Kanununda ve
178 Sayılı Maliye Bakanlığı Teşkilat
ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısının
(1/413) (S. Sayısı : 124) görüşmelerini
müteakip yapılan açıkoylaması
sonucunda,

6 ncı sırasında bulunan,Türk Ceza Kanununun
Bazı Maddelerinde Değişiklik Yapılması
Hakkında Kanun Tasarısı (1/524) (S. Sayısı
: 126),

7 nci sırasında bulunan, Devlet Güvenlik Mahkemelerinin
Kuruluş ve Yargılama Usulleri Hakkında Kanunun
Bazı Maddelerinde Değişiklik Yapılmasına
Dair Kanun Tasarısı (1/523) (S. Sayısı
: 127),

8 inci sırasında bulunan, Terörle Mücadele
Kanununun Bir Maddesinde Değişiklik Yapılmasına
Dair Kanun Tasarısı (1/525) (S. Sayısı
: 128) ile,

9 uncu sırada bulunan, 5.1.1996 tarihli ve 237 Sayılı
Taşıt Kanununa Bağlı (1) Sayılı
Cetvelde Değişiklik Yapılması Hakkında
Kanun Teklifinin (2/322) (S. Sayısı : 111)

Yapılan görüşmelerden sonra;

Kabul edildikleri ve kanunlaştıkları açıklandı.

14 Kasım 1996 Perşembe günü saat 15.00'te
toplanmak üzere, birleşime22.00'de son verildi.

Yasin Hatiboğlu Başkanvekili

Ali Günaydın Kâzım Üstüner
Konya Burdur Kâtip Üye Kâtip Üye

Ünal Yaşar Gaziantep Kâtip Üye

II. - GELEN KÂĞITLAR

14.11.1996 PERŞEMBE

Raporlar

1. - Türkiye Cumhuriyeti ve Litvanya Cumhuriyeti Arasında
Konsolosluk Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri
Komisyonu Raporu (1/329) (S. Sayısı : 116) (Dağıtma
tarihi : 14.11.1996) (GÜNDEME)

2. - Türkiye Cumhuriyeti ile Bosna-Hersek Cumhuriyeti Arasında
Dostluk ve İşbirliği Antlaşmasının
Onaylanmasının Uygun Bulunduğuna Dair Kanun
Tasarısı ve Dışişleri Komisyonu
Raporu (1/332) (S. Sayısı : 118) (Dağıtma
tarihi : 14.11.1996) (GÜNDEME)

3. - Türkiye Cumhuriyeti ile Hırvatistan Cumhuriyeti
Arasında Dostluk ve İşbirliği Antlaşmasının
Onaylanmasının Uygun Bulunduğuna Dair Kanun
Tasarısı ve Dışişleri Komisyonu
Raporu (1/333) (S. Sayısı :120) (Dağıtma
tarihi : 14.11.1996) (GÜNDEME)

4. - Türkiye Cumhuriyeti ile Kazakistan Cumhuriyeti Arasında
Dostluk ve İşbirliği Antlaşmasının
Onaylanmasının Uygun Bulunduğuna Dair Kanun
Tasarısı ve Dışişleri Komisyonu
Raporu (1/351) (S. Sayısı : 122) (Dağıtma
tarihi : 14.11.1996) (GÜNDEME)

5. - Türkiye Cumhuriyeti ile Makedonya Cumhuriyeti Arasında
Dostluk, İyi Komşuluk ve İşbirliği
Antlaşmasının Onaylanmasının
Uygun Bulunduğuna Dair Kanun Tasarısı ve Dışişleri
Komisyonu Raporu (1/380) (S. Sayısı : 123) (Dağıtma
tarihi : 14.11.1996) (GÜNDEME)

6. - Emniyet Teşkilatı Kanununun Bir Maddesinde Değişiklik
Yapılmasına Dair 490 Sayılı Kanun
Hükmünde Kararname ve İçişleri Komisyonu
Raporu (1/217) (S. Sayısı : 132) (Dağıtma
tarihi : 14.11.1996) (GÜNDEME)

7. - Tüketicinin Korunması Hakkında Kanunun
Bazı Maddelerinde Değişiklik Yapılmasına
Dair 31.7.1996 Tarihli ve 4159 Sayılı Kanun ve Anayasanın
89 uncu Maddesi Gereğince Cumhurbaşkanınca Bir
Daha Görüşülmek Üzere Geri Gönderme
Tezkeresi ve Sanayi, Ticaret, Enerji, Tabiî Kaynaklar, Bilgi
ve Teknoloji Komisyonu Raporu (1/496, 3/444) (S.Sayısı
: 133)

Sözlü Soru Önergesi

1. - Yozgat Milletvekili Kâzım Arslan'ın,
Köy Hizmetleri Teşkilatının yeniden yapılanmasına
ilişkin Devlet Bakanından sözlü soru önergesi
(6/366) (Başkanlığa geliş tarihi : 12.11.1996)

Yazılı Soru Önergeleri

1. - Yozgat Milletvekili Kâzım Arslan'ın,
Yozgat İline bağlı belediyelere yapılan
yardımlara ilişkin Maliye Bakanından yazılı
soru önergesi (7/1632) (Başkanlığa geliş
tarihi : 12.11.1996)

2. - Eskişehir Milletvekili Necati Albay'ın, Eskişehir'de
Kırıka Boraks İşletmesine alınacak
işçiler için yapılan sınava
ilişkin Devlet Bakanından yazılı soru
önergesi (7/1633) (Başkanlığa geliş
tarihi : 12.11.1996)

3. - İzmir Milletvekili Hakan Tartan'ın, Hükümeti
döneminde kurumlara yapılan atama, görevden alma
ve yer değiştirmelere ilişkin Başbakandan
yazılı soru önergesi (7/1634) (Başkanlığa
geliş tarihi : 12.11.1996)

4. - İzmir Milletvekili Sabri Ergül'ün, İzmir-Konak
İlçesi Eski İzmir Bölgesindeki konutlara
yüksek ücretten TEDAŞ tarafından verilen
elektriğe ilişkin Enerji ve Tabiî Kaynaklar Bakanından
yazılı soru önergesi (7/1635) (Başkanlığa
geliş tarihi : 12.11.1996)

5. - Manisa Milletvekili Tevfik Diker'in, Devlet İstatistik
Enstitüsünün Gelir Dağılımı
Anketine İlişkin Başbakandan yazılı
soru önergesi (7/1636) (Başkanlığa geliş
tarihi : 13.11.1996)

Süresi İçinde Cevaplandırılmayan
Yazılı Soru Önergeleri

1. - Gaziantep Milletvekili Ünal Yaşar'ın, ihracatı
artırmak için uygulanacak teşviklere ve döviz
deklare belgesi usulüne ilişkin Başbakandan yazılı
soru önergesi (7/1124)

2. - Gaziantep Milletvekili Mustafa R. Taşar'ın,
Ayasofya Camiinin ibadete açılmasının
düşünülüp düşünülmediğine
ilişkin Başbakadan yazılı soru önergesi
(7/1127)

3. - Gaziantep Milletvekili Mustafa R. Taşar'ın,
Hac ibadetiyle ilgili kotolara ve karayoluyla Hacca gitme yasağına
ilişkin Başbakandan yazılı soru önergesi
(7/1130)

4. - Gaziantep Milletvekili Mustafa R. Taşar'ın,
partizanlık yaptığı gerekçesiyle
hakkında soruşturma açılan diyanet
görevlilerine ilişkin Başbakandan yazılı
soru önergesi (7/1131)

5. - Gaziantep Milletvekili Mustafa R. Taşar'ın,
Türkiye ile İsrail arasında yapılan
Askerî Eğitim İşbirliği Anlaşmasına
ilişkin Başbakandan yazılı soru önergesi
(7/1133)

6. - Gaziantep Milletvekili Ünal Yaşar'ın, tamamlama
programı mezunlarının atamalarına
ilişkin Sağlık Bakanından yazılı
soru önergesi (7/1151)

7. - Gaziantep Milletvekili Mustafa R. Taşar'ın,
Bölgesel Kalkınma İşbirliği Teşkilatına
KKTC'nin üye olması için bir girişimde
bulunulup bulunulmadığına ilişkin Başbakandan
yazılı soru önergesi (7/1154)

8. - Gaziantep Milletvekili Mustafa R. Taşar'ın,
Türk Cumhuriyetlerine yapılan matbaa yardımı
ihalesinde yolsuzluk yapıldığı iddiasına
ilişkin Başbakandan yazılı soru önergesi
(7/1165)

9. - Gaziantep Milletvekili Mustafa R. Taşar'ın,
Avrupa Birliğince Türkiye'ye yapılacak malî
yardımlara ilişkin Başbakandan yazılı
soru önergesi (7/1166)

10. - Gaziantep Milletvekili Mustafa R. Taşar'ın,
istimlak ve istihkak bedeli borçlarına ilişkin
Başbakandan yazılı soru önergesi (7/1172)

11. - Gaziantep Milletvekili Mustafa R. Taşar'ın,
Irak'a uygulanan ambargoya ilişkin Başbakandan yazılı
soru önergesi (7/1174)

12. - Gaziantep Milletvekili Mustafa R. Taşar'ın,
kadro verilecek cami ve Kur'an Kursları kadrolarına
ilişkin Başbakandan yazılı soru önergesi
(7/1176)

13. - Gaziantep Milletvekili Ünal Yaşar'ın,
müteşebbislere hazırlanmış proje
albümünden proje tatbik imkânı sağlanıp
sağlanmayacağına ilişkin Başbakandan
yazılı soru önergesi (7/1201)

14. - Gaziantep Milletvekili Mustafa R. Taşar'ın,
Sağlık Meslek Liselerinden mezun olanların atamalarına
ilişkin Sağlık Bakanından yazılı
soru önergesi (7/1213)

15. - Muğla Milletvekili Lale Aytaman'ın, Bakanlıkça
AİDS ve cinsel yolla bulaşan hastalıklarla
ilgili olarak alınan önlemlere ilişkin Sağlık
Bakanından yazılı soru önergesi (7/1219)

16. - Ağrı Milletvekieli M. Sıddık Altay'ın,
Tutak-Çalabaş Köyünün Sağlık
Ocağı ihtiyacına ilişkin Sağlık
Bakanından yazılı soru önergesi (7/1235)

17. - Aydın Milletvekili Yüksel Yalova'nın,
Başbakan Yardımcısının işçi
ve işçi-işveren sendikalarına yönelik
basına yansıyan bazı sözlerine ilişkin
Başbakandan yazılı soru önergesi (7/1244)

18. - İstanbul Milletvekili Bülent Akarcalı'nın,
CNN Televizyonunun "Türkiye'nin dünya çapında
terörü finanse ettiğine" dair haberiyle ilgili
olarak yapılan işlemlere ilişkin Dışişleri
Bakanı ve Başbakan Yardımcısından
yazılı soru önergesi (7/1255)

19. - Balıkesir Milletvekili İ. Önder Kırlı'nın,
kronik karaciğer rahatsızlıkları ve siroz
tedavisinde kullanılan bir ilaca ithal izninin verilmeyiş
nedenine ilişkin Sağlık Bakanından yazılı
soru önergesi (7/1257)

20. - Aydın Milletvekili Yüksel Yalova'nın,
Başbakanlık Tanıtma Fonuna ilişkin Başbakandan
yazılı soru önergesi (7/1258)

21. - İstanbul Milletvekili Yusuf Pamuk'un, Başbakanlık
Tanıtma Fonuna ilişkin Başbakandan yazılı
soru önergesi (7/1259)

22. - Balıkesir Milletvekili İ. Önder Kırlı'nın,
Başbakan Vekilinin tanıtma fonuna bağlı
olduğu Devlet Bakanıdan başka bir Devlet Bakanına
bağlanmasına ilişkin Başbakandan yazılı
soru önergesi (7/1262)

23. - Muğla Milletvekili Lale Aytaman'ın, yataklı
tedavi kurumlarının kan ve kan ürünleri
stoklarına ve bu stokların denetlenmesine ilişkin
Sağlık Bakanından yazılı soru
önergesi (7/1263)

24. - Muğla Milletvekili Lale Aytaman'ın, insan sağlığına
zarar verdiği iddia edilen bit ilacına ilişkin
Sağlık Bakanından yazılı soru
önergesi (7/1264)

25. - İstanbul Milletvekili Mehmet Sevigen'in, Başbakan
Vekilinin Tanıtma Fonu veya Başbakanlık İdarî
ve Malî İşler Daire Başkanlığı
kaynaklarından 65 milyar lirayı bir siyasî
partiye aktardığı iddiasına ilişkin
Başbakandan yazılı soru önergesi (7/1265)

26. - İzmir Milletvekili Hakan Tartan'ın, Bedelsiz
oto ithalatına ilişkin Başbakandan yazılı
soru önergesi (7/1268)

27. - İçel Milletvekili Oya Araslı'nın,
Malezya'da toplanan İkinci Müslüman Kadın
Parlamenterler Konferansına gönderilen delegasyonun
yetkisiz olduğunun bir Devlet Bakanı tarafından
konferans yetkililerine bildirildiği iddiasına ilişkin
Başbakandan yazılı soru önergesi (7/1273)

28. - Tunceli Milletvekili Orhan Veli Yıldırım'ın,
Tunceli Merkez Kocakoç Köyü Cerme Deresi Mezrasında
gerçekleştirilen operasyonda terörist olmadığı
halde bir kişinin öldürüldüğü
iddiasına ilişkin İçişleri Bakanından
yazılı soru önergesi (7/1274)

29. - Afyon Milletvekili H. İbrahim Özsoy'un, Afyon
İli Çay İlçesi Devlet Hastanesi ek
inşaatına ilişkin Sağlık Bakanından
yazılı soru önergesi (7/1279)

BİRİNCİ OTURUM 

Açılma Saati: 15.00

14 Kasım 1996 Perşembe 

BAŞKAN: Başkanvekili Yasin HATİBOĞLU


KÂTİP ÜYELER: Kâzım ÜSTÜNER
(Burdur), Ali GÜNAYDIN (Konya) 

BAŞKAN - Çalışmalarımızın
hayırlara vesile olmasını Cenabı Allah'tan
niyaz ederek; Türkiye Büyük Millet Meclisinin 18
inci Birleşimini açıyorum.

Sayın milletvekilleri, sizlerin ve Yüce Milletimizin
Regaip Kandillerini de kutluyorum.

Sayın milletvekilleri, toplantı yetersayımız
vardır; görüşmelere başlıyoruz.

Gündemin, mutadı veçhile, yüklü olması
hasebiyle, çok arzu ediyor olmama rağmen, gündemdışı
söz talebinde bulunan çok değerli arkadaşlarımın
taleplerini yerine getirme imkânım olmadı;
üzgünüm.

Gündemin "Başkanlığın Genel
Kurula Sunuşları" bölümüne geçiyoruz.

Cumhurbaşkanlığı tezkereleri vardır;
okutuyorum:

IV. - BAŞKANLIĞIN GENEL KURULA SUNUŞLARI

A) TEZKERELER VE ÖNERGELER

1. - Mısır'a gidecek olan Devlet Bakanı
Ayfer Yılmaz'a, dönüşüne kadar, Devlet
Bakanı Nafiz Kurt'un vekâlet etmesinin uygun görüldüğüne
ilişkin Cumhurbaşkanlığı tezkeresi
(3/567)

Türkiye Büyük Millet Meclisi Başkanlığına

(ODEK) III üncü Orta Doğu-Kuzey Afrika Ekonomik
Zirve Toplantısına katılmak üzere, 11
Kasım 1996 tarihinde Mısır'a gidecek olan
Devlet Bakanı Ayfer Yılmaz'ın dönüşüne
kadar; Devlet Bakanlığına, Devlet Bakanı
Nafiz Kurt'un vekâlet etmesinin, Başbakanın
teklifi üzerine, uygun görülmüş olduğunu
bilgilerinize sunarım.

Süleyman Demirel

Cumhurbaşkanı

BAŞKAN - Bilgilerinize sunulmuştur.

Diğer tezkereyi okutuyorum:

2. - İtalya'ya gidecek olan Tarım ve Köyişleri
Bakanı Musa Demirci'ye, dönüşüne kadar,
Bayındırlık ve İskân Bakanı
Cevat Ayhan'ın vekâlet etmesinin uygun görüldüğüne
ilişkin Cumhurbaşkanlığı tezkeresi
(3/568)

Türkiye Büyük Millet Meclisi Başkanlığına

"Dünya Gıda Zirvesine katılmak üzere,
12 Kasım 1996 tarihinde İtalya'ya gidecek olan Tarım
ve Köyişleri Bakanı Musa Demirci'nin dönüşüne
kadar; Tarım ve Köyişleri Bakanlığına,
Bayındırlık ve İskân Bakanı
Cevat Ayhan'ın vekâlet etmesinin, Başbakanın
teklifi üzerine, uygun görülmüş olduğunu
bilgilerinize sunarım.

Süleyman Demirel

Cumhurbaşkanı

BAŞKAN - Bilgilerinize sunulmuştur.

(9/4) esas numaralı Meclis Soruşturması Komisyonu
Başkanlığının, Komisyonun çalışma
süresinin uzatılmasına ilişkin bir tezkeresi
vardır; okutuyorum:

3. - (9/4) esas numaralı Meclis Soruşturması
Komisyonu Başkanlığının, Komisyonun
görev süresinin uzatılmasına ilişkin
tezkeresi (3/569)

Türkiye Büyük Millet Meclisi Başkanlığına

25 Temmuz 1996 tarihinde teşekkül edip, çalışmalarına
başlayan Komisyonumuz; Anayasanın 100 üncü
maddesinde belirtilen iki aylık süre içinde
çalışmalarını tamamlayamamıştır.

Soruşturmanın bitirilememesi nedeniyle, Komisyonumuz,
Türkiye Büyük Millet Meclisinden, Anayasanın
100 üncü maddesine göre, 20 Kasım 1996 tarihinden
itibaren iki aylık eksüre istenmesine karar vermiştir.

Gereğini arz ederim.

Naci Terzi Erzincan Komisyon Başkanı

BAŞKAN - Bilgilerinize sunulmuştur.

(9/6) esas numaralı Soruşturma Komisyonu Başkanlığının,
Komisyonun çalışma süresinin uzatılmasına
ilişkin bir tezkeresi vardır; okutuyorum.

4. - (9/6) esas numaralı Meclis Soruşturması
Komisyonu Başkanlığının, Komisyonun
görev süresinin uzatılmasına ilişkin
tezkeresi (3/570)

Türkiye Büyük Millet Meclisi Başkanlığına

25 Temmuz 1996 tarihinde teşekkül edip, çalışmalarına
başlayan Komisyonumuz; Anayasanın 100 üncü
maddesinde belirtilen iki aylık süre içinde
çalışmalarını tamamlayamamıştır.

Soruşturmanın bitirilememesi nedeniyle, Komisyonumuz,
Türkiye Büyük Millet Meclisinden, Anayasanın
100 üncü maddesine göre, 20 Kasım 1996 tarihinden
itibaren iki aylık eksüre istenmesine karar vermiştir.

Gereğini arz ederim.

Mehmet Ali Şahin İstanbul Komisyon Başkanı

BAŞKAN - Bilgilerinize sunulmuştur.

Türkiye Büyük Millet Meclisi Başkanlığının
bir tezkeresi vardır; okutup, bilgilerinize sunacağım:

5. - Bulgaristan Meclisi Başkanının vaki
davetine icabet edecek Türkiye Büyük Millet Meclisi
Dışişleri Komisyonu Başkanı Sedat
Aloğlu Başkanlığındaki Parlamento
heyetinde yer alacak milletvekillerine ilişkin Başkanlık
tezkeresi (3/571)

Türkiye Büyük Millet Meclisi Genel Kuruluna

Türkiye Büyük Millet Meclisi Dışişleri
Komisyonu Başkanı Sayın Sedat Aloğlu Başkanlığında
6 kişilik bir Parlamento heyetinin, Bulgaristan Meclisi
Başkanının resmî davetine icabet etmesi
hususu, Genel Kurulun 5 Kasım 1996 tarihli ve 13 üncü
Birleşiminde kararlaştırılmıştı.

Türkiye Büyük Millet Meclisinin Dış
İlişkilerinin Düzenlenmesi Hakkındaki
3620 sayılı Kanunun 2 nci maddesi uyarınca
belirlenen Parlamento heyetimizin isim listesi Genel Kurulun bilgilerine
sunulur.

Doç. Dr. Mustafa Kalemli

Türkiye Büyük Millet Meclisi Başkanı

Sedat Aloğlu Ali Rahmi Beyreli İstanbul Bursa Dışişleri
Komisyonu Başkanı Dışişleri Komisyonu
Üyesi

Ercan Karakaş Hüseyin Kansu İstanbul İstanbul
Dışişleri Komisyonu Üyesi Dışişleri
Komisyonu Üyesi

Cemal Özbilen Yaşar Canbay Kırklareli Malatya
Dışişleri Komisyonu Üyesi Dışişleri
Komisyonu Üyesi

BAŞKAN - Bilgilerinize sunulmuştur.

Sayın milletvekilleri, Refah Partisi Grubunun, İçtüzüğün
19 uncu maddesine göre verilmiş bir önerisi vardır;
önce okutup işleme koyacağım, sonra da oylarınıza
sunacağım:

V. - ÖNERİLER

A) SİYASÎ PARTİ GRUBU ÖNERİLERİ

1. - Genel Kurulun çalışma gün ve
saatlerine ilişkin RP Grubu önerisi

Türkiye Büyük Millet Meclisi Başkanlığına

Danışma Kurulunun 14.11.1996 Perşembe günü
yaptığı toplantıda siyasî parti
grupları arasında oybirliği sağlanamadığından,
Grubumuzun aşağıdaki önerisinin İçtüzüğün
19 uncu maddesi gereğince Genel Kurulun onayına sunulmasını
saygılarımla arz ederim.

Temel Karamollaoğlu

Refah Partisi Grup Başkanvekili

ÖNERİ :

Türkiye Büyük Millet Meclisi Genel Kurulunun, kanun
tasarı ve tekilflerini görüşmek üzere,
15.11.1996 Cuma ve 16.11.1996 Cumartesi günleri 15.00-19.00
saatleri arasında çalışması
önerilmiştir.

BAŞKAN - Sayın milletvekilleri, öneriyle ilgili
olarak ve aleyhte olmak üzere, önce Sayın Nihat
Matkap'ın, sonra da Sayın Başesgioğlu'nun
söz talepleri vardır.

NİHAT MATKAP (Hatay) - Sayın Başkan, söz
talebimi geri alıyorum.

BAŞKAN - Siz geri alıyorsunuz...

MURAT BAŞESGİOĞLU (Kastamonu) - Ben de geri alıyorum
efendim.

BAŞKAN - Siz de geri alıyorsunuz...

SALİH KAPUSUZ (Kayseri) - Sayın Başkan, önerinin
lehinde söz istiyorum efendim.

BAŞKAN - Buyurun Sayın Kapusuz.

SALİH KAPUSUZ (Kayseri) - Sayın Başkan, değerli
milletvekili arkadaşlarım; Grubumuzun getirmiş
olduğu öneriyle ilgili görüşlerimi arz
etmek üzere söz almış bulunuyorum; hepinizi
saygıyla, sevgiyle selamlıyorum.

Bugün, mübarek bir gecenin arifesi. Kandilimiz, inşallah
hayırlı çalışmalara vesile olur;
hepinizin kandillerini tebrik ediyorum.

Zaman zaman, kamuoyunda, Parlamentomuzla ilgili, birtakım
çevrelerin özellikle gayret ve çabaları
var; "Parlamento yeterince gayret etmiyor, çalışmıyor,
görevini tam yapmıyor" anlamına gelen
ithamlarla da karşı karşıya kalabiliyoruz;
ancak, bugüne kadar, iktidarıyla, muhalefetiyle bütün
Parlamento, birçok konuda uzlaşarak, birçok
hayırlı kanunu çıkarmıştır,
birçok faydalı çalışma yapmıştır.
Yapılan bütün bu çalışmaları,
elbette, hepimiz -görevimiz gereği- milletimize faydalı
olmak için yapıyoruz.

Dolayısıyla, bu görevimizi yerine getirirken,
zaman zaman, İçtüzükten gelen birtakım
düzenleme ihtiyacı, gündemin tespiti konusu önem
arz ediyor. Daha çok da, bu talepler, biliyoruz ki, İktidar
kanadı olarak bizden; yani, Refah Partisinden ve Doğru
Yol Partisinden geliyor. Değerli muhalefete mensup arkadaşlarım
da, bu konuyla ilgili olarak "gündemi sık sık
değiştirmeyelim; dolayısıyla, gündemimiz
daha önceden belli olursa, bizler de ona göre hazırlık
yaparız; arkadaşlarımız da o doğrultuda
faydalı bilgiler aktarır" diye haklı
serzenişlerde bulunuyorlar, haklı birtakım
değerlendirmeleri oluyor; ancak, takdir edersiniz ki, hayat
ve özellikle siyasî hayat çok hareketli devam
ediyor, günün ve şartların meydana getirmiş
olduğu ihtiyaçlara mebni olarak, bu gündemi değiştirme
ihtiyacını duyuyoruz. Değiştirme derken,
gündemin sıralamasını değiştirme
ihtiyacını duyuyoruz.

Bu noktada, bugünkü önerimizde, biz, Parlamentonun
gündemindeki birtakım teklif ve tasarıları
çıkarabilmek arzusuyla, çalışma
süresini bu hafta sonu için birazcık daha uzatmayı
talep ediyoruz. Üstelik, önümüzdeki haftalarda
Parlamentoda bütçemiz görüşülecek.
Kesintisiz ve aralıksız, Parlamentonun gündeminde
sırf bütçe görüşmeleri olacağından
ve bütçe görüşmeleri sürdürüleceğinden
dolayı, öncelikli olarak birtakım konuların
görüşülmesini de arzu ediyoruz.

Buna istinaden sizlerden istirhamımız, bu çalışmaları,
özellikle bu hafta itibariyle, cuma ve cumartesi günleri
de sürdürmektir. Ümit ediyorum ki, değerli
milletvekili arkadaşlarımız, iktidar-muhalefet
ayırımı gözetmeksizin, önümüzdeki
iki gün, yani cuma ve cumartesi günlerinde hedeflemiş
olduğumuz çalışmaları yerine getirmek
için bize yardımcı olurlar.

Özellikle, temmuz ayında Türkiye Büyük
Millet Meclisinin gündemine gelip, şu anda da, üzülerek
söyleyelim ki, Anayasa Mahkemesinden dönmüş
olan -ki, bu yetki yasasında hedefimiz, üniversitenin,
polisin ve özellikle de askerî cenahımızın
maaşlarını düzenlemektir- genelde de
Anayasa Mahkemesinden geri dönen yetki yasalarıyla
ilgili bir yetki talebimiz söz konusudur. Bu konuda, birçok
görevde çalışan arkadaşlarımızın
maaşlarını, görev alanlarıyla
ilgili olarak düzenleme ihtiyacı vardır. Her
iktidar döneminde olduğu gibi, bu iktidar döneminde
de, bir ihtiyaç olması hasebiyle, bu alanda bir
yetki talep etmekteyiz.

Üniversitede görev yapan profesörlerimizin maaşını
tanzime yönelik; hayatı pahasına da olsa, terörle
mücadele eden polislerimizin ücretlerini, o alanda layık
olan düzeye yükseltmeye yönelik ve aynı
zamanda, yine, güvenlik güçlerimizden askerlerimize
yönelik olan bu düzenlemelerle ilgili bu yetki yasasını
bu hafta itibariyle görüşmeyi hedeflemiş
bulunuyoruz; ümit ederiz ki, değerli milletvekili arkadaşlarımız
bu konuda anlayış gösterirler.

Şayet, bu hedeflediğimiz, programladığımız
bu haftalık çalışmayı, istenilen
zaman süresi içerisinde halledebilirsek, belki de
cumartesi günü çalışmaya ihtiyaç
bile duyulmayabilir. O halde, bizim sizlerden istirhamımız
şudur değerli arkadaşlar: Bugün alacağımız
kararda, öncelikli kanun tasarılarını
çıkarmakla birlikte, bu arada yetki yasasını
da çıkarmayı hedeflemiş bulunuyoruz.
Anlayışınıza inanıyoruz, yardımcı
olacağınızı bekliyoruz, Parlamentonun
çalışmasından memnunluk duyacağınızı
da biliyoruz. (DSP sıralarından "tamam, arkadaşlarınız
geldiler, konuşmanızı bitirebilirsiniz"
sesleri)

O halde, siz değerli milletvekili arkadaşlarımızdan
istirhamımız, bu çalışma azmimize
destek vermenizdir, bu çalışma gayretimize
sizlerin de katkı sağlamasıdır.

HAKAN TARTAN (İzmir) - Gelin, önce şu temiz
toplumdan başlayalım...

SALİH KAPUSUZ (Devamla)- Bu doğrultudaki Grup önerimize
yardımcı olmanızı istirham ediyor;
gösterdiğiniz ilgi ve alakaya teşekkür ediyor;
hepinize saygılar sunuyorum efendim. (RP sıralarından
alkışlar, DSP sıralarından alkışlar
[!] )

BAŞKAN - Sayın Kapusuz, teşekkür ediyorum.

TEMEL KARAMOLLAOĞLU (Sıvas) - Sayın Başkan,
karar yetersayısının aranmasını
istiyoruz.

BAŞKAN - Efendim, henüz oylamaya geçmedim.

VELİ AKSOY (İzmir) - Sayın Başkan,
notunuzu aldı Sayın Asiltürk!

BAŞKAN - Hangi notu efendim?.. (DSP sıralarından
gürültüler)

HAKAN TARTAN (İzmir) - Biraz önce gönderdiğiniz
notu.

BAŞKAN - Müsaade buyurun efendim... Müsaade buyurun...

VELİ AKSOY (İzmir) - Ama, tarafsız olun!
Ayıp!

BAŞKAN - Sayın milletvekilleri, işaret buyurduğunuz
milletvekilleri senelerdir Parlamentoda milletvekilliği yapan
insanlardır. Tüzüğün kime ne imkân
verdiğini, en az benim kadar ve zatı âliniz kadar
onlar da bilir. Niye yani, Başkanlığa mutlaka
sataşmaya mecbur musunuz!.. Rica ediyorum...

Efendim, başka söz talebi?.. Yok.

Şimdi, oylamaya geçeceğim ve karar yetersayısını
dikkate alacağım.

Öneriyi oylarınıza sunuyorum: Kabul edenler...
Kabul etmeyenler... Sayın milletvekilleri, karar yetersayımız
yoktur; saat 15.45'te toplanmak üzere, birleşime ara
veriyorum.

Kapanma Saati: 15.21

İKİNCİ OTURUM

Açılma Saati: 15.45

BAŞKAN: Başkanvekili Yasin HATİBOĞLU

KÂTİP ÜYELER: Kâzım ÜSTÜNER
(Burdur), Ali GÜNAYDIN (Konya)

BAŞKAN - Türkiye Büyük Millet Meclisinin
18 inci Birleşiminin İkinci Oturumunu açıyorum.

V. - ÖNERİLER (Devam)

A) SİYASÎ PARTİ GRUBU ÖNERİLERİ
(Devam)

1. - Genel Kurulun çalışma gün ve
saatlerine ilişkin RP Grubu Önerisi (Devam)

BAŞKAN - Sayın milletvekilleri, Refah Partisi Grubu
önerisini oylarken karar yetersayısı talep
edilmiş, bu talep dikkate alınmış; yapılan
oylamada ret veya kabule yetersayı bulunamamıştı.
Şimdi, grup önerisini tekrar oylayacağım
ve karar yetersayısının var olup olmadığını
arayacağım.

Öneriyi oylarınıza sunuyorum: Kabul edenler...
Kabul etmeyenler... Öneri kabul edilmemiştir. (ANAP,
DSP ve CHP sıralarından alkışlar) Karar
yetersayısı vardır.

Sayın milletvekilleri, gündemimizin "Kanun Tasarı
ve Teklifleriyle Komisyonlardan Gelen Diğer İşler"
bölümüne geçiyoruz.

VI. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir Geçici Madde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S. Sayısı
: 23)

BAŞKAN - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu raporunun müzakeresine
kaldığımız yerden devam edeceğiz.

Komisyon hazır mı? Hazır değil.

Müzakeresi ertelenmiştir.

2. - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Ali, Çalışma ve Sosyal İşler
Komisyonu Raporu (1/438) (S. Sayısı : 101)

BAŞKAN - Özürlüler İdaresi Başkanlığı
Kurulmasına ve Özürlülerin Durumlarıyla
İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu raporunun müzakeresine başlayacağız.

Komisyon?.. Hazır değil.

Müzakeresi ertelenmiştir.

3. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131) (1)

(1) 131 S. Sayılı Basmayazı tutanağa
eklidir. 

BAŞKAN - Vesikasız Kıymetli Maden ve Ziynet
Eşyası Beyanı Hakkında Kanun Tasarısı
ve Plan ve Bütçe Komisyonu raporunun müzakeresine
başlıyoruz.

Komisyon?.. Hazır.

Hükümet?.. Hazır.

Biraz önce başlığını zikrettiğim
Plan ve Bütçe Komisyonu raporu, daha önce, Yüce
Heyete dağıtıldı.

Raporun okunup okunmaması hususunu oylarınıza
sunacağım: Raporun okunmasını kabul edenler...
Kabul etmeyenler... Raporun okunması kabul edilmemiştir.

Ben, tasarının tümü üzerinde gruplar
adına söz talebini arz edeyim Yüce Heyete: Şu
ana kadar, Cumhuriyet Halk Partisi Grubu adına, Sayın
Algan Hacaloğlu söz talebinde bulundu.

ZEKİ ÇAKAN (Bartın) - Anavatan Partisi Grubu
adına, Sayın Işın Çelebi konuşacaklar.

BAŞKAN - Sayın Çelebi'yi yazalım.

Cumhuriyet Halk Partisi Grubu adına, Sayın Hacaloğlu;
buyurun. (CHP sıralarından alkışlar)

CHP GRUBU ADINA ALGAN HACALOĞLU (İstanbul) -Sayın
Başkan, değerli milletvekilleri...

BAŞKAN - Bir dakikanızı rica edebilir miyim
Sayın Hacaloğlu.

Sayın milletvekilleri, bir tasarının tümünü
görüşüyoruz ve bir grup sözcümüz,
o konudaki görüşlerini ifade buyuracaklar. Sükûnet
rica ediyorum. Lütfen...

Sayın Hacaloğlu, buyurun.

ALGAN HACALOĞLU (Devamla) - Sayın Başkan, değerli
milletvekilleri; Vesikasız Kıymetli Maden ve Ziynet
Eşyası Beyanı Hakkında Kanun Tasarısı
üzerinde Cumhuriyet Halk Partisinin görüşlerini
belirtmek üzere söz almış bulunuyorum;
hepinizi saygıyla selamlıyorum.

Değerli arkadaşlarım, Gelir ve Kurumlar Vergisine
tabi kuyumcular ve sarrafların envanterlerinde mevcut olan
altın, diğer kıymetli madenler, taşlar
ve onlardan yapılan değerli ziynet eşyalarının,
hesap dönemleri sonunda, Vergi Usul Kanunu hükümlerine
göre, herhangi bir mal gibi kabul edilerek, maliyet bedeli
üzerinden değerlendirildiği bilinmektedir; ancak,
altın ve benzeri değerli eşyaların, maliyet
faktörleri dışında, ekonomimizde, ekonomilerde,
kendine özgü bir fiyat yapısı vardır.
Özellikle, altın fiyatları, spekülatif
ortamlarda, kısa ve orta vadeli büyük değişiklikler
göstermekte ve bu özellikleri nedeniyle, kayıtdışı,
belgesiz işlemlere yoğun bir şekilde tabi olmakta
ve bu boyutuyla da karaparaya sık sık kaynaklık
edebilmekteler.

Getirilmiş olan yasa tasarısıyla iki temel
amaç güdülmektedir: Bunlardan birincisi, Gelir
ve Kurumlar Vergisine tabi olan mükelleflerin, bu mükellefler
arasında yer alan kuyumcu ve sarraf esnafının,
belgesi olmadığı için kanunî defterlerine
intikal ettiremediği altın ve değerli taşları,
ziynet eşyalarını, bir defaya mahsus olmak
üzere, kayıtlara geçirmesi ve bu unsurdan doğan
kazançların, bir anlamda, ekonomiye kazandırılması
hedef alınmaktadır. İkinci boyut ise, Gelir
ve Kurumlar Vergisine tabi kuyumcu ve sarrafların, böyle
bir işlemle, stoklarında, envanterlerinde rayiç
bedelle yer alan bu değerli taş, maden ve ziynet eşyalarının,
böyle bir işlemle, envanterde bulunmaktan doğan,
yüksek enflasyon koşullarında, maliyet değişiminin,
değer artışının oluşturduğu
koşullardan kaynaklanan sorunlarını bir defalık
çözmeyi hedef almaktadır.

Bu hususları, eğer, kuralları yerleşik
olan, vergi sistemi oturmuş olan, banka sistemi şeffaflaştırılmış
olan, bir anlamda kayıtdışı ekonomisi
geniş boyutta kontrol altına alınmış
olan ekonomilerde, ele alıp tartışacak olursanız,
belirli bir anlamı olabilir; yüksek enflasyon altında
stokların, envanterin, değerlendirilmesinin, enflasyon
muhasebesine geçişin, belirli anlamı ve nedeni
olabilir. Ama, Türkiyemiz, özellikle son 15 yıldır,
bir farklı ülke oldu. Türkiyemiz, son 15-20 yıldır
yüzde 70'ler düzeyindeki enflasyon altında, ne
yazık ki, bir karapara cennetine dönüştü.
Türkiye, son yılların sıcakpara işlemlerinden
de güç alan bir dinamikler süreci içinde,
her alanda kayıtdışı ekonominin özendirildiği,
karapara aklanmasının doğallığa dönüştüğü
bir ülke haline geldi.

Dün, bu Yüce Mecliste, karaparanın aklanmasını
suç kabul eden bir yasa tasarısını
kabul ettik. Bu, yıllarca evvel atılması
gereken bir adımdı, doğru bir adımdı.
Türkiye Büyük Millet Meclisi, bu kararıyla
büyük bir iş başarmıştır.
Ancak, bir gün sonra, bu yasa tasarısı -bir
anlamda, karaparadan kaynaklanan gelirlerin affedilmesini öngören,
yani karaparayı aklayan bir yasa tasarısı-
Yüce Meclisin huzuruna getirilmektedir. Bu, Hükümeti
oluşturan Refahyolun, siyasette izlemekte olduğu takıyyeyi
ekonomiye yansıtması ve ekonomide takıyye
yapması anlamını taşımaktadır.

1997 yılı bütçesi olarak, denk bütçe
anlayışı içinde, ama, özünde,
temelinde asgarî 2 katrilyon, muhtemelen 2,5 katrilyon açık
verecek olan bir bütçeyle huzurumuza gelmiş
olan Koalisyon Hükümetinin, bütçesinin muhtemel
gelir kalemleri içinde önemli bir yer tutan bu karaparadan
kaynaklanan geliri affeden anlayışını
Cumhuriyet Halk Partisi olarak doğru kabul etmemiz, onay vermemiz,
geçit vermemiz söz konusu değildir değerli
arkadaşlarım. (CHP sıralarından alkışlar)

Türkiye, son yıllarda, birçok alanda, gayrimeşru,
kayıtdışı faaliyetlerle, illegal, Batılı
gelişmiş ülkelerde doğal kabul edilmeyen
zenginliklerin oluştuğu bir ülkeye dönüşmüştür.
Ülkemizdeki haksız servet birikiminin temel alanları
arasında, kaçakçılık vardır,
kent rantları vardır, kamusal kaynakların
yağmalanması vardır ve bunların iç
içe yaşandığı mafyalaşma
vardır. Son günlerde ortaya çıkan devlet,
servet ve şiddet ilişkisine yeni boyutlar getiren,
polis, mafya ve aşiret işbirliğinden güç
alan karapara haraketlerinin bir ayağının da
altın, değerli taş ve bunlardan üretilen
ziynet eşyalarından güç aldığını,
yani, bu alandaki kaçakçılıktan, kayıtdışılıktan
ve vergilendirilmeyen haksız kazançlardan oluştuğunu
bilmemiz gerekiyor. Bu yozlaşmanın, karaparanın
ülkemizde güç kazanmasının, haksız
kazancın geniş alanlar edinebilmesinin temelinde
yatan, bu yozlaşma sürecine güç katan alanlardan
biri de, ne yazık ki, altın ve kıymetli taş
kaçakçılığıdır.
Bu, bugünün olayı değildir, yıllardır
yapılmaktadır. Şimdi "buna, geliniz -işte
bütçemizde açık var veyahut da bütçemizdeki
giderleri karşılayabilmek için kaynak paketleri
oluşturalım; adını vergi koymayalım,
adını yarınların gelirini bugünden
tahsil etmek olarak koymayalım, adını zam
koymayalım- kaynak paketi diyelim, bunu böyle sunalım
halkımıza... Ama, işin gerçeği
o değil. Kaynak paketlerini şöyle bir deşifre
ettiğimiz, açtığımız zaman
önümüze çıkan haksız kazanç
alanlarından önemli bir konuyu, işte bugün,
bu yasa tasarısıyla, hep beraber tartışır
hale gelmiş bulunuyoruz.

Bu yasa tasarısıyla getirilmek istenen düzenleme
haksız, hukuksuz ve Anayasaya aykırı bir
düzenlemedir değerli arkadaşlarım. Bu yasa
tasarısı, Anayasaya aykırıdır;
çünkü, bu yasa tasarısıyla vergi
mükelleflerinin bir bölümüne, yurttaşlarımızın
bir bölümüne haksız bir kazanç -bir
anlamda, vermekle yükümlü oldukları verginin
bir bölümünü vermeme gibi bir kolaylık-
getirmekteyiz.

Anayasamızın 10 uncu maddesi, hiçbir kişiye,
aileye, zümreye veya sınıfa imtiyaz tanınmamasını
öngörmektedir. Siz, toplumun bütününe
yönelik, eşit olanaklar tanıyan, herkesin o
hukuktan, o getirilen müeyyideden veya yasa tasarısından
eşit olarak yararlanmasını sağlayan bir
mevzuat düzenlemesi getirmezseniz, zaten son derece bozulmuş
olan eşitsizliği, dengesizliği, haksızlığı
yeni boyutlara taşırsınız ve ülkemizde,
gelir adaletsizliğini ve hukuksuzluğu yeni zirvelere taşırsınız.

Bu tasarı, bunu getiren Hükümetimizi oluşturan
partilerin veya Hükümetimizin bir önyargılı
kararı olmasa dahi, bunu böyle düşünerek
getirmemiş olduklarını kabul etsek dahi, sonucu
itibariyle, Anayasamızın 10 uncu maddesi açısından
açıkça bir Anayasaya aykırılık
içerdiği için ve ona ilaveten, Anayasamızın
vergi ödevini, vergi görevini çerçeleveyen
73 üncü maddesine göre de, bireyler ve mükellefler
arasında hakça, eşitçe vergi verme
anlayışını bozan bir çerçevesi
nedeniyle, yine Anayasaya aykırı olacaktır.

Bu nedenlerle, herhangi bir şekilde Cumhuriyet Halk Partisinin
desteği olmamasına rağmen -inanıyorum ki-
diğer muhalefet partisi mensubu arkadaşlarımızın
da desteği olmamasına rağmen, eğer bu yasa
tasarısı bu Yüce Meclisin çatısı
altında kabul edilecek olursa, biliniz ki, bu yasa Anayasa
Mahkemesine götürülecektir ve bu yasa inanıyorum
ki, iptal edilecektir. (CHP sıralarından alkışlar)

MEMDUH BÜYÜKKILIÇ (Kayseri) - Yine Anayasa Mahkemesini
konuşuyorsunuz.

ALGAN HACALOĞLU (Devamla) - Ve bu yasanın iptal edileceğini,
iptal edilebileceğini, tabiatıyla, Anayasayı
okuyan her siyasetçinin, her aydının düşünebileceği
şekilde, her milletvekilinin düşünebileceği
şekilde, özgür irademle burada beyan ediyorum.

Bu tasarının, sadece Anayasaya aykırı
olmak özelliği değil, haksız olmak, haksız
kazanç sağlamak gibi bir boyutu da var. Bir kere, bu
tasarı yasalaşırsa, bir defa uygulanacak bir
yasa olacak. Bu tasarı, bir kesime, stoklarda enflasyon
nedeniyle doğan dengesizlikleri bir defada çözümleyerek
-o kesime- haksız bir düzenleme olanağı
açmakta. Oysa, yüzde 70'ler gibi yüksek enflasyon
koşulları altında, ekonominin 15 yıllık
enflasyon süreci altında gerçekten bozulmuş
bulunan muhasebe düzenini, böyle, bir kesime yönelik,
sadece bir alt kesime yönelik, sadece muhtemelen belirli
ilişkilerin sağlanmış olduğu ve yıllardır
kaçakçılığa kucak açtığı
bilinen bir kesime yönelik bir düzenlemeyle aşmanız
mümkün değildir. Bu, yeni haksızlık
demektir, yeni hukuksuzluk demektir.

Değerli arkadaşlarım, eğer Türkiye'de
bütçelerinizin, 1997 bütçesinin açığını
kapatmak istiyorsanız, eğer gerçekten insanlarımıza
hizmet götürmek istiyorsanız, eğer gerçekten
yıllardır ihmal edilen yatırımları
yapmak, gelir dağılımındaki bozukluğu
gidermek, ülkenin çökertilmiş bulunan sosyal
devlet dokusunu, kurumlarını, sektörlerini
ayağa kaldırmak, ülkede bozulmuş bulunan
ekonomik dengeleri istikrara kavuşturmak istiyorsanız,
o zaman, yapmanız gereken karaparanın aklanması
değil, yapmanız gereken yeni haksızlıklar
yaratmak değil; yapmanız gereken, adil bir vergi reformunu
derhal bu Meclis çatısı altına getirip,
buradan, bu yüce çatıdan, her birimizin desteğiyle
geçirmektir. Bunu yaptığınız gün
arkanızda bizi bulacaksınız, bundan emin
olabilirsiniz; ama, bir vergi affı niteliğinde olan,
kaçakçılığın affı
niteliğinde olan, karaparanın aklanması niteliğinde
olan bu yasa tasarısı hiçbirinizi aklamayacaktır;
bunu, tabanınıza anlatamayacaksınız.

MEHMET AYKAÇ (Çorum) -3 Kasımı unuttunuz
mu?

ALGAN HACALOĞLU (Devamla) - Hele hele, bu iktidara "faize
karşıyız" diyerek "rantiyeye karşıyız"
diyerek "vergi affına karşıyız
" diyerek gelen Refah Partili milletvekillerinin, bundan
dört yıl evvel vergi affına karşı
çıkan Refah Partili milletvekillerinin, bugün,
bu yasa tasarısını nasıl içlerine
sindirebildiklerini gerçekten anlayamıyorum. (CHP
sıralarından alkışlar)

O nedenle, yol yakınken şapkanızı önünüze
koyun ve düşünün diyorum. Zaten bugüne
kadar yaptığınız takıyyeyle tabanınız
kayıyor. (RP sıralarından "nereye, nereye"
sesleri) Asıl kimliğiniz ortaya çıkıyor,
tabanınızın güvenini yitirmektesiniz...(CHP
sıralarından alkışlar, RP sıralarından
gürültüler)

MEMDUH BÜYÜKKILIÇ (Kayseri) - Evet, aynen öyle!

MEHMET AYKAÇ (Çorum) - Senin tabanın nerede?

BAŞKAN - Sayın milletvekilleri, rica ediyorum...

ALGAN HACALOĞLU (Devamla) - Ama, yol yakındır...

BAŞKAN - Sayın Hacaloğlu, siz de konuya gelin
lütfen efendim.

Sayın milletvekilleri, rica ediyorum...

ALGAN HACALOĞLU (Devamla) - Efendim, konuya ilişkin
görüşüyorum, tamamen konuyla ilgili.

BAŞKAN - Sayın Hacaloğlu, buyurun efendim.

ALGAN HACALOĞLU (Devamla) - Evet, yol yakınken yeni
haksızlıklara neden olacak bu yasa tasarısına
destekten vazgeçin, bu tasarıyı gündemden
çekin ve önümüze, gerçekten insanlarımız
için, emekçilerimiz için, esnafımız
için, üreticilerimiz için, çalışanlarımız
için, sosyal adalet için yararlı olacak yasalar
getirin; getirin, destekleyelim. (CHP ve RP [!] sıralarından
"Bravo" sesleri, alkışlar)

O nedenle, biz, Anayasaya aykırı olan bu yasa tasarısına
karşıyız, buna destek vermeyeceğiz. Bu
yüce çatı altında, bu tasarının
çıkarılacağına ve bir gün
evvel, karaparanın aklanmasını yasak olarak
kabullenen, karaparanın aklanmasının önünü
tıkamayı hedef alan bir yasayı kabul etmiş
bu Meclisin, bugün, karaparayı aklayan bir yasa tasarısını
kabul edeceğine inanmak istemiyorum.

Bu duygularla, Grubum adına, bu düşüncelerimi
size iletiyorum; hepinize sevgi ve saygılarımı
sunuyorum. (CHP ve ANAP sıralarından alkışlar)

BAŞKAN - Sayın Hacaloğlu, teşekkür
ediyorum.

Anavatan Partisi Grubu adına Sayın Çelebi;
buyurun. (ANAP sıralarından alkışlar)

ANAP GRUBU ADINA IŞIN ÇELEBİ (İzmir)
- Sayın Başkan, değerli arkadaşlarım;
çok önemli bir yasa tasarısıyla karşı
karşıyayız. Önümüzde, çok
ciddî ve üzerinde çok düşünülmesi
gereken, ciddî sorunlar yaratacak ve karaparayı aklayacak
bir yasa tasarısı var. Bunu, lütfen okuyunuz.
Bu tartışmayı, bu olayı, tam bir tarafsızlıkla
-size doğru bilgiler vermeye gayret ederek, hiçbir
parti endişesiyle değil- Türkiye Büyük
Millet Meclisinin saygınlığının
korunması açısından değerlendirmenizi
rica ediyorum.

Bu yasa tasarısı, vesikasız kıymetli
madenlerin (altın, platin, gümüş) ziynet
eşyasının (elmas, pırlanta, yakut,
zümrüt gibi) stokta kalmış, beyan edilmemiş
veya kaçak gelmiş, kayıtdışı
olan, vergisi ödenmemiş stokların beyan edilmesi
halinde, yüzde 6-7 gibi bir vergi ödenerek yasallaştırılması
anlamını getiriyor. Bu yasa tasarısı,
son derece ciddî tehlikeler içeren bir yasa tasarısı.

Değerli arkadaşlarım, bu yasa tasarısının
ne anlama geldiğini, biraz, rakamlarla anlatayım. İkinci
kaynak paketinde, bu yasa tasarısından 64 trilyon
lira gelir elde edileceği söylendi. 64 trilyon lira geliri
yüzde 6 vergiyle elde etmek için, yaklaşık
1 katrilyonluk kaçak, kayıtdışı
stokları affa tabi tutacaksınız. 10 milyar
dolarlık bir affı buraya getiriyorsunuz. İnanılmaz,
ciddî, karaparanın aklanma operasyonu!

Biraz sonra, size, bu rakamı, bir başka yerden gelerek
tekrar temin edeceğim, ispat edeceğim. Amacım,
burada, hiç kimseyi yermek, Hükümeti yermek veya
Anavatan Partisini göklere çıkarmak değil.
Türkiye sevdasıyla dolu bir insan olarak, amacım
şudur: Türkiye'nin sorunlarının çözümünde,
doğru teşhisler koyup doğru uygulamalar yapalım.
Bu, son derece ciddî ve yanlış bir uygulamadır.

Türkiye'nin, temiz toplum, şeffaflık gibi çok
temel meselelere ihtiyacı varken, bu yasa tasarısıyla
neyi aklıyorsunuz -arkadaşlar, size soruyorum- 10
milyar dolara yakın bir kaçak, kayıtdışı,
vergisi ödenmemiş metaı, altını,
gümüşü, yakutu, zümrütü aklıyorsunuz.
Yani, küçük tasarruf sahibi, bakkal, kasap normal
vergisini öderken, köylü, esnaf Bağ-Kur'a primini
ödemedi diye hapsedilirken, milyarlarca değil, 1 katrilyondan
fazla değeri olan emtianın vergisi ödenmeden,
stokta bulunan malların beyana tabi tutulmasıyla,
devleti inanılmaz zarara sokuyorsunuz. Yani, o vatandaşın
köyündeki okulunu, suyunu, memurun çocuğunu
ve geleceğini düşünmüyorsunuz; işçinin,
köylünün cebinden alıp, emeklinin cebinden
alıp, beş on tane altın kaçakçısının
cebine koyuyorsunuz.

Neyi affediyorsunuz arkadaşlar?! Terörle karaparanın
iç içe girdiği bir dönemde, ekonomide açıklığı,
rekabeti, verimliliği savunmamız gerekirken, siz, karaparayı,
yasadışı işlemleri affediyorsunuz.

Sayın Hükümet üyelerinden ricam, bu tasarıyı
çekmeleridir. Bu tasarıyı çekmezlerse,
yapılan işlerle, söylenen sözler arasında
ciddî çelişkiler ve tutarsızlıklar
olduğunu, ben, her yerde ilan ederim.

Hiç merak etmeyin, bunu halk... Sizin, o İstanbul'da,
o Kayseri'de, kuyumcuları, milyar liraları değil
milyar dolarları nasıl affettiğinizi, burada,
biraz sonra, ben size anlatacağım. (RP sıralarından
gürültüler)

KAHRAMAN EMMİOĞLU (Gaziantep) - ANAP zamanında
ne alıyordunuz onlardan?

IŞIN ÇELEBİ (Devamla) - Burada, altın
stoklarının...

BAŞKAN - Sayın milletvekilleri... Sayın Çelebi...

Sayın Çelebi, bir dakikanızı rica
edebilir miyim...

Sayın milletvekilleri... Rica ediyorum...

Efendim, gruplarımızın görüşlerini,
grup sözcüleri, gelir, ifade buyururlar. Sayın
Çelebi'yi dinleyelim.

Buyurun Sayın Çelebi.

IŞIN ÇELEBİ (Devamla) - Ben, burada, parti
meselesi olarak görmüyorum, bir doğruyu anlatmaya
çalışıyorum.

Altın stoklarının beyan edilmediği ve
beyan edilmesi halinde de yüzde 6-7 vergi alınarak
64 trilyon lira gelir elde edileceği, kaynak paketinde, ikinci
kaynak paketinde gösterilmiş. Yani, bu aftan 64 trilyon
lira bekliyorsanız, yaklaşık 10 milyar dolarlık
altını, yakutu, zümrütü affediyorsunuz.

Bu altını, yakutu, zümrütü kim kullanıyor;
memur mu kullanıyor, işçi mi kullanıyor,
köylü mü kullanıyor, esnaf mı kullanıyor;
kim kullanıyor arkadaşlar, kimi affediyorsunuz?!

Şimdi, burada, çok açık bir şey
var. İki yıldır, kurulan bir altın
borsası var; altın borsası devre dışı
kalmış, bir altın stoku birikmiş. Bu
neden borsadan geçmemiş; çünkü,
yasal olmayan işlemlerle gelen bir altın var. Yasal
olmayan, kayıtdışı işlemler nasıl
oluştu?

Değerli arkadaşlarım, bu, basit bir yasa değil;
bu, terörü finanse eden kayıtdışı
parayı aklama operasyonu. (ANAP, DSP ve CHP sıralarından
alkışlar)

Eğer, Türkiye'de terörü önlemek istiyorsanız,
bu yasayı durdurursunuz, bu yasayı çekersiniz.
Çok açıkça iddia ediyorum.

FİKRET KARABEKMEZ (Malatya) - Ne alakası var?..

IŞIN ÇELEBİ (Devamla) - Ne alakası
olduğunu şimdi anlatacağım, biraz sonra anlatacağım.

Hiç kızmayın, hiç sinirlenmeyin...

KAHRAMAN EMMİOĞLU (Gaziantep) - Sinirlenen yok, siz
devam edin.

IŞIN ÇELEBİ (Devamla) - Ben, bu Parlamentoda
herkese, bütün siyasî kurumlara büyük
saygısı olan bir insanım.

Şimdi, örnek vereyim: Ambarda altın kalmış;
1 milyon liradan veya 10 milyon liradan giriş yapılmış,
bugün satılsa 100 milyon liraya satılacak;
ama, aradaki 90 milyon lira yüzde 50 Gelir Vergisine tabi,
45 milyon lirası vergiye gidecek. Ama, siz, "bu 90
milyon liranın 45 milyon lirasını öde"
demiyorsunuz, "yüzde 5'ini öde, yani 4,5 milyon
lirayı, 5 milyon lirayı öde, bu değerleme
farkını affediyorum" diyorsunuz.

Değerli arkadaşlarım, kimin parasını
kimden affediyorsunuz? Zamanında vergisini ödeyen
vatandaşa, zamanında borcunu ödeyen insanlara,
devlete inanarak görevini yerine getiren insanlara karşı
büyük haksızlık değil mi bu?

Şimdi, stoklar bugünkü rakama gelecek. Ayrıca,
bunu isterseniz... Altın faturası bugün kesilmiyor,
günlük fiyattan fatura kesiliyor ve her değer artışını
bu biçimde affediyorsunuz. "Yüzde 5 alınacak"
diye, devletin, yani vatandaşın yüzde 300-400
zararına -yüzde 300-400, bu kadar açık
iddia ediyorum- bir işlem yapılıyor.

İsterseniz bu hesabı bir daha yapayım size:
1992 yılında, altını 1 milyon lira
girişle gösterdiniz. Bugün altının
kilosu 1 milyar liradan fazla. Şu anda, o altının
diyelim, 150 milyon lira tutarı var. Bugünkü
mevzuata göre, bunun 149 milyon lirası kâr gösterilip,
o değer artışının yüzde 50'si
vergiye tabi tutulup 74 milyon liranın devlete ödenmesi
gerekirken, siz, o 1 milyondan 150 milyona çıkan
değerde, 149 milyonun yüzde 5'ini, 5 milyon lira vergisini
alıp, bunu sermayesine katıp, yasal bir operasyon
haline getiriyorsunuz.

Değerli arkadaşlar, bugün Türkiye'de asgari
ücret 17 milyon lira. 17 milyon lira alan bir adam, bir insan,
bir işçi, bir memur, yaklaşık yüzde
20 vergi öder; sigortası, stopajı vesairesi
düşerse, yüzde 17 civarında vergi öder.
Bir asgari ücretliden, bu devlet, yüzde 17 - 18 vergi
alacak, altın kaçakçısından
yüzde 5 vergi alacak. Bu hangi hakka sığar? (ANAP,
DSP ve CHP sıralarından alkışlar)

Benim, DYP'li arkadaşlarımdan, Refah Partili arkadaşlarımdan
ricam; terörü finanse eden bu karapara operasyonunu
lütfen inceleyin, bunu Komisyona çekelim. Bu, çok
ciddî bir problem yaratır toplumda...

NİHAT MATKAP (Hatay) - Bu, adil düzen!..

IŞIN ÇELEBİ (Devamla) - Değerli arkadaşlarım,
bunu bilerek söylüyorum. Bakın, biraz önce,
o 64 trilyondan giderek, 10 milyar dolarlık bir stok affından
söz etmiştim. Şimdi, size, yaptığım
incelemeler sonucunda elde ettiğim sonuçları
anlatmak istiyorum. Yanlış söylüyorsam,
burada, gelir, yanlışımı anlatırsınız.
Bugün, karapara operasyonunda, en ufak firmanın stokunda
1 ton altın var. 1 kilo altının değeri
1 milyar 150 milyon lira. Şu anda, 800 tondan fazla stok
altının affa tabi olacağı söyleniyor.
Bin ton civarında altın olduğunu varsayarsanız,
10 milyarlık bir stok affına bu noktadan da gelirsiniz.

Değerli arkadaşlarım, 1989'da 500 ton civarında
stok altın vardı, bugün 800 tonun üzerinde
olduğu söyleniyor.

Şimdi, değerli arkadaşlarım... (RP sıralarından
"10 milyon, 10 milyar değil" sesleri)

10 milyar dolar diyorum.

FİKRET KARABEKMEZ (Malatya) - Ne yaptınız
o zaman o stokları?..

IŞIN ÇELEBİ (Devamla) - Şimdi, bunun
affedilmesi... 1989'da Türkiye'ye giriş yapan altın
Gelir Vergisine tabidir, siz affediyorsunuz. Burada, bu affın
yanlış olduğunu söylüyorum. Biz hata
yaptıysak... Bir örnek vereyim... Ben, hiç,
öyle, lafla falan iş götürmeye çalışmıyorum.
Biz hata mı yaptık; yaptık arkadaş.
O zaman, bu hatayı düzeltelim; gelin, bu kanun tasarısını
çekelim. Bu, büyük hata.

KAHRAMAN EMMİOĞLU (Gaziantep) - Bu kanun tasarısı
o hatayı...

IŞIN ÇELEBİ (Devamla) - Bu, hata. Bunu çekelim.
Sen ben meselesi değil bu; bu, ülke meselesi.

Bu getirdiğiniz yasa tasarısı, ne memura ne
işçiye ne emekliye ne köylüye ne gence
ne kadına ne doğuda, güneydoğuda gazi olan,
şehit olan insanların ailelerine, hiç kimseye
yaramıyor. Kime yarıyor; o 10 milyar doları
stokta tutan altın kaçakçısına,
o terörü besleyen karapara aklayıcılarına
yarıyor.

Bu kanun tasarısını çekin arkadaşlar,
bu kanun tasarısını çekin. Bu kanun
tasarısını çekmezseniz, vergi ödeyen
vatandaş, size, vergi kaçırıp onu stokunda
tutan insanlara gösterilen bu muamele karşısında,
itiraz eder; o bakkal da, o taksici de, o kasap da buna itiraz
eder.

Kaçak yoldan yapılmış servetin affı
yanlıştır. Bu derme çatma yasa tasarısıyla,
ciddî olmayan bu öneriyle ve gayri kanunî servetlere
af getirme politikasıyla, biz -çok açık
söylüyorum- Türkiye'de çok ciddî problemlere
yol açarız.

Bakın, bunu birinci kaynak paketinin değil, ikinci
kaynak paketinin gelir hanesinde gösterdiniz. Türkiye'de
enflasyon, bu laf arasında, yüzde 100'ün üzerine
çıkıyor; gelir dağılımı
ciddî olarak bozuldu; faiz oranları, dün değil
evvelki gün, 17 puan birden arttı. Bugün, bu
kaynak paketlerinden elde edilecek gelirler bu tür zayıf
noktalar üzerine oturtulursa, zaten 3 katrilyonu bulması
mümkün olan 1997 yılı bütçe
açığı enflasyonun yüzde 150'nin
üzerine çıkmasına yol açar ve
bu da toplumda ciddî problemlere neden olur.

Değerli arkadaşlarım, ben, kaynak paketinin,
böyle birtakım varsayımlar üzerine oturtulan
bu tür aflara dayandırılarak gelir elde etme
mantığına oturtulmasının ekonomide
ciddî sorunlara yol açacağını,
burada, dostça söylemek istiyorum.

Ben, 1992 yılında -rahmetli Kahveci'yle- erken emeklilik
yasa tasarısı Meclise getirildiğinde, bu kürsüde,
sosyal sigortalar sisteminin iflas edeceğini çok açık
ve net biçimde söyledim. Birçok konuda benzer
uyarılar yaptım ve zaman, ne yazık ki, benim
doğru söylediğimi gösterdi. Bu anlamda, tam
bir teknisyen tarafsızlığıyla bu uyarıyı
yapıyorum. Türkiye'de enflasyon yüzde 100'ün
üzerine çıkarken, gelir dağılımı
bu kadar ciddî bozulurken, ekmek fiyatı geçen
yıl 6-7 bin lirayken bu yıl 18 bin liraya fırlamışken,
bu altın affının ciddî sorunlara yol
açacağını söylüyorum. Eğer
ekmek fiyatı bir yılda 3 kat artmışsa
ve gelirler aynı ölçüde artmamışsa;
burada, 10 milyar dolarlık -Türkiye ihracatının
yarısı kadar, Türkiye gayri safî millî
hâsılasının yüzde 10'una yakın
bir miktarı- stok affı getiriyorsanız; o
memura yüzde 30 zam veriyorsanız; akaryakıt,
mazot fiyatlarının alabildiğine artması
dolayısıyla, eskiden 1 kilo pamukla 3 kilo mazot
alan köylü, bugün, 1 kilo pamukla 1 kilo mazot
alır hale gelmişse, bu af karşısında,
herhalde, bu Parlamento için, bu Hükümet için
iyi şeyler düşünmez.

Değerli arkadaşlarım, şimdi, gelir ve kurumlar
vergisi mükelleflerine, esas faaliyetleriyle ilgili olarak
işletmelerinde yer alan ve kayıtlarında bulunmayan
altın, zümrüt, yakut, elmas gibi daima bir zenginlik
aracı olan bu metaların zamanında ödenmemiş
vergileri için yüzde 6 vergi ödeyenlere af getirmek,
o Bağ-Kur primini ödemeyip hapse mahkûm olan esnafın,
çiftçinin son derece ağrına gidecektir;
o Ziraat Bankasına borcunu zamanında ödemeyip
o faize faiz ödeyen çiftçinin ağrına
gidecektir; o çocuğuna ayakkabı almakta zorlanan,
o okul ücretlerini, o defter parasını ödemekte
zorlanan memurun zoruna gidecektir; o ekmeği 18 bin liraya
çıkaran mantığın uygulandığı
bir dönemde, burada, kaçakçıya af getiren
bu tasarı vatandaşın zoruna gidecektir.

Değerli arkadaşlarım, 17 milyon lira asgarî
ücret alan bir işçiden, bir memurdan, bu devlet
yüzde 17-18 vergi alırken; yüzde 6-7 gibi bir
vergiyle 10 milyar dolarlık -1 katrilyon liradan fazla-
altını affederek; altın kaçakçısının,
o terörü besleyen karapara aklayıcısının
parasını yasal hale getiriyorsak, Türkiye'de
ciddî sorunlar çıkar. İnsanların
ödemediği vergileri affediyorsunuz, yasadışı
paraları affediyorsunuz. Çıkarılacak
olan bu yasa, neresinden tutarsanız tutun, yanlış
bir yasa olacaktır. Bu "adil düzen" mantığına
yakışmıyor arkadaşlar; bu, DYP'nin programına
yakışmıyor. Benim ricam, bu tasarıyı
çekin; bu tasarıyı komisyona çekelim,
en azından komisyona çekelim.

Ben, geçen dönem, özelleştirme yasa tasarısına
çok olumlu katkıda bulunmuş bir insanım;
Merkez Bankasıyla ilgili kanun tasarısında
bazı hatalar görüp, komisyona geri çekip,
yeniden düzeltip, kanunun çıkmasını
temin etmiş bir insanım. Burada, bir eleştiri,
ucuz bir eleştiri uğruna falan da konuşmuyorum.
Zaten, bir ucuz eleştiri uğruna falan çıkıp
bu kürsüden konuşmam; öyle, sık sık
söz alıp bu kürsüden konuşan bir insan
da değilim. Size yardımcı olmaya çalışıyorum.

Bakın, bu Hükümet, sosyal güvenlik reformunu
acil olarak yapmalıdır; eğer, bu Hükümet,
sosyal güvenlik reformunu bu Meclise getirmezse acil olarak,
1997'de çok büyük sorunlarla karşılaşacağız.
Gerçekçi biçimde, 1992 yılında
erken emekliliğin kabul edilmesiyle, Sosyal Sigortalar Kurumu
battı. Ben, bu Meclis kürsüsünden, bunun
yanlış olduğunu -rahmetli Kahveci'yle- söyledim;
çıkarılacak olan bu yasanın da yanlış
olduğunu söylüyorum. İtimat edersiniz etmezsiniz,
karar sizin; ama, ben, tarih önünde görevimi yapayım.
Kararı siz vereceksiniz, Parlamentonun bütünü
verecek.

Gerçekçi biçimde, gelirlerdeki artışı
sağlamak zorundayız. Hayalî kaynak paketleriyle,
böyle, tasarruflardaki artışı sağlayamayız.
Bakın arkadaşlar, burada, ekonomiyi yöneten
arkadaşları uyarmak istiyorum, Hazinenin, Merkez
Bankasından kaynak kullanmayacağını,
1997 yılı için, kesin olarak açıklamak
zorundadırlar; değilse, faiz oranları, bir günde
17 puan birden fırlar gider. Çok ciddî bir
sıkıntıyla karşılaşabiliriz.
Piyasa mekanizması ve faizlere karışılmamalıdır.
Bu vesileyle söylüyorum; özelleştirmeyi,
sadece bütçe açıklarına gelir
temin eden bir mekanizma olarak değil, verimliliği artırıcı
ve piyasaları geliştirici bir işlem olarak
görmek gerekir.

Ben, burada, sözlerime son verirken, sizden 65 milyon adına
rica ediyorum, bu tasarıyı komisyona çekelim
ve bir daha görüşelim. Yanlış bir
iş yapıyoruz.

Hepinize saygılar sunarım. (ANAP sıralarından
alkışlar)

BAŞKAN - Sayın Çelebi, teşekkür
ediyorum.

MEMDUH BÜYÜKKILIÇ (Kayseri) - Sayın Başkan,
müsaade ederseniz yerimden bir şey söylemek istiyorum.

BAŞKAN - Buyurun efendim.

MEMDUH BÜYÜKKILIÇ (Kayseri) - Sayın Çelebi,
Kayseri esnafını rencide edecek sözler sarf
etmiştir...

IŞIN ÇELEBİ (İzmir) - Sözümü
geri alıyorum.

MEMDUH BÜYÜKKILIÇ (Kayseri) - Kayseri esnafı,
kendilerine...

BAŞKAN - Efendim... Sayın Büyükkılıç...
Sayın Büyükkılıç...

MEMDUH BÜYÜKKILIÇ (Kayseri) - Kayseri esnafı
namusludur, vergisini verir... Bu sözleri söylemesine
müsaade etmiyorum. (RP sıralarından alkışlar)

BAŞKAN - Sayın Büyükkılıç,
beni bir dinleyin lütfen... Rica ediyorum...

MEMDUH BÜYÜKKILIÇ (Kayseri) - Dinliyorum...

BAŞKAN - Ama, sözünüz bittikten sonra dinlemiş
oluyorsunuz. Rica ediyorum...

Bakın, Sayın Işın Çelebi "ben
sözümü geri alıyorum" dediler.

MEMDUH BÜYÜKKILIÇ (Kayseri) - Geri alacağı
sözü söylemesin; Türkiye'ye teşhir ettikten
sonra... Ben kalkmasam sözünü geri almıyordu.

BAŞKAN - Demokratik Sol Parti Grubu adına, Sayın
Temizel; buyurun. (DSP sıralarından alkışlar)

DSP GRUBU ADINA ZEKERİYA TEMİZEL (İstanbul)
- Sayın Başkan, sayın milletvekilleri; dün
bu kürsüye çıkarken ne kadar istekliysek,
bugün de bu kürsüye çıkarken, aksine,
o kadar gönülsüz ve sıkıntılı
çıkıyoruz.

Dün gerçekten çok istekliydik; çünkü,
bu Genel Kurul, karaparanın aklanmasının
önlenmesiyle ilgili yasa tasarısının
kabulune ilişkin görüşmelerini yapıyordu
ve bunu kabul etti. Bu, Türk hukuk sisteminde oldukça
önemli bir boşluğu doldurdu. Karapara elde edenlerin,
bu paralarını değerlendirerek, nemalandırarak
daha büyük bir güç elde etmelerinin ya da
yakalanmayan suç ortaklarının bu paraları
kullanarak şer odakları oluşturmalarının
önüne geçildi. Bu konuda, özellikle de uluslararası
uyuşturucu ve silah kaçakçılığının
önlenmesi konusunda, uluslararası dayanışma
ve işbirliğinde ülkemizin de yerini almasına
olanak sağlandı. Kısacası, karapara elde
edenin, bu paranın yanına kâr kalmayacağını
anlaması konusunda oldukça önemli bir aşamaydı
bu. Peki, bugün, bizi bu kadar sıkıntılı
konuşmaya iten yasa tasarısı ne!.. Dün
yapılan bu hayırlı çalışmadan
sonra, sanki bugün, dünkü çalışmaların
rövanşı alınıyor; vesikasız
kıymetli maden ve ziynet eşyasını bulunduranlara
stok affı getiren yasa tasarısının
görüşmeleri, alelacele, ertesi gün yapılmaya
başlanıyor.

Değerli milletvekilleri, şundan kesin olarak emin olmanızı
istiyorum ki, hiç bir polemiğe girmeden, büyük
bir samimiyetle birtakım değerlendirmeler yapacağız.
Bu değerlendirmelerimizin, gerçekten, iyi niyetli değerlendirmeler
ve ülke yararını düşünen insanların
değerlendirmeleri olduğunu kabul edin. Özellikle,
bu yasa tasarısının maddesi üzerindeki
konuşmalar ve açıklamaların, tüm
milletvekili arkadaşlarımın, özellikle,
verdikleri kararın neye mal olacağını
ve kimleri nasıl etkileyeceğini, kimleri rencide edeceğini
iyi bilerek karar alması için, bu görüşmelerin
büyük bir dikkatle yapılmasının
gerekliliğini bildiriyorum.

Önce, şunu belirtelim; bu düzenleme neden yapılıyor:
Bu düzenlemenin yapılmasının temel olarak
birkaç nedeni var; bunu iki grup altında sıralayabiliriz.
Öncelikle, enflasyon nedeniyle değerleri artan stoklardan
ötürü doğan zahirî kârdan vergi
ödenmesi nedeniyle, bunu haksız bulup da vergi ödemeyen,
dolayısıyla vergi kaçakçısı
durumuna düşen kuyumculara stok affı getiriliyor.

Değerli milletvekilleri, yani, bu uygulamayla, kayıtdışı
altın stokları vergi kaçırmak nedeniyle
çok artmış olanların mağduriyeti
af getirilerek önlenmeye çalışılıyor.
Önce, bunun doğru bir mantık olup olmadığını
beraberce bir irdeleyelim. Hepiniz çok iyi bilirsiniz ki,
özellikle, esnaflık yapmış veya bu alandan
gelen milletvekili arkadaşlarımız çok
iyi bilir ki, eğer, bir ülkede, üç yıl
üst üste belirli bir oranın üzerinde enflasyon
hüküm sürüyorsa, artık, orada enflasyon
muhasebesinin uygulanma zorunluluğu vardır. Bunun da
anlamı, stokların belirli bir miktara ulaşan
değerleri -enflasyon oranı kadar- maliyete ilave edilmek
suretiyle, maliyet bedeli üzerinden, kısacası
sermaye üzerinden vergi ödenmesinin önüne
geçilir. Temeli budur enflasyon muhasebesinin.

Peki, değerli arkadaşlar, enflasyon nedeniyle değeri
artan stoklardan ötürü doğan zahirî kârdan
vergi ödeyen sadece kuyumcular mıdır? Gerçekten
sadece kuyumcular mıdır? Şu anda, inşaatçılık
yapan veya çimento stoku bulunduran bir kişiyi ele
alın; çimento stoku bulundurmak nedeniyle enflasyondan
dolayı çimento stoklarının değerindeki
artışla altının değerindeki artış
arasında bir farklılık var mıdır?..

KAHRAMAN EMMİOĞLU (Gaziantep) - Çimento stoku
olmaz.

ZEKERİYA TEMİZEL (Devamla) - Değerli milletvekili,
çimento stok olur; olduğunu siz de biliyorsunuz.

KAHRAMAN EMMİOĞLU (Gaziantep) - Uzun ömürlü
olmaz.

ZEKERİYA TEMİZEL (Devamla) - Beyaz eşya bulunduranları
ele alın değerli milletvekilleri. Yıl sonu itibariyle
aralık ayında aldığınız
takdirde, öbür yıl aksar. Beyaz eşya bulunduranları
düşünün; beyaz eşya bulunduranların
veya satanların yıl sonu stoklarının
üç ay içerisindeki değerlemesinin, kuyumcunun
stokunda bulunan altın değerlemesinden herhangi bir
farkı var mıdır? Çok daha basite indirgiyorum:
Bir torba çay şekeri; bir torba çay şekerini
alıp sattıktan sonra, bunun üzerinden gerçekten
vergisini ödemiş birisinin aynı torba şekeri
alacağına ihtimal veriyor musunuz? Veremezsiniz. Gerçekli
olalım; veremezsiniz. Yani, bir torba şeker alın,
bütün yıllık faaliyetiniz ondan ibaret
olsun, şekeri bir yıl boyunca satın, bunun
üzerinden gerçekten verginizi ödeyin, vergi çıktıktan
sonra geri kalan para üzerinden bir torba şekeri alamazsınız.
Kısacası, buradaki şeker stokuyla altın
stoku arasında hiçbir farklılık yoktur
vergi mükellefleri açısından.

Peki, bir mükellef grubunu enflasyona karşı
böyle bir koruma ihtiyacını duyup da, diğerlerini
koruma ihtiyacı duymamanın nedeni nedir?! Böyle
bir mantık olur mu değerli arkadaşlar?!. Böyle
bir şey olmaz.

Yıllardan beri ülkeyi yüksek enflasyona mahkûm
edenlerin, enflasyon muhasebesine olanak tanımamak suretiyle,
sadece kuyumcuları değil, bir malı alıp
satan, sattığı malı da yerine koymak
zorunda olan her taciri vergi kaçakçısı
durumuna düşürdükten sonra, sadece bir kesim
için af getirilmesi, adalet ilkeleriyle bağdaşmaz.
Bunu değerlendirin; enflasyon muhasebesi kesinlikle bir kesime
ait değildir, bunu gerçekten değerlendirin. Burası
Türkiye Büyük Millet Meclisi ve Türkiye Büyük
Millet Meclisi, Türkiye Cumhuriyetinin vatandaşlarının
hepsini temsil eder.

Değerli arkadaşlar, bir ülkede vergi yasaları
herkes için geçerlidir; yürürlükte
olduğu sürece de herkesin uyma zorunluluğu vardır.
Yıllarca iktidarda bulunup, defalarca vergi değişikliği
gerçekleştirmiş partilerden birisinin bu gerçeği
fark etmemesi ve sonra, birdenbire, sadece bir kesim için
fark etmesi gerçekten düşündürücüdür.
O nedenle, bunun, getirilen bu uygulamanın çok adaletsiz
bir uygulama olduğunu... Bakın, getirilmez diye bir
şey söylemiyorum, getirilebilir, böyle bir uygulama
yapılabilir -nitekim, daha önce çıkarılan
2801 sayılı Yasa da aynen bu yasanın bir
kopyasıydı veya bu yasa onun bir kopyası-
ama, bunun sadece bir kesim için getirilmesinin, insanlar
açısından, adalet açısından
ne kadar rencide edici bir olay olduğunu kesin olarak bir
daha düşünmenizi istiyoruz.

Değerli milletvekilleri, düşüncelerimizin,
Meclis iradesinin oluşturulmasında katkıda
bulunması umuduyla, sıra buraya gelmişken,
bir konuyu açmak istiyorum. Bu tasarının
Plan ve Bütçe Komisyonuna sevk edilmiş halinde,
yani Hükümet tasarısında, bundan yararlanmak
üzere tüm gelir ve kurumlar vergisi mükellefleri
sayılıyor idi; yani, isterseniz, sevk edilen maddesinden
hemen okuyayım: "Gelir ve kurumlar vergisi mükellefleri,
bir defaya mahsus olmak üzere, işletmelerinde mevcut
olduğu halde kayıtlarında yer alamayan kıymetli
maden" diye başlıyor idi. Bu ne demektir biliyor
musunuz değerli arkadaşlar; bunun faaliyetinin kuyumculuk
olup olmaması kesin olarak önemli değil, her türlü
gelir ve kurumlar vergisi mükelleflerinin, eğer, işletmelerinde
kayıtlı olmayan altın bulundurduklarını
ifade etmeleri ve beyanname vermeleri halinde, bu af yasasından
yararlanmaları anlamına geliyor idi. Dolayısıyla,
yıllardan beri vergi kaçırarak, alanı
ne olursa olsun, oldukça önemli miktarlarda kazanç
elde etmiş veya karapara elde etmiş olan insanların,
bunu altın stokuna dönüştürmek suretiyle
beyan edip, bütün bunların hepsinden de kurtulma
olanağı vardı. Değerli arkadaşlarımız,
Plan ve Bütçe Komisyonunda, bu konuyu içlerine
sindiremediler ve verdikleri değişiklik önergesiyle
"hiç değilse esas faaliyetleriyle ilgili işletme"
deyimini getirirek, bunu, kuyumculara inhisar ettirmeye çalıştılar.
Fakat bu, tasarının getirilme amacıyla, daha
sonradan aldığı şekil itibariyle de olsa,
pek iyi bir niyet taşımadığının
ve Türk hukuk sistemine pek de o kadar parlak bir yasa olarak
girmeyeceğinin bir habercisi idi.

Değerli milletvekilleri, yine Plan ve Bütçe Komisyonuna
sevk edilen Hükümet tasarısının
bir son fıkrası vardı; onu da olduğu
gibi okuyorum: " Bu madde hükmünden yararlanarak
beyanda bulunacak mükellefler hakkında, bu Kanunun
yayımı tarihinden önce kanunî takibe
alınmış işlemler hariç olmak
üzere, beyan edilen emtia dolayısıyla 1918
sayılı Kaçakçılığın
Men ve Takibine Dair Kanun ile 1567 sayılı Türk
Parasının Kıymetini Koruma Hakkında
Kanun ve bu kanunların ek ve tadilleri hükümlerine
göre cezaî takibat yapılmaz" hükmü
vardı; yani, Hükümetin Türkiye Büyük
Millet Meclisine sevk etmiş olduğu tasarının
son fıkrası bu idi. Bunun da ne anlama geldiğinin
kesin olarak burada tartışılması gerektiğini
zannediyorum.

Biliyorsunuz, dün kabul ettiğimiz yasanın -artık
yasalaştı- 1 inci maddesinde karaparayı tanımladık
ve hemen birinci fıkrasında "1918 sayılı
Kaçakçılığın Men ve Takibine
Dair Kanundaki fiilerin işlenmesi suretiyle elde edilen
para karaparadır" dedik. Şimdi, bir yasayla
"1918 sayılı Kaçakçılığın
Men ve Takibine Dair Kanundaki fiilerin işlenmesi suretiyle
elde edilen para karaparadır" diyeceksiniz, hemen
arkasından getirdiğiniz bir tasarıyla da "bunlarla
ilgili olarak 1918 sayılı Yasa hükümleri
uygulanmaz" diyeceksiniz. Yani, şu yasanın onurunu
taşıyan bir Meclise, şu tasarının
utancını taşıttırmaya kimsenin
hakkının olmadığını düşünüyoruz.
(DSP ve CHP sıralarından alkışlar)

Değerli milletvekilleri, Komisyon gerçekten bu konuda
titiz bir çalışma yapmaya çalıştı;
ama, tasarıyı, ne yaparsa yapsın, düzenleme
imkânı gerçekten yok.

Bakın, bu değişiklikten sonra ne oldu; bunu,
özellikle bütün milletvekili arkadaşlarımın
büyük bir dikkatle izlemesini istiyorum: Kıymetli
madenler ve kıymetli taşlarla bunlardan mamul ve
bunları muhtevi her nevi eşyanın, dışticaret
rejimi ve Gümrük Kanunu hükümlerine uyulmak
kaydıyla, ithalatı ve ihracatı serbesttir;
ancak, dışticaret rejimi ve Gümrük Kanunu
hükümlerine uyulmaksızın, kıymetli
maden ve taşlarla bunlardan mamul ve bunları muhtevi
her nevi eşyanın yurda kaçak olarak sokulması
veya buna teşebbüs edilmesi halinde, 1567 sayılı
Kanunun 3 üncü maddesiyle 1918 sayılı
Kaçakçılığın Men ve Takibine
Dair Kanun hükümleri uyarınca kaçakçılık
takibatı yapılır.

Şimdi, bu yasa tasarısı "bu hükümler
uygulanmaz" demek suretiyle, stok beyanında bulunacak
olan insanları, bu yasaların takibatından
kurtarıyordu; Plan ve Bütçe Komisyonu, biraz
önce söylediğim nedenle, bu fıkrayı
hükümden çıkartdı.

Değerli arkadaşlar, yaptığınız
yasayla, bu hükmün çıkarılması
nedeniyle, stok beyanında bulunan herkes, 1918 sayılı
Yasa ya da 1567 sayılı Yasa uyarınca, ceza
takibatına maruz kalacak potansiyel bir suçludur;
işte, yaptığınız yasa... Yani,
stok beyan edecek herkesin, 1918 sayılı Yasaya göre,
takibatının mutlaka ve mutlaka yapılması,
1918 sayılı Yasanın gereğidir ve bu da
mutlaka uygulanacaktır. İşte, getirilen bir
yasayla, binlerce takibata yol açacak bir düzenleme
yapıyorsunuz. Bu bizim iyi niyetli uyarımızdır;
yasaları ben size olduğu gibi okudum, değiştirilen
hükümleri okudum; takdir, elbette Türkiye Büyük
Millet Meclisinindir; ama, burada bulunan insanlardan hiç
kimsenin, iyi bir şey yapma amacıyla yola çıkıp
da, bu kadar ters bir sonuca ulaşacağına, gerçekten
ihtimal vermek istemiyoruz.

Değerli milletvekilleri, bu yasayla uygulaması durdurulan
bir hüküm daha var, o da, Katma Değer Vergisi Kanunumuzun
9 uncu maddesinin ikinci fıkrası; onu da okuyorum:
"Fiilî ya da kaydî envanter sırasında
belgesiz mal bulundurduğu veya belgesiz hizmet satın
aldığının tespiti halinde, bu alışlar
nedeniyle zıyaa uğratılan Katma Değer Vergisi,
belgesiz mal bulunduran veya hizmet satın alan mükelleften
aranır." Bu hüküm, bundan önce çıkarılan
1408 sayılı Yasayla Türk vergi sistemine girmiş
ve vergi denetimi açısından çok önemli
olan bir hükümdür; işletmesinde belgesiz,
kayıtsız bir mal bulunduğu takdirde, bunun vergilerinin
o işletmeden aranacağını söylüyor.

Şimdi, değerli arkadaşlar, işletmesinde
belgesiz mal bulunduran herhangi bir bakkalımız,
herhangi bir esnafımız şu yasaya tabiyken,
işletmesinde belgesiz mal bulunduran şu yasa kapsamındaki
insanların bu hükme tabi olmamasını
adalet duygularıyla bağdaştıramazsınız;
yani, burada basit bir stok affından yola çıkıyorsunuz
ve rencide ettiğiniz insanların sayısını
veya direkt olarak size bel bağlamış insanların
sayısını düşünmüyorsunuz;
böyle bir olay olmaz. Meclisin bu olaya gerçekten
alet olmaması gerekir diye düşünüyoruz.

Değerli arkadaşlar, vermeye çalıştığım
örnekler, getirilen bu yasa tasarısının
adalete aykırı olduğunu, hakkaniyete aykırı
olduğunu, dolayısıyla da, getirdiği düzenleme
itibariyle Anayasaya aykırı olduğunu ortaya
koyuyor; yani, bu basit bir mantık olayı; bunu ortaya
koymaya çalıştık.

Hakkaniyete ve adalete aykırı olması nedeniyle
Anayasaya aykırı olan bu düzenlemenin getirilmesindeki
diğer amaç, hepinizin bildiği gibi kamuya gelir
sağlama endişesi.

Değerli arkadaşlar, ben bu hesapları, aşağı
yukarı Sayın Çelebi gibi yapmıştım;
ama, söylendiği için, söylemiyorum; çünkü,
hesaplarımız aşağı yukarı
aynen tutuyor; ancak, size şunu temin ederim ki, 25 yıllık
kamu görevi -üstelik de malî idarede- yapmış
birisi olarak size şunu söylüyorum ki, bu yasa
tasarısı, kesin olarak, tahmin ettiğiniz geliri
getirmez, tahmin ettiğiniz gelirin yarısını
da getirmez, tahmin ettiğiniz gelirin üçte birinin
altında bir gelir getirir taş çatlasa; o da,
işte, biraz önce belirttiğim risklerin hepsini
alan gözükara insanların, ne pahasına
olursa olsun, artık başka çıkacak noktaları
kalmamıştır, yasalar açısından
sıkışmışlardır; özellikle,
önümüzdeki günlerde buradan beyan ettikleri
altınları, yeniden parayla değiştirerek,
özelleştirme vesaire alanlarında kullanacaklardır;
bu riskleri göze alarak getirirler ve oradan, belki üçte
birin altında bir gelir sağlarsınız;
ama, onun ötesinde, gerçekten, bir gelir sağlamaz.
Bunu, size, 25 yıllık deneyimimin bir sonucu olarak
söylüyorum. Dolayısıyla, sağlayacağınız
gelir, yarattığınız tedirginlik ve adalet
dışı uygulamalara kesinlikle bir haklılık
kazandırmaz.

Bu, benim kişisel ricam değil; bunu, Demokratik Sol
Parti olarak temsil ettiğimiz bütün insanların
ricası olarak söylüyorum. Karaparanın
aklanmasının önlenmesi yasasının
onurunu kazanmış olan bu Meclise böyle bir şaibe
yüklemenin gereksiz olduğunu düşünüyor
ve sizlerden bu tasarıyı biz de geri çekmenizi
istiyoruz. Bunu tüm iyi niyetimizle ve ülke yararına
söylediğimizden emin olmanız dileğiyle, hepinize
saygılar sunuyorum. (Alkışlar)

BAŞKAN - Sayın Temizel, teşekkür ediyorum.

Refah Partisi Grubu adına, Sayın Tevhit Karakaya;
buyurun efendim.

RP GRUBU ADINA TEVHİT KARAKAYA (Erzincan) - Muhterem Başkan,
değerli milletvekilleri; görüşülmekte
olan 131 sıra sayılı Vesikasız Kıymetli
Maden ve Ziynet Eşyası Beyanı Hakkında
Kanun Tasarısı üzerinde Grubum adına
söz almış bulunuyorum; Yüce Heyetinizi
saygıyla selamlarım.

Bu münasebetle, tasarıda muhatap olarak alınan
kuyumculuk sekötürünü tanımak ve problemlerini
ifade etmek gerektiği kanaatindeyim.

Kuyumculuk sektörünün temel direği olan altın,
insanın toplumsal gelişimi sürecinde, iktisadî
hayatın vazgeçilmez bir unsuru olarak günümüze
kadar gelmiştir. Ekonomide uzunca bir süre altın
para şeklinde mübadele aracı olarak kullanılan
altın, aynı zamanda, tarihin her döneminde,
takı ve ziynet eşyası olarak da talep edilegelmektedir.

Günümüzde de altın, gerek ulusal gerekse
uluslararası ekonomide, hem ekonomilerin sıhhatliliği
hem de zenginliği yönünden önemli bir karine
teşkil etmektedir ve bir mübadele aracı olarak
işlerliğini korumaktadır.

Yukarıda saydığım özelliklerinden
dolayı, altına olan yoğun talep, kuyumculuk
mesleğini doğurmuştur. Kuyumculuk, kısaca,
altın işleme, takı ve süs eşyası
üretme sanatıdır. Kuyumculuk tabiri genel bir
tanım olup, sektör, faaliyet konuları itibariyle,
atölyeci, toptancı, perakendeci şeklinde dallara
ayrılmaktadır.

Bu sektörde toplam 250 bin kişi -yaklaşık
olarak, Türkiye'nin çalışan nüfusunun
yüzde 1,5'i- istihdam edilmektedir.

Sektördekilerin büyük çoğunluğu
gerçek kişi olup, Gelir Vergisi mükellefidirler.
Kurumlar Vergisi mükellefi olanların sektörde
oranı yüzde 10 civarındadır. Sektörde
faaliyet gösteren Gelir Vergisi mükelleflerinin büyük
çoğunluğu ikinci sınıf defter tutmakta
ve yüzde 95'i hayat standardı üzerinden vergi
vermektedir; ancak, bunun nedeni, vergi mevzuatındaki birtakım
sıkıntılardan kaynaklanmaktadır.

Sektörde, bir yılda, yaklaşık 200 ton
altın işlenmekte olup, bu rakam, dünya altın
üretiminin yüzde 5'ini teşkil etmektedir.

Yine, bir yılda, yaklaşık 10 ton işlenmiş
altın ihraç edilmekte ve karşılığında,
10 milyon doları sadece işçilik olmak üzere,
yaklaşık 900 milyon dolar ihracat geliri sağlanmaktadır.
Bu da, Türkiye'nin ihracat gelirinin yüzde 5'idir.

Ayrıca, bu döviz gelirlerinin iki özelliği
vardır: Birincisi, tamamen elemeği ve göznuruna
dayanan işçilik ihracatından kaynaklanması;
ikincisi ise, bu dövizlerin, herhangi bir teşvik tedbirinden
yararlanılmaksızın bu seviyelere geliştirilmiş
olmasıdır.

Şüphesiz, sektörün, vergi mevzuatından
kaynaklanan problemleri vardır; şöyle ki: 213
sayılı Vergi Usul Kanununun "İktisadî
İşletmelere Dahil Kıymetleri Değerleme"
bölümünde altın için özel bir
hüküm bulunmadığından, altın,
herhangi bir emtia gibi değerlenmek zorundadır. Emtianın
değerlenmesine ilişkin, 274 üncü maddenin
"satın alınan veya imal edilen emtia maliyet
bedeliyle değerlenir" hükmü gereği, kuyumcunun
stokunda yıl sonunda bulunan altın, maliyet bedeliyle
değerlenmek durumundadır. Tabiîdir ki, varsa,
altın üzerindeki işçilik de, maliyet
bedeli içinde yer alacaktır.

Değerli milletvekilleri, 213 sayılı Vergi Usul
Kanununun 274 üncü maddesine 4008 sayılı
Kanunun 8 inci maddesiyle getirilen değişiklikte "mükellefler,
satın aldıkları veya imal ettikleri emtianın
maliyet bedelini, son giren ilk çıkar, yöntemini
uygulamak suretiyle de tespit edebilirler. Bu yöntemi seçenler,
en az beş yıl süreyle bu yöntemden vazgeçemezler
" denilmektedir.

Yukarıda belirttiğim madde hükmü ile son
giren ilk çıkar yöntemi, 1996 yılının
sonundan itibaren kullanılabilecektir; ancak, bu yöntem,
sektörde var olan problemleri kökünden çözmekten
çok uzaktır. Faaliyet süreci içerisinde
kısmî bir rahatlık sağlamakla beraber,
işletmenin faaliyetine son vermesi durumunda, bu yöntemin
hiçbir faydası olmayacaktır.

Muhterem milletvekilleri, maliyet tanımı ise, aynı
kanunun 262 nci maddesinde yapılmıştır.
Buna göre, maliyet bedeli iktisadî bir kıymetin
iktisap edilmesi veyahut değerinin artırılması
münasebetiyle yapılan ödemelerle, bunlara müteferrik
bilumum giderlerin toplamını ifade eder.

Yukarıda belirttiğim madde hükümleri gereği,
kuyumculuk sektöründe faaliyet gösteren herhangi
bir mükellef, işletmesine satın aldığı
altınları, altının satın alındığı
günde geçerli olan bedelden değerlendirmek zorundadır.
Ülkemizde yüksek fiyat artışlarının
kronik hale geldiği düşünüldüğünde,
işletme stoğunda birkaç yıl kalan altının
maliyet bedeli ile piyasa rayiç bedeli arasında
korkunç farklar oluşmakta olduğu aşikârdır.

Özellikle sektörün kazancının işçilik
gelirlerine dayandığı düşünüldüğünde,
perakendecilik hariç diğer faaliyet konularında;
yani, imalat ve toptancı aşamasında kendi
stoklarının devir hızı çok
düşüktür. Bunlar, genelde, kendilerine getirilen
altını fason olarak işleyip kuyumcuya geri
verdikleri için, kendi altın stokları genelde
hep aynı kalmaktadır; yani, yıllarca maliyet
bedeliyle değerlenen altının bugün satışı
yapıldığında fiktif bir mal satış
kârı doğmakta ve bu kâr üzerinden
vergi verme zorunluluğu bulunmaktadır. Hatta, son birkaç
yılda olduğu gibi, yüksek enflasyonist dönemlerde
yüksek fiktif kazancın meydana gelmesi için,
altının stokta birkaç yıl beklemesine
bile gerek yoktur. Birkaç ay, hatta birkaç hafta
beklemesi, fiktif kazanca neden olmakta, bu da, zaten, gerek sektörde
faaliyet gösteren mükelleflerin gerekse tüketicilerin
belge düzenleme ve alma alışkanlığını
kazanamadığı düşünüldüğünde,
sektörde belge düzeninin oturmasını büsbütün
zorlaştırmaktadır; çünkü,
fiktif kazanç üzerinden vergilendirme, sonuç
itibariyle sermayenin vergilendirilmesi anlamına gelmektedir.

Bu durumun tabiî sonucu olarak, bir taraftan devlet, bu
sektörden ancak hayat standardı esasına göre
vergi alabilmekte, diğer taraftan, sektörde faaliyet
gösteren onbinlerce insan, belge düzenine uyamamanın
meydana getirdiği çok büyük bir ekonomik
riski üstlenmek zorunda kalmakta; aynı zamanda, bunun
manevî ıstırabını hissetmekte
ve her an kanunlar ve toplum karşısında suçlu
duruma düşebileceği düşüncesiyle
yarınlarından endişe duymaktadır.

Tüm bu sebeplerden dolayı, sektöre yatırım
yapmak, çok büyük riski de beraberinde getirdiği
için, sektöre ilave yatırım ve teşebbüsler
pek mümkün olmamaktadır. Halbuki, sektörün,
gerek meydana getirdiği istihdam -ki, sektör, emek yoğun
bir sektördür- gerekse özellikle, son yıllarda
önemli ölçüde artan ihracat gelirleri düşünüldüğünde,
ülke ekonomisi için ayrıcalıklı
bir yere sahip olması gerektiği aşikârdır.

Yukarıda bahsettiğim ayrıcalıktan kasıt,
sektöre birtakım teşvik tedbirleri uygulanmaktan
ziyade, sektörün daha güvenli ve rahat çalışmasını
sağlayacak yasal düzenlemelerin yapılması;
bir başka ifadeyle, ekonomik gelişmelere ve gerçeklere
uymayan yasaların gözden geçirilerek günün
şartlarına uyar hale getirilmesidir. Böylece,
hem devlet bu sektörden belge düzenine uyulacağı
için daha fazla vergi toplayacak hem de sektör, yasal
zemine oturmanın güvencesiyle gücüne güç
katacaktır.

Muhterem milletvekilleri, Gelir Vergisi ve Kurumlar Vergisi, kazanç
üzerinden alınan vergilerdir. Sermayenin vergilendirilmesi,
vergicilik prensiplerine uymamaktadır. Servet üzerinden
vergi alınabileceği, ancak, ticarî servet olan
sermaye üzerinden vergi alınmasının
uygun olmayacağı, genel kabul görmüş
prensipler gereğidir.

Sermayenin vergilendirilmesi ifadesini bir örnekle açıklarsak,
konu daha iyi anlaşılacaktır.

Düşünün, bay (A) tasarruf amacıyla,
1988 yılında 3 kilogram altın almıştır.
Bay (B) de aynı tarihte, 3 kilogram altını,
kuyumculuk yapmak üzere satın almış ve
kanunî defterlerine kaydetmiştir. Altının
gramı 18 bin liradır. Ayrıca, bay (B) kuyumculuk
yapabilmek için bir işyeri kiralamış
ve beş kişiyi ücretli olarak yanına almış
ve faaliyetlerine başlamıştır. Bay (B)
altı yıl faaliyetine devam etmiş olup, vergilerini
düzenli olarak ödemiştir. Altıncı
yıl sonunda bay (B) dükkânını
kapatarak faaliyetine son vermiştir. 1993 yılının
sonunda altının gramı 94 bin liradır.
Bu durumda, bay (B) defterlerinde gramı 18 bin liradan
kayıtlı olan altınını 94 bin
liradan satış yapmak zorundadır. Bay (B)'nin
kâr zarar durumu ve altı yıllık faaliyeti
sonucunda elde kalan altını şu şekilde
olacaktır. 3 bin gram, 1993 yılının
hitamında, 94 bin liradan değerlendirildiği zaman
282 milyon lira satış bedeli tutacaktır. 3
bin gram, 1988 yılında gramı 18 bin lira
olduğuna göre, 54 milyon lira maliyet bedeli vardı.
282 milyon liradan 54 milyon lirayı çıkardığımız
zaman 228 milyon liralık bir satış kârı
söz konusu olacaktır.

102 milyon 600 bin lira yüzde 45 Gelir Vergisi ve fonu, 10
milyon 500 bin lira da KDV, vesaire; toplam 113 milyon lira eder.

282 milyon liradan 113 milyon lira çıkarıldığında
da 169 milyon lira bay (B) nin elinde kalan tutardır; yani,
bay (B) nin altı yıllık ticarî faaliyeti
sonunda elinde kalan sermayenin -altın olarak- miktarı
ise, 1 796 gram altın olmaktadır. Bay (B) nin sermayesi,
3 000 gram eksi 1 796 gram, yani, 1 204 gram azalmıştır.
Başka bir ifadeyle, sermayesi yüzde 40 oranında
değer kaybetmiştir. Kısacası, sermayesinin
üzerinden vergi ödemiştir. Halbuki, bay (A), tasarruf
amaçlı aldığı altınını
yastık altında saklamış olmasına
rağmen, hiçbir kayba uğramamıştır.

Sayın milletvekilleri, Heyetinize kuyumculuğun tarifi
yapılmış ve sektörün asıl
faaliyet konusunun altının işlenmesi, yeni
birtakım ürünler meydana getirilmesi olduğu
vurgulanmıştır. Bu durum, sadece ülkemiz
için değil, tüm dünya ülkeleri için
aynıdır. Yani, altın, tüm dünyada,
aynı amaçla alınıp satılmakta
ve sektörün temel direği, işçilik olmaktadır.

Hal böyle iken, yani, sektörün asıl faaliyet
konusu, işçilik ve temel gider-gelir kalemleri de
işçilik iken, vergi matrahının büyük
birkısmını da işçilik gelirlerinin
oluşturması gerektiği tabiîdir. Ancak,
ülkemizdeki duruma baktığımızda,
yılda birkaç kez kesilen altın satış
faturasından doğan kârın, yılda
yüzlerce kez kesilen işçilik gelirlerinin oluşturduğu
kârdan çok daha fazla olduğu görülmektedir.

Sayın milletvekilleri, bize göre, mükelleflerin
genelinin beyanı araştırıldığında,
görülecektir ki, matrahlarının büyük
bir kısmı, arızî olarak kesilen altın
satış faturalarından kaynaklanmaktadır.
Bu durum da, var olan çelişkiyi, bir başka
açıdan doğrulamaktadır. Yani, geçmiş
dönemlerde, satış bedeliyle maliyet bedeli arasındaki
büyük fark, olduğu gibi satış kârına
dönüşmekte ve bu tutar üzerinden vergilendirilmektedir.
Haliyle, bu da, haksız bir vergilendirme olup, olmayan
bir kazancın vergilendirilmesidir; çünkü,
altınını satan kişi, aynı miktardaki
altını birkaç gün sonra satın
alsa, büyük bir ihtimalle, daha yüksek bir fiyattan
alacaktır. Kısaca, altını alıp
satmaktan dolayı bir kazancı olmamaktadır;
söz konusu kazanç, reel bir kazanç değildir.

(Mikrofon otomatik cihaz tarafından kapatıldı)

BAŞKAN - Sayın Karakaya, süreniz doldu efendim.

TEVHİT KARAKAYA (Devamla) - Müsaade ederseniz, toparlayayım.

BAŞKAN - Lütfen...

TEVHİT KARAKAYA (Devamla) - Sayın milletvekilleri,
sektördeki stok sıkıntısının
yansımalarına baktığımızda,
yukarıda belirttiğim nedenlerden ötürü,
sektörde faaliyet gösteren işletmeler, ihtiyaç
duydukları gerçek miktarlardaki altın alışı
yapamamaktadırlar. Stoklarında yüksek miktarlarda
altın bulunduran işletmeler de, altın satışı
yapamamaktadırlar. İşletmeler, bu sıkıntılar
karşısında, ya büyük riskleri göz
önüne alarak, birkısım altınlarını
stoklara dahil etmeyecekler; yani, faturasız altın
satın alacaklardır -ki, bu çözüm,
hem mükellef açısından hem devlet açısından,
sonuçları bakımından en kötü
bir çözümdür- ya da bir şekilde resmî
altın alışı yapacaklardır. Bu
durumda işletmeler, stok ihtiyaçlarını
en güvenilir yoldan nasıl çözebilirler
sorusunun cevabını, kısmen bankalarda bulmuşlardır.
Bu çözüm yolu, mükellefler açısından
daha güvenilir; ancak, gereksiz yere maliyet unsuru içermektedir.

Konuyu biraz açarsak; işletme stok ihtiyacını,
ekonomik gücü olduğu halde altın satın
almak yerine, bankadan ya altın kredisi kullanarak stok
ihtiyacını çözüp, aynı zamanda,
hem fiyat artışlarını hem de verdiği
faizi defterlerine gider olarak yazma imkânına kavuşmakta
ya da döviz kredisi kullanarak, döviz kurundaki yükselişle
altın fiyatlarındaki yükselişi dengeleme
yolunu seçmek zorunda kalmaktadırlar. Halbuki, işletmeler,
altın satış fiyatlarını, defterlerine
rahatlıkla yazabilseler, bu yollardan hiçbirine
başvurmadan, gerçek kazançları üzerinden
vergi ödeyeceklerdir.

(Mikrofon otomatik cihaz tarafından kapatıldı)

BAŞKAN - Sayın Karakaya...

TEVHİT KARAKAYA (Devamla) - Bir dakika müsaade ederseniz
bitiriyorum efendim.

BAŞKAN - Buyurun efendim.

TEVHİT KARAKAYA (Devamla) - Bütün bu problemleri
ortadan kaldırmak amacıyla, Vesikasız Kıymetli
Maden ve Ziynet Eşyası Beyanı Hakkında
Kanun Tasarısı huzurunuza gelmiş bulunmaktardır.

Değerli milletvekilleri, daha önce söz alan değerli
sözcülerin, bu 47 bin mükellefi direkt ilgilendiren,
bu sektörden ekmek yiyen 250 bin insanı, kaçakçılıkla,
teröristlikle itham etmeleri, cidden bizi son derece müteessir
etmiştir. (RP sıralarından alkışlar)

Biliyorsunuz ki, bu manadaki bir kanun tasarısı,
1983 yılında da bu Meclisin gündemine gelmiş
ve bu şartlarla çıkarılmıştı.

Şimdi, sayın konuşmacı, 10 milyar dolarlık
bir stok altının olduğundan bahsediyorsa, bu
oluşturulmuş stok, ne zaman, kimin zamanında
yapılmıştı? Şimdiye kadar niye
buna mani olunmadı?

Bizim arzumuz, 54 üncü Cumhuriyet Hükümetinin,
şimdiye kadar ihmal edilmiş, aksatılmış,
insanımıza zulüm derecesine varan bu haksızlıkları,
sektörler bazında, taşları yerine oturtmak
hem ülke insanımızın problemlerine çözüm
bulmak hem de devletimize kaynak temin etmektir.

Bu duygu ve düşüncelerle hepinizi saygıyla
selamlarım. (RP sıralarından alkışlar)

BAŞKAN - Sayın Karakaya, teşekkür ediyorum
efendim.

Sayın milletvekilleri, 17.30'da toplanmak üzere, birleşime
12 dakika ara veriyorum.

Kapanma Saati: 17.18

ÜÇÜNCÜ OTURUM

Açılma Saati : 17.30

BAŞKAN : Başkanvekili Yasin HATİBOĞLU

KÂTİP ÜYELER : Kâzım ÜSTÜNER
(Burdur), Ali GÜNAYDIN (Konya)

BAŞKAN - Türkiye Büyük Millet Meclisinin
18 inci Birleşiminin Üçüncü Oturumunu
açıyorum.

VI. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

3. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131) (Devam)

BAŞKAN - Tasarının müzakerelerine kaldığımız
yerden devam ediyoruz.

Sayın Komisyon ve Sayın Hükümet hazır.

Gruplar adına başka söz talebi?.. Yok.

Hükümetin bir söz talebi var.

Maliye Bakanı Abdüllatif Şener; buyurun.

MALİYE BAKANI ABDÜLLATİF ŞENER (Sıvas)
- Sayın Başkan, değerli milletvekilleri; görüşmekte
olduğumuz 131 sıra sayılı kanun tasarısı
üzerinde, siyasî partilerimizin grup sözcüleri,
konuya ilişkin görüşlerini ifade ettiler.
Bu tasarıyla, hemen belirtmek istiyorum, kuyumculuk ve
sarraflık sektöründe faaliyet gösteren mükelleflerin
kayıt dışında bulunan stoklarının
kayıtlı ekonomiye çekilmesi amaçlanmaktadır.
Yapılan düzenlemelerle, bir taraftan, bu sektörde
faaliyet gösteren mükelleflerimizin sahip olduğu
potansiyelin daha iyi değerlendirilmesini sağlamak amaçlanırken,
diğer taraftan da kayıt dışında
bulunan kıymetli maden ve kıymetli taşların
kayıt içine alınması ve gelecek yıllarda
bu sektörde oluşacak kazançların vergilendirilmesi
amaçlanmaktadır. Bu çerçeve dışında
yapılan yorumların sağlıklı olmadığını
buradan belirtmek istiyorum.

Böyle bir düzenlemeye ihtiyaç duyulmasının
temel sebebi, enflasyon olayıdır. Özellikle,
Türkiye'de yıllardır seyreden yüksek enflasyonun,
işletmelerin bilançolarında, kârlarında
ve matrahlarında doğrudan etkiler yaptığı
bilinmektedir. Bu olumsuz etkilerden belki de en önemlisi,
enflasyonun, işletmelerde fiktif; yani, gerçekte
olmayan zahiri kazançlar meydana getirerek, mükelleflerin,
gerçekte olmayan kazançlar üzerinden vergi
ödemeleri sonucunu doğurmasıdır. Bununla
beraber, etkinin büyüklüğü, çok
yabancı kaynak kullanan, stok devir hızı
yüksek işletmelerde daha fazla olmakta, daha çok
özkaynak kullanan stok devir hızı düşük
işletmeler enflasyondan daha fazla etkilenmektedirler.

Konu, bu açıdan değerlendirildiğinde, kuyumculuk
ve sarraflık sektöründe faaliyet gösteren
mükellefler, bu etkilere; yani, enflasyonun olumsuz etkilerine
en fazla muhatap olan, maruz kalan kesim haline gelmektedirler.

Bu sektörde, yabancı kaynak kullanımının
ihmal edilecek kadar az olduğu, hepimizin bildiği bir
gerçektir. Sektörün kazancı ise, daha
ziyade, işçilik gelirlerine dayanmakta olup, özellikle
imalat ve toptancı aşamalarda stokların devir
hızı oldukça düşük seyretmektedir.
İmalatçı ve toptancılar, genelde,
kendilerine getirilen altını, fason olarak işleyip
kuyumcuya geri verdikleri için, kendi stokları aynı
seviyede kalmaktadır. Bunun sonucunda, işletmede
uzun yıllar kalan stokların maliyet bedeli ile rayiç
değerleri arasında büyük farklar oluşmaktadır.

Öte yandan, işin mahiyeti icabı, bu işletmelerde
sabit kıymetlerin önemli bir yer tutmaması
nedeniyle, vergi kanunlarında yer alan mükellefleri,
enflasyona karşı koruyan hükümlerden istifade
etmeleri de, ancak, sınırlı bir düzeyde
olmaktadır. Bu nedenler, mükellefleri, her türlü
riski alarak, kayıtdışı stok bulundurmaya
ve vesikasız alım-satım yapmaya sevk etmektedir;
bu da, hem sektörün gelişmesine mani olmakta hem
de devletin vergi gelirlerinde azalmalara yol açmaktadır.

İşte, bu hususlar gözönüne alınarak
hazırlanan bu tasarıda, esas faaliyetleriyle ilgili
olarak altın, platin, gümüş ve kıymetli
taşlarla, bunlardan yapılmış ziynet
eşyasının alım-satım ve imaliyle
uğraşan Gelir ve Kurumlar vergisi mükelleflerinin
stoklarından belli oranda vergi alınması
öngörülmektedir ve temel amaç, temel düşünce
olarak bu maksatla, bir yandan, bu sektörde enflasyonun ortaya
çıkardığı olumsuzluklar giderilirken,
diğer yandan da, Hazineye ek gelir temini amacı temel
prensip olarak alınmış ve tasarı ona
göre hazırlanmıştır.

Söz alan değerli grup sözcülerimiz değişik
görüşler serdetmişlerdir. Bu görüşler
arasında "neden, her türlü emtia alım
satımı ve imaliyle uğraşan mükellefler
kapsama alınmamaktadır" şeklinde eleştiriler
de var; fakat, bu sektörle diğerleri arasında
piyasa mekanizmasının işleyişi içerisinde
bazı önemli farklılıklar olduğu
için, öncelik bu sektöre yönelik olarak
belirlenmiştir. Konuşmalarım arasında
da belirttiğim gibi, stok devir hızının,
enflasyon etkisini, bu sektörde -kuyumculuk ve sarraflıkla
uğraşanlar üzerinde- daha fazla meydana getirmiş
olmasının bunda payı vardır.

Diğer taraftan, bu kıymetli taşlar ve madenler,
zaman zaman, doğrudan doğruya mübadele aracı
olarak da kullanıldığı için, bu
da dikkate alınmak suretiyle, bir düzenlemeye ihtiyaç
duyulmuştur.

Bu yasa tasarısıyla tahmin edilen gelirler tahsil
edilebilir mi tereddütleri var. Sağlanacak gelir, sadece
beyan edilen stok ve değer artışlarından
elde edilen vergi gelirleri olmayacaktır; bu beyanlar dolayısıyla,
söz konusu değerli madenlerin kayıtlara girmiş
olmasından dolayı gelecek ekgelirleri de kapsamakta
oluşu, bunun kalıcı bir düzenleme olduğunu
göstermektedir.

Diğer taraftan, bu tasarının, daha önce
Meclisten geçen karaparanın önlenmesiyle ilgili
yasayla bir çelişki teşkil edip etmediği
hususunda arkadaşlarımızın görüşleri,
beyanları oldu. Hemen belirtmek istiyorum, o yasayla bu
tasarı arasında hiçbir çelişki
yoktur. O yasa -yasalaşma aşaması tamamlanıp
Resmî Gazetede yayımlandıktan sonra- yürürlükte
olduğu sürece, onunla ilgili uygulamalar, zaten, genel,
geçerli uygulamalardır. Bu tasarıda, o uygulamaları
ortadan kaldıran bir madde, bir hüküm yoktur.
Dolayısıyla, karaparaya ilişkin olarak ortaya
konulan görüşlerin bu tasarıyla ortadan
kaldırıldığını düşünmek
mümkün değildir; çünkü, o da yürürlükte
olan bir yasadır. O yasa çerçevesinde ortaya
çıkan, çıkmış olan veya
çıkacak olan olumsuzlukları takip etmek,
ona göre işlemde bulunmak, işlem yapmak her zaman
mümkün olacağına göre, bu tasarıyla
onun bir arada değerlendirilmesinin sağlıklı
olmadığı kanaatimi belirtmek istiyorum.

Bu tasarıda, bir taraftan defter kayıtlarında
yer alan yasal stokların rayiç değere yükseltilmesi
var, diğer taraftan belgesiz olarak girmiş olan malların
beyan edilmesiyle defter kayıtlarına intikali var.
Ayrıca, şunu da belirtmek lazım; sadece kıymetli
maden ve kıymetli taşların alım-satımıyla
uğraşan kuyumcular ve sarraflar gibi kimselerin yararlanacağı
bir düzenleme olduğu için, kapsamı da geniş
değildir.

Bilgilerinize sunuyor, hepinizi saygıyla selamlıyorum.
(RP sıralarından alkışlar)

BAŞKAN - Sayın Bakan, teşekkür ediyorum.

Kişisel söz talebinde bulunan Sayın Veysel Candan;
buyurun. (RP sıralarından alkışlar)

VEYSEL CANDAN (Konya) - Sayın Başkan, değerli
milletvekilleri; Vesikasız Kıymetli Maden ve Ziynet
Eşyası Beyanı Hakkında Kanun Tasarısı
ve Plan ve Bütçe Komisyonu Raporu üzerinde söz
almış bulunuyorum; Yüce Heyetinize saygılar
sunuyorum.

Konuşmaları baştan beri takip ediyorum. Gerek
grup sözcülerinin gerekse Maliye Bakanımızın
açıklamaları istikametinde, Meclisin ortak
bir görüşü olarak, adil bir vergi reformu
paketinde anlaşma sağlanmıştır.
Ayrılık noktalarına geldiğimiz zaman,
bu tasarının karaparayı akladığı
ve esnaf arasında eşitsizlik getirdiği gibi iddialar
da ortaya konulmuştur; ancak, gözden kaçan bir
nokta, bu meta ile uğraşan, yani kıymetli madenler
ve eşyalarla uğraşan insanların, şu
andaki mevcut durumlarının, hiç gözönüne
alınmayışıdır. Şu anda,
bu işle uğraşan insanlar, Maliye ile karşılıklı
ters düşmüş durumdadırlar ve kendi
ticaretleriyle, yasal zorlamalar nedeniyle, vergi kaçakçısı
durumuna düşmüşlerdir.

Şimdi, aslında, kanun tasarısının
mahiyetine baktığımız zaman, kıymetli
taşlar ve ziynet eşyaları imalatı ve
ticareti yapan kişilere, bir defaya mahsus olmak üzere,
kayıt dışında bulunan stoklarını
bildirme imkânını getiriyor.

Burada, bir grup sözcümüzün dediği gibi,
altının gramı 100 liradan 1000 liraya çıkarsa,
aradaki 900 liradan yüzde 40 gibi bir vergi alma mantığı
çok yanlış olur; adil bir vergi reformunda
da zaten bu böyle olmayacaktır. Sizin, kazançtan
yüzde 40, yüzde 50 veya yüzde 60'lara varan bir
vergi aldığınız bir ülkede ve birçok
masrafın resmî kayıtlara işlenmediği
bir ülkede, bunu yapmanız mümkün değildir.
O bakımdan, vergi reformu yapılması doğrudur;
ancak, Türkiye'nin genel şartlarına bakmak lazımdır.

Şimdi, bu tasarının amacı -birçok
sözcünün de ifade ettiği gibi- belge düzeninin
tesisi ve devlete gelir sağlanmasıdır. Zannediyorum
ki, stokların resmîleştirilmesi ve evraklara
kaydedilmesi, 1998 yılında vergi geliri demektir.
Yani, eğer, sayın sözcünün dediği
gibi, 800 ton... Ben, bu rakamların biraz da tahmini olduğunu
düşünüyorum, kendileri de ifade ettiler.
Şimdi, siz, bir hesaplama yaparken, tahminler üzerine
rakamlar verir, yine tahminî rakamlarla çarparsanız,
çıkacak rakamlar, tabiî afakî ve korkutucu
olur. Yani, burada, 10 milyar dolarlık bir kaçaktan
bahsetmek, bu mesleği icra eden, şu anda bizi dinleyen
binlerce meslek erbabını da recide eder.

Türkiye'de, bütün mesleklerde bir vergi kaçağı
vardır, kesindir; ama, bu sistem içerisinde, belki
de, esnafın kendine göre söyleyecekleri vardır,
birtakım iddiaları vardır, ispatları
vardır. Şimdi, mevcut manzarada, şu anda, sarraf,
esnaf, sattığı malın faturasını
doğru dürüst kesememektedir; yani, fatura vermemektedir.
Vermediği zaman da, hem KDV'den kaybı...

NİHAT MATKAP (Hatay) - Niye vermiyor?!.

VEYSEL CANDAN (Devamla) - Niye vermediğini, Bakanımız,
sözcüler anlattılar; ben, tekrar oraya girmiyorum.
Veremez; verdiği zaman, rakamlar çok yükselir.

NİHAT MATKAP (Hatay) - Verenlerin ne günahı
var!..

VEYSEL CANDAN (Devamla) - Refah sözcüsünün
de ifade ettiği gibi, 3 ton altın, bir yıl sonra
1,5 ton altına iner. Türkiye'deki enflasyon şartları
bunu getirmektedir.

Şimdi, bakınız, burada yapılan, külçe
altın için yüzde 5 ve diğerleri için
de getirilen yüzde 6 rakamları, aslında stokların
resmî kayıtlara geçmesini sağlamak, cazip
hale getirmek içindir. Eğer, siz, bir mevzuata, her
şeye şüpheyle bakar, bu para, kaçan para,
stoklardaki bu para, mutlaka karaparaya gider, teröre gider
diye yaklaşırsanız, o anlayışı
değiştirmek mümkün değildir.

Şimdi, burada, bazı notlar aldım. Sayın
sözcünün bir tanesi, efendim, siyasî takıyyeden
sonra ekonomik takıyye... Muhterem arkadaşlar, burada,
bir siyasî partinin sözcüsünün diğer
bir partiyi suçlaması gayet basit. Buraya, öneri
getirmek lazım. Şimdi, hasta apandisit, acil müdahale
servisine gelmiş; diyorsunuz ki, kalbini değiştirmek
lazım. Halbuki, hasta, kalp değişimine kadar
ölecek. Şu anda, günde yapılan, satılan
-sözcülerin de ifade ettiği gibi- altın milyarlarla
ifade edilmektedir. İki yıl, üç yıl
sonra alacağınız yüzde 20'ler, yüzde
30'lar yerine, yüzde 5'leri, yüzde 6'ları peşin
almak daha akılcı gibidir. Kanun tasarısının
metninden anladığımıza göre, değeri
üzerinden beyannamesini veren esnaf, bir ay içerisinde,
önce peşin birinci taksidi, daha sonra ikinci taksidi,
yani, ortalama 45 gün içerisinde Maliyeye farkını
ödemiş olacaktır.

Şimdi, burada, bütün partilerin iştirakiyle,
adil bir vergi reformunun çıkış süresini
bir veya iki yıl hesaplarsanız, bu alınan
rakamları da iki yıllık enflasyonla çarparsanız,
burada, Hükümetin, devletimizin, fazlaca bir kaybı
olduğunu söylemek mümkün değil. Kayıp
vardır ve gerçektir, doğrudur; ancak, akıllı
olan yolu tercih etmek ve acil durumlarda devletin ihtiyacını
karşılamak mecburiyetindeyiz. Bu parayı, bu
şekliyle, arzu edilen rakamda ve toplam aldığınız
zaman... İşte, şimdiye kadar hep ekonomiden
bahseden, sekiz yıl hükümeti idare edenler, daha
sonra da beş yıl ülkeyi idare eden hükümet
ortakları, neden adil bir vergi reformu getirmedi, hazırlamadı
da, bugünkü esnaf zor durumda kaldı? Tabiî
ki, bunun cevabını, muhatap olan arkadaşlarımız
gayet iyi bileceklerdir.

ALİ ILIKSOY (Gaziantep) - Tansu Hanıma sor.

VEYSEL CANDAN (Devamla) - Şimdi, burada, Türkiye'nin
gerçeklerini konuşmamız lazım. Yani,
şu anda, İstanbul'da, Kapalıçarşıda
faturasız altın satılıyor mu, satılmıyor
mu; satılıyor. Birtakım taşlar satılıyor
mu; satılıyor. Vergi kaçağı var
mı; var. Bunun acil önlemi nedir; bunu konuşuyoruz
burada. Tabiî ki, adil bir vergi reformunu da düşünmek
hepimizin görevidir.

Şimdi, sayın sözcüler geldi, burada, ekmek
fiyatlarından, asgarî ücretten, diğer mesleklerden,
hepsinden; yani, dinleyiciyi bayağı acındıracak
konulardan bahsettiler. Tamam da, şu anda bu yüzde
5-6'larla toplanan vergiler kim için harcanacak?..

ALİ ILIKSOY (Gaziantep) - Tansu'ya!..

VEYSEL CANDAN (Devamla) - Yani, ben, yaptığın
o müdahaleye cevap vermek istemiyorum; o yakışmaz,
bir yere de varmaz.

ALİ ILIKSOY (Gaziantep) - Ver... Ver... Vermen iyi olur...

VEYSEL CANDAN (Devamla) - Şimdi, şunu söylemek
istiyorum muhterem arkadaşlar: Türkiye'de, tabiî
ki, asgarî ücret azdır, düşüktür,
iyileştirilmesi lazımdır; Türkiye'nin
ekonomik problemleri ve sıkıntıları
vardır. Yalnız, şunu açık ve
net ifade etmek istiyorum: Kitabî bilgiler, kitapta yazan
ekonomik bilgiler ayrı, yani teoriler ayrı, Türkiye'deki
gerçekler ayrıdır.

AYHAN GÜREL (Samsun) - Biz biliyoruz onları...

VEYSEL CANDAN (Devamla) - Bu yasa tasarısı, Türkiye'deki
yanlış yapılan bir vergi kaçağına
müdahale anlamı taşır; yani, bu müdahale
kısmî bir müdahaledir, bir ön çözümdür,
daha sonra gelecek esas vergi reformuna bir adım teşkil
edecektir. Yani, rahatsız olmanıza gerek yok ki;
bu yüzde 5'lerle, 40 trilyon lira toplansa, 50 trilyon lira
toplansa, o da asgarî ücrete; yani, Çalışma
Bakanlığına gidecektir, SSK'ya gidecektir, Bağ-Kur'a
gidecektir. Bunu böyle düşünmek mecburiyetindeyiz.

Muhterem arkadaşlar, Türkiye'nin içinde bulunduğu
şartlar, kürsüye çıkıp hamasî
nutuk çekmemeyi; yani, milletvekili arkadaşlarımızın
seçim meydanlarındaki gibi konuşmamalarını
gerektirir; daha ciddî olmalarını, meseleleri
daha ciddî ortaya koymalarını gerektirir.
(RP sıralarından "Bravo" sesleri, alkışlar)

Şimdi, Türkiye'de, bu kanunun getirilmesiyle olacakları,
faydalarını kısa ve öz olarak ifade
etmek istiyorum:

Birinci madde olarak, stoklar -mutlaka eksik tarafları
vardır- kayıtlara geçeceği için,
1998 tarihi itibariyle, artık, bunlar, yasal bir sermaye
olacağından, Maliyemiz bundan hesap sorma imkânına
sahip olacaktır; yani 1998 yılında artık
bu bildirilen rakamlar üzerinden vergilendirileceklerdir;
mevcut vergi kaçağı, süratle devam eden
vergi kaçağı durdurulacaktır. Demin verdiğim
hesaplamaya göre, sözcünün yaptığı
hesabı kabul etmek mümkün değildir. Dünyanın
hiçbir yerinde böyle bir hesap yaparak "100 lira
olan altının gramı, 1 000 liraya çıktı,
900' ünün vergisini ver bakalım" demek mümkün
değil. Kaldı ki, sarraflık mesleğinin, kuyumculuk
mesleğinin diğer mesleklere göre kendine has, fazla
cereyan etmeyen bir stoğu vardır; yani, her ay muntazaman
devam etmeyen bir stoğu vardır. Bazı mesleklerde,
ilaçtır miadı geçer, bazı mesleklerde
bozulur; vergi mevzuatımıza göre belli zabıtlarla
vergilerden düşülmektedir.

(Mikrofon otomatik cihaz tarafından kapatıldı)

BAŞKAN - Size 2 dakika efendim; buyurun.

İsterseniz bir paragraf bile oluşturabilirsiniz,
buyurun.

VEYSEL CANDAN (Devamla) - Şimdi, netice itibariyle bir yıllık
Parlamento tecrübemiz şunu gösterdi: Gelen yasa
tasarısı ya metin itibariyle ya hızlandırılmış
bir tasarı olarak niteleniyor; yani çok acele...
Ne acelemiz var; gece demiyor çalışıyoruz,
gece çıkan kanun gibi niteleniyor. Bu tarafa geldiğimiz
zaman, parti başkanları çıkıyorlar,
gruplarda konuşmalarını takip ediyorum, çıkarılan
kanun sayısı 10 tanedir, 6 tanesi geri dönmüştür...
İyi de, milletvekili arkadaşlarımız
niye kapılarda bekliyorlar, niye çoğunluk sağlanmaması
için ellerinden geleni yapıyorlar? Biraz önceki
uygulamada, niye Meclisimiz 45 dakika kaybetti? 45'i 550 ile çarpmış
olsak, milletvekili mesaisi nereyi bulur; onu hesaplamak lazım.

ALİ ILIKSOY (Gaziantep) - Onu Meclis Başkanına
söyle.

VEYSEL CANDAN (Devamla) - Muhterem arkadaşlar, ben şunu
ifade etmek istiyorum...

YALÇIN GÜRTAN (Samsun) - Doğruyu anlat.

VEYSEL CANDAN (Devamla) - Müsaade edin. Bakın, ben
bir yıldır burada, hiçbir milletvekili arkadaşım
konuşurken ne oturduğum yerde, ne ayakta bir tek kelime
müdahale etmedim, bir tek kelime müdahale etmedim...
(RP sıralarından alkışlar)

Fikriniz varsa buraya gelir, söylersiniz. Ben, sizin birçok
gerçek dışı şeylerinizi ciddî
gibi dinledim, sanki yeni duyuyor gibi dinledim; ne acele ediyorsunuz?
(RP sıralarından alkışlar)

Şimdi, sözcünün biri ekmek fiyatlarından
bahsetti; ekmek fiyatlarını bilmiyor kendisi, kaç
paraya satıldığını bilmez...

HİKMET AYDIN (Çanakkale) - Konuya gel.

VEYSEL CANDAN (Devamla) - Yani, konuya geliyorum işte, siz
konuyu değiştiriyorsunuz kardeşim.

Netice itibariyle söylemek gerekirse, acil yapılabilecek,
Maliyenin acil yapabileceği önlemlerden bir tanesi de,
bu yasa tasarısını hemen işleme koyup,
Hazineye aktaracağı parayı, tekrar -arkadaşlarımın
ifade ettiği- dargelirli insanlara aktarmasıdır
diye düşünüyor, Yüce Heyetinize saygılar
sunuyorum. (RP sıralarından alkışlar)

BAŞKAN - Sayın Candan, teşekkür ediyorum.

Sayın Kul, kişisel söz talebinde bulundunuz;
buyurun.

MUSTAFA KUL (Erzincan) - Sayın Başkan, değerli
arkadaşlar; Vesikasız Kıymetli Maden ve Ziynet
Eşyası Beyanı Hakkındaki Kanun Tasarısı
üzerinde kişisel olarak söz almış
bulunmaktayım; bu vesileyle, Yüce Heyetinizi saygıyla
selamlıyorum.

Değerli arkadaşlar, kanun tasarısıyla
ilgili söyleyeceklerime geçmeden önce, bu tür
tasarıları getiren Hükümeti oluşturan
partilerin milletvekili sayısı ne olursa olsun,
Meclisten yasaları çok kısa sürede geçirmenin
pek kolay olmadığını bilmenizi isterim.
Geçmiş dönemlerde, o günkü Refah Partisini
oluşturan milletvekili arkadaşlarımız,
vatandaşlarımızın bekleyen sorunlarının
çözümü için, çok acilen, ivedilikle
kanunlaşmasını bekledikleri yasa tasarılarını
dahi, karar yetersayısı isteyerek, önerge vererek,
her önerge üzerinde konuşarak engellemeye çalışıyorlardı.

DEVLET BAKANI LÜTFÜ ESENGÜN (Erzurum) - Yalan söyleme,
yalan söylüyorsun!..

MUSTAFA KUL (Devamla) - Bizim, bugün getirilen bu yasayla
ilgili, bu kadar direnmemizin, bu kadar konuşmamızın
-ki önerge veremiyoruz bu yasa tasarısının
Anayasaya aykırı olduğunu bildiğimizden
dolayı, Anayasa Mahkemesine götüreceğimizden
dolayı önerge vermiyoruz- bu kadar uzun uzun konuşmamızın
nedeni, bu yasa tasarısını yanlış
bulmamızdır; herhangi bir engelleme niyetiyle yapmıyoruz.

Geçtiğimiz günlerde gazetelerde, bu dönem
içerisinde çok sayıda yasanın, Meclisten
çıktığı yazıldı,
bütün kamuoyu bunları duydu. Biz, eğer, Refah
Partisi anlayışıyla hareket etmiş olsaydık;
getirilen bütün yasalar üzerinde, bu şekilde
yoğun tartışmalar yapmış olsaydık,
önerge vermiş olsaydık, her önerge üzerinde
konuşmuş olsaydık, bilin ki, o yasalar çıkmayacaktı.
Dün getirilen ve kabul edilen Uyuşturucu Kaçakçılığının
Önlenmesi ve Karapara Aklanmasının Önüne
Geçilmesiyle İlgili Yasanın müzakerelerinde
hiçbir engellememiz, hiçbir konuşmamız
olmadı; o yasanın çıkmasına,
hepimiz, bu Mecliste bulunan bütün milletvekilleri -hangi
partiden olursa olsun- katkı verdik. Ama, bugünkü
bu tasarıya aynı rahatlıkla oy veremiyoruz;
aynı rahatlıkla, bu tasarının çıkması
konusunda içimizden gelerek destek olamıyoruz. Nedenine
gelince, yasanın amacında ne deniliyor: Bu Kanunla
vesikasız alış ve satışlar ile
kayıtdışı stokların yaygın
olduğu kıymetli maden (altın, platin, gümüş)
ve kıymetli taşlar (elmas, pırlanta, yakut,
safir, zümrüt, topaz, zebercet ve inci) ile bunlardan
yapılmış ziynet eşyalarının
alım-satım veya imaliyle iştigal eden gelir
ve kurumlar vergisi mükelleflerinin, kayıt dışında
bulunan stoklarının, belli oranda bir vergiye bağlanması
suretiyle devlete gelir kaydetmek, devlete gelir sağlamak,
aynı zamanda belge düzeninin tesisi amaçlanmaktadır.

Değerli arkadaşlarım, belge düzeninin tesisi
için yeni bir yasa çıkarmanıza gerek
yok. Vergi Usul Kanununda ve Kurumlar Vergisi Kanununda, zaten,
belgelerin düzenlenmesiyle ilgili hükümler yer
almıştır. Tekrar, vatandaşlarımıza
belge düzenleme konusunda alışkanlık
edindirmek için böyle yasaların çıkarılmasına
gerek yok; mevcut yasaların uygulanması, o yasaların
uygulanmasıyla ilgili kontroller, zaten, bu belgelerin
düzenlenmesi için yeteri kadar olanak sağlamıştır.

Devlete gelir sağlamak için deniliyorsa eğer, biraz
önce Refah Partisi Grubu adına konuşan arkadaşlarımız
"sizin döneminizde, geçmişteki hükümetler
döneminde, bu 1 katrilyonluk veya 10 milyar dolarlık
stok birikti, o zaman bunlar için bir şey yapılmadı;
biz, şimdi geldik, yapıyoruz" diyorlar.

Değerli arkadaşlarım, eğer bugünkü
Hükümet, 10 milyar dolarlık; yani, Türk
parasına çevirdiğimiz zaman yaklaşık
1 katrilyon liralık altın stokunun veya kıymetli
madenî eşya stokunun var olduğunu tespit etmişse
ve bunların vergilendirilmediğini tespit etmişse,
yapılması gereken olay, bunların affedilmesi
veya bunlardan, özellikle külçe altınla
ilgili yüzde 6, diğerleriyle ilgili yüzde 7 oranında
yeni bir vergi alarak affetmek değil; bunların üzerine
gitmek, bunlarla ilgili alınması gereken vergileri
cezasıyla birlikte almak olmalıdır. (RP sıralarından
"sen yanlış anlamışsın,
anlayamamışsın" sesleri)

Şimdi, işçi vergisini öderken kendi inisiyatifine
bırakmıyoruz; daha ücreti eline geçmeden
vergisini kesiyoruz, ona net parasını ödüyoruz.
Memur aynı şekilde; bordroyla çalışan
memurlarımızın da aynı şekilde,
daha maaşı kendi eline geçmeden vergisini
kesiyoruz. Küçük esnafımızın
her müşterisi bir vergi kontrol memuru gibi, fişini
almadan alışveriş yapmıyor; onun da
vergi kaçırması mümkün değil.
Birçok esnafımız götürü vergiye
tabi olduğu halde, küçük bir berber dükkânı,
küçük bir manav dükkânı, küçük
bir bakkal dükkânı, özellikle hayat standardı
üzerinden Gelir Vergisi mükellefi olan esnafımız,
kazansa da kazanmasa da, zarar da etse, iflas da etse, her yıl
hayat standardı üzerinden vergisini öderken ve
yine nüfusumuzun büyük bir bölümü,
haksız bir vergi olan Katma Değer Vergisini, tüketim
vergisi olan Katma Değer Vergisini hiç itiraz edemeden,
günü gününe, her alışveriş
yaptığında öderken, onlarla ilgili bir
kolaylık sağlamıyoruz; ama, burada, sadece,
altın, ziynet eşyası gibi kıymetli
eşyaların alım-satım ve imalini yapan
insanların elinde bulundurduğu stokları, yüzde
6 vergi almak kaydıyla meşrulaştırmış
olacağız.

Değerli arkadaşlarım, bunun bir de tersi var.
Tabiî, kuyumcular, elindeki stok malları stokta göstermediğinden
dolayı vergiden kaçağa neden olmakta, vergi
kaçırmakta. Bugün, onu meşrulaştırmaya
kalkışıyoruz; ama, düşünelim,
bir beyaz eşya satıcısı, mağazasında
mal olmadığı halde, satmış olduğu
malı, belgesiyle çıkışını
yapmadığından dolayı, stokta göstererek
vergi kaçağına neden olabilir. Yine, herhangi
bir gıda toptancısı, sattığı
malın belgeyle çıkışını
yapmadığından dolayı, sadece vergi kaçırmak
için, belgelendirmediği malı, yıl sonunda,
vergi beyannamesini doldurduğu zaman stokta gösterebilir.
Biz bu tasarıyı yasalaştırdığımız
zaman, yarın, bu tür tüccar, bu tür esnaf,
vergi beyannamesini doldurmuş olan esnaf, dükkânında
olmayan malı stokmuş gibi göstererek "bana
da bir olanak sağlayın; benim stokumda şu anda
3 trilyon liralık, 5 trilyon liralık mal bulunmakta,
bu malın çıkışını
bir sefere mahsus yapayım; ama, bunun için benden
yüzde 25 Gelir Vergisi veya yüzde 46 Katma Değer
Vergisi almayın, yüzde 6 oranında bir vergi
alın ve ben, stokumda görülen bu malları
bir seferde çıkarayım" dediği zaman,
onu yapabilecek miyiz acaba? Bunu yapmamız mümkün
olmayacak tabiî. Bu nedenle, bu tasarı, haksız
bir af -tabir doğruysa- haksız bir vergi affı
getirmektedir.

Tasarının, sadece altın ve kıymetli
madenlerle sınırlı olması, vergide
eşitlik ve adalet ilkelerine ve dolayısıyla
Anayasaya aykırılık taşımaktadır.
Haksız sağlanan kazançların ve karaparanın
aklanmasına yönelik olması nedeniyle de, çıkarılacak
böyle bir yasayı kabul etmek mümkün değil.
Bunu yaptığımız zaman, stokta mal tutmayan,
her alışverişinde belgesini kesip veren ve
vergi dairelerine vergisini ödeyen dürüst esnafımız,
o zaman ne duruma düşecektir? O zaman, onlar, günü
gününe vergisini ödeyen insanlar "ben kandırıldım;
her üç yılda, beş yılda bir böyle
yasalar çıkacaksa, ben bundan sonra niye vergi ödeyeyim"
diyecek ve o da, belgeyle satış yapmayacaktır.

Değerli arkadaşlarım, yaklaşık 60
trilyon lira kadar gelir beklenmektedir. Türkiye'de bu tespit
yapılmışsa... Biraz önce konuşan
arkadaşlarımızdan birisi kuyumcu dükkânı
sahibiydi; kendileri ve konuşan bir başka arkadaşımız
"belki bu kadar olmaz; ama, bunun üçte biri olabilir"
diye ifade ettiler.

Bana göre, çıkarılacak olan bu yasa,
sadece altın ve ziynet eşyası alım
satımı, imali yapanlar için değildir.
Aslında, Anayasa Mahkemesi bunu bozacaktır; biz,
Anayasa Mahkemesine gideceğiz; ama, siz, bir eksik bırakmışsınız.
Eksiğiniz şurada: Eğer, 148 kilo altını
olan Sayın Başbakanın altınlarını
aklamayla ilgili bir madde de eklenmiş olsaydı, belki,
amacınıza ulaşmış olacaktınız.
Öncelikle, Sayın Başbakanın, nereden,
hangi parayla aldığı belli olmayan 148 kilo
altınının hesabını vermesini
diliyorum ve bekliyorum.

Bu yasanın çıkmaması konusunda da
elimizden gelen gayreti göstereceğimizi ifade ediyor,
hepinize saygılar sunuyorum. (CHP Sıralarından
alkışlar; RP sıralarından "İSKİ'ye...
İSKİ'ye..." sesleri, gürültüler)

BAŞKAN - Sayın Kul, teşekkür ediyorum.

III. - Y O K L A M A

BAŞKAN - Sayın milletvekilleri, tasarının
tümü üzerindeki müzakereler tamamlanmıştır;
maddelerine geçilmesi hususunu...

MUSTAFA KUL (Erzincan) - Karar yetersayısının
aranmasını istiyorum.

ALİ OĞUZ (İstanbul) - Hızını
alamadın mı...

BAŞKAN - Maddelere geçilmesi hususunu oylayacağım;
ancak, her ne kadar, Sayın Kul karar yetersayısının
aranması talebinde bulunduysa da, daha önce verilmiş
yazılı bir yoklama talebi olduğundan, yoklama
yapacağım...

HÜSAMETTİN KORKUTATA (Bingöl) - Kul'unki pul
oldu...

BAŞKAN - Karar yetersayısı vardır,
yoktur; netice anlaşılacaktır Sayın
Kul.

MUSTAFA KUL (Erzincan) - Teşekkür ederim Sayın
Başkan.

NECMİ HOŞVER (Bolu) - Sayın Kul, dışarı
çıkın, yoklama başlayacak.

BAŞKAN - Evvela, yazılı yoklama talebini okutup,
imzası olan sayın milletvekillerinin salonda bulunup
bulunmadıklarını arayacağım:

Türkiye Büyük Millet Meclisi Başkanlığına

Genel Kurul salonunda toplantı yetersayısı
için gerekli çoğunluk yoktur. İçtüzüğün
57 nci maddesinin ikinci fıkrası uyarınca
yoklama yapılması için gereğini arz ve
teklif ederiz.

Saygılarımızla.

Hüsamettin Özkan?.. Burada.

Zekeriya Temizel?.. Burada.

Hikmet Uluğbay?.. Burada.

Necati Albay?.. Burada.

Hasan Gemici?.. Burada.

Hikmet Sami Türk?.. Burada.

(RP sıralarından "Nereye kaçıyorsun!..
Kaçma!.." sesleri)

Sayın milletvekilleri, rica ediyorum efendim.

Fikret Uzunhasan?.. Burada.

Ziya Aktaş?.. Burada.

Mustafa Güven Karahan?.. Burada.

Mehmet Büyükyılmaz?.. Burada.

Nami Çağan?.. Burada.

Ali Ilıksoy?.. Burada.

Yalçın Gürtan?.. Burada.

Mustafa Karslıoğlu?.. Burada.

Abdulbaki Gökçel?.. Burada.

Necdet Tekin?.. Burada.

Fikret Ünlü?.. Burada.

Mehmet Aydın?.. Burada.

Teoman Akgür?.. Burada.

Cihan Yazar?.. Burada.

Sayın milletvekilleri, alfabetik sıraya göre,
ad okunmak suretiyle yoklama yapılacaktır; salonda
hazır bulunan sayın üyelerin yüksek sesle
işaret buyurmalarını rica ediyorum.

(Yoklama yapıldı)

BAŞKAN - Sayın milletvekilleri, toplantı yetersayımız
vardır; çalışmalarımıza
devam ediyoruz. (RP ve DYP sıralarından alkışlar)

RAMAZAN YENİDEDE (Denizli) - Mustafa Kul namaza gitti,
gelsin de başlayalım!

VI. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

3. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131) (Devam)

BAŞKAN - Tasarının maddelerine geçilmesi
hususunu oylarınıza sunuyorum: Kabul edenler...
Kabul etmeyenler... Kabul edilmiştir.

1 inci maddeyi okutuyorum:

Kıymetli Maden ve Ziynet Eşyası Beyanı
Hakkında Kanun Tasarısı

MADDE 1.- Gelir ve kurumlar vergisi mükellefleri, bir defaya
mahsus olmak üzere esas faaliyetleri ile ilgili olarak işletmelerinde
mevcut olduğu halde kayıtlarında yer almayan
kıymetli maden (altın, platin ve gümüş)
ve kıymetli taşlar (elmas, pırlanta, yakut,
zümrüt, topaz, safir, zebercet ve inci) ile bunlardan
yapılmış ziynet eşyasını
cins, vasıf ve miktarlarını belirten bir
beyanname ile bu Kanunun yürürlüğe girdiği
tarihi izleyen ay içerisinde bağlı oldukları
vergi dairelerine bildirmek kaydıyle kanunun yürürlüğe
girdiği tarihteki borsa rayici, borsa rayici olmayanlarda
emsal bedeli üzerinden defterlerine intikal ettirebilirler.
Emsal bedelinin, Vergi Usul Kanununun 267 nci maddesi uyarınca
tespitinde maliyet bedeli esası uygulanmaz. Ayrıca
mükellefler, bu Kanunun yürürlüğe girdiği
tarihte kayıtlarında yer alan aynı neviden
emtia stoklarını yukarıda belirtilen değerleme
ölçülerine göre aynı tarih itibariyle
değerlemek suretiyle hesaplayacakları değerleme
farklarını da beyan ederek, maliyet bedeline ilave
edebilirler. Beyannamenin; ihtiva edeceği bilgiler ile verileceği
yeri ve beyana ilişkin diğer hususları belirlemeye
Maliye Bakanlığı yetkilidir.

Yukarıdaki fıkra hükmüne göre beyan
edilecek emtiadan külçe altın % 6, diğerleri
% 7 ve değerleme farkları % 6 oranında vergiye
tabi tutulur. Bu suretle tahakkuk ettirilen vergi, ilk taksiti
beyanname verme süresi içinde, ikinci ve üçüncü
taksitler de beyanname verme süresini izleyen birinci ve
ikinci aylar içinde olmak üzere üç eşit
taksitte ödenir. Ödenen bu vergiler, gelir ve kurumlar
vergisinden mahsup edilemez, gelir ve kurumlar vergisi matrahının
tespitinde gider addolunmaz.

Bilanço esasına göre defter tutan mükellefler,
bu Kanun hükümleri uyarınca aktiflerine kaydettikleri
emtia ile değerleme farkları karşılığında
pasifte özel bir karşılık hesabı
açarlar. Bu hesapta izlenen tutarlar, kanunun yürürlüğe
girdiği tarihten itibaren bir yıl içinde sermaye
hesabına ilave edilir. İşletme hesabı
esasına göre defter tutan mükellefler ise söz
konusu emtiayı ve değerleme farklarını
defterlerinin gider kısmına satın alınan
mal olarak kaydederler.

İdarenin bu beyanların doğruluğunu tespit
ve değerleme hakkı saklıdır.Beyan edilen
değerin, bu maddede öngörülen değerleme
ölçüsüne göre incelemeler sonucu tespit
edilen değere nazaran düşük veya fazla olması
halinde, cins ve vasıfları itibariyle ayrı
ayrı olmak üzere, oluşan değerleme farkları
üzerinden % 3 oranında özel usulsüzlük
cezası kesilir. Ancak, beyan edilen emtianın miktarına
ilişkin farklar hakkında bu madde hükmü
uygulanmaz ve vergilendirmeye ilişkin genel hükümler
uyarınca işlem yapılır.

Bu Kanuna göre beyan edilen emtia hakkında 3065 sayılı
Kanunun 4008 sayılı Kanunun 30 uncu maddesiyle değişik
9 uncu maddesinin 2 numaralı bent hükmü uygulanmaz
ve ödenecek katma değer vergisinden indirim yapılamaz.

BAŞKAN - 1 inci madde üzerinde, Cumhuriyet Halk Partisi
Grubu adına Sayın Algan Hacaloğlu; buyurun.
(CHP sıralarından alkışlar)

CHP GRUBU ADINA ALGAN HACALOĞLU (İstanbul) - Sayın
Başkan, değerli milletvekilleri; görüşmekte
olduğumuz yasa tasarısının 1 inci maddesi
üzerinde Cumhuriyet Halk Partisi Grubunun görüşlerini
dile getirmek üzere söz almış bulunuyorum.
Hepinizi saygıyla selamlıyorum.

Değerli milletvekilleri, şu son birkaç hafta
içerisinde, son bir iki ay içerisinde, Türkiye
Büyük Millet Meclisinde, tüm partilerin iştirakiyle,
hemen hemen tüm milletvekillerinin desteğiyle, bazı
yasa tasarılarını, bazı yasa tekliferini,
bu yüce çatı altında tartıştık,
değerlendirdik, omuzladık ve yasalaştırdık.
İttifakla, ittifaka yakın bir anlayış
içerisinde bir araya geldik ve son birkaç hafta
içerisinde, bu yüce çatı altında,
Trafik Yasasını geçirdik. Yine, burada, son
birkaç hafta içerisinde, çocuklarımızın
sağlığıyla ilgili, gençlerimizin
sağlığıyla ilgili önemli bir yasayı,
tütün mamullerine, sigaraya ilişkin bir yasayı
geçirdik. Yine, teröre karşı mücadele
vermekte olan güvenlik güçlerimizin, Silahlı
Kuvvetlerimizin özlük haklarına ilişkin,
çalışmalarını kolaylaştıracak
bazı yasal düzenlemeleri ittifakla buradan geçirdik.
Dün de burada, karaparanın aklanmasını
suç olarak belirleyen ve her alanda bu konudaki haksız
servet birikiminin, bu konudaki yozlaşmanın önünü
alacak olan son derece önemli bir düzenlemeyi ittifakla
karar altına aldık. Yani, güzel şeyler
yaparken, bu çatı altında parti farkı
gözetmeksizin bir araya geldik, her birimiz kendi irademizle,
kendi vicdanımızla konuyu içimize sindirerek
destek verdik. Ancak, bu olumlu tabloyu, bu güzel birlikteliği,
çok sık görmemizde yarar olan bu dayanışmayı,
ne yazık ki, şu anda tartışmakta olduğumuz
yasa tasarısı etrafında yapamıyoruz.

Bu tasarı, 1 maddelik bir tasarıdır ve tasarının
geneli üzerinde yaptığımız değerlendirmeler,
özü itibariyle 1 inci maddeyi de kapsamakta. Muhalefet
partilerine mensup grup sözcüleri ve muhalefet partilerine
mensup şahsı adına söz alan milletvekili
arkadaşlarımız, farklı boyutlarıyla,
ama bir ortak noktada konuyu değerlendirdiler ve bir ortak
noktada birleştiler. Her birimiz farklı bir üslupla
dedik ki "bu tasarı haksızdır, haksızlığı
azaltmayacaktır, artıracaktır; bu tasarı,
Anayasaya aykırıdır; bu tasarı, Anayasanın
eşitlik ilkesini öngören 10 uncu maddesine aykırıdır;
bu tasarı, Anayasanın vergi ödevi maddesini
kapsayan 73 üncü maddesine aykırıdır;
bu tasarı, bir anlamda -dün, Sayın Bakanın
buradaki değerlendirmesine rağmen, Sayın Bakanın
"evet, bu yasa, diğer yasanın işlemesine
engel oluşturmayacaktır. İkisi de bağımsız
yasalardır" demesine rağmen- bir sektörde,
bir kesimde birikmiş olan bir değerin, şöyle
veya böyle birikmiş olan bir değerin kayıt
içine alınırken aklanmasını
sağlayacaktır.

Şimdi, niye, biz, muhalefet partileri olarak buna karşıyız?
Biz, emeğiyle geçinmekte olan, altın üzerinde,
gümüş üzerinde, ülkemizin, yıllardır,
yüzyıllardır önemli sanat dallarından,
sanatkârlık alanlarından birini oluşturan
esnaflık dalında, sanat dalında uğraş
veren o emekçilerimize karşı mıyız?
Biz, siyasetçiler olarak, siyasî partiler olarak
kuyumcumuza karşı mıyız? Böyle
bir şey düşünülebilir mi? Ama, bir
ülkede, hukuk varsa; bir ülkede, hukuk önünde
eşitlik varsa, yasaları, herkes için eşitlik
anlayışı içinde getirmek zorunluluğu
vardır.

Çarpıklıklar çok. Bu ülkede,
gerçekten, onbeş yıldır, ondan da uzun
bir dönemdir, yüzde 70'ler düzeyindeki enflasyonun
açmış olduğu tahribatı, öyle,
siz, bir dar alanda, önemli bir alanda, enflasyonun, envanterde,
stokta yaratmış olduğu tahribatı gidermek,
onu kayıtiçine almak anlayışı
içinde, gözardı edilebilecek cüzî
bir vergilendirme ile sektöre yaklaşırsanız
eğer, olayın bütününü kapsamazsanız,
yeni tahribatlar açarsınız. Ülkede,
zaten, oldukça zedelenmiş olan vergi verme görevini,
alışkanlığını, disiplinini
tahrip edersiniz. Ülkemizde, zaten oldukça düşük
olan vergi yükünü, sadece, işte, bir bölüm
mükelleflerin sırtında; ama, ağırlıklı
olarak çalışanların, emekçilerin
omuzlarında olan vergi yükünü, eğer,
siz, sağlıklı, adil sistemler, modeller çerçevesinde
bir yapıya oturtmazsanız, o zaman, mevcut sistemi
de aksatırsınız.

Ekonomide düzeltilmesi gereken çok şey var.
Ekonomideki istikrarsızlık, enflasyon canavarı,
öncelikle, tüm siyasî partilerin, Hükümetin
en öncelikli hedefidir ve en öncelikli olarak alt etmesi
gereken konulardır.

Bugün, ülkemizde içbarıştaki kanamanın
dahi ardında, ekonomideki kanama vardır desek belki,
abartmamış oluruz; ama, lütfen, enflasyonun
altında, gerçekten, büyük tahribata uğrayan
bu ekonomiyi düzlüğe çıkarabilmek
için, olaya geniş bakalım. Olaya, sadece,
işte "vergini iki gün evvel ödersen, ben
şundan vazgeçeceğim, sana erken ödeme primi
vereceğim... Bu alanı gözüme kestirdim, bu
alanda bir düzenleme yapacağım derseniz -bir grup
başkanı arkadaşımın haklı
olarak yaptığı bir değerlendirmeye, evet,
ben de katılıyorum; çünkü, rakamın
temeli sizden kaynaklanıyor- 1 katrilyonluk; yani, 10 milyar
dolarlık bir servet birikimini aklamış olursunuz.
Bu ülkede, hangi düzeye çıktığını
kestiremediğimiz; ama, dünya ölçeğinde
yüksek düzeylere çıktığını
bildiğimiz, sıcakpara süreciyle de ayrı
bir etkinlik kazanmakta olan karaparanın, eğer önünü
alacaksak; onu, sadece, dün geçirdiğimiz yasayla
yapmayacağız; aynı zamanda, karapara oluşumunun
alanlarını da kapatacağız; fakat, bu
tür yasalarla değil...

(Mikrofon otomatik cihaz tarafından kapatıldı)

BAŞKAN - Toparlayın lütfen Sayın Hacaloğlu.

ALGAN HACALOĞLU (Devamla) - Evet değerli arkadaşlarım,
konuşmamı toparlıyorum.

Bu ülkede, bankalarda kimin ne kadar hesabı var bilebiliyor
muyuz? Bankalar şeffaf mı? Banka hesaplarının
bu durumda olması, pazar ekonomisinin bir gereği midir?
Niye, bunu içimize sindiriyoruz? Niye, gizli hesapları
açığa çıkarmıyoruz? Niye,
Batılı ekonomilerde olduğu gibi, belirli büyüklüğün
üstündeki banka hesaplarına şeffaflık
getirmiyoruz? Bu ülkede servet beyanı var mı?
Bir zamanlar vardı; niye yok şimdi? Niye, servet
beyanı getirmiyoruz?

MEHMET ALİ ŞAHİN (İstanbul) - İktidarınızda
niye çıkarmadınız?

ALGAN HACALOĞLU (Devamla) - "Niye çıkarmadınız"
diye sorgulamayın. Biz, bunların bedelini sandıkta
ödedik. (CHP sıralarından alkışlar)
Şunu söylemek istiyorum: Kabul ediyorum, biz, Koalisyonda
olduğumuz dört yıllık dönemde, ekonomide,
içgüvenlikte ve millî eğitimde, genel anlamda,
sosyaldemokrat irademizi, düşüncemizi, ilkelerimizi,
maalesef, Koalisyona taşıyamadık; ama, görüyorum
ki, "faize karşıyız" diyen "rantiyeye
karşıyız" diyen Refah Partisi de, artık,
o kimliğini yitirmiştir. (CHP sıralarından
alkışlar) Biliniz ki, bu tür yasalarla, sizler,
ülkenin çıkarlarından, insanlarımızın
esenliğinden ve ekonomiyi düzlüğe çıkarma
anlayışından giderek uzaklaşacaksınız.

Ben "sağduyu" diyorum. Burada, bu Yüce Meclisteki
bütün arkadaşlarımızın, bütün
partilerin bu tasarıya "hayır" demesini
diliyorum, hepinize saygılarımı sunuyorum.
(CHP sıralarından alkışlar)

BAŞKAN - Sayın Hacaloğlu, teşekkür
ediyorum.

1 inci maddeyle ilgili olarak, Anavatan Partisi Grubu adına
Sayın Özdemir. (ANAP sıralarından alkışlar)

Süreniz 10 dakikadır; buyurun.

ANAP GRUBU ADINA BİLTEKİN ÖZDEMİR (Samsun)
- Teşekkür ediyorum Sayın Başkanım.

Sayın milletvekilleri; bugün huzurunuzda, Hükümetin,
Türkiye'de ekonomi yönetimine, maliye yönetimine
nasıl olumsuz yaklaştığının
bir başka örneğini daha birlikte değerlendiriyoruz.

Her konuşmamızda ayrıntılı bir
biçimde sunuyoruz: Hükümet, Türkiye'de kamu
dengelerini oluşturma, kaynak yaratma ve ülke sorunlarına
çare bulmada, malî yönden, ekonomik yönden
ne tür önlemler alınması gerektiği
konusunda, gerçekten ne kadar hazırlıksız
ve çaresiz olduğunun bir örneğini de, bu düzenlemeyle
huzurunuza getirmiştir. Daha, Meclisin olağanüstü
toplantıya çağrıldığı
günden beri Hükümetin bilgilerine sunuyoruz; Türkiye'de,
bu yöntemlerle kamu dengelerini kurmanız mümkün
değildir. Türkiye'de kamunun genelini kavrayan, genel
ilkelerden hareketle, eşitliği esas alan düzenlemeler
yapmadan, önerdiğiniz çareler, hiçbir surette
çıkış olmayacaktır.

Bugün de, Hükümet, kendi hesaplarına göre,
yaklaşık 1,3 katrilyon olarak belirlediği, kayıtdışı
kıymetli metal ve madenlerin, devlete beyanı halinde,
onların şimdiye kadar kayıtdışı
kalması nedeniyle vergilendirilmemiş unsurlarına
-yine kendi hesaplarıyla yüzde 5-6 dolaylarında-
hesaplarına göre 60-65 trilyon lira karşılığında
af getirmektedir.

Değerli arkadaşlarım, Hükümetin, şu
ana kadarki politikalarına baktığımızda,
yüksek gelirlilerden, kayıtdışı
gelir elde edenlerden ve emlak ve servet zenginlerinden vergi
almaktan hiç hoşlanmadığını
görüyoruz. Hükümetin ve Sayın Başbakanın,
sürekli olarak "vergi yok, zam yok" diye beyanları
oluyor. Zammın olup olmadığını,
halk, yapılan günlük zamlarla yaşıyor.
Şimdi de "vergi yok"un ne anlama geldiğini
görüyoruz. Hakikaten, mevcut vergiler, bu kanun tasarısıyla
affedilerek, yarın "vergi yok" denilecek. Verginin
yok olduğunun anlamı buymuş; buradan, bu sonuca
varıyoruz!..

Sayın milletvekilleri, vergi affedilemez. Anayasamıza
göre, tahakkuk etmiş veya tahakkuku muhtemel vergilerin
affı, Anayasaya aykırıdır. Niçin?
Çünkü, Anayasamızın iki amir hükmü
vardır. Bunlardan bir tanesi, herkes malî gücüne
göre, kamu harcamalarına, vergi biçiminde katkıda
bulunmak zorundadır. Eğer, siz, birilerinin vergisini,
malî gücüne göre ödemesi gereken vergisini
affederseniz, Anayasanın bu hükmüne düpedüz
aykırı davranmış olursunuz.

İkinci nedeniniz, Anayasada eşitlik ilkesi vardır.
Hiçbir kişiye, zümreye, faaliyet grubuna, meslek
teşekkülüne ayrıcalıklı işlem
yapamazsınız. Şu düzenlemeyle, tarifi
muğlak olan, tarifi belirsiz olan; size göre, sarraflar
ve kıymetli mücevherat ve maden ticaretiyle iştigal
edenler; ama, yazdığınız metne göre,
bunu dahi yeterince anlatamayan bir meslek grubuna, bir çalışma
grubuna vergi getiriyor ve eşitliği zedeliyorsunuz.

Bu yönü itibariyle de, bu yasa, Anayasanın açık
hükümlerine, belirtilen hükümlerine aykırıdır.

Esasen, bu düzenleme, Maliye Bakanlığı
tarafından da hazırlanmış değildir.
Bu düzenleme, Maliye Bakanlığına -benim
izlenimim budur- bir not biçiminde gelmiştir; o notun
altı imzalanıp Hükümet tasarısı
diye, Hükümete sunulmuş, oradan da buraya getirilmiştir.
Peki, bunu niçin söylüyorum? Bunun nedenleri
var sayın milletvekilleri. Şimdi, tasarının,
komisyondaki metniyle; yani, Hükümetten gelen metinle
buradaki metni bir karşılaştırınız.
Hükümet, bir taraftan, karaparanın aklanmasının
önlenmesine ilişkin bir kanunu getiriyor; öbür
taraftan, bu düzenlemenin hemen altında -Hükümet
tasarısında- bu kanun tasarısının
kapsamına giren bu gibi olaylarda, karaparanın aklanmasının
önlenmesine ilişkin kanunun uygulanmayacağına
ilişkin, âdeta açık hükümler
öngörüyor. Şimdi, bunun Hükümet
tarafından hazırlanması halinde, aralarında
bu kadar çelişki olan bu iki düzenlemenin Meclise
sunulması söz konusu olabilir mi; olamaz; çünkü,
bu, yetkili mercilerin, uzmanların incelemesinden geçirilmeden,
alelusul hazırlanmış tasarıdan ibaret
bir düzenlemedir.

Sayın milletvekilleri, Gelir Vergisi Kanununda, Kurumlar
Vergisi Kanununda, gelir unsurları, faaliyetler, meslekler
açık açık yazılır. Bakınız,
Gelir Vergisi Kanununun 51 inci maddesinde, götürü
usulden yararlanamayacaklar sayılırken, bu meslek
gruplarını kastederek, şu ifade ve ibare kullanılmaktadır:
"Sarraflar ve kıymetli maden ve mücevherat alım
satımıyla uğraşanlar..." Tasarıda
kastettiğiniz budur. Bu ifade metinde yer almamaktadır;
ama, istihdaf edilen, amaçlanan grup budur.

Şimdi, Gelir Vergisi ve Kurumlar Vergisi mükelleflerinden,
esas faaliyetleri bu işleri yapmakla ilgili olanlar... Böyle
bir şey olamaz. Bunun, nesebi belli değildir, kimleri
kavradığı belli değildir. Uygulamada son
derece yanlışlıklara yol açabilecek
bir düzenlemedir. Bu itibarla, bu düzenleme, uzmanlar
tarafından hazırlanmış bir düzenleme
değildir.

Bu düzenleme, tabiî, kişiler arasında,
meslek grupları arasında, Anayasanın eşitlik
ilkelerine ve malî güce göre vergi ödeme
yükümlülüklerine aykırılık
yanında, Türkiye'de serbest rekabet rejimini de olumsuz
yönde etkileyen bir düzenlemedir. Kayıtdışı
kalmış unsurların, bir gün, vergilerini
affedeceksiniz ve serbest rekabet rejiminde, dürüstçe,
zamanında vergilerini ödemiş veya ödemek
mecburiyetinde kalmış insanlarla, bu ayrıcalığı
yaratacaksınız, sonra da serbest rekabet ve özgür
rejimden bahsedeceksiniz!.. Bu, kesinlikle söz konusu değildir.

Sayın milletvekilleri, Sayın Maliye Bakanı
biraz önceki açıklamalarında, bu düzenlemeye
iki tane amaç daha izafe ettiler. Bunlardan bir tanesi,
enflasyon karşısında gelişen olumsuzlukları
gidermek, diğeri de kayıtdışı ekonomiyi
önlemek.

Sayın milletvekilleri, her iki izah tarzı da yanlıştır.
Sayın Maliye Bakanının ileri sürdüğü
izahların her ikisi de gerçeği yansıtmamaktadır.
Niçin? Çünkü, eğer siz enflasyonla
mücadele etmeyi düşünüyorsanız,
evvela, ekonomide sağlanan varlıkları, gelirleri,
kaynakları genel ilkeler içerisinde, birlikte dikkate
almak durumundasınız. Sadece ve öncelikle belli
bir gruba, âdeta böyle bir imtiyaz sağlamanız
ve vergi affı sağlamanız, kesinlikle, enflasyonu
dikkate aldığınız anlamına gelmez.

İkinci bir yanlışlığınız
"kayıtdışılığı
önlüyorum" diyorsunuz.

Değerli milletvekilleri, kayıtdışı
ekonominin önlenmesi, kayıt dışında
kalanların affıyla önlenebilir mi; söz
konusu olabilir mi? Sayın Maliye Bakanı, "kayıt
dışındaydılar, hiç para alamıyordum,
vergi alamıyordum, bunlara, bir miktar sus payı
verdireyim ve bunları affedeyim" diyorlar. Böyle
bir kayıtdışı ekonomiyi kayıt
içine alma ve vergidışı kalmış
unsurları vergilendirme öngörülebilir mi
bir Maliye Bakanı tarafından; söz konusu olamaz.

Kayıtdışı ekonomiyi nasıl önleyeceğini
arz ediyorum: Kayıtdışı ekonomiyi önlerken,
tüm vergi kanunlarını, Ticaret Kanununun ilgili
hükümlerini, özellikle kıymetli evrak hukukuna
ilişkin hükümlerini, Tapu Kanununu, Noterlik Kanununu,
Bankalar Kanununu ve ekonomik ve ticarî faaliyetlere vasıta
olan diğer ilgili mevzuatın tümünü,
varlıkların, harcamaların ve gelirlerin akımını
kontrol edecek biçimde yeniden düzenleyecek bir genel
düzenleme getirirsiniz, o zaman, biz, Anavatan Partisi olarak,
size, hem deneyimlerimizi hem düşüncelerimizi
olumlu istikamette sunarız.

(Mikrofon otomatik cihaz tarafından kapatıldı)

BİLTEKİN ÖZDEMİR (Devamla) - 1 dakika
izniniz olur mu Sayın Başkanım?

BAŞKAN - Tabiî, artı 1 dakika daha...

Buyurun.

BİLTEKİN ÖZDEMİR (Devamla) - Sayın
milletvekilleri, şu getirilen düzenlemeyle bir af öngörülüyor;
ama, neyin affedildiği de belli değil; yani, Gelir Vergisi
mi alacaksınız affettiklerinizden; belli değil,
Kurumlar Vergisi mi; belli değil. Nedir?.. Kaçırılmış
vergilerin affına ilişkin vergi alma kanunu!.. Maliye
literatüründe hiç olmayan bir düzenlemedir.

Sonuç olarak şunu ifade ediyorum: Bu yaklaşım
ve yöntemlerle, ülke ekonomisi ve maliyesine hiçbir
şey getiremezsiniz. Öngördüğünüz
hedeflerin gerçekleşmeyeceğini de, zaman içerisinde,
birlikte, yine buradan değerlendireceğiz.

Bu tasarıya, Büyük Millet Meclisinin olumlu oy
vermemesi gerektiği hususundaki düşüncelerimi
saygılarımla arz ediyorum. (ANAP ve CHP sıralarından
alkışlar)

BAŞKAN - Sayın Özdemir, teşekkür
ediyorum.

Demokratik Sol Parti Grubu adına, Sayın Temizel;
buyurun. (DSP sıralarından alkışlar)

DSP GRUBU ADINA ZEKERİYA TEMİZEL (İstanbul)
- Sayın Başkan, değerli milletvekilleri; yasa
tasarısı tek madde olunca, hem geneli üzerinde
hem de madde üzerindeki konuşmanın birbirinden
çok farklı tutulması olanağı yok.
Yalnız, geneli üzerindeki konuşmalarımızdan
sonra, yeniden aynı şeyleri tekrar ederek sizleri
sıkmamak için, özellikle, teknik olarak bu
maddenin düzenlenmesinde ne gibi hatalar var, sayın
Hükümetin açıklamalarından sonra
veya daha sonra yapılan açıklamalardan sonra
bu tereddütlerimiz ortadan kaldırıldı
mı kaldırılmadı mı bunların
size kısa açıklamalarını yapmak
istiyorum.

Değerli milletvekilleri, öncelikle enflasyon nedeniyle
stokla çalışan vergi mükelleflerinin,
stok değerlemesi nedeniyle zahiri kazançlar üzerinden
vergi ödedikleri konusunun, sadece kuyumcu esnafıyla
olduğu gibi, tüm vergi mükellefleri açısından
geçerli olduğu konusunu değiştirecek herhangi
bir ifadede bulunulmadı. Demek ki, kuyumcuların
sorunu ne ise beyaz eşya ticaretiyle uğraşanların
da sorunu o, hatta bir adım ileri gittiğimiz takdirde
tüketim malı satıcılarının
da sorunu o.

Bizim ısrarla üzerinde durduğumuz konu; eğer
tüm vergi mükelleflerinin enflasyonla böyle bir
sorunu varsa, enflasyon muhasebesinin uygulanmaması nedeniyle
zahiri kazançlar üzerinden vergi ödüyorlarsa,
ısrarımız ve sorumuz, neden, bunun sadece
ve sadece belirli bir gruba getirildiği konusudur; buna yanıt
verilmediği sürece, bu yasanın adalet ilkeleri
açısından, eşitlik ilkeleri açısından
Anayasaya aykırılığı devam edecektir.

Varsayın ki, bu yasayı kuyumcu esnafı için
değil de, aynı düzenlemeyi beyaz eşya ticaretiyle
uğraşanlar getirtmiş olsalardı; yani, böyle
bir hesap daha önceden Hükümete getirilseydi -çünkü,
daha önceki kaynak paketinin açıklanması
sırasında "bu konu, kuyumcu esnafı tarafından
bizim önümüze getirilmiş, yaptığımız
hesaplamalarda da bunun doğru olduğu kanaatine varılınca,
böyle bir düzenlemenin yapılması yoluna
gidilmiştir" denilmiştir- o zaman, kayıtdışı
olarak stok bulunduran; altın, gümüş veya
kıymetli madenlerin ticaretiyle uğraşanlar yerine,
kayıtdışı stok bulunduran beyaz eşya
ticaretiyle uğraşanların stoklarına ilişkin
bir düzenlemeyle uğraşıyor olacaktınız.

Değerli milletvekilleri, konu gerçekten önemli;
yani, neye karar verdiğiniz konusunu ısrarla ve ısrarla,
onun için burada dile getirmeye çalışıyoruz.
Bu nedenle, daha önceki ve sonraki açıklamalar
da, bu yasa tasarısının Anayasaya aykırılığını
kesin olarak ortadan kaldırmamaktadır.

Sizlere, özellikle altını çizerek açıklamak
istediğim bir konu daha var.

Değerli milletvekilleri, hepiniz, enflasyon nedeniyle, stok
değerlerinin arttığını, dolayısıyla,
doğan zahirî kazançlardan ödenen vergilerin
haksız olduğunu, Maliye Bakanının ağzından,
burada dinlediniz. Bir Maliye Bakanının, kendi vergi
sistemiyle ilgili olarak bu beyanlarda bulunması elbette
acıdır. Ancak, bu vergi sistemiyle ilgili olarak,
hiçbir düzenleme yapmadan, bir defaya mahsus olmak
üzere yapmış olduğu bu stok affının
neye mal olacağı konusunu, gerçekten düşünmenizi
özellikle istirham ediyoruz.

Uygulamaya yönelik herhangi bir düzenleme yapılıyor
mu; hayır. Enflasyon muhasebesine yönelik olarak,
kuyumcular için getirilen yeni bir düzenleme var mı;
hayır. Peki, 1.1.1997 tarihi itibariyle, herkes stok beyanında
bulundu ve işe başladı. 1997 yılının
sonunda, yüzde 80 enflasyon gerçekleştiği
zaman, kuyumcu esnafı, şu anda bulunduğu durumla
karşı karşıya kalmayacak mı;
kalacak. Madem ki, aynı durumla karşı karşıya
kalacak, bir sene sonra, yine vergi kaçakçısı
durumuna gelmeyecek mi; Maliye Bakanlığı şimdi
acz içerisindeyse, bir sene sonra niye acz içerisinde
olmayacak?

Değerli arkadaşlar, gerçekten, doğru konuşmak
gerekiyor. Eğer, siz, sistemi kokuşturan, sistemde bu
aksaklığa neden olan konuda herhangi bir düzenleme
yapmadan, sadece bir defaya mahsus olarak af getirirseniz, bu,
vergi sistemiyle ilgili olarak bir düzenleme sayılmaz,
sayılamaz; bunu yapmamanız gerekir. Eğer, bir
şey yapmak istiyorsanız, enflasyon muhasebesiyle
ilgili olarak, hiç değilse maliyet bedellerinin yıl
içerisinde belirli bir oranda artırılmasını
ve maliyetin bu şekilde hesaplanmasını içeren
bir yasa düzenlemesinde bulunun, biz size yardımcı
olalım bu konuda; çünkü, tüm vergi
mükellefleri bunu bekliyor. Yoksa, kalkıp da, kuyumcu
esnafına karşı olmak falan filan gibi herhangi
bir amaç yok burada.

Dediğim gibi, bunu, beyaz eşyacılar getirse,
beyaz eşyacılara da karşı olurduk; demirciler
getirse, demircilere de karşı olurduk. Sadece bir
sınıfa getirilen bu düzenlemenin doğru
olmadığını ifade ediyoruz.

Değerli arkadaşlar, uygulama değiştirilmiyor,
uygulama değiştirilmediği için de bu tasarının
getirdiği herhangi bir şey yok; bunda ısrar ediyoruz.

Burada, birtakım hesaplamalar yapıldı. Özellikle,
katıldığımız hesaplamalar konusu,
bizim yaptığımız hesaplamalar değildi;
tersinden giderek ortaya koymaya çalıştığımız
bir olaydı. O nedenle, zaten, gelirine katılmadık
dikkat ettiyseniz. 64 trilyon lira gelir beklenirse, yüzde
5'i 64 trilyon lira olan değerin yüzde 100'ünün
ne olduğunu bulduk. Bu çok basit bir aritmetiktir.
İşte, bu, 1 katrilyona yakın bir şey
yapıyor; ama, ben, buna ihtimal vermiyorum. O nedenle,
zaten, ısrarla dedik ki "buradan beklediğiniz
miktarda gelir de gelmez." Yani, yapılan hesap büyük
ölçüde bu. Yüzde 5'i 64 trilyon lira olan
bir rakamın yüzde 100'ü nedir; bu hesabın
hepsini kendiniz yapın. Demek ki, burada, tahmin ettiğiniz
gibi bir gelir yok.

Değerli milletvekilleri, madde düzenlemesiyle ilgili
olarak, size, biraz önce söylediğim konuyu bir defa
daha getiriyorum. Hükümet, bu tasarıyı
sevk ettiği zaman, tasarı, Plan ve Bütçe
Komisyonundaki çok önemli iki değişikliğe
uğradı. Bunlardan bir tanesi şuydu: Hükümetin
getirdiği tasarı, sadece ve sadece altın işiyle
uğraşanları kapsamıyordu, her türlü
gelir ve kurumlar vergisi mükellefini kapsıyordu.
Plan ve Bütçe Komisyonu bunu değiştirdi.
Ancak, bu, gerçekten, sadece kuyumcu esnafını
ve altınla uğraşanları kapsayan bir düzenleme
olmadı, bu bir.

İkincisi, Sayın Maliye Bakanı, bu yasanın
düzenli olduğu konusunda sizleri ikna etmek için
-25 yıllık vergici olarak söylüyorum-
oldukça önemli, bana göre hatalı olan,
bir cümle sarf etti: Kuyumculuk ve sarraflık sektöründe
faaliyet gösteren mükelleflerin kayıt dışında
bulunan stoklarının -bunu talihsiz bir beyan olarak
kabul ediyorum- kayıtlı ekonomiye geçirilmesiyle
ilgili olarak yapılan bu çalışmada,
gerçekte olmayan kazançlar üzerinden vergi
ödemeleri sonucunu doğuran bir olayın ortadan
kaldırıldığını söyledi
ve özellikle dedi ki "kuyumculuk sektöründe
bu etki büyüktür. Niye büyüktür;
çünkü, kuyumculuk sektöründe stok devir
hızı fazladır."

Değerli arkadaşlar, stok devir hızının
yüksek olduğu işletmeler, enflasyondan en az etkilenen
işletmelerdir. Bir daha tekrar ediyorum; stok devir hızının
yüksek olduğu işletmeler, enflasyondan en az etkilenen
işletmelerdir. Yıl içerisinde, 12 ayda, eğer
20 defa stokunuzu devrediyorsanız, demek ki her ay içerisinde
almışsınız satmışsınız,
almışsınız satmışsınız...
Dolayısıyla, orada ortaya çıkan enflasyonu
ve maliyet artışlarını karşılamışsınız.

Vergi sisteminiz de, size "son giren ilk çıkar"
gibi bir maliyet değerlendirme yöntemi getiriyor ise
demek ki enflasyondan en az şekilde etkilenmişsiniz.

Şimdi, aynen, Maliye Bakanının ifadesiyle
okuyorum "...hem kuyumculuk sektöründe, stok devir
hızı yüksek işletmelerden olmakta olduğundan
dolayı, bu sektörde bu olay çok daha vahim
bir durumdadır."

Değerli arkadaşlar, stok devir hızı yüksekse,
gerçekten bu olayda vahim bir şey yoktur. Yılbaşında
aldığı stokun yılsonuna kadar sadece
üçte birini kullanmış veya çok
az bir kısmını kullanmış, geri
kalan kısmını devrediyorsa, yılbaşındaki
maliyet bedeliyle yıl sonundaki maliyet bedeli arasındaki
farktan dolayı, stok devir hızı çok
düşük olanlar enflasyondan etkilenir. Demek ki,
Maliye Bakanı size doğru bilgi vermiyor; yani, bu gerekçeyle
bu tasarıyı getiriyorsanız, bu gerekçe
gerçekten yanlış. Burada bir terslik var,
bunun olmaması gerekir.

O nedenle, özellikle stok devir hızı yüksek
olanlar açısından böyle bir gerekçeyle
bunun getirilmesi doğru değil, tüm mükellefler
açısından da bu gerekçelerin hiçbiri
doğru değil.

Özellikle de -son bir defa daha tekrar ediyorum- tasarı
metninden, Hükümetin sevk ettiği şekliyle,
tasarı metninin sonunda yer alan 1567 sayılı
Yasa ve 1918 sayılı Kaçakçılığın
Men ve Takibine Dair Kanun hükümlerinin, bu şekilde
stok bildirenlerde uygulanmayacak olmasına ilişkin
fıkranın çıkması nedeniyle,
stok beyanında bulunan her mükellef, kesin olarak
1918 sayılı Yasaya göre takibata uğrayacaktır;
kesinlikle uğrayacaktır. Eğer bu ülkenin bazı
kurumları hâlâ yasaları uygulayacaksa,
bu şekilde stok bildirenlere "sen bunu nereden elde
ettin, yurtdışından kaçak olarak mı
getirdin, getirmedin mi" diye kesin olarak sormak zorundadır.
Bunun sorulmamasını, Hükümetin sevk ettiği
tasarıdaki en son paragraf sağlıyordu. 2801
sayılı Yasada bu hüküm vardı ve
o nedenle olmadı.

SALİH KAPUSUZ (Kayseri) - Orada olsaydı daha iyi
olurdu.

ZEKERİYA TEMİZEL (Devamla) - Olabilir... Sonuç
olarak, o, sizin kendi fikriniz.

Çıkarıldığı için
-o nedenle "çıkarıldığı
için" diyorum, bakın- kesin olarak, stok bildiriminde
bulunan her kuyumcu, 1918 sayılı Yasa ya da 1567
sayılı Yasa uyarınca takibata uğrayacaktır;
yapmış olduğunuz düzenleme budur.

(Mikrofon otomatik cihaz tarafından kapatıldı)

BAŞKAN - Sayın Temizel, 2 dakika yeter mi?

ZEKERİYA TEMİZEL (Devamla) - Zaten bitiriyorum efendim;
fazla süreye ihtiyacım yok.

BAŞKAN - Buyurun.

ZEKERİYA TEMİZEL (Devamla) - Değerli milletvekilleri,
amacım, gerçekten, polemik yapmak değil. Demokratik
Sol Parti Grubu olarak, çıkarılacak olan
bu yasanın, Türk toplumuna hayır getirmeyeceğini,
özellikle vergi mükellefleri arasında ayırımcılık
yapmak suretiyle çok önemli sakıncalar ve yaralar
açacağını sizlere ifade etmeye çalıştık;
artı, tasarının, teknik olarak düzenlenmesinin
de doğru olmadığını ifade ettik.

Bu şekilde çıkacak olan bir yasa, sizleri
de yıpratır, Türkiye Büyük Millet
Meclisini de yıpratır; ama, takdir sizlerindir.

Hiç değilse, bu Meclisin, bu tasarıyı,
düzelterek, vergi mükelleflerine en az zarar verecek
şekilde yasalaştıracağını
umuyor, hepinize saygılar sunuyorum. (DSP, ANAP ve CHP
sıralarından alkışlar)

BAŞKAN - Sayın Temizel, teşekkür ediyorum.

Madde üzerinde, gruplar adına başka söz
talebi var mı? Yok.

Sayın Hükümet, söz talebinde bulunuyor mu?
(CHP sıralarından "yok, yok" sesleri)

Efendim, Hükümetin ağzı dili var elhamdülillah;
o söyler.

Hükümetin söz talebi yok.

IŞIN ÇELEBİ (İzmir) - Şahsım
adına söz alabilir miyim Sayın Başkan?

BAŞKAN - Efendim, Sayın Cengil ile Sayın Yıldırım'ın
söz talepleri oldu daha önce. 2 nci maddede söz
imkânı kaldı mı bilmiyorum; talepler
var...

IŞIN ÇELEBİ (İzmir) - 2 nci madde yok.

BAŞKAN - Tasarının 2 nci maddesi var efendim.

Sayın milletvekilleri, izninizle, saat 20.10'da toplanmak
üzere birleşime ara veriyorum.

Kapanma Saati: 19.22 

DÖRDÜNCÜ OTURUM

Açılma Saati : 20.10

BAŞKAN : Başkanvekili Yasin HATİBOĞLU

KÂTİP ÜYELER : Kâzım ÜSTÜNER
(Burdur), Ali GÜNAYDIN (Konya)

BAŞKAN - Türkiye Büyük Millet Meclisinin
18 inci Birleşiminin Dördüncü Oturumunu açıyorum.

VI. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

3. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131)(Devam)

BAŞKAN - Sayın milletvekilleri, müzakereye konu
tasarının görüşmelerine kaldığımız
yerden devam ediyoruz.

Komisyon ve Hükümet yerlerini aldılar.

Gruplar adına başka söz talebi yoktu.

Sayın Hükümetin söz talebi var mı
efendim?

MALİYE BAKANI ABDÜLLATİF ŞENER (Sıvas)
- Var Sayın Başkan.

BAŞKAN - Buyurun Sayın Bakan. (RP sıralarından
alkışlar)

MALİYE BAKANI ABDÜLLATİF ŞENER (Sıvas)
- Sayın Başkan, değerli milletvekilleri; görüşmekte
olduğumuz kanun tasarısı üzerinde, değerli
grup sözcüleri ve şahsı adına konuşan
arkadaşlarımız, düşüncelerini,
görüşlerini ifade ettiler; ama, özellikle
muhalefete mensup sayın milletvekilleri, zaman zaman, bu
tasarının maksadını, yöneldiği
alanı ve ortaya çıkaracağı pratikleri
aşacak yorumlara yer verdiler. Bunların abartılı
yorumlar olduğunu ve bu tasarının maksadını
da içermediğini belirtmek isterim. Önce, bu tasarıyla
beklenilen gelir tahmininin burada ifade edildiği rakamlarla
bağlantılı olmadığını
belirtmek istiyorum.

İkincisi, zaman zaman bazı arkadaşlarımız,
şahsî altın, gümüş veya kıymetli
maden stokunun da bu kapsam içerisinde bulunduğu şeklinde
yorumlar yapmışlardır veya böylesi yorumlara
yönelmişlerdir. Hemen belirteyim; kanun tasarısının
kapsamı ortadadır; bu tasarı, sadece bu tür
malların, altın, gümüş veya kıymetli
madenlerin ticaretini yapanlar, imalat işiyle uğraşanlar
ile bu faaliyetleri sebebiyle gelir ve kurumlar vergisi mükellefi
olanları kapsamaktadır; yani, gelir vergisi mükellefi
olarak, kurumlar vergisi mükellefi olarak vergi dairesine
kayıtlı bulunan, her yıl yıllık
beyannamesini veren ve bu faaliyetlerinden dolayı vergilendirilen
mükellefleri ilgilendirmektedir. Dolayısıyla,
bu tür faaliyetleri nedeniyle gelir ve kurumlar vergisi mükellefi
olmayan şahıslar, bu kanun tasarısının
tamamıyla kapsamı dışında bulunmaktadırlar.

Hemen ifade etmek isterim; burada, eleştiriler anlamında
yer alan ifadelerden, genellikle, kanun tasarısının
gerekçelerine arkadaşlarımızın
katıldığını tespit ettim. Her
ne kadar, bu gerekçelerle bu tasarının halledilemeyeceği
şeklinde yorumlar ve bu yorumlar üzerinde ağırlıklı
vurgular dile getirilmiş ise de, temelde, özde, bu
tasarı hazırlanırken ortaya konulan gerekçeler,
muhalefete mensup arkadaşlarımız tarafından
da kabul görmüştür.

Enflasyonun ortaya çıkardığı bütün
olumsuz sonuçlar, değerli arkadaşlarımız
tarafından kabul edilmiştir. Bu enflasyon ortamının
fiktif, gerçekleşmeyen kârlar ortaya çıkardığını,
bu fiktif kârlar yüzünden mükelleflerin matrahlarında
artış meydana geldiğini ve kazanmadıkları
değerlerin vergisini ödediklerini arkadaşlarımız
ifade etmişlerdir; fakat, konuşan arkadaşlarımız
"enflasyonun ortaya çıkardığı
bir olumsuzluğu bu tasarı tamamıyla telafi etmez,
gideremez" demişlerdir. Aslında, bu noktaya
biz de katılıyoruz. Bu tasarı, enflasyonla
ortaya çıkan, işletmeler bünyesinde meydana
gelen olumsuzlukları tamamıyla telafi etmeye yönelik
bir tasarı değildir; ama, bu olumsuzlukları,
kısmen de olsa ortadan kaldırmaya, ekonominin işleyişinde
olumlu bir mesafe almaya yönelik bir tedbirdir.

Hemen belirteyim; enflasyon, bu Hükümetin ortaya çıkardığı
bir olgu değil, bir olay değil; yılların
birikimiyle, ekonominin, bugüne kadar, her yıl, ortalama
yüzde 70-80'e varan enflasyonlarla geldiği bir ortamda,
enflasyonun sorumlusu olarak kimse bizi gösteremez; ama,
bu enflasyonun ortaya çıkışıyla
meydana gelen olumsuzlukları hep birlikte kabul ediyorsak,
evet, bu olumsuzluklar var diyorsak; evet, bu olumsuzlukları
çözelim diyorsak; kısmî bir çözüm
de olsa, bu tasarının gerekçesini kabul alamına
gelir.

Ancak, burada şunu da belirtmek isterim: Son yıllarda,
muhasebe sistemimize girmiş olan "son giren ilk çıkar"
yöntemi gereği, bir kere, aktif stokların değeri
gerçek değere ulaştırıldıktan
sonra -bu söz konusu olan işletmelerde- bundan sonraki
yıllarda enflasyonun etkisi daha azalmış olacaktır;
bu da, kısmen de olsa, kalıcı bir çözümü
bu işletmeler açısından getirmiş
olacaktır.

Değerli bir sayın arkadaşımız,
konuşmam sırasında "stok devir hızı
fazla bu işletmelerde" diye ifade ettiğimi belirtmişlerdir
konuşmasının ana vurgusunu da bu şekilde
belirlemiştir. Tam aksine, stok devir hızı
düşüktür bu işletmelerde; bu sebeple,
enflasyonun olumsuz etkisi bu işletmeler üzerinde daha
fazladır demişizdir ve dolayısıyla,
konuşmaları, bizim ifadelerimizi teyit eder niteliğe
dönüşmüştür.

Diğer taraftan "bu tasarıyla, kayıtdışı
ekonomik işlemleri kayıt altına alma gerekçesi
yanlıştır" denilmiştir. Ama, hemen
belirtmek isterim, bu tasarı neyi getiriyor... Altın,
gümüş ve diğer kıymetli madenlerin
ticaretiyle veya imalatıyla uğraşan işletmelerimizin
stoklarında bulunan, yani belgeli malları bulunduğu
halde, stok değerleri itibariyle gerçek değerin
altında bulunan malları var mı; var, bunu,
bütün arkadaşlarımız kabul ediyor.

Yine bu işletmelerde, belgesiz mal girişleri var mı;
var; bunu da bütün arkadaşlarımız
kabul ediyor. Ama, bu belgesiz mal girişlerinin, bu işletmelerin
bünyesinde bulunuşunun sorumlusu kim?.. Sorumlusu -aramak
gerekirse- yılların birikimiyle ancak izah edilebilir.
Yıllardır, ekonominin işleyişi içerisinde
belgesiz mal giriş ve çıkışı
birçok işletmede yerleşmiştir, vardır;
herkesin kabul ettiği, ifade ettiği, telaffuz ettiği
bir gerçek haline dönüşmüştür.
O halde, özellikleri sebebiyle de, bu işletmeler bünyesinde,
değeri düşen stokların değerini gerçek
değere yükseltmek ve belgesiz mal girişlerini belgeli
hale dönüştürmek gereği var mı;
bu gereklilik de var. O halde, bu tasarının yapmaya
çalıştığı şey budur.
Dolayısıyla, belgeli olmayan malların, işletmelerin
bünyesine girmesini sağlama amacı, bu tasarıda
var demektir. Dolayısıyla, arkadaşlarımızın,
eleştirel nitelikte, tenkit niteliğinde ifade etmiş
olduğu bu cümleler, belirlemeler, aslında tarasının
amacıyla da paralellik arz etmektedir.

Ama, şu var: Bu tasarı, tüm belgesiz girişleri,
bütün işletmelerdeki belgesiz girişleri
düzene sokuyor mu?.. Böyle bir genel, hem enflasyonun
etkisini iyileştirici hem de tüm kayıtdışı
ekonomiyi kayıt altına almaya yönelik bir niteliğinin
olmadığını kabul ediyoruz; ama, bu köklü
tedbirlerin alınmasından önce de, kısmî
iyileştirmelere gitmenin sakıncalı bir şey
olduğunu düşünmenin doğru olmadığı
kanaatinde bulunduğumuzu ifade etmek istiyorum.

AHMET PİRİŞTİNA (İzmir) - Sizin
tahmininiz ne kadar, onu söyler misiniz Sayın Bakan?

MALİYE BAKANI ABDÜLLATİF ŞENER (Devamla)
- Burada, özellikle bu sektörün özellikleri
sebebiyle, altın ve kıymetli madenlerin ticaretiyle
uğraşan gelir ve kurumlar vergisi mükelleflerine
yönelik bir düzenleme yaptığımızın,
tekrar altını çizmek ve vurgulamak istiyorum.

Diğer taraftan, karaparaya ilişkin olarak bazı
arkadaşlarımızın beyanları ve
ifadeleriyle ilgili olarak, bu konuda herhangi bir tereddüt
hâsıl olmaması gerektiğini belirterek
ifade etmek istiyorum; çünkü, bu kanun tasarısı
gereğince yapılacak işlemler farklı işlemlerdir,
ama karaparaya ilişkin olarak yapılacak işlemlerle
ilgili yasal mevzuat yürürlüktedir ve yürürlükte
bulunan yasalar çerçevesinde, karapara bağlantısıyla
ilgili işlemler her zaman yapılabilir. Bu tasarının,
daha önce Meclisten geçen tasarıyla çelişir
hiçbir tarafı da yoktur, o tasarının
uygulamasını güçleştirir niteliği
de yoktur, engeller niteliği de yoktur.

Hepinize saygılar sunarım. (RP sıralarından
alkışlar)

BAŞKAN - Sayın Bakan, teşekkür ediyorum.

ZEKERİYA TEMİZEL (İstanbul) - Sayın
Başkan, Sayın Bakan, benim kullandığım
bir cümleye atfen, ikimizin aynı görüşte
olduğunu söylediler. Halbuki, ben, orada kurduğum
cümleleri, Sayın Bakanın konuşma tutanağından
okumuştum.

Sayın Bakan aynen şu şekilde ifade buyurmaktadır:
"Bununla beraber, etkinin büyüklüğü,
işletmelerde çok yabancı kaynak kullanan,
stok devir hızı yüksek işletmelerde daha
fazla olmakta, daha çok özkaynak kullanan, stok devir
hızı düşük işletmeler enflasyondan
daha fazla etkilenmektedir. Konu bu açıdan değerlendirildiğinde,
kuyumculuk ve sarraflık sektöründe faaliyet gösteren
mükellefler, bu etkilere; yani, enflasyonun olumsuz etkilerine
en fazla muhatap olan, maruz kalan kesim haline gelmektedir..."

BAŞKAN - Sayın Temizel, bu ifade ettikleriniz Bakanın
sözleri mi?

ZEKERİYA TEMİZEL (İstanbul) - Evet efendim,
aynen...

BAŞKAN - Mesele yok, zabıtlara geçmiştir
efendim.

ZEKERİYA TEMİZEL (İstanbul) - Dolayısıyla,
ben, bu ifadeler üzerine değerlendirdim.

BAŞKAN - Teşekkür ediyorum; sizin açınızdan
maksat hasıl olmuştur.

MALİYE BAKANI ABDÜLLATİF ŞENER (Sıvas)
- Sayın Başkan, müsaade ederseniz, devir hızı
yüksek olmayı, yavaş olmayı, o konuşmanın
içerisinde üç beş kez tekrarladım.
Oradaki cümlede bir ifade yanlışlığı
olabilir; ama, konuşmanın bütünü içerisinde
değerlendirirseniz -çünkü, defalarca tekrar
ettim- kasıtlarımız aynıdır.

ZEKERİYA TEMİZEL (İstanbul) - Onu bilemem.

BAŞKAN - Peki; teşekkür ediyorum.

Kişisel söz talebinde bulunan, Sayın Sıtkı
Cengil; buyurun efendim.

SITKI CENGİL (Adana) - Sayın Başkan, muhterem
arkadaşlar; sözlerime başlarken, hepinizi, hürmetle,
muhabbetle selamlıyorum; milletimizin mübarek Regaip
Kandillerini de tebrik ediyorum.

Değerli arkadaşlar, mümkün mertebe, sözlerimi
çok kısa toparlayacağım.

Benden önce konuşan arkadaşlarımız,
bu yasa tasarısı üzerinde düşüncelerini
gündeme getirirken üç fikir etrafında
dolaştılar. Biri, sanki, karapara aklanıyormuş
imajı vermeye çalıştılar; diğeri,
kayıtdışı kalmışlık
ve bir diğeri de vergi affı. Yani, sanki, bu tasarıyla
bu üç işlem gerçekleşiyormuş
gibi ifade etmeye çalıştılar.

Sözlerimin başında hemen ifade edeyim ki, bu
tespitlerin üçü de kesinlikle yanlıştır.
Bir kere, karaparanın aklanması diye bir olay kesinlikle
yoktur. Dün bu Meclis, karaparanın aklanmaması
hususunda bir kanun çıkardı ve çok
muhterem bir hocam, çıktı, burada, bir elinde
dünkü kanun ve bir elinde de bugünkü tasarıyı
göstererek, birincisine "gurur" ikincisine de "ayıbımız"
dedi.

Değerli arkadaşlar, bir kere, bu konuyu şöyle
düşünmek lazım. Karaparanın aklanmasının
önlenmesi için bir kanun çıkarılmıştır
ve Türkiye'de de bir gerçek var; maalesef, bu stoklar
bugüne kadar vergi dışı kalmıştır,
vergi dışı bırakılmıştır.
Bu konuyu, maalesef, aynı şekilde, Sayın Işın
Çelebi de Sayın Algan Hacaloğlu da dile getirdi.
Peki; bunları dinleyen bir vatandaş, dönüp
de size "bu kadar stok vergi dışı kalmış
da, bunlar kimlerin döneminde kaldı, bunlarda kimin
hatası var" diye sormaz mı? (RP sıralarından
alkışlar)

Bakınız, elimizi vicdanımıza koyup
düşündüğümüz zaman, eğer,
burada bir hata varsa, bu konuda, en az hata payı olan
veyahut da doğru tabirle, hiç hatası olmayan,
günahı olmayan parti, Refah Partisidir. Bunu burada
altını çizerek söylemek istiyorum. (RP
sıralarından alkışlar)

Peki, karaparayı aklıyoruz... "Buna vergi getirmemeliydik"
diyen arkadaşlarıma şunu sormak istiyorum:
Sizin dönemlerinizden beri devam eden usul devam edip gitsin
mi? Bunu mu istiyorsunuz? Ortaya herhangi bir alternatif koyabildiniz
mi, bu konuda herhangi bir şey söyleyebildiniz mi?..
Bunu sormak lazım.

AHMET PİRİŞTİNA (İzmir) - Şimdiye
kadar ne stok afları, ne vergi afları yapıldı
bu memlekette.

SITKI CENGİL (Devamla) - Değerli arkadaşlar,
Algan Hacaloğlu arkadaşımız çıktı
dedi ki, "Refah Partisi, her zaman yaptığı
gibi, takıyye yapıyor." (CHP sıralarından
"Doğru söyledi" sesleri) Doğru söylemiş;
peki, peki... Doğruysa, bir doğru daha söylüyorum:
Sayın Algan Hacaloğlu eğer Osmaniye seçimlerine
gittiyse, "ilahiyatçı aday" pankartı
altında, inanıyorum ki, seçim çalışması
yapmıştır. (RP sıralarından
alkışlar) Sayın Algan Hacaloğlu'na soruyorum:
Bu, acaba, bir takıyye mi, yoksa kimlik sapması
mı; Cumhuriyet Halk Partisi takıyye mi yapıyor,
kimlik sapmasında mı bulunmuştur?!. (RP sıralarından
alkışlar, CHP sıralarından gürültüler)
Takıyyeyse de, kimlik sapmasıysa da, biz, bunu memnuniyetle
müşahede ediyoruz ve memnuniyetimizi ifade ediyoruz;
ama, başka bir şeyden daha bahsettiler; işçiden
bahsettiler, asgarî ücretliden bahsettiler; Sayın
Işın Çelebi de aynı şeyi söyledi...

BAŞKAN - Sayın Cengil, efendim, madde, bir sayfalık
madde; çok şey söylenebilir...

SITKI CENGİL (Devamla) - Sayın Başkan, bu
söylediklerimin hepsi, bu maddenin görüşülmesi
esnasında söylendi. (RP sıralarından
alkışlar)

Sayın Işın Çelebi ve Sayın Algan
Hacaloğlu, işçiden, asgarî ücretliden
bahsettiler. Yine, benim seçim bölgem olan Adana'dan,
Osmaniye'den taze bir örnek veriyorum: En fazla işçinin
olduğu ilimiz, Osmaniye İlimizdir. On gün önce
gittik işte. Bu Hükümet de işçiye
ne verdiğini...

(Mikrofon otomatik cihaz tarafından kapatıldı)

BAŞKAN - Sayın Cengil, makine de razı olmadı...
Rica ediyorum... Lütfen...

SITKI CENGİL (Devamla) - 2 dakika...

BAŞKAN - Lütfen toparlar mısınız...
Gecenin bu saatinde... Rica ediyorum...

SITKI CENGİL (Devamla) - Toparlıyorum Sayın
Başkan.

Bu işçinin size verdiği vizeyi de, asgarî
ücretlinin size verdiği vizeyi de gördük, bu
Hükümete verdiği vizeyi de gördük; bunu
burada açıkça söylemeye gerek yok ki!..
(RP sıralarından alkışlar)

ALİ RIZA BODUR (İzmir) - Burası Türkiye
Büyük Millet Meclisi, Osmaniye değil; siz, hâlâ
Osmaniye'desiniz...

SITKI CENGİL (Devamla) - Yine, Sayın Işın
Çelebi'den -çok değerli bir arkadaşımız-
üstat Necip Fazıl'ın ifadesiyle, bu kadar çaplı
bir arkadaşımızdan çapına uygun
olmayan sözü duymak, beni büyük bir umutsuzluğa,
büyük bir üzüntüye sevk etmiştir.
(CHP sıralarından "ayıp, ayıp"
sesleri) Nedir o; bakınız -gecenin bu saatinde altını
çiziyorum- bu arkadaşımız, bir partinin
genel başkanlığına soyunan bir arkadaşımız;
şunu söyledi: "Sanki, bu altın stoku bulunduran
insanlar, PKK'ya para karşılıyor" Evet,
bu, tutanaklarda var.

ALİ RIZA BODUR (İzmir) - Yalan değil.

SITKI CENGİL (Devamla) - Ben, ümit ediyor ve öyle
temenni ediyorum ki, bu, bir sürçülisandı,
öyle temenni etmek istiyorum ve Sayın Çelebi'ye
de sürçülisan olması yakışır,
diğerini yakıştıramıyorum.

AHMET PİRİŞTİNA (İzmir) - Onun
adı karapara, nereye gittiği belli olmaz.

SITKI CENGİL (Devamla) - Gecenin bu saatinde, Başkanın
da sabrını daha fazla istismar etmemek için,
hepinizi, hürmetle, muhabbetle selamlıyorum.

Bu tasarının milletimize, memleketimize hayırlı
olmasını Cenabı Allah'tan niyaz ediyorum.
(RP sıralarından alkışlar)

IŞIN ÇELEBİ (İzmir) - Sayın
Başkan...

BAŞKAN - Sayın Çelebi, buyurun efendim.

IŞIN ÇELEBİ (İzmir) - Kürsüde
konuşabilir miyim Sayın Başkan?

BAŞKAN - Efendim, hayır; yerinizden, ne ise, bir
iki satır bir şey söyleyin. (ANAP, DSP ve CHP
sıralarından "kürsüden konuşsun"
sesleri)

IŞIN ÇELEBİ (İzmir) - Sayın
Başkan, sataşma var...

BAŞKAN - Sayın Çelebi, rica ediyorum...

MURAT BAŞESGİOĞLU (Kastamonu) -Sataşma
var Sayın Başkanım, bir izah etsin.

BAŞKAN - Efendim, müsaade buyurun.

Efendim, yanlış anlaşılan bir şey
varsa, iki cümleyle... Lütfen, oradan... Zabıtlara
geçsin.

IŞIN ÇELEBİ (İzmir) - Sayın
Başkan, kürsüden bir iki şey söyleyeceğim.

BAŞKAN - Efendim, çapınızı takdir
etti zaten!.. (RP sıralarından alkışlar)

Buyurun.

IŞIN ÇELEBİ (İzmir) - Arkadaşlarımızın
bu kadar sinirlenmesine hiç gerek yok, endişe etmelerine
de gerek yok; bu yasanın kara mı ak mı olduğunu
zaman gösterecek.

Ben dedim ki, terörü finanse eden karaparayı
aklıyorsunuz; hiç kimseyi suçlayarak falan
değil. 2 nci maddede grup adına söz alacağım,
arkadaşlara, ne demek istediğimi daha açık
anlatacağım .

Bu tasarı çok ciddî hatalarla dolu bir tasarıdır.
Biraz sonra teknik olarak konuşacağım, arkadaşlara
da cevap vermek için değil; ama, terörü aklayan
bir karapara operasyonudur dedim.

BAŞKAN - Teşekkür ediyorum efendim.

ALGAN HACALOĞLU (İstanbul) - Sayın Başkan...

BAŞKAN - Hayrola Sayın Hacaloğlu, buyurun efendim.

(CHP sıralarından "sataşma var, kürsüden
konuşsun" sesleri)

SABRİ ERGÜL (İzmir) - Sayın Başkan,
dinlerken lisanı halinizden belli. Yaptığın
şeye bak; böyle tavırlar ne... Karşınızdaki
bir milletvekili, ne oluyor yani... Bir Başkan olarak dinlesene...(CHP
sıralarından alkışlar)

BAŞKAN - Efendim, Sayın Hacaloğlu'nun, zannediyorum,
güçlü ifade kabiliyeti vardır, zatı
âlinizin savunmasına ihtiyacı yoktur. (RP
sıralarından alkışlar)

Sayın Hacaloğlu, buyurun efendim. (CHP sıralarından
gürültüler)

SABRİ ERGÜL (İzmir) - Hâlâ o tavrınızı
bırakmıyorsunuz.

ALİ RIZA BODUR (İzmir) - Orada oturmak size o hakkı
vermiyor.

BAŞKAN - Lütfen yerinize oturur musunuz.

Parlamenterliğin belli kuralları vardır, edep
ölçüleri vardır. (CHP sıralarından
gürültüler)

Sayın Hacaloğlu, buyurun efendim.

ALİ RIZA BODUR (İzmir) - Meclis Başkanlığı
görevini yürütmenin de belli kuralları vardır
Sayın Başkan; lütfen o kürsüde oturduğunuz
zaman Refah Partili olduğunuzu unutun.

BAŞKAN - Efendim, ben şu anda Türkiye Büyük
Millet Meclisinin Başkanvekiliyim. Alkışladığınız
zaman size hatırlatırım efendim.

Sayın Hacaloğlu, buyurun efendim.

ALGAN HACALOĞLU (İstanbul) - Biraz evvel söz alan
Refah Partili sayın konuşmacı, benim adımı
iki veya üç kere anarak, son yerel seçimlerde
Cumhuriyet Halk Partisinin adayını, onun onurlu
kişiliğini gözardı ederek, inançlı
kişiliğini gözardı ederek, âdeta,
Cumhuriyet Halk Partililerin inançsız ve dine karşı...
(RP sıralarından "Laik" sesi, gülüşmeler,
CHP sıralarından gürültüler)

BAŞKAN - Sayın milletvekilleri, rica ediyorum...

SABRİ ERGÜL (İzmir) - Biz laikiz, şeriatçı
değiliz.

ALİ RIZA BODUR (İzmir) - Biz laikiz, bundan da onur
duyarız.

BAŞKAN - Sayın milletvekilleri, rica ediyorum...
Müsaade buyurun efendim.

Buyurun Sayın Hacaloğlu.

ALGAN HACALOĞLU (İstanbul) - ...olduğu kanaatini
veren imada bulundu. Cumhuriyet Halk Partisi laik, demokratik
cumhuriyetin kurucusu olan bir partidir. (CHP sıralarından
alkışlar) Adayları da, üyeleri de ona
gönül verenler de,, hem inanç sahibidirler hem
de laikliğin sonsuza dek sahibirler.

Saygılar sunarım. (CHP sıralarından
alkışlar, RP sıralarından "Bravo"
sesleri, alkışlar [!])

BAŞKAN - Teşekkür ediyorum efendim.

Sayın Yıldırım, kişisel söz
talebinde bulundunuz; buyurun efendim.

MALİYE BAKANI ABDÜLLATİF ŞENER (Sıvas)
- Sayın Başkan, müsaade ederseniz, Sayın
Çelebi'nin...

BAŞKAN - Efendim, Sayın Yıldırım'ı
kürsüye davet ettim; daha sonra size söz vereyim
Sayın Bakan.

MALİYE BAKANI ABDÜLLATİF ŞENER (Sıvas)
- Peki Sayın Başkan.

BAŞKAN - Buyurun Sayın Yıldırım.

ORHAN VELİ YILDIRIM (Tunceli) - Sayın Başkan,
sayın milletvekilleri; Yüce Kurulunuzu saygıyla
selamlıyorum.

Konuşmama geçmeden önce, Refah Partisinin sayın
sözcüsü, demin, bu kürsüden, Partim olan
Cumhuriyet Halk Partisinin, Osmaniye'deki adayının
ilahiyat fakültesi mezunu olduğunu ileri sürerek,
Partime karşı bir ithamda bulundu...

SITKI CENGİL (Adana) - Hayır, partine değil,
tam tersine, tam tersine...

BAŞKAN - Sayın Yıldırım, lütfen
maddeyle ilgili beyanda bulunun efendim.

AYHAN FIRAT (Malatya) - Sayın Başkan, ona niye söylemediniz...

ORHAN VELİ YILDIRIM (Devamla) - Sayın Başkan...

BAŞKAN - Efendim, Sayın Hacaloğlu açıkladılar...
Rica ediyorum...

ORHAN VELİ YILDIRIM (Devamla) - Efendim, ben bu Partinin
mensubuyum... Sayın Başkanım, müsaade
edin...

BAŞKAN - Sayın Yıldırım, Sayın
Hacaloğlu açıkladılar...

ORHAN VELİ YILDIRIM (Devamla) - Sayın Başkan,
müsaade edin... Partime bir ithamda bulunuyor... (RP sıralarından
gürültüler)

Biz Cumhuriyet Halk Partisi olarak, Osmaniye'deki laik, demokrat,
cumhuriyetçi adayımızla övünüyoruz.
(RP sıralarından "Bravo" sesleri, alkışlar[!])
Cumhuriyet Halk Partisi... Hiç endişe buyurmayın,
Kayseri Belediye Başkanının, 10 Kasımda,
içi kan ağlasa da, Atatürk'ün, Ulu Önderin
huzuruna çıkarken ıstırap da duysa,
Sayın Meclis Başkanvekilimiz, şimdi kürsüde
bulunan Sayın Başkan... (RP sıralarından
gürültüler)

BAŞKAN - Sayın milletvekilleri, izin verir misiniz...

ORHAN VELİ YILDIRIM (Devamla) - ... röportajda "efendim
belki Atatürk'ün elli kez huzuruna gitmemiştir,
onun için, içi kan ağlıyordur" diye
latifeli şeyde de bulunsa, Türkiye, laiktir, demokratiktir
ve cumhuriyetle idare edilir; hiçbir zaman mollaların
ülkesi olmayacaktır. (CHP sıralarından
"Bravo" sesleri, alkışlar)

Sultanbeyli'de Atatürk'ün heykeli, gün gelecek
özgürce... (RP sıralarından gürültüler)

ALİ OĞUZ (İstanbul) - Ne alakası var?!.

BAŞKAN - Sayın Yıldırım... Sayın
Yıldırım... Sadede gelmezseniz sözünüzü
keserim. Rica ederim...

ORHAN VELİ YILDIRIM (Devamla) - Peki Sayın Başkan.

BAŞKAN - Sayın milletvekilleri, lütfen...

Buyurun efendim.

ORHAN VELİ YILDIRIM (Devamla) - Sayın milletvekilleri,
dün, yine oy birliğiyle, bu Mecliste oybirliğiyle,
vicdan huzuruyla, övünçle kabul ettiğimiz
karaparanın aklanmasının önlenmesine
dair yasaya nasıl vicdan huzuru içerisinde oy verdiysek,
bu yasa tasarısıyla da bir miktar kara servetin
aklanmasını huzurumuza getirmiş bulunuyorsunuz.

Özellikle, Refah Partisine mensup sayın milletvekillerimize
sesleniyorum. 24 Aralık 1995 seçimlerinden sonra,
Başbakan Sayın Necmettin Erbakan, doğu ve güneydoğudaki
haritanın yeşile boyandığını,
orada Refah Partisinin zafere ulaştığını
belirterek övünüyordu...

MEMDUH BÜYÜKKILIÇ (Kayseri) - Maddeye gel maddeye...

ORHAN VELİ YILDIRIM (Devamla) - Kıymetli maden ve
mücevheratı, bu yasa tasarısıyla, yüzde
5, yüzde 6, yüzde 7 oranında aklıyorsunuz.
Bunlar Türkiye nüfusunun kaçta kaçını
teşkil ediyor; yüzde 5'ine taalluk ediyor. Oysa, size,
o bölgede oy veren, Hakkâri'de, Batman'da, Şırnak'ta
oy veren insanlar, hâlâ çöplükten
ekmek topluyorlar...

CAFER GÜNEŞ (Kırşehir) - İnsaf...
İnsaf...

ORHAN VELİ YILDIRIM (Devamla) - Hâlâ, karda
kışta, köyünden, evinden barkından
yoksun bırakmışsınız, hukuk
devletiyle bağdaşmayacak bir şekilde onlara tazminat
ödememişsiniz. (RP sıralarından gürültüler)
Tunceli'de yurttaşlarımız, hâlâ,
bir ilden bir ilçeye gidemez haldeler. Hâlâ
gelir dağılımındaki bozukluk, çarpık
sistem alabildiğine devam ediyor...

CAFER GÜNEŞ (Kırşehir) - O, size istinaden...

ORHAN VELİ YILDIRIM (Devamla) - Hani, nerede sizin adil
düzeniniz?!. (RP sıralarından gürültüler)
Gecekondudan, adil düzen diye oy istediniz; ama, geldiniz,
bir avuç sermaye sahibine, bir avuç zengine hizmet
ediyorsunuz. (RP sıralarından gürültüler)

BAŞKAN - Sayın milletvekilleri, rica ediyorum...
Gecenin bu saatinde... Yapmayın...

ORHAN VELİ YILDIRIM (Devamla) - Sayın Başkan,
bu yasayla ilgili görüşlerimizi dile getiriyorum.

BAŞKAN - Sizi değil efendim, milletvekillerini uyarıyorum.
Siz buyurun.

ORHAN VELİ YILDIRIM (Devamla) - Getirin buraya adaletli
bir vergi yasa paketini, hep birlikte destekleyelim.

CAFER GÜNEŞ (Kırşehir) - Gelecek... Gelecek...

ORHAN VELİ YILDIRIM (Devamla) - 193 sayılı
Gelir Vergisi Kanununa tabi, alnının akıyla
Gelir Vergisi ödeyen mükelleften yüzde 25, yüzde
60'a varan bir nispette vergi alıyorsunuz, ondan sonra,
dönüyorsunuz, karapara sahiplerine, yüzde 5, yüzde
6, yüzde 7 gibi çok sembolik değerlerle af getiriyorsunuz.
(CHP sıralarından alkışlar)

Siz, bir kez takıyye yaptınız, seçmeni
aldattınız.

(Mikrofon otomatik cihaz tarafından kapatıldı)

ORHAN VELİ YILDIRIM (Devamla) - Ben, şahsen, sizin
iktidara gelmenizi istiyordum; biliyor musunuz neden: Millet,
gerçek yüzünüzü anlasın diye,
bu tatbikatınızı görsün diye istiyordum.

BAŞKAN - Sayın Yıldırım, süreniz
bitti efendim.

ORHAN VELİ YILDIRIM (Devamla) - Sayın Başkan,
bitiriyorum efendim.

BAŞKAN - Sayın Yıldırım, lütfen,
saygı sunar mısınız Genel Kurula.

ORHAN VELİ YILDIRIM (Devamla) - İşçinin
alınteri olan, yarım katrilyona yaklaşan nemalarını
ödemiyorsunuz; ama, bir avuç zenginin affını
getiriyorsunuz buraya. (RP sıralarından "siz
niye ödemediniz" sesleri) Dilerim, çok sevdiğim
Sayın Maliye Bakanımız bu yasa tasarısını
geri çeker, siz saygıdeğer, Refah Partisi ve
Doğru Yol Partisine mensup, milletvekilleri bu tasarıya
ret oyu verirsiniz, daha adaletli bir tasarıyla huzurumuza
gelirsiniz, el birliğiyle destekleriz.

Hepinize saygılar sunuyorum efendim. (CHP sıralarından
alkışlar)

BAŞKAN - Sayın Yıldırım, teşekkür
ediyorum.

MALİYE BAKANI ABDÜLLATİF ŞENER(Sıvas)
- Sayın Başkan, bir noktayı açıklamama
müsaade eder misiniz?..

BAŞKAN - Sayın Bakan, kusura bakmayın; önerge
var mı diye soruyordum.

Buyurun, ben Komisyon mikrofonunu açtım efendim.

MALİYE BAKANI ABDÜLLATİF ŞENER(Sıvas)
- Sayın Başkan, biraz önce, Sayın Çelebi'nin
"karaparayı aklayan ve terörü destekleyen
bir kanundur bu" şeklindeki ifadesinin maksadını
aşan bir ifade olduğunu zannediyorum. Bu vesileyle,
bu tasarı ile dün Meclisten geçen tasarı
arasında sanki bir çelişki varmış
gibi bir anlayış hâlâ devam etmektedir.
Müsaade ederseniz, bir açıklama yapmak istiyorum.

Dün, bu Meclisten geçen tasarıda karaparanın
tanımı vardır; 2 nci maddede bu tanım
yapılıyor, tanım gayet net ve açıktır:

"Karapara;

1- 1918 sayılı Kaçakçılığın
Men ve Takibine Dair Kanundaki,

2- 6136 sayılı Ateşli Silahlar ve Bıçaklar
Hakkında Kanundaki,

3- 2238 sayılı Organ ve Doku Alınması,
Saklanması ve Nakli Hakkında Kanundaki,

4- 2863 sayılı Kültür ve Tabiat Varlıklarını
Korunması Hakkında Kanundaki,

5- 213 sayılı Vergi Usul Kanunun 344 üncü
maddesinin 2 ve 3 numaralı bendlerindeki (bu bentler sahte
belge tanzimiyle ilgilidir),

6- 765 sayılı Türk Ceza Kanunundaki Devletin
Şahsiyetine Karşı İşlenen Cürümler
ve aynı Kanunun değişik maddelerindeki fiillerin
işlenmesi suretiyle elde edilen parayı ifade eder."

Dolayısıyla, dün Meclisten geçen kanun
tasarısında, karaparanın ne olduğu tam
ve net bir şekilde tasarı metninde belirlenmiştir
ve açıklanmıştır. Dolayısıyla,
bu tasarı ile dünkü tasarı arasında
herhangi bir ilişki kurmak mümkün değildir.
Bunu, Genel Kurulun bilgilerine ve takdirlerine tekrar arz ediyorum.

BAŞKAN - Teşekkür ediyorum Sayın Bakan.

Sayın milletvekilleri, maddeyle ilgili önergeler vardır.
Yalnız, 32 önerge gönderilmiştir; takdir
olunacağı üzere -madde, beş fıkradan
ibarettir- ancak, geliş sırasına göre
20 önergeyi işleme koyma imkânımız
vardır.

Yalnız, bu önergeler için, sayın üyenin
oturarak okuması imkânını rica ediyorum:
Kabul edenler... Kabul etmeyenler... Kabul edilmiştir

Önergeleri geliş sırasına göre okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin birinci
fıkrasının tasarı metninden çıkarılmasını
arz ve teklif ederiz.

Oya Araslı Nihat Matkap Önder Sav

İçel Hatay Ankara

Fatih Atay Algan Hacaloğlu Atilâ Sav

Aydın İstanbul Hatay

Mahmut Işık

Sıvas

BAŞKAN - Bir başka önerge var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin birinci
fıkrasının beşinci satırındaki
"bu Kanunun yürürlüğe girdiği tarihi
izleyen" ibaresinden sonra gelmek üzere "üç
ay" ibaresinin ilave edilmesini arz ve teklif ederiz.

Fethullah Erbaş Şinasi Yavuz İsmail Coşar

Van Erzurum Çankırı

Tevhit Karakaya Latif Öztek

Erzincan Samsun

BAŞKAN - Bir başka önerge var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin birinci
fıkrasının son satırındaki
"verileceği yeri" ibaresinden sonra gelmek üzere
"kayıtlı olduğu yer vergi dairesine"
ibaresinin ilavesini arz ve talep ederiz.

Fethullah Erbaş Şinasi Yavuz İsmail Coşar

Van Erzurum Çankırı

Latif Öztek Murtaza Özkanlı Ali Oğuz

Samsun Aksaray İstanbul

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
yasa tasarısının 1 inci maddesinin birinci
fıkrasının sekizinci satırındaki
"maliyet bedeli esası" ibaresinden sonra gelmek
üzere "uygulanır" ibaresinin ilavesini arz
ve teklif ederiz.

Fethullah Erbaş Şinasi Yavuz Ali Oğuz

Van Erzurum İstanbul

Latif Öztek İsmail Coşar Murtaza Özkanlı

Samsun Çankırı Aksaray

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan tasarının
1 inci maddesinde yer alan "yüzde 6, yüzde 7 ve
yüzde 6" oranlarının, sırasıyla
"yüzde 10, yüzde 11 ve yüzde 10" olarak
değiştirilmesini arz ve teklif ederiz.

Halil Cin Biltekin Özdemir Sadi Somuncuoğlu

İçel Samsun Aksaray

İbrahim Yılmaz H. Avni Kabaoğlu Halit Dumankaya

Kayseri Rize İstanbul

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan, 131 sıra sayılı
yasa tasarısının 1 inci maddesinin ikinci
fıkrasının üçüncü satırındaki
"ikinci ve üçüncü" ibaresinden
sonra gelmek üzere "dördüncü" ibaresinin,
" ikinci aylar" ibaresinden sonra gelmek üzere
"üçüncü aylar" ibarelerinin ilave
edilmesini arz ve teklif ederiz.

Fethullah Erbaş Ali Oğuz Şinasi Yavuz

Van İstanbul Erzurum

İsmail Coşar Maliki Ejder Arvas

Çankırı Van

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin ikinci
fıkrasının "külçe altın
yüzde 10, diğerleri yüzde 12" olarak değiştirilmesini
arz ve teklif ederiz.

Fethullah Erbaş İsmail Coşar Abdullah Arslan

Van Çankırı Tokat

Fuat Fırat Mehmet Aykaç İstanbul Çorum

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin ikinci
fıkrasının "ve değerleme farkları"
ibaresinden sonra gelmek üzere "yüzde 6" oranın
"yüzde 8" olarak düzeltilmesini arz ve teklif
ederiz.

Fethullah Erbaş İsmail Coşar Abdullah Arslan

Van Çankırı Tokat

Fuat Fırat Mehmet Aykaç İstanbul Çorum

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin üçüncü
fıkrasında yer alan "uyarınca aktiflerine
kaydettikleri emtia" ibaresinin "göre aktiflerine
kaydettikleri emtia" şeklinde değiştirilmesini
arz ve teklif ederiz.

Muhammet Polat Kemalettin Göktaş Lütfi Yalman

Aydın Trabzon Konya

Şeref Malkoç Necmettin Aydın Tevhit Karakaya

Trabzon Zonguldak Erzincan

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin üçüncü
fıkrasında yer alan "kanunun yürürlüğe
girdiği tarihten itibaren" ibaresinin "kanunun yayımını
izleyen ayın sonundan başlamak üzere" şeklinde
değiştirilmesini arz ve teklif ederiz.

Muhammet Polat Kemalettin Göktaş Lütfi Yalman

Aydın Trabzon Konya

Kâzım Arslan M.Salih Katırcıoğlu
Şeref Malkoç

Yozgat Niğde Trabzon

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin üçüncü
fıkrasında yer alan "tarihten itibaren bir
yıl içinde" ibaresinin "tarihten itibaren
altı ay içinde" şeklinde değiştirilmesini
arz ve teklif ederiz.

Muhammet Polat Kemalettin Göktaş Lütfi Yalman

Aydın Trabzon Konya

Kâzım Arslan M.Salih Katırcıoğlu
Şeref Malkoç

Yozgat Niğde Trabzon

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin üçüncü
fıkrasında yer alan "esasına göre
defter tutan mükellefler ise söz konusu emtiayı"
ibaresinin "esası uyarınca defter tutmakta
olan mükellefler ise belirtilen emtiayı" şeklinde
değiştirilmesini arz ve teklif ederiz.

Muhammet Polat Tevhit Karakaya Kemalettin Göktaş Aydın
Erzincan Trabzon

M.Salih Katırcıoğlu İsmail Özgün
Niğde Balıkesir

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin dördüncü
fıkrasında yer alan "vergilendirmeye ilişkin
genel hükümler uyarınca işlem yapılır"
ibaresinin "Vergi Usul Kanununun ilgili hükümleri
uyarınca işlem yapılır" şeklinde
değiştirilmesini arz ve teklif ederiz.

Muhammet Polat Tevhit Karakaya Lütfi Yalman

Aydın Erzincan Konya

Kemalettin Göktaş Necmettin Aydın Trabzon Zonguldak

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin dördüncü
fıkrasında yer alan "vergilendirmeye ilişkin
genel hükümler uyarınca işlem yapılır"
ibaresinin "vergilendirmeye ait genel hükümlere
göre işlem yapılır" şeklinde
değiştirilmesini arz ve teklif ederiz.

Muhammet Polat Tevhit Karakaya Lütfi Yalman

Aydın Erzincan Konya

Kemalettin Göktaş İsmail Özgün

Trabzon Balıkesir

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin dördüncü
fıkrasında yer alan "yüzde 3" oranının,
"yüzde 1" olarak değiştirilmesini arz
ve teklif ederiz.

Muhammet Polat Tevhit Karakaya Lütfi Yalman

Aydın Erzincan Konya

Ömer Özyılmaz Mehmet Aykaç

Erzurum Çorum

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin dördüncü
fıkrasında yer alan "incelemeler sonucu tespit
edilen" ibaresinin "yapılacak incelemeyle bulunan"
şeklinde değiştirilmesini arz ve teklif ederiz.

Muhammet Polat Lütfi Yalman Tevhit Karakaya

Aydın Konya Erzincan

Kemalettin Göktaş İsmail Özgün

Trabzon Balıkesir

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin beşinci
fıkrasında yer alan "beyan edilen emtia hakkında"
ibaresinin "beyan edilen kayıtdışı
emtia hakkında" şeklinde değiştirilmesini
arz ve teklif ederiz.

Muhammet Polat Tevhit Karakaya Lütfi Yalman

Aydın Erzincan Konya

Kemalettin Göktaş İsmail Özgün

Trabzon Balıkesir

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
Kanun Tasarısının 1 inci maddesinin beşinci
fıkrasında yer alan "emtia hakkında"
ibaresinin "emtiaya ilişkin" şeklinde değiştirilmesini
arz ve teklif ederiz.

Muhammet Polat Tevhit Karakaya Lütfi Yalman

Aydın Erzincan Konya

Kemalettin Göktaş İsmail Özgün Trabzon
Balıkesir

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin beşinci
fıkrasında yer alan "emtia" kelimesinin,
"bu maddenin 1 inci maddesinde sayılan emtia"
olarak değiştirilmesini arz ve teklif ederiz.

Muhammet Polat Kemalettin Göktaş Lütfi Yalman

Aydın Trabzon Konya

Tevhit Karakaya Necmettin Aydın Erzincan Zonguldak

BAŞKAN - Bir başka önerge daha var; okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin beşinci
fıkrasının sonuna "indirim yapılması
halinde zıyaa uğratılan Katma Değer Vergisi
için kusur cezası kesilir" şeklinde arz
ve talep ederiz.

Muhammet Polat Kemalettin Göktaş Lütfi Yalman

Aydın Trabzon Konya

Tevhit Karakaya Ömer Özyılmaz Mehmet Aykaç

Erzincan Erzurum Çorum

BAŞKAN - Sayın milletvekilleri, önergeleri aykırılık
sırasına göre işleme tabi tutuyorum.

En aykırı önergeyi okutuyorum...

MURAT BAŞESGİOĞLU (Kastamonu) - Sayın
Başkan, önergelerin tamamı gruplarımıza
intikal etmiyor. 20'ye yakın önerge okundu; ama, bize
ulaşan 4 veya 5 tane önerge; dolayısıyla,
okunan önergeleri takip etme imkânımız
yok. Gerçi, son anda verildi önergelerin pek çoğu
ama...

BAŞKAN - Efendim, siz de müşahede buyurdunuz.
Madde bittikten sonra önergeler geldi; yetiştirebildiğimizi
yetiştirdik. Keşke "önergeleri işleme
koyacağım" sözünü söylemeden
önce Başkanlığı uyarsaydınız,
belki, bir ara vererek yahut bekleterek, önergelerin fotokopilerini
temin eder, gruplara ve Komisyona gönderirdik; ama, bu imkânımız
da olmadı.

AHMET PRİŞTİNA (İzmir) - Oyalama önergeleri
değil, gerçek önergeler...

BAŞKAN - Efendim, gerçek önerge tabiî.

En aykırı önergeyi okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin birinci
fıkrasının tasarı metninden çıkarılmasını
arz ve teklif ederiz.

Oya Araslı İçel ve arkadaşları

BAŞKAN - Sayın Komisyon bu önergeyi takip buyurdu
mu efendim?

PLAN ve BÜTÇE KOMİSYONU SÖZCÜSÜ
SAİT AÇBA (Afyon) - Katılmıyoruz Sayın
Başkan.

BAŞKAN - Sayın Hükümet katılıyor
mu efendim?

MALİYE BAKANI ABDÜLLATİF ŞENER (Sıvas)
- Katılmıyoruz Sayın Başkanım.

BAŞKAN - Sayın Araslı gerekçesi mi
okunsun, söz mü istiyorsunuz?

OYA ARASLI (İçel) - Sayın Matkap konuşacak.

BAŞKAN - İmzanız var mı Sayın
Matkap?

NİHAT MATKAP (Hatay) - Evet Sayın Başkan.

BAŞKAN - Buyurun Sayın Matkap. (CHP sıralarından
alkışlar)

NİHAT MATKAP (Hatay) - Sayın Başkan, değerli
milletvekilleri; görüşmekte olduğumuz 131
sıra sayılı kanun tasarısının
uygulamaya geçmesi halinde oluşacak ekonomik ve sosyal
dengesizlikleri, tahribatları, muhalefet partilerine mensup
sözcüler, çok ciddî ve anlamlı bir
şekilde bu kürsüden anlattılar. Arkadaşlarımız,
konuyu, hem teknik hem yasal hem anayasal boyutlarıyla
anlatmaya çalıştılar. Bu sözcü
arkadaşlarımız ekonomi, vergi ve maliye alanında
da uzman olan arkadaşlarımız. Dikkatle onları
dinledim; muhalef etme anlayışıyla da hiç
konuşmadılar; burada gerçekleri dile getirdiler;
ama, anlaşılıyor ki, ne Sayın Hükümetimiz
ne Hükümetimizi oluşturan siyasal partilerimizin
değerli üyeleri halen ikna olmadılar. Bu nedenle,
ben, değerli arkadaşlarıma, uygulamada doğacak
sakıncaları, haksızlıkları,
eşitsizlikleri rakamlı bir örnek vererek anlatmak
istiyorum.

Değerli arkadaşlarım, yıl sonu stok envanteri,
işletme kârını belirleyen temel hesaptır.
İşletme esasına tabi mükellefler -ki
çoğu milletvekili arkadaşlarım bilir-
yıl sonu emtia stok tutarını, işletme
hesabı hulasasına kaydederler. Bilanço esasına
tabi mükellefler ise, yıl sonu stok tutarlarını
bilançolarında gösterirler ve o yılki
artışları da kâr-zarar cetvelinde gösterirler.
Bu, hazırlanan işletme hesabı hulasası
sonucundaki envanter tutarı, bilanço esasına
göre vergi dairesine bildirilen stok tutarı, her zaman,
Maliye Bakanlığımızın denetim
elemanlarının denetimine tabidir. Şimdi düşünün;
vergi denetim elemanlarımız, 1996 yılı
sonu itibariyle yapılan bir beyan sonucu denetime çıksa,
100 milyon liralık bir fark bulsa -yani, düşünün;
beyan edilen envanter miktarı 100 milyon lira, yapılan
denetim sonucu tespit edilen miktar 200 milyon lira olsun- 100
milyon liralık bir fark tespit etse, uygulamaya göre,
halen mevzuatımıza göre, o 100 milyon lira
direkt vergi matrahını ilgilendirdiğinden, oradan
yaklaşık 40 milyon liralık bir vergi tarh
etmesi söz konusu; ayrıca, bu tahakkuk eden verginin
3 katını da kaçakçılık
cezası olarak tarh etmesi söz konusu. Yani, bu durumda,
vergi denetim elemanı bir tespite gitse -hiç bu
kanun çıkmasa- herhangi bir mükellefe gitse,
80 milyon liralık vergi, artı, ceza alınması
söz konusu.

Şimdi, biz, bu tasarıyla uygulamaya geçtiğimiz
zaman, bu 80 milyon lira yerine, kıymetli maden, altın,
mücevher satanlar 6 milyon lirayla kurtulacak. Eğer,
bütün mükelleflere bunu uygularsak, tümü,
bu tür eksik beyanlarını 6 milyon lirayla kurtarabilecek;
ama, şimdi, bir bölümü -yani kıymetli
maden, ziynet eşyası satanlar- 6 milyon lirayla kurtulacak,
diğer mükellefler -tuhafiyecisi, konfeksiyoncusu, beyaz
eşya satanı, demir ticaretiyle uğraşanı-
80 milyon lirayla muhatap olacak.

Yine, bir diğer örneği vereyim: Yıl sonu itibariyle
100 milyon liralık malı bulunan bir mükellef,
enflasyon sonucunda, şu an malını 200 milyon
liraya satarsa 100 milyon liralık kâr elde ediyor
demektir. Bunun vergisi, gene 40 milyon lira dolayındadır.

Şimdi, bu kanun tasarısıyla getirmek istediğimiz
kıymetli maden ve ziynet eşyası satanların
mallarındaki bu değer artışını,
biz, yüzde 6 ile kurtarıyoruz. Yani, kıymetli
maden ve ziynet eşyaları satanların dışında
kalan mükellefler, bu enflasyon oranından oluşan
fiyat farkı nedeniyle 40 milyon lira vergi verirken...

(Mikrofon otomatik cihaz tarafından kapatıldı)

NİHAT MATKAP (Devamla) - İki dakikanızı
rica edebilir miyim Sayın Başkan.

BAŞKAN - Tabiî efendim, niye olmasın; buyurun.

NİHAT MATKAP (Devamla) - Şimdi, mükellefin birisi
40 milyon liralık vergiye muhatap; ama, kıymetli
maden ve ziynet eşyası ticaretiyle veya imalatıyla
meşgul olan, bu yasanın uygulamaya geçmesiyle
beraber 6 milyon liraya muhatap olacak.

Şimdi, bakınız, Anayasamızın
10 uncu maddesi ne diyor: " Hiçbir kişiye, aileye,
zümreye veya sınıfa imtiyaz tanınamaz.
"Yine, bu konuyla ilgili olarak 73 üncü madde "Vergi
yükünün adaletli ve dengeli dağılımı,
maliye politikasının sosyal amacıdır"
diyor.

Şimdi, biraz önce, Grup sözcümüz Sayın
Hacaloğlu "nasıl olsa bunu Anayasa Mahkemesi iptal
eder" diye bir açıklamada bulunurken, bu çok
açık hükümler karşısında
bunu söyledi.

Değerli arkadaşlarım, dolayısıyla,
bu haksızlığın yasal, anayasal boyutuyla,
ben de rakamlarla bir defa daha sizlere arz etmeye çalıştım.
Şimdi, değerli arkadaşlarım, bu verdiğim
örnekten sonra, haydi yasaları bir kenara bırakın,
Anayasayı bir kenara bırakın, sizin inandığınız,
yirmi yıldır savunduğunuz adil düzenle
de bağdaşır mı bu?!

Takdirinize arz ediyor, hepinize saygılar sunuyorum. (CHP
sıralarından alkışlar)

BAŞKAN - Sayın Matkap, teşekkür ediyorum.

III. - Y O K L A M A 

BAŞKAN - Sayın milletvekilleri, değişiklik
önergesine, Sayın Komisyon ve Sayın Hükümet
katılmadı. Sayın önerge sahibi, gerekçesini
ifade buyurdu. Önergeyi oylarınıza sunacağım;
ancak, birinci önergenin oylamasından önce bir
yoklama talebi vardır.

SALİH KAPUSUZ (Kayseri) - Sayın Başkan, biraz
önce yapıldı.

BAŞKAN - Efendim, müsaade buyurun.

Benim, yoklama isteyen arkadaşlardan bir ricam var: Bu yoklama
talebinin arkasından bir de açık oylama talebi
var. Açık oylama, zaten kaç iştirakin
olduğunu, bu iştirakin toplanmaya yeter bulunup bulunmadığını
tespit edecektir. Eğer, uygun görürseniz, yoklama
yapmayalım. (CHP sıralarından "yapalım,
yapalım" sesleri) Açık oylamada... İlerideki
işlemlerde, zannediyorum, Demokratik Sol Parti Grubundan
açık oylama talebi var...

OYA ARASLI (İçel) - Sayın Başkan...

BAŞKAN - Sayın Araslı, buyurun efendim.

OYA ARASLI (İçel) - Efendim, yoklama yapılmasını
diliyoruz.

BAŞKAN - Peki, efendim. Ben, sadece bir ricada bulundum.

SALİH KAPUSUZ (Kayseri) - Sayın Başkan, biraz
önce, Genel Kurulda dikkatli bir yoklama yapıldı;
sonuçları da orta yerde belli. Çalışma
saatimizin bitmesine de sadece 45 dakikalık bir süre
kaldı. Şu bir maddelik kanun tasarısının
bitirilmesi konusunda, arkadaşlarımızın
bu talebini kabul etmenizi gereksiz buluyorum. (CHP sıralarından
gürültüler)

BAŞKAN - Sayın Kapusuz... Sayın Kapusuz...

SALİH KAPUSUZ (Kayseri) - Her zaman yoklama yapılmaz
ki!..

BAŞKAN - Sayın Kapusuz...

MEHMET GÖZLÜKAYA (Denizli) - Sayın Başkan...

BAŞKAN - Efendim, buyurun.

MEHMET GÖZLÜKAYA (Denizli) - Yoklama talep etmek arkadaşlarımızın
hakkı...

BAŞKAN - Ben de onun için rica ettim Sayın
Gözlükaya.

MEHMET GÖZLÜKAYA (Denizli) - ... ama, bu hakkı
suiistimal ediyorlar. Daha bir saat önce yoklama yapılmış
ve ekseriyetin var olduğu meydana çıkmıştır.
Salona şöyle bir baktığınız
zaman da, yeterli sayının var olduğunu görüyorsunuz.
Bu bakımdan, yoklama talebini lütfen kabul etmeyiniz.

ALİ RIZA BODUR (İzmir) - Cebinizde bir İçtüzük
taşıyın.

BAŞKAN - 57 nci madde gayet açık Sayın
Gözlükaya; keşke yapabilecek bir şeyim olsaydı.

Önergeyi okutuyorum:

Türkiye Büyük Millet Meclisi Başkanlığına

131 sıra sayılı kanun tasarısının
1 inci maddesine ait Anayasaya aykırılık
önergemiz oylanmadan önce, İçtüzüğün
57 nci maddesi gereğince yoklama yapılmasını
arz ederiz.

Saygılarımızla.

BAŞKAN - Yoklama talebinde bulunan arkadaşların
salonda olup olmadığını arayacağım:

Nihat Matkap?.. Burada.

Önder Sav?.. Burada.

Oya Araslı?.. Burada.

Algan Hacaloğlu?.. Burada.

Metin Şahin?.. Burada.

Ayhan Gürel?.. Burada.

Emin Karaa?.. Burada.

Turan Bilge?.. Burada.

Mahmut Işık?.. Burada.

Orhan Veli Yıldırım?.. Burada.

Ali Haydar Şahin?.. Burada.

Yahya Şimşek?.. Burada.

Ahmet Küçük?.. Burada.

Necati Albay?.. Burada.

Zeki Çakıroğlu?.. Burada.

Şahin Ulusoy?.. Burada.

Celal Topkan?.. Burada.

Fatih Atay?.. Burada.

Ali Rıza Bodur?.. Burada.

Nezir Büyükcengiz?.. Burada.

Ayhan Fırat?.. Burada.

Atilâ Sav?.. Burada.

Yusuf Öztop?.. Burada.

Sabri Ergül?.. Burada.

Ad okunmak suretiyle yoklama yapılacaktır; salonda
bulunan sayın milletvekillerinin yüksek sesle işaret
buyurmalarını rica ediyorum.

(Yoklama yapıldı)

MAHMUT IŞIK (Sıvas) - Sayın Başkan,
Sayın Ali Rıza Gönül burada yok; ama,
siz "burada" dediniz.

MEHMET GÖZLÜKAYA (Denizli) - Ali Rıza Gönül
biraz önce dışarı çıktı.

MAHMUT IŞIK (Sıvas) - Hayır efendim yok.

BAŞKAN - Ali Rıza Gönül'e bakalım
efendim; eğer yoksa, defterde çizeriz.

NİHAT MATKAP (Hatay) - Sayın Gönül salonda
yoklar ve ayrıca da 10 eksik var. (DYP sıralarından
"fazla var" sesleri)

BAŞKAN - Bir saysınlar efendim.

NİHAT MATKAP (Hatay) - Sayın Başkan, Başkanlığa
gönderilmiş pusulaları okuyarak tespit edin.

BAŞKAN - Sayın Matkap, 19 uncu Dönemde, bu aciz
Başkanınız...

NİHAT MATKAP (Hatay) - Estağfurullah efendim.

BAŞKAN - ...o yolu denemeyi çok arzu etti; ama, hep
siz karşı çıktınız. Onun
için, o yola gitmeyeceğim.

Efendim, 19 uncu Dönemde çok arzu ettim, çok
gayret ettim yeniden yoklama yapalım diye, arkadaşlarımız
karşı geldiler. Anlaşılıyor ki,
doğru yöntem odur. Ben şimdi o doğru yöntemi
uygulayacağım, sayıyı ilan edeceğim.

Efendim, Genel Kurul salonunu teşrif eden sayın üyeler
Başkanlığa pusula göndersinler lütfen.

HACI FİLİZ (Kırıkkale) - 3 kişi
geldi Sayın Başkan.

BAŞKAN - Efendim, pusula göndersinler dedik; ne yapalım
yani, kapıya zaptiye koyamam ki ben Sayın Filiz;
insaf buyurun.

Sayın milletvekilleri, toplantı yetersayımız
vardır, çalışmalara devam ediyoruz.
(RP ve DYP sıralarından alkışlar)

ZEKİ ÇAKIROĞLU (Muğla) Sayın Başkan,
sayı 171...

METİN ŞAHİN (Antalya) - Burada biz de not
tuttuk.

SABRİ ERGÜL (İzmir) - Pusula gönderenleri
okuyun.

BAŞKAN - Onları saymadık efendim, onları
saymadık.

VI. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

3. - Vesikasız Kıymetli Maden ve Ziynet Eşyası
Beyanı Hakkında Kanun Tasarısı ve
Plan ve Bütçe Komisyonu Raporu (1/513) (S. Sayısı
: 131) (Devam)

BAŞKAN - Efendim, önergeyi oylarınıza
sunuyorum: Kabul edenler...Kabul etmeyenler...

NİHAT MATKAP (Hatay) -Efendim, bizim önergemiz kabul
edildi, oylayamazsınız.

BAŞKAN - Efendim, müsaade buyurun ki... Hangi önergeyi
oyladığımızı aslında benim
izah etmem lazım.

NİHAT MATKAP (Hatay) - Önerge kabul edildi.

BAŞKAN - Efendim, Sayın Araslı'nın
işleme tabi tuttuğumuz bir numaralı önergesini
oylarınıza sunuyorum: Kabul edenler... Kabul etmeyenler...
Önerge kabul edilmemiştir.

NİHAT MATKAP (Hatay)- Sayın Başkan, önerge
kabul edildi.

SABRİ ERGÜL (İzmir)- Önerge kabul edildi
Sayın Başkan.

METİN ŞAHİN (Antalya) - Sayın Başkan,
kabul edilen önergeyi değiştiriyorsunuz, baştan
aşağı yanlış yapıyorsunuz.
Olmaz böyle şey!

BAŞKAN - Siz düzeltirsiniz efendim!

Diğer önergeyi okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin birinci
fıkrasının beşinci...

NİHAT MATKAP (Hatay) - Sayın Başkan, bizim
önergemiz kabul edildi.

BAŞKAN - Efendim, önergeyi işleme koyayım,
bir müsaade buyurun... Ne yaptığımızı...

Siz okumaya devam edin efendim:

...beşinci satırındaki "bu kanunun yürürlüğe
girdiği tarihi izleyen ibaresinden sonra gelmek üzere
"3 ay" ibaresinin ilave edilmesini arz ve teklif ederiz.

Fethullah Erbaş Van ve arkadaşları

ALİ OĞUZ (İstanbul) - Sayın Başkan...

NİHAT MATKAP (Hatay) - Sayın Başkan, yerimden
bir şey söyleyebilir miyim.

BAŞKAN - Bir talebiniz var galiba Sayın Oğuz,
buyurun.

ALİ OĞUZ (İstanbul) - İmzamız
olan önergelerin hepsini geri çekiyoruz.

BAŞKAN - İmzalarınızı geri alıyorsunuz.
Sayın Oğuz, Sayın Gencer, Sayın Erbaş,
önergelerini geri alıyorlar efendim; imzaları
geri çekince, önergeler düşer.

ALİ OĞUZ (İstanbul) - Sayın Başkan...

BAŞKAN - Efendim, müsaade buyurun... Başka önergeler
var, işleme koyacağım.

NİHAT MATKAP (Hatay) - Sayın Başkan...

BAŞKAN - Evet, dinliyorum sizi.

NİHAT MATKAP (Hatay) - Sayın Başkanım,
Oya Araslı ve arkadaşları tarafından
verilmiş bulunan Anayasaya aykırılık
önergesini oylamadan önce, CHP Grubu, yani bizim Grup
yoklama istedi. Yoklama yaptınız ve toplantı
yetersayısını tespit ettiniz. Ardından,
siz, Genel Kurula hitaben "önergeyi oylarınıza
sunuyorum" dediniz. Genel Kurul, önergeyi oybirliğiyle
kabul etmiş olmasına rağmen, siz, daha sonra...
(RP sıralarından gürültüler)

SALİH KAPUSUZ (Kayseri) - Oylamadı ki... Yok öyle
bir şey...

NİHAT MATKAP (Hatay) - Sayın Başkan, siz,
sağduyulu bir yöneticisiniz; bu tespitinizin yanlış
olduğunu bu mikrofondan söyleyebilir misiniz...

BAŞKAN - Efendim, müsaade buyurun... Araya bir yoklama
girdi. Hangi önergenin oylanıyor olduğunu benim
izah etmem lazım idi. Başkanlığın
bu kusurunu Başkanlık fark etti oylamayı tamamlamadan
yeniden oyladı.

YUSUF ÖZTOP (Antalya) - Zabıtlara bak...

NİHAT MATKAP (Hatay) - Sayın Başkan, oylamayı
yaptınız, inkâr etmeyin, kabul ettiniz...

SABRİ ERGÜL (İzmir) - Zabıtlara bak
Sayın Başkan.

NİHAT MATKAP (Hatay) - Sayın Başkan, oylama
yaptınız...

BAŞKAN - Sayın milletvekilleri, müsaade buyurun.

Sayın Halil Cin ve arkadaşlarının önergesi
var, işleme koyuyorum:

Türkiye Büyük Millet Meclisi Başkanlığına

Görüşülmekte olan tasarının
1 inci maddesinde yer alan "yüzde 6, yüzde 7 ve
yüzde 6" oranlarının, sırasıyla
"yüzde 10, yüzde 11 ve yüzde 10" olarak
değiştirilmesini arz ve teklif ederiz.

Biltekin Özdemir Samsun ve arkadaşları

BAŞKAN - Sayın Komisyon ne diyor bu önergeye?

PLAN VE BÜTÇE KOMİSYONU SÖZCÜSÜ
SAİT AÇBA (Afyon) - Sayın Başkan, katılmıyoruz.

BAŞKAN - Sayın Hükümet?..

MALİYE BAKANI ABDÜLLATİF ŞENER (Sıvas)
- Katılmıyoruz Sayın Başkanım.

BAŞKAN - Sayın Özdemir, gerekçe mi?..

HALİT DUMANKAYA (İstanbul) - Sayın Başkan,
ben konuşacağım.

BAŞKAN - Sayın Dumankaya, zatı âlinizin
imzası var mı?

HALİT DUMANKAYA (İstanbul) - Evet Sayın Başkan.

BAŞKAN - Buyurun Sayın Dumankaya. (ANAP, DSP ve CHP
sıralarından alkışlar)

Efendim, Sayın Dumankaya'nın ne söyleyeceğini
daha bilmiyoruz...

HALİT DUMANKAYA (İstanbul) - Sayın Başkan,
muhterem milletvekilleri, bizi televizyonu başında
izleyen muhterem seyirciler (ANAP, DSP ve CHP sıralarından
alkışlar) sizlerin mübarek kandilini kutluyorum.
(ANAP, DSP ve CHP sıralarından alkışlar)

Değerli arkadaşlarım, ara verdiğimizde zabıtları
inceledim, Hükümet Programınızı
ve Koalisyon Protokolünüzü de inceledim; acaba,
bu altın kaçakçılığı
yapan, altın stoku yapanlarla ilgili bir af var mıdır,
diye düşündüm, araştırdım;
ne Hükümet Programınızda ne Koalisyon
Protokolünüzde böyle bir madde yok.

Şimdi, yine, DYP ve SHP Koalisyonu kurulduğunda, parası
olduğu halde vergisini ödemeyen ve kamuoyunda "vergi
yüzsüzleri" denen kişilere bir af çıkarmıştınız.
Bu affa, Refah Partisi sözcüleri ve Anavatan Partisi
karşı çıkmıştı
ve bu af öyle bir aftı ki, bu aftan, 1 milyon 568
bin kişi, toplam 5,5 trilyon lira istifade ederken....

HACI FİLİZ (Kırıkkale) - SHP ne yaptı?!

HALİT DUMANKAYA (Devamla) - 1 047 kişi, 9,5 trilyon
lira istifade etmişti. O zaman, şu anda önümde
duran ve bakan olan Sayın Abdüllatif Şener bakın
ne diyordu...(ANAP, DSP ve CHP sıralarından alkışlar)

MUSTAFA BAŞ (İstanbul) - Bugünkü gündemi
konuş yahu!

HALİT DUMANKAYA (Devamla) - "Hükümet Programında
vergi affı diye bir şey yok, vergi reformu var, vergilerle
ilgili birtakım düzenlemeler var, asgarî ücretin
vergidışı kalacağına dair ifadeler
var, çiftçinin, esnafın vergi yükünün
hafifletileceğine ilişkin maddeler var; ama, Hükümet
Programında olmayan bir vergi affıyla neden işe
başlanıyor? Bunu, iktidar kanadına mensup,
gerek Doğru Yol Partisine mensup gerek Sosyaldemokrat Halkçı
Partisine mensup -tabiî, ben şimdi bunu değiştiriyorum,
Refah Partisine mensup- milletvekillerinin düşünmeleri
ve bunun buraya niçin geldiği üzerinde şöyle
bir tefekkür etmeleri gerektiğine inanıyorum."

Refah Partisinin Grup Başkanvekili Muhterem Oğuzhan
Asiltürk ne diyordu; o da diyordu ki...

ŞEVKİ YILMAZ (Rize) - Konuyla ne ilgisi var?!

HALİT DUMANKAYA (Devamla) - "İşte, bu
kanunu geçirmek için buradasınız.
(ANAP ve RP sıralarından alkışlar)
Bunu ben değerlendirme olarak yapmıyorum, bu bir yorum
değil; işte, kanunun şu maddesi... Kaçakçılığı
savunmak için, kaçakçılığı
meşru hale getirmek için, kaçakçı
hakkında takibat yaptırmamak için gelen bir
kanun. Bunun söylenmesi gücünüze gidiyor da,
bunu kanun haline getirmek için verdiğiniz mücadeleki
bu direnciniz nedir?!." İşte, o gün diyordunuz...
Keser döner, sap döner; bir gün geli,r hesap döner.
(ANAP, DSP ve CHP sıralarından alkışlar)

Değerli Refah Partili arkadaşlarım...

BAŞKAN - Sayın Dumankaya, önergeye gelecek misiniz
efendim?

HALİT DUMANKAYA (Devamla) - Tabiî efendim.

BAŞKAN - Hadi, buyurun bakalım...

ALİ RIZA BODUR (İzmir) - Sayın Başkan,
müsaade edin de konuşsun.

HALİT DUMANKAYA (Devamla) - Şimdi, buraya getirdiğiniz
bu af nedir? İki kuyumcu düşünün;
bu iki kuyumcudan birisi vergilerini düzgün olarak ödüyor,
vergisini veriyor, diğeri ise vergisini vermiyor ve cebine
atıyor. İşte, rantiyeci dediğiniz bu kesimi
burada affediyorsunuz; ama, vergisini dürüst ödeyen
adamlara da ceza veriyorsunuz.

(Mikrofon otomatik cihaz tarafından kapatıldı)

BAŞKAN - Sayın Dumankaya, süreniz bitti efendim.
Lüften... Saygınızı sunun ve inin...

HALİT DUMANKAYA (Devamla) - Sayın Başkan,
iki dakika... Değerli Refah Partili...

BAŞKAN - Efendim, 1 dakika eksüre verdim size; saygınızı
sunun, inin...

HALİT DUMANKAYA (Devamla) - Şimdi size soruyorum:
Siz tabanınızdan oy isterken, biz rantiyecileri
affedeceğiz, diye mi oy istediniz? Acaba bunu nasıl
izah edeceksiniz?! Bu konuda, geliniz, pansuman tedbirlerini bırakınız...

ALİ RIZA BODUR (İzmir) - Geliniz, adil düzeni
yaratınız!..

HALİT DUMANKAYA (Devamla) - Geliniz, sayın teknik
kişilerin dediği gibi, bir enflasyon muhasebesi çıkaralım.
O küçük esnaf, o çiftçi, o bakkal,
o nalbur, onları da bu kategoriye sokalım ve affı
öyle çıkaralım. İşte, o
zaman köklü bir tedbir getirmiş olursunuz. Yoksa,
bununla bir yere varamayız. Bunu tabanınıza
izah edemezsiniz ve göreceksiniz ki, burada sıkıntıya
düşeceksiniz... (ANAP sıralarından "Bitirmedi"
sesleri, RP sıralarından gürültüler)

(Mikrofon otomatik cihaz tarafından kapatıldı)

BAŞKAN - Evet Sayın Dumankaya, saygı sunun
efendim... Lütfen...

HALİT DUMANKAYA (Devamla) - Hepinize saygılar sunuyorum.
(ANAP, DSP ve CHP sıralarından alkışlar)

BAŞKAN - Sayın Dumankaya, teşekkür ediyorum.

Sayın milletvekilleri, önerge üzerinde...

MALİYE BAKANI ABDÜLLATİF ŞENER (Sıvas)
- Sayın Başkan, söz istiyorum.

BAŞKAN - Buyurun Sayın Bakan.

MALİYE BAKANI ABDÜLLATİF ŞENER (Sıvas)
- Sayın Başkan... (ANAP, DSP ve CHP sıralarından
sürekli alkışlar)

BAŞKAN - Sayın milletvekilleri, hiç yakışık
almıyor. Rica ediyorum... Alkışladınız,
tamam; çıkınca, sırtınızda
taşıyın efendim!..

Sayın Bakan, buyurun efendim.

MALİYE BAKANI ABDÜLLATİF ŞENER (Sıvas)
- Sayın Başkan, biraz önce Sayın Dumankaya
arkadaşımızın bahsettiği konuşmalar
bana aittir; tutanaklarda da var...

ALİ RIZA BODUR (İzmir) - Hayırlı olsun...

MALİYE BAKANI ABDÜLLATİF ŞENER (Sıvas)
- Fakat, o günkü konuyla bugünkü konu aynı
değildir; çünkü, o konuşmaları,
3787 sayılı Bazı Kamu Alacaklarının
Tahsilatının Hızlandırılması
ve Matrah Artırımı Hakkında Kanunla
ilgili olarak yapmıştım. Orada, kesinleşmiş
kamu alacaklarının affı vardı; ihtilaflı
kamu alacaklarının affı vardı...

ALİ RIZA BODUR (İzmir) - Kamudan mı veriyorsun?!.

MALİYE BAKANI ABDÜLLATİF ŞENER (Sıvas)
- Gecikme zammı, gecikme faizlerinin affı vardı;
inceleme, tarhiyat safhasında bulunan alacakların
affı vardı; götürü mükelleflerle
ilgili, pişmanlıkla ilgili, matrah artırımıyla
ilgili, Katma Değer Vergisiyle ilgili aflar vardı.
Bugün görüştüğümüz tasarı
ve o gün görüşülen ve kanunlaşan
tasarı arasında hiçbir benzerlik yoktur.
O, bir vergi affıydı; bu tasarıyı
da vergi affı olarak değerlendirmek sağlıklı
ve doğru değildir.

Arz ederim. (RP sıralarından alkışlar)

HALİT DUMANKAYA (İstanbul) - Sayın Başkan,
sataşma vardır; söz istiyorum.

BAŞKAN - Sayın Dumankaya...

Sayın milletvekilleri, önerge üzerindeki görüşmeler
tamamlanmıştır.

Önergeye Komisyon ve Hükümet katılmadı.

Önergeyi oylarınıza sunuyorum: Kabul edenler...
(ANAP sıralarından sıra kapaklarına
vurmalar, gürültüler)

IŞIN ÇELEBİ (İzmir) - Sayın
Başkan, izin verir misiniz...

METİN BOSTANCIOĞLU (Sinop) - Sayın Başkan...

BAŞKAN - Kabul etmeyenler... Önerge kabul edilmemiştir.

Sayın milletvekilleri, bir başka önerge vardır...

METİN BOSTANCIOĞLU (Sinop) - Sayın Başkan...

BAŞKAN - Efendim.

METİN BOSTANCIOĞLU (Sinop) - Ses düzeninin bozuk
olması nedeniyle, Sayın Bakanın konuşması
anlaşılmamıştır.

BAŞKAN - Tekrar mı etsin efendim?

METİN BOSTANCIOĞLU (Sinop) - Bu konuşmanın,
kürsüden yapılmasını istiyoruz.
(DSP, ANAP ve CHP sıralarından alkışlar)

BAŞKAN - Önergeyi okutuyorum:

Türkiye Büyük Millet Meclisi Başkanlığına

Görüşülmekte olan 131 sıra sayılı
kanun tasarısının 1 inci maddesinin üçüncü
fıkrasında yer alan "uyarınca aktiflerine
kaydettikleri emtia" ibaresinin "göre aktiflerine
kaydettikleri emtia" şeklinde değiştirilmesini
arz ve teklif ederiz.

Kemalettin Göktaş Trabzon ve arkadaşları

MEHMET GÖZLÜKAYA (Denizli) - Sayın Başkan,
bir talebim var.

BAŞKAN - Buyurun efendim.

MEHMET GÖZLÜKAYA (Denizli) - Bu madde tamamlanıncaya
kadar sürenin uzatılmasını talep etmiştim.
(ANAP, DSP ve CHP sıralarından "olmaz"
sesleri)

BAŞKAN - Tüzük elvermez ona efendim. (ANAP, DSP
ve CHP sıralarından "Bravo" sesleri)

Müsaade buyurun efendim... Bravonuza ihtiyacım yok
efendim... Saklayın, lazım olur... (RP sıralarından
alkışlar)

Sayın milletvekilleri, çalışma süremiz
doldu; ancak, elimizde bir önerge var. Bu önergenin
bitimine kadar süre uzatımını teklif
ediyorum: Kabul edenler... Kabul etmeyenler... Kabul edilmiştir.

Önergeye, Hükümet katılıyor mu efendim?

MALİYE BAKANI ABDÜLLATİF ŞENER (Sıvas)
- Katılmıyoruz Sayın Başkan.

BAŞKAN - Komisyon katılıyor mu?

PLAN VE BÜTÇE KOMİSYONU BAŞKANI İ.
ERTAN YÜLEK (Adana) - Katılmıyoruz Sayın
Başkan.

BAŞKAN - Sayın Göktaş, önergenizi
geri çekmediğinize göre, söz mü istiyorsunuz,
gerekçeyi mi okutalım?

Sayın Göktaş?.. Yok.

Önergeyi oylarınıza sunuyorum: Kabul edenler...
Kabul etmeyenler... Kabul edilmemiştir.

SALİH KAPUSUZ (Kayseri) - Sayın Başkan...

BAŞKAN - Buyurun efendim.

SALİH KAPUSUZ (Kayseri) - Şimdiye kadar, Genel Kurulda,
önergeler bittiği halde, bir maddenin oylanmaması
diye bir uygulama olmamıştır. (ANAP, DSP ve
CHP sıralarından "olmuştur" sesleri)
Önergeler bitmiştir, maddenin oylama safhasına
gelinmiştir. Bu tamamlanıncaya kadar sürenin
uzatılması gerekir.

BAŞKAN - Sayın Kapusuz, 11 önerge var burada.
(ANAP, DSP ve CHP sıralarından "Bravo Başkan"
sesleri, alkışlar)

SALİH KAPUSUZ (Kayseri) - Çektik biz...

BAŞKAN - Efendim çekmediniz.

SALİH KAPUSUZ (Kayseri) - Çekiyoruz...

BAŞKAN - Efendim, çekilenlerin dışında
11 önerge var.

LÜTFİ YALMAN (Konya) - Sayın Başkan,
önergede ikimizin de imzası var.

BAŞKAN - Efendim, yalnız sizinle sınırlı
değil ki, verilmiş başka önergeler var.

SALİH KAPUSUZ (Kayseri) - Hayır efendim.

BAŞKAN - Daha hâlâ "hayır efendim"
diyor. Burada verilmiş ve zabıtlara da geçmiş
11 önerge var. (DSP ve CHP sıralarından "Bravo
Başkan" sesleri, alkışlar)

Tamam... İhtiyaç yok ona. Siz, onu saklayın,
lazım olur.

Sayın milletvekilleri, birleşimi kapatmadan önce
bir açıklama yapmak istiyorum.

Sayın Yıldırım'ın bir beyanı
oldu -zabıtları düzeltmek bakımından
söylüyorum, Sayın Yıldırım'a
cevap verme ihtiyacından falan değil, sakın
öyle algılamayın, ancak zabıtlar düzelsin
diye- Sayın Yıldırım, Kayseri Belediye
Başkanından bahsederek, bana atıfta bulunup
"Sayın Meclis Başkanvekilimizin, şimdi
kürsüde bulunan Sayın Başkanın,
röportajda 'efendim, belki elli kez Atatürk'ün
huzuruna gitmemiştir, onun için" dedi diyorlar;
sözü söyleyen benim. (DSP sıralarından
"Doğrudur" sesleri)

ALİ RIZA BODUR (İzmir)- Siz kaç kere gittiniz
Sayın Başkan! (RP sıralarından "sana
ne" sesleri)

BAŞKAN - Bırakın onu şimdi.. Müsaade
buyurun, ben bir şeyi düzeltmek istiyorum. (CHP sıralarından
gürültüler)

Müsaade buyurur musunuz...

Sayın Belediye Başkanının Kayseri'deki
beyanlarıyla ilgili bir televizyon kuruluşu bana
soru sordu: "Ne diyorsunuz, Sayın Kayseri Belediye
Başkanı 'içim kan ağlıyor demiş."
"Ben konuşmaları izlemedim, ne dediğini
siz söyleyin" dedim. "10 Kasımda içim
kan ağlıyor demiş" deyince, dedim ki: "Gayet
tabiî, hepimizin içi kan ağlıyor, siz
bayram mı ediyorsunuz yoksa." (RP sıralarından
"Bravo" sesleri, alkışlar) Şimdi
böyle, mesele bu; anlatabildim mi? (DSP ve CHP sıralarından
gürültüler)

YAHYA ŞİMŞEK (Bursa) - Atatürk geliyor!

BAŞKAN - Sayın milletvekilleri, denetim konularını
görüşmek için, 19 Kasım 1996 Salı
günü saat 15.00'te toplanmak üzere, birleşimi
kapatıyorum.

Kapanma Saati: 22.05

VII. - SORULAR VE CEVAPLAR

A) YAZILI SORULAR VE CEVAPLARI

1. - Konya Milletvekili Nezir Büyükcengiz'in, AÖF
mezunlarının diğer fakülte mezunları
gibi öğretmen olarak atanabilmelerine ilişkin sorusu
ve Millî Eğitim Bakanı Mehmet Sağlam'ın
yazılı cevabı (7/1328)

Türkiye Büyük Millet Meclisi Başkanlığına

Aşağıdaki sorularımın Millî
EğitimBakanı Sayın Mehmet Sağlam tarafından
yazılı olarak cevaplandırılmasına
aracılığınızı saygılarımla
arz ederim. 11.9.1996

Nezir Büyükcengiz

Konya

Bakanlığınızca 4 yıllık
fakülte mezunu öğrencilerimizin müracaatlarında
öğretmenliğe başlatılacakları
açıklaması yapıldı. Eğitim
yönetmeliğimiz uyarınca AçıkÖğretim
Fakülteleri de diğer fakültelere eşit olmasına
rağmen bu uygulama kapsamı dışında
tutuldu.

Sorular :

1. Açık Öğretim Fakültesi mezunlarının
uygulama kapsamına alınılması düşünülmekte
midir?

2. Düşünülüyorsa bu uygulama ne zaman
başlatılacaktır?

3. Düşünülmüyorsa Açık
ÖğretimFakültesi mezunlarına yapılan
bu haksızlığın giderilmesi için
başka ne gibi bir uygulama yapılması düşünülmektedir?

T.C.

Millî Eğitim Bakanlığı

Araştırma, Planlama ve Koordinasyon

Kurulu Başkanlığı

Sayı : B.08.0.APK.0.03.01.00-022/3097 13.11.1996

Konu : Soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
7.10.1996 tarih ve A.01.GNS.0.10.00.02.3637-7/1328-3397 sayılı
yazısı.

Konya Milletvekili Sayın Nezir Büyükcengiz'in
in "AÖF mezunlarının diğer fakülte
mezunları gibi öğretmen olarak atanabilmelerine
ilişkin" yazılı soru önergesi incelenmiştir.

1996 yılı atama döneminde sınıf
öğretmeni ihtiyacının karşılanması
amacıyla Üniversite Seçme Sınavı
puanı ile öğrenci alan fakülte ve yüksekokullar
dışındaki örgün yükseköğretim
kurumlarından lisans düzeyinde öğrenim görmüş
olanların başvuruları kabul edilmiştir.

Bu nedenle, Anadolu Üniversitesinin yaygın eğitim
yapan Açıköğretim Fakültesi mezunlarının
öğretmenlik mesleğine alınmaları mümkün
olmamaktadır.

Bilgilerinize arz ederim.

Prof. Dr. MehmetSağlam

Millî Eğitim Bakanı

2. - İstanbul Milletvekili Mehmet Sevigen'in, A.Ö.F.
mezunlarının öğretmen olarak atanabilmelerine
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1341)

Türkiye BüyükMillet Meclisi Başkanlığına

Aşağıdaki sorularımın Millî
Eğitim Bakanı SayınMehmet Sağlam tarafından
yazılı olarak cevaplandırılmasını
saygılarımla arz ederim.

Mehmet Sevigen

İstanbul

1. Bakanlık olarak öğretmen açığını
kapatmak için Pedagojik Formasyon aranmaksızın
öğretmen alımı kararlaştırılmış
mıdır?

2. Bu kararlar doğrultusunda AçıkÖğretim
mezunlarının öğretmen olarak alınmalarına
engel var mıdır?

3. Varsa Başbakanlığın B.02.0.P.PG.0.12-383-17141,
3.3.1987 gün ve 19-383-06089 (1987/5) sayılı
genelgelerinde belirtilen ve 2547 sayılı Y.Ö.K.
Kanununun 43 üncü maddesinin (b) ve (c) fıkralarında
Açık Öğretim Fakülte mezunlarının
diğer fakülte mezunlarıyla aynı haklara
sahip olduğu düzenlemesi ile bu karar uyum sağlamakta
mıdır?

4. AçıkÖğretim İktisat ve İşletme
Fakültesi mezunlarının öğretmenlik
başvurularının kabul edilmemesi Anayasa'nın
eşitlik ilkesine uygun mudur?

5. AçıkÖğretimFakültesi İşletme
ve İktisat bölümü mezunlarından öğretmen
olmak isteyenler hakkında ne düşünüyorsunuz?
Bakanlığınızın bu konuda bir çalışması
var mı?

6. Açık Öğretim mezunları Anayasa'nın
10 uncu maddesi ve 2547 sayılı Y.Ö.K. Kanunundan
yararlanmak için ne yapmalıdır?

T.C.

Millî Eğitim Bakanlığı

Araştırma, Planlama ve Koordinasyon

Kurulu Başkanlığı

Sayı : B.08.0.APK.0.03.01.00-022/3094 13.11.1996

Konu : Soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
7.10.1996 tarih ve A.01.GNS.0.10.00.02.3637-7/1341-3439 sayılı
yazısı.

İstanbul Milletvekili Sayın Mehmet Sevigen'in "A.Ö.F.
mezunlarının öğretmen olarak atanabilmelerine
ilişkin" yazılı soru önergesi incelenmiştir.

1. 1996 yılı ikinci atama döneminde ihtiyacın
karşılanamadığı alanlarda bu yıla
mahsus olmak üzere 1739 sayılı Kanunun 45 ini
maddesi gereğince pedagojik formasyon belgesi aranmaksızın
öğretmen alımı kararlaştırılmıştır.

2. Sınıf öğretmenliği için ÖSS
puanı ile öğrenci kayıt eden fakülte
ve yüksekokullar dışındaki örgün
yükseköğretim kurumlarından lisans düzeyinde
öğrenim görmüş olanların müracaatları
kabul edilmiş, Açıköğretim Fakültesi
mezunlarına yer verilmemiştir.

3. 657 sayılı Kanunun değişik 41 inci
maddesinde de belirtildiği üzere belli görevlere
atanabilmek için özel şartlar konulabileceği
ilkesinden hareketle 1739 sayılı Kanunun değişik
45 inci maddesi dayanak alınarak örgün yüksek
öğretim kurumlarından lisans düzeyinde öğrenim
görmüş olanların öğretmenliğe
başvuruları kabul edilmiştir.

4. Anadolu Üniversitesi Açıköğretim
İktisat ve İşletme Fakültesi mezunlarının
öğretmenlik için müracaatlarının
kabul edilmeyişinde Anayasanın eşitlik ilkesine
aykırılık bulunmamaktadır.

5. Yaygın eğitim yapan Açıköğretim
Fakültesi mezunlarının öğretmen olarak
istahdam edilmesi mümkün bulunmamaktadır.

6. Bu uygulama 1996 atama dönemine mahsus olup normal şartlarda
öğretmen ihtiyacı 1739 sayılı Millî
Eğitim Temel Kanunu doğrultusunda öğretmen yetiştiren
yüksek öğretim kurumu mezunlarından yararlanılmak
suretiyle karşılanacaktır.

Arz ederim.

Prof. Dr. Mehmet Sağlam

Millî Eğitim Bakanı

3. - Kars Milletvekili Y. Selahattin Beyribey'in, Kars İlindeki
eğitim ve öğretime ilişkin sorusu ve Millî
Eğitim Bakanı Mehmet Sağlam'ın yazılı
cevabı (7/1364)

Türkiye Büyük Millet Meclisi Başkanlığına

Millî EğitimBakanı Sayın MehmetSağlam'ın
aşağıda belirttiğim sorulara yazılı
olarak cevap vermesini saygılarımla arz ederim.

Dr. Selahattin Beyribey

Kars

1. 1996-1997 Eğitim ve Öğretim yılı
16 Eylül 1996 tarihinde başlamıştır.
Eğitim ve öğretimin başlamasıyla birlikte
Kars İlinde eğitim ve öğretime kapalı
okul var mıdır?

2. Kars İlinde eğitim ve öğretime kapalı
okul varsa nedeni nedir?

3. Bina yokluğu veya öğretmen yetersizliği nedeniyle
kapalı okulların açılması için
yeni bina yapımı veya yeni öğretmen atamalarının
yapılıp yapılmayacağı,

4. Kars'da belirli yerlerde öğrenciyi toplamak amaçlı
yatılı ilköğretim bölge okulu uygulamasına
geçilip geçilmeyeceği,

5. Kars İlinin bulunduğu bölgenin (özellikle
eğitim ve öğretimin yapıldığı
Eylül-Mayıs aylarında) havaların soğuk
ve kış mevsiminin uzun sürmesi nedeniyle bu
bölgede görev yapan öğretmenlere yakacak parası
yardımı yapılıp yapılmayacağı,
yapılacaksa miktarı ne kadar olacaktır?

6. Kars Kafkas Üniversitesi'nin personel, bina, araç-gereç
ve diğer donanımlar yönünden Kafkas Üniversitesi
ile eş zamanlı kurulan diğer üniversitelerden
oldukça geri kalmış durumdadır. Bu
eksiklikleri gidermek amacıyla yapılan çalışmalar
var mıdır? Varsa nelerdir?

T.C.

Millî Eğitim Bakanlığı

Araştırma, Planlama ve Koordinasyon

Kurulu Başkanlığı

Sayı : B.08.0.APK.0.03.01.00-022/3090 13.11.1996

Konu : Soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
7.10.1996 tarih ve A.01.0.GNS.0.10.00.02.3637-7/1364-3483 sayılı
yazısı.

Kars Milletvekili Sayın Y. Selahattin Beyribey'in "Kars
İlindeki eğitim öğretime ilişkin"
yazılı soru önergesi incelenmiştir.

1. Kars İlinde eğitim ve öğretime kapalı
okul vardır.

2. Bu okullar; öğrenci azlığı, köy
boşalması, okul binasının yıkılması,
güvenlik ve öğretmensizlik sebebiyle kapalıdır.

3. Karsİlindeki okullarımızın yapımı,
bakımı ve onarımı için Genel
Bütçeden tahsis edilen 35 Milyar TL. ödeneğine
ilaveten 10 Milyar TL. revizeden, 5 Milyar TL. fondan olmak üzere
toplam 15 Milyar Tl. ilave ödenek tahsisi yapılmıştır.

4. Yatılı İlköğretim Okulu yapımı
bir programa bağlı olarak gerçekleştirilmektedir.
Önümüzdeki yıllarda Kars'da da Yatılı
İlköğretim Bölge Okulu yapımı
düşünülmektedir.

5. Kars'da görev yapan öğretmenlere yakacak yardımı
yapılması yasal olarak mümkün olamamaktadır.

6. Yükseköğretim kurumlarının yıllık
ödenek ihtiyaçları üniversitelerin talebi,
Yükseköğretim Kurulunun uygun görüşü
ve Maliye Bakanlığı ile Devlet Planlama Teşkilatının
o yıl Bütçeden ayırabileceği kaynaklar
doğrultusunda hesaplanmaktadır.

Konu ile ilgili olarak 1996 Malî Yılında Kars
Kafkas Üniversitesine 540 300 000 000 lira ödenek tahsis
edilmiş olup, bu miktar 1997 Malî Yılında
%100'ün üzerinde artırılarak 1 102 900
000 000 liraya çıkarılmıştır.
Bütün yükseköğretim kurumlarının
olduğu, gibi, ilgili üniversitenin ödeneğinin
istenilen düzeyde olmadığı Bakanlığımızca
da bilinmektedir. Bu hususta, Yükseköğretim Kurulu
Başkanlığınca ilgili kuruluşlar
nezdinde, bütün çabaların gösterilmesine
rağmen bu yıl için tahsis edilen ödeneğin
dışında, yeni kaynak bulmak mümkün
olamamaktadır.

Arz ederim.

Prof. Dr. Mehmet Sağlam

Millî Eğitim Bakanı

4. - Denizli Milletvekili Hilmi Develi'nin, öğretmenliğe
atanacaklarda aranacak şartlara ilişkin sorusu ve
Millî Eğitim Bakanı MehmetSağlam'ın
yazılı cevabı (7/1377)

Türkiye Büyük Millet Meclisi Başkanlığına

Aşağıdaki sorularımın Sayın
Millî EğitimBakanı tarafından yazılı
olarak yanıtlanmasını arz ederim. Saygılarımla.

Hilmi Develi

Denizli

Konu : Millî Eğitim Bakanlığı'nda
öğretmen alımları hakkında.

Soru 1. Bakanlığınızın, öğretmen
açığını kapatmak için pedagojik
formasyonu olmayan yurtiçi ve yurtdışı
üniversite mezunlarını da öğretmenliğe
kabul edeceği doğru mudur?

Soru 2. Şeriat eğitimi verdiği bilinen Mısır
El-Ezher, Suriye ve Pakistan Üniversitelerinin mezunlarının
da başvurularını kabul ederek, şeriatçı
olduğu bilinen bu okul mezunlarını nasıl
ilkokul öğretmenliğine atayacak ve Türkiye Cumhuriyeti'nin
çocuklarını bu kimselere nasıl eğittireceksiniz?

Soru 3. Bu üniversitelerin yetersiz olduğu ve şeriat
eğitimi verdiği gerekçesiyle YÖK'ün daha
önce denkliklerini kabul etmediği, devlet raporlarında
da, adı geçen üniversitelerin Türkiye
için büyük tehlike oluşturduğunun belirtildiği
bilinmektedir. Tüm bunlar, Bakanlığınızca
niçin dikkate alınmamaktadır?

Soru 4. Konuyla ilgili olarak hükümetin devreye girdiği
ve baskı uyguladığı konusunda bir bilginiz
var mıdır? Var ise böylesi bir baskıya
nasıl göz yumuyorsunuz ve Türkiye Cumhuriyeti
Millî Eğitim Bakanı olarak yapılanları
içinize sindirebiliyor musunuz?

Soru 5. Bakanlıkta yaptığınız
kadro operasyonu ile daha önce çeşitli nedenlerle
görevlerinden uzaklaştırılmış
ve bu görevlere layık olmayan kişilerin tekrar
önemli mevkilere getirildiği doğru mudur?

Soru 6. Tüm bu tehlikeli gelişmelerin bir an önce
farkına varılarak, yalnış kararların
düzeltilmesi ve Millî Eğitim Bakanlığı'nın,
Cumhuriyet ilkelerine bağlı ve Atarükçü
çizgisine yeniden kavuşturulması için
girişimleriniz olacak mıdır?

T.C.

Millî Eğitim Bakanlığı

Araştırma, Planlama ve Koordinasyon

Kurulu Başkanlığı

Sayı : B.08.0.APK.0.03.01.00-022/3096 13.11.1996

Konu : Soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
7.10.1996 tarih ve A.01.0.GNS.0.10.00.02.3637-7/77-3507 sayılı
yazısı.

Denizli Milletvekili Sayın Hilmi Develi'nin "Öğretmenliğe
atanacaklarda aranacak şartlara ilişkin" yazılı
soru önergesi incelenmiştir.

1. 1996 yılı ikinci atama döneminde sınıf
öğretmenliği için örgün öğretim
yapan fakülte ve yüksek öğretim kurumlarından
mezun olanlar ile denkliği Yükseköğretim Kurulu
Başkanlığınca kabul edilen yurtdışı
mezunlarının pedagojik formasyon belgesi aranmaksızın
müracatta bulunabileceklerine, bunlardan ataması yapılanların
daha sonra hizmetiçi eğitim yoluyla formasyon kazandırılarak
öğretmenliğe başlatılmalarına
karar verilmiştir.

2. Lisans öğrenimlerini yurtdışında
görüp öğretmen olmak isteyenler için;
1739 sayılı Millî Eğitim Temel Kanununun
45 inci maddesinin "Öğretmenler, öğretmen
yetiştiren yükseköğretim kurumlarından
mezun olanlar arasından, Millî Eğitim Bakanlığınca
seçilirler." hükmü çerçevesinde
uygulama yapılmaktadır.

3. Lisans öğrenimlerini yurtdışında
tamamlayanlardan denkliği Yükseköğretim Kurulu
Başkanlığınca uygun görülmeyenlerin
öğretmenliğe atanmaları mümkün değildir.

4. Bu uygulama öğretmen açığının
giderilmesi için bu yıla mahsus olmak üzere
yapılmaktadır.

5. Değişen çağın şartlarına
uygun olarak, zaman içerisinde dinamizmi artırmak
amacıyla yöneticiler arasında görev değişikliği
yapılması zaruri görülmektedir.

6. Bakanlığımızın hiçbir
tehlikeli girişimi olmamıştır ve olamaz.
Cumhuriyetin temel ilkeleri ile Atatürkçü düşünce
sisteminden uzaklaşıldığı iddiası
tümüyle subjektiftir ve gerçeklerle hiçbir
ilgisi yoktur.

Arz ederim.

Prof. Dr. Mehmet Sağlam

Millî Eğitim Bakanı

5. - Aydın Milletvekili Fatih Atay'ın, üniversite
mezunlarının öğretmen olarak atanmalarına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1385)

Türkiye Büyük Millet Meclisi Başkanlığına

Aşağıdaki sorularımın Millî
EğitimBakanı Sayın Mehmet Sağlam tarafından
yazılı olarak yanıtlanmasının
sağlanmasını saygılarımla arz
ederim.

Fatih Atay

Aydın

1. Eğer üniversite bitiren öğretmen olma hakları
varsa öğretim birliği yasasından alınan
kuvvetle, açık öğretimin de sonuçta
bir üniversite olduğunu düşünerek uygulamanın
çifte standart olduğunu tespit ederiz. Size göre
açık öğretimin uygulama dışında
kalması haksızlık değil midir?

2. Öğretmen açığını kapatmak
için yapısal tedbirlerden kaçınarak
üniversite mezunlarına öğretmenlik hakkı
verilerek düzenlemeye gidilmiştir.

Oysa öğretmenlik mesleği bir uzmanlık işidir.
Sabırlı ve insan ilişkileri iyi olan, çocuk
psikolojisinden anlayan kişilerin bu özelliklerine
özel uzmanlık eklenir. Her üniversite bitirenin
altından kalkamayacağı bu yükü böylesi
düzenlemeyle çözmek doğru mudur?

3. Üniversite bitirenlerin uzmanlıklarından
apayrı olan ve özel uzmanlık gerektiren öğretmenlik
mesleğine kavuşması ile işsizlik oranının
küçültülmesi çabası görülüyor.
Ne var ki gizli işsizlik belirli olan işsizlikten
daha tehlikelidir. Ülkedeki işsizleri daha önceki
dönemlerde açılan, profösörü
bile olmayan üniversitelere koyup "öğrenci"
ilan etmiştir. Şimdi de "öğretmen"
yapıp işsizliği küçük göstermeye
mi çalışıyorsunuz?

T.C.

Millî Eğitim Bakanlığı

Araştırma, Planlama ve Koordinasyon

Kurulu Başkanlığı

Sayı : B.08.0.APK.0.03.01.00-022/3092 13.11.1996

Konu : Soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
10.10.1996 tarih ve A.01.GNS.0.10.00.02.3695-7/77-1385-3529 sayılı
yazısı.

Aydın Milletvekili Sayın Fatih Atay'ın "Üniversite
mezunlarının öğretmen olarak atanmalarına
ilişkin" yazılı soru önergesi incelenmiştir.

1. 1996 yılı ikinci atama döneminde sınıf
öğretmenliği için örgün öğretim
yapan fakülte ve yükseköğretim kurumlarından
mezun olanların müracaatları kabul edilmiş
olup, yaygın eğitim yapan Anadolu Üniversitesi
Açıköğretim İktisat ve İşletme
Fakültesi mezunlarına yer verilmemiştir.

2. Bilindiği üzere 1739 sayılı Millî
Eğitim Temel Kanunu'nun 45 inci maddesinde "Öğretmenler
Öğretmen Yetiştiren Yükseköğretim
kurumlarında ve bunlara denkliği kabul edilen yurtdışı
yükseköğretim kurumlarından mezun olanlar
arasından seçilirler." hükmüne yer
verilmiş olup, 1996 yılı birinci atama döneminde
ihtiyaç duyulan branşlarda öğretmen alımı
yapılmış ancak, sınıf öğretmenliği
ihtiyacı sınıf öğretmeni yetiştiren
yükseköğretim kurumu mezunlarından karşılanamamıştır.
Bu durumda 1996-1997 öğretim yılının
başlamış olması karşısında,
acil sınıf öğretmeni ihtiyacını
karşılamak amacıyla yukarıda belirtilen
uygulama yoluna gidilmiştir.

3. Yapılan uygulama sadece öğretmen açığının
kapatılamamasından kaynaklanan ve zorunlu olarak
başvurulan geçici bir tedbirden ibarettir.

Arz ederim.

Prof. Dr. Mehmet Sağlam

Millî Eğitim Bakanı

6. - İzmir Milletvekili Hakan Tartan'ın, haklarında
soruşturma açılan öğretmenlere ilişkin
sorusu ve Millî Eğitim Bakanı Mehmet Sağlam'ın
yazılı cevabı (7/1447)

Türkiye BüyükMillet Meclisi Başkanlığına

Aşağıdaki yazılı soruların
Millî EğitimBakanı Mehmet Sağlam tarafından
yazılı olarak yanıtlanması için
İçtüzüğün 96 ncı maddesince
gereğini arz ederim.

Hakan Tartan

İzmir

1. Türkiye çapında kaç öğretmen
ve eğitimci hakkında hangi nedenlerle soruşturma
açılmıştır? Bu soruşturmaların
konulara göre dağılımı nasıldır?

2. Haklı demokratik istemlerini dile getiren eğitimci
ve öğretmenler hakkında başlatılan
ve "haksız" ve "taraflı" olarak
nitelenen bu soruşturmaları geri aldırmayı
düşünüyor musunuz?

3. Öğretmenlere yönelik uygulanan sürgün
ve soruşturmaların arkasında Atatürkçü,
laik ve demokrat kesimlere verilen bir gözdağı
mı sözkonusu? Bu sorunu ortadan kaldırıcı
bir girişiminiz olacak mı?

T.C.

Millî Eğitim Bakanlığı

Araştırma, Planlama ve Koordinasyon

Kurulu Başkanlığı

Sayı : B.08.0.APK.0.03.01.00-022/3093 13.11.1996

Konu : Soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
7.10.1996 tarih ve A.01.0.GNS.0.10.00.02-7/77-1447-3672/10320
sayılı yazısı.

İzmir Milletvekili SayınHakan Tartan'ın "Haklarında
soruşturma açılan öğretmenlere ilişkin"
yazılı soru önergesi incelenmiştir.

1. Ülke genelinde görev yapan öğretmenler ve
yöneticiler hakkında siyasi ve ideolojik yönden
96, ahlâka aykırı davranışta
bulunmaktan 72, diğer konulardan (yolsuzluk, öğrenci
dövmek, bir günlük işi bırakma eylemine
katılmak, kumar oynamak vb.) 1095 olmak üzere toplam
1263 inceleme ve soruşturma yapılmıştır.

2. Soruşturmalar, mevcut yasalar ve yönetmelikler çerçevesinde
suç sayılan konulardan dolayı açılmıştır.
"Haksız" ve "Taraflı" olarak
herhangi bir soruşturma açılmamıştır.

3. Öğretmenler ve yöneticiler hakkında yapılan
soruşturmalar sonucu sübut bulan fiillerden dolayı
görev yeri değişikliği, Valilik görüşü
de alındıktan sonra yasalara uygun olarak öğretmenin
daha verimli çalışmasını sağlamak
amacıyla yapılmaktadır.

Arz ederim.

Prof. Dr. MehmetSağlam

Millî Eğitim Bakanı

7. - Muğla Milletvekili Fikret Uzunhasan'ın, Armutalan
Belediye sınırları içindeki orman
alanının tahsis edildiği derneğin özelliklerine
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1524)

Türkiye BüyükMillet Meclisi Başkanlığına

Aşağıdaki soruların Sayın Millî
Eğitim Bakanı tarafından yazılı
olarak cevaplandırılmasını arz ederim.
Saygılarımla. 15.10.1996

Fikret Uzunhasan

Muğla

Marmaris ve çevresi turizm alanı kapsamında
kalan, Armutalan Belediye sınırları içinde
"Denizli Fakir ve Muhtaçlara YardımDerneği"
tarafından, "Yetiştirme Yurdu" yapılması
bahanesiyle 10 000 m2'lik ormanlık alanın, Orman
Bakanlığınca ön izinle söz konusu
derneğe tahsis edildiği ve Turizm Bakanlığı'nın
1 Ağustos 1996 tarih, 480 710 172 sayılı Armutalan
Belediyesine yazdığı yazısıyla
da yapımın uygun görüldüğü
bilinmektedir.

Sorular :

1. Bu yerin tahsisi için girişimde bulunan derneğin
özelliği nedir?

2. Tahsisin yapıldığı derneğin Laik
Cumhuriyetin gerektirdiği temel eğitim düzenine uygun
davranmayan derneklerden olup olmadığı gereğince
incelenmiş midir?

3. Orman alanı içerisine gizlenme tercihi sizi tedirgin
etmiyor mu?

T.C.

Millî Eğitim Bakanlığı

Araştırma, Planlama ve Koordinasyon

Kurulu Başkanlığı

Sayı : B.08.0.APK.0.03.01.00-022/3095 13.11.1996

Konu : Soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
30.10.1996 tarih ve A.01.0.GNS.0.10.00.02.3985/10569 sayılı
yazısı. (Önerge -7/1524-3812)

Muğla Milletvekili Sayın Fikret Uzunhasan'ın,
"Armutalan Belediye sınırları içindeki
orman alanının tahsis edildiği derneğin
özelliklerine ilişkin" yazılı soru
önergesi incelenmiştir.

Söz konusu önergede yer alan yetiştirme yurdu
binası yapımı Sosyal Hizmetler ve ÇocukEsirgeme
Kurumu Genel Müdürlüğü ile ilgilidir.

Arz ederim.

Prof. Dr. Mehmet Sağlam

Millî EğitimBakanı

8. - Muğla Milletvekili Fikret Uzunhasan'ın, Armutalan
Belediye sınırları içindeki ormanlık
alanın bir derneğe tahsis edildiğine ilişkin
sorusu ve Devlet Bakanı Sacit Günbey'in yazılı
cevabı (7/1525)

Türkiye Büyük Millet Meclisi Başkanlığına

Aşağıdaki soruların Devlet Bakanı
Sayın Prof.Dr. Sacit Günbey tarafından yazılı
olarak cevaplandırılmasını arz ederim.
Saygılarımla. 15.10.1996

Fikret Uzunhasan

Muğla

Marmaris ve çevresi turizm alanı kapsamında
kalan, Armutalan Belediye sınırları içinde
"Denizli Fakir ve Muhtaçlara YardımDerneği"
tarafından "Yetiştirme Yurdu" yapılması
bahanesiyle 10 000 m2'lik ormanlık alanın, Orman
Bakanlığınca ön izinle söz konusu
derneğe tahsis ettiği ve Turizm Bakanlığı'nın
1 Ağustos 1996 tarih, 480710172 sayılı Armutalan
Belediyesi'ne yazdığı yazısıyla
da yapımın uygun olduğu bilinmektedir.

Sorular :

1. Bu yer, tahsis edildiği derneğin amaçları
ile bağdaşmakta mıdır?

2. "Denizli" merkezli olmasına rağmen, Muğla-Marmaris
turistik yöresini tercih etmesinin sebebi nedir?

3. Orman alanı içine gizlenme tercihi sizi tedirgin
etmiyor mu?

T.C.

Devlet Bakanlığı

Sayı : B.02.0.018/01757 13.11.1996

Türkiye Büyük Millet Meclisi Başkanlığına

İlgi : 30.10.1996 tarih ve A.01.0.GNS.0.10.00.02-7/1525-3814/10571
sayılı yazınız.

Muğla İli, Marmaris İlçesi, Armutalan
Kasabası sınırları içerisinde
yetiştirme yurdu yapılmak üzere Sosyal Hizmetler
ve Çocuk Esirgeme Kurumu GenelMüdürlüğü
adına OrmanBakanlığınca bir tahsis yapılıp,
yapılmadığı hususunda bilgi verilmesi
isteğine ilişkin ilgi yazı ve ekleri incelenmiştir.

Sosyal Hizmetler Muğla İl Müdürlüğü
kanalı ile konu araştırılmış,
bu konudaki işlemler Fakir ve Muhtaçlara Yardım
Derneği ile ilgili olup, Fakir ve Muhtaçlara Yardım
Derneği yöre halkının katkıları
ile kurulmuş ve 3.3.1969 tarihli BakanlarKurulu Kararı
ile kamu yararına çalışan Dernek statüsüne
kavuştuğu SosyalHizmetler ve Çocuk Esirgeme Kurumu
Genel Müdürlüğü ile yakından ve
uzaktan herhangi bir bağı olmadığı
gibi yardım ve katkılar da bulunmamıştır.
Ayrıca söz konusu taşınmazın mülkiyeti
ve tahsis olayı ile de Sosyal Hizmetler ve Çocuk
Esirgeme Kurumu'nun bir ilişkisi yoktur.

Bilgilerinize arz ederim.

Prof. Dr. Sacit Günbey

Devlet Bakanı

SIRA SAYISININ SONU 
        	
       	    



















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












