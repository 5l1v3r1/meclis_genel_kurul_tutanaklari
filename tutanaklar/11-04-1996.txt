


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular















 DÖNEM : 20			 CİLT : 3 		       YASAMA YILI : 1


T. B. M. M.
TUTANAK DERGİSİ

36 ncı Birleşim
11 . 4 . 1996  Perşembe



İ Ç İ N D E K İ L E R
  I. – GEÇEN TUTANAK ÖZETİ
 II. – GELEN KÂĞITLAR
III. – BAŞKANLIĞIN GENEL KURULA SUNUŞLARI
A)  GÜNDEMDIŞI KONUŞMALAR
1. – Kayseri Milletvekili Abdullah Gül’ün, Türkiye’nin, hava sahasını İsrail savaş uçaklarına 
açmasına ve Türkiye’deki askerî üslerden yararlandırmasına ilişkin gündemdışı konuşması ve 
Millî Savunma Bakanı Mahmut Oltan Sungurlu’nun cevabı
2. – Malatya Milletvekili Ayhan Fırat’ın, Ankara-İstanbul arası çift hatlı hızlı tren projesine 
ilişkin gündemdışı konuşması ve Devlet Bakanı ve Başbakan Yardımcısı Nahit Menteşe’nin 
cevabı
3. – Çorum Milletvekili Mehmet Aykaç’ın, köylerimizin ve köylülerimizin sorunlarına ilişkin 
gündemdışı konuşması ve Devlet Bakanı İbrahim Yaşar Dedelek’in cevabı
B)  TEZKERELER VE ÖNERGELER
1. – Bosna-Hersek’e gidecek olan Devlet Bakanı İmren Aykut’a, dönüşüne kadar, Millî Savunma 
Bakanı M. Oltan Sungurlu’nun vekâlet etmesinin uygun görüldüğüne ilişkin Cumhurbaşkanlığı 
tezkeresi (3/224)
2. – Rusya’ya gidecek olan Devlet Bakanı Ali Talip Özdemir’e, dönüşüne kadar, Kültür Bakanı 
Agâh Oktay Güner’in vekâlet etmesinin uygun görüldüğüne ilişkin Cumhurbaşkanlığı tezkeresi 
(3/225)
3. – Japonya’ya gidecek olan Devlet Bakanı Cemil Çiçek’e, dönüşüne kadar, Devlet Bakanı 
Abdülkadir Aksu’nun vekâlet etmesinin uygun görüldüğüne ilişkin Cumhurbaşkanlığı tezkeresi 
(3/226)
4. – İçel Milletvekili Turhan Güven’in, (10/2) Esas Numaralı Meclis Araştırması Komisyonu 
üyeliğinden çekildiğine ilişkin önergesi (4/7)
C)  GENSORU, GENEL GÖRÜŞME, MECLİS SORUŞTURMASI VE MECLİS ARAŞTIRMASI 
ÖNERGELERİ
1. – Erzincan Milletvekili Mustafa Kul ve 9 arkadaşının, yargı bağımsızlığına gölge düşürdüğü 
iddia edilen olayları araştırarak alınması gereken tedbirleri belirlemek amacıyla Meclis 
araştırması açılmasına ilişkin önergesi (10/60)
IV. – GENSORU, GENEL GÖRÜŞME, MECLİS SORUŞTURMASI VE MECLİS 
ARAŞTIRMASI
A)  ÖNGÖRÜŞMELER
1. – Kocaeli Milletvekili Necati Çelik ve 38 arkadaşının, zorunlu tasarruf kesintilerinin 
değerlendirilmesi konusunda Meclis araştırması açılmasına ilişkin önergesi (10/17)
2. – Konya Milletvekili Mustafa Ünaldı ve 12 arkadaşının, ülke kaynaklarının tespit edilmesi ve 
değerlendirilmesi konusunda Meclis araştırması açılmasına ilişkin önergesi (10/18)
V. – SORULAR VE CEVAPLAR
A)  YAZILI SORULAR VE CEVAPLARI
1. – İstanbul Milletvekili Halit Dumankaya’nın, bakanlıkça yaptırılan sağlık eğitim kasetlerine 
ilişkin sorusu ve Sağlık Bakanı Yıldırım Aktuna’nın yazılı cevabı (7/242)
2. – İstanbul Milletvekili Bülent Akarcalı’nın, Türkiye Europalia Festivalinin tanıtım 
programında TBMM’nin de temsil edilmesine ilişkin sorusu ve TBMM Başkanı Mustafa 
Kalemli’nin yazılı cevabı (7/581)

I. – GEÇEN TUTANAK ÖZETİ

TBMM Genel Kurulu saat 15.00’te açılarak iki oturum yaptı.
Hatay Milletvekili Mehmet Sılay, İskenderun Limanının Türkiye ekonomisi için önemine ve bu limana acilen bir konteyner 
terminalinin kurulmasına,
Denizli Milletvekili Hilmi Develi, gümrük birliği sürecinde küçük ve orta ölçekli işletmelerin içinde bulundukları sorunlara ve 
alınması gereken önlemlere,
İlişkin gündem dışı birer konuşma yaptılar.
Erzurum Milletvekili Abdulilah Fırat’ın, hayvancılığın içinde bulunduğu sorunlara, canlı hayvan ve et ithaline ilişkin gündem 
dışı konuşmasına Tarım ve Köyişleri Bakanı İsmet Attila cevap verdi.
Başkanlıkça, 1996 yılı bütçe müzakerelerinde üyelerin söz kayıt işlemlerine ve usullerine ilişkin duyuruda bulunuldu.
Sinop Milletvekili Yaşar Topçu’nun, Adalet Komisyonu üyeliğinden çekildiğine dair önergesi Genel Kurulun bilgisine sunuldu.
Yozgat Milletvekili Kâzım Arslan’ın (6/6),
Balıkesir Milletvekili İsmail Özgün’ün (6/35),
Numaralı sözlü sorularını geri aldıklarına ilişkin önergeleri okundu; sözlü soruların geri verildiği bildirildi.
Sıvas Milletvekili Abdüllatif Şener ve 27 arkadaşının, Sıvas İlinin sorunlarının araştırılarak alınması gereken tedbirlerin 
belirlenmesi amacıyla bir Meclis araştırması açılmasına ilişkin önergesi (10/59) Genel Kurulun bilgisine sunuldu; önergenin 
gündemdeki yerini alacağı ve öngörüşmesinin, sırasında yapılacağı açıklandı.
Tarım, Orman ve Köyişleri Komisyonu Başkanlığının, Komisyonun sözlü üye seçimini yaptığına;
İnsan Haklarını İnceleme Komisyonu,
Türkiye Büyük Millet Meclisi Dilekçe Komisyonu,
Geçici Başkanlıklarının, Komisyonların başkan, başkanvekili, sözcü ve kâtip üye seçimini yaptıklarına;
İlişkin tezkereleri ve,
Karadeniz Ekonomik İşbirliği Parlamenter Asamblesinde Türkiye Büyük Millet Meclisini temsil edecek grubu oluşturmak 
üzere, siyasî parti grup başkanlıklarınca aday gösterilen üyelere dair Başkanlık tezkeresi,
Genel Kurulun bilgisine sunuldu.
Birleşmiş Milletler İnsan Yerleşimleri Konferansı HABİTAT-II Kent Zirvesi ve Global Parlamenterler Forumu toplantılarına 
katılmak üzere 8 kişilik bir TBMM heyetinin oluşturulmasına ilişkin Başkanlık tezkeresi ile;
9.4.1996 tarihli Gelen Kâğıtlarda yayımlanan ve bastırılıp dağıtılan (9/1) ve (9/2) esas numaralı Meclis soruşturması 
önergelerinin, gündemin “Özel Gündemde Yer Alacak İşler” kısmının 1 inci ve 2 nci sırasında yer almasına; soruşturma açılıp 
açılmayacağı hususundaki görüşmelerin Genel Kurulun 24.4.1996 Çarşamba günkü Birleşiminde yapılmasına ve her iki soruşturma 
önergesinin görüşmelerinin bitimine kadar çalışma süresinin uzatılmasına; Türkiye Büyük Millet Meclisinin 16.11.1951 tarihli 5 
inci Birleşim ikinci oturum; 19.11.1951 tarihli 6 ncı Birleşim ikinci ve üçüncü oturumlarına ait gizli tutanakların İçtüzüğün 72 nci 
maddesi gereğince yayımlanmasına ilişkin Danışma Kurulu önerisi;
Kabul edildi.
Kamu iktisadî Teşebbüsleri Komisyonunda açık bulunan ve Doğru Yol Partisi Grubuna düşen bir üyeliğe Bursa Milletvekili A. 
Kadir Cenkçiler,
(10/2) esas numaralı Meclis Araştırma Komisyonunda açık bulunan ve Doğru Yol Partisi Grubuna düşen bir üyeliğe İçel 
Milletvekili Turhan Güven,
Seçildiler.
Karaman Milletvekili Zeki Ünal ve 21 arkadaşının, su kaynaklarımızın daha iyi değerlendirilmesi ve Manavgat Çayı üzerinde 
uygulanan proje konusunda bir Meclis araştırması açılmasına ilişkin önergesinin (10/15) yapılan öngörüşmelerden sonra kabul 
edilmediği açıklandı.
11 Nisan 1996 Perşembe günü saat 15.00’te toplanmak üzere, Birleşime 18.58’de son verildi.

Yasin Hatiboğlu
Başkanvekili
	Ali Günaydın	Kâzım Üstüner
	Konya	Burdur
	Kâtip Üye	Kâtip Üye




II. – GELEN KÂĞITLAR
11.4.1996  PERŞEMBE

Sözlü Soru Önergeleri
1. – Ankara Milletvekili Ersönmez Yarbay’ın, Mogan ve Eymir göllerinin ıslahına ilişkin Başbakandan sözlü soru önergesi 
(6/44) (Başkanlığa geliş tarihi : 5.4.1996)
2. – Ankara Milletvekili Ersönmez Yarbay’ın, Karayolu üzerinde bulunan bazı kavşaklara ilişkin Bayındırlık ve İskân 
Bakanından sözlü soru önergesi (6/45) (Başkanlığa geliş tarihi : 5.4.1996)
3. – İzmir Milletvekili Atilla Mutman’ın, balıkçılarımızın, Ege Denizinin Uluslararası sularındaki av yasağına ilişkin Tarım 
ve Köyişleri Bakanından sözlü soru önergesi (6/46) (Başkanlığa geliş tarihi : 8.4.1996)
4. – Diyarbakır Milletvekili Yakup Hatipoğlu’nun, Diyarbakır’daki elektrik kesintilerine ilişkin Enerji ve Tabiî Kaynaklar 
Bakanından sözlü soru önergesi (6/47) (Başkanlığa geliş tarihi : 9.4.1996)
5. – Erzincan Milletvekili Mustafa Kul’un, İstanbul ve Ankara Büyükşehir Belediyelerinin faaliyetlerine ilişkin İçişleri 
Bakanından sözlü soru önergesi (6/48) (Başkanlığa geliş tarihi : 9.4.1996)
Yazılı Soru Önergeleri

1. – İstanbul Milletvekili Bülent Akarcalı’nın, Türkiye Europalia Festivalinin tanıtım programında T.B.M.M.’nin de temsil 
edilmesine ilişkin T.B.M.M. Başkanından yazılı soru önergesi (7/581) (Başkanlığa geliş tarihi : 2.4.1996)
2. – Gaziantep Milletvekili Kahraman Emmioğlu’nun, et ithalatına ilişkin Tarım ve Köyişleri Bakanından yazılı soru önergesi 
(7/582) (Başkanlığa geliş tarihi : 4.4.1996)
3. – Erzincan Milletvekili Naci Terzi’nin, “Doğru Yol’un Sesi” adlı siyasî dergide yayımlanan bir reklama ilişkin Başbakandan 
yazılı soru önergesi (7/583) (Başkanlığa geliş tarihi : 5.4.1996)
4. – Rize Milletvekili Şevki Yılmaz’ın, Hac ibadetine ilişkin Devlet Bakanından yazılı soru önergesi (7/584) (Başkanlığa geliş 
tarihi : 5.4.1996)
5. – Aydın Milletvekili Muhammet Polat’ın, Menderes Elektrik A.Ş. (MENDAŞ) ye ilişkin Enerji ve Tabiî Kaynaklar 
Bakanından yazılı soru önergesi (7/585) (Başkanlığa geliş tarihi : 5.4.1996)
6. – İstanbul Milletvekili Mehmet Tahir Köse’nin, İstanbul-Tuzla deresinin ıslahına ilişkin Bayındırlık ve İskân 
Bakanından yazılı soru önergesi (7/586) (Başkanlığa geliş tarihi : 8.4.1996)
7. – İstanbul Milletvekili Mustafa Baş’ın, Bandırma Peroksit fabrikasına ilişkin Başbakandan yazılı soru önergesi (7/587) 
(Başkanlığa geliş tarihi : 8.4.1996)
8. – İstanbul Milletvekili Ercan Karakaş’ın, tutuklu bulunan bazı öğrencilerin tedavilerinin önlendiği iddiasına ilişkin Adalet 
Bakanından yazılı soru önergesi (7/588) (Başkanlığa geliş tarihi : 9.4.1996)
9. – Kayseri Milletvekili Abdullah Gül’ün, İsrail savaş uçaklarının eğitimi amacıyla ülkemizin üstlerinden faydalanmasına izin 
verildiği iddiasına ilişkin Millî Savunma Bakanından yazılı soru önergesi (7/589) (Başkanlığa geliş tarihi : 9.4.1996)
10. – Bitlis Milletvekili Zeki Ergezen’in, Fransa’dan 30 adet helikopter alımına ilişkin Millî Savunma Bakanından yazılı soru 
önergesi (7/590) (Başkanlığa geliş tarihi : 9.4.1996)
11. – Bitlis Milletvekili Zeki Ergezen’in, F4 Savaş Uçaklarının tamir ve modifikasyonuna ilişkin Millî Savunma Bakanından 
yazılı soru önergesi (7/591) (Başkanlığa geliş tarihi : 9.4.1996)
Meclis Araştırması Önergesi
1. – Erzincan Milletvekili Mustafa Kul ve 9 arkadaşının, yargı bağımsızlığına gölge düşürdüğü idda edilen olayları 
araştırarak alınması gereken tedbirleri belirlemek amacıyla Anayasanın 98 inci, İçtüzüğün 102 ve 103 üncü maddeleri uyarınca bir 
Meclis araştırması açılmasına ilişkin önergesi (10/60) (Başkanlığa geliş tarihi : 9.4.1996)

BİRİNCİ OTURUM 
Açılma Saati: 15.00 
BAŞKAN: Başkanvekili Yasin HATİBOĞLU 
KÂTİP ÜYELER: Ali GÜNAYDIN (Konya), Kâzım ÜSTÜNER (Burdur)



BAŞKAN – Çalışmalarımızın hayırlara vesile olmasını Cenab-ı Allah’tan niyaz ederek, Türkiye Büyük Millet Meclisinin 36 
ncı Birleşimini açıyorum. 
Genel Kurulunuzu saygıyla selamlıyorum. 
Sayın milletvekilleri, Genel Kuruldaki tespitlerim ve önümüzde duran gündem diyor ki: “Toplantı yetersayısı vardır.” 
Görüşmelere başlıyoruz. (“Sayın Başkan, yoklama...” sesleri)
Tereddüt yok efendim. 58 inci madde gayet açık; Başkan, tereddüte düşerse, yoklama yapar; tereddüt yoktur. 
Görüşmelere başlıyoruz. 
NİHAT MATKAP (Hatay) – Sayın Başkan...
BAŞKAN – Buyurun Sayın Matkap. 
NİHAT MATKAP (Hatay) – Sayın Başkan, eğer izin verirseniz, yerimden, gündemdışı konuşmalarla ilgili bir düşüncemi 
açıklamak istiyorum.
BAŞKAN – Ne buyurmayı düşünüyorsunuz Sayın Matkap?..
NİHAT MATKAP (Hatay) – Sayın Başkan, sizin de bildiğiniz gibi, İçtüzüğün 60 ıncı maddesine göre, Meclis Genel 
Kuruluna bilgi verilmesinde zaruret görüldüğü hallerde, her birleşimde, Sayın Başkanın da takdiriyle, üç milletvekili arkadaşımıza 
gündemdışı söz veriliyor. 
Bakınız, biz, geçen dönem iktidar ortağıydık. İktidar ortağı olan siyasî partiler, her zaman, bu kürsüyü daha fazla kullanma 
olanağına sahiptir. Bu anlayıştan yola çıkarak, özellikle, muhalefet partilerine fırsat tanımak amacıyla, neredeyse hiç gündemdışı 
söz talebinde bulunmadık. Bu dönemde, biz, en az milletvekili grubuna sahip bir partiyiz. Bunun yanında, yine, Meclis 
İçtüzüğümüzün 9 uncu maddesi doğrultusunda, bizim Meclis Başkanvekilimiz de olmadığı için, bu konuda daha fazla duyarlıyız. 
Bakınız, ülkemizde o kadar ciddî olaylar var ki, Mecliste tartışılması gereken o kadar olay var ki, bize umut bağlayan, bizim 
buradaki hareketliliğimizi görmek isteyen seçmenlerimiz “acaba bu kadar sorun varken, Cumhuriyet Halk Partisi Gubuna mensup 
milletvekilleri, neden çıkıp kürsüde bunları dile getirmiyorlar” diye bizden sürekli yakınıyorlar.
Bu hafta içerisinde, Grubumuzdan 8 milletvekili arkadaşımız gündemdışı söz talebinde bulundu; ne yazık ki, sadece 1 
arkadaşımız söz alabildi. Dikkat ediyorum, bu haftaki 9 gündemdışı söz talebinin 5’i, Refah Partisi Grubuna mensup 
milletvekillerine verilmiştir. 
Sayın Başkan, sizlerin sağduyunuzdan, objektif yaklaşımınızdan hiçbir zaman tereddüte düşmedik; ama, şunu söylüyorum: Bu 
dönem, gerek sizin gerek diğer Meclis Başkanvekillerinin, Divanda Meclis başkanvekilimiz bulunmaması dolayısıyla, gündemdışı 
söz taleplerimizde, özellikle bize çok duyarlı davranmanız gerekiyor. 
Gerçekten, bugün, gündemdışı söz talebiyle ilgili bilgi bana geldiğinde çok üzüldüm; bunu ifade etmek istiyorum, bundan 
sonraki kararlarınızda konuyu sizin takdirlerinize bırakıyorum. 
Teşekkür ederim.
BAŞKAN – Sayın Matkap, zatı âlinize, imkânım olsa da gündemdışı söz verse idim acaba, kaç dakika konuşacaktınız! Yani, 
size bir gündemdışı söz süresi kadar süre tanıdım; bu bir. Şimdi ben bunu alacak haneme yazıyorum. 
İki: Zannediyorum, Sayın AtilaSav’a  -Sayın Atila Sav, orada bir apostrof var; tabiî, onu ifade etmem mümkün değil- salı günü 
söz verme imkânım oldu, verdim; zatı âlinize de şimdi 5 dakika söz vermiş oldum. Arzu ederseniz... (CHP sıralarından gürültüler)
Müsaade buyurun efendim... Ben, Sayın Matkap’la konuşuyorum. 
Sayın Matkap, Grubunuzdan hazır arkadaşımız varsa... Sayın Kadir Bozkurt arkadaşımız söz talebinde bulunmuş idi; beni 
sonradan aradı “ben, hakkımı kullanmayacağım” dedi. Şimdi, bu...
AYHAN FIRAT (Malatya) – Önceden haber verecektiniz.
NİHAT MATKAP (Hatay) – Evet, efendim. 
BAŞKAN – Sayın Matkap, hazır arkadaşımız varsa, gündemdışı konuşma isteyen bu üç üyeden boşalan birisinin yerine, size 
konuşmak imkânı tanırım; ama, tabiî, böyle bir mecburiyetiniz yok.
NİHAT MATKAP (Hatay) – Sayın Başkan, Malatya Milletvekili Sayın Ayhan Fırat söz talebinde bulunuyor.
BAŞKAN – Sayın Fırat, konunuz ne?
AYHAN FIRAT (Malatya) – Efendim, hatırlarsanız, size verdiğim dilekçede yazmıştım; hızlı trenle ilgili...
BAŞKAN – Peki efendim. 
Galiba bir başka Malatya milletvekili size destek çıkıyor...
Efendim, özür diliyorum, bir dakika izin verin; dilekçenizi bulayım...
Sayın Ayhan Fırat, dilekçenizde “Ankara-İstanbul arası çift hatlı hızlı tren projesinin akıbeti hakkında, 9 Nisan 1996 Salı 
günkü birleşimde gündemdışı söz verilmesini arz ederim.
Saygılarımla.” diyorsunuz.
Dilekçeniz, bu değil mi efendim?
AYHAN FIRAT (Malatya) – Evet efendim.
BAŞKAN – Pekâla. 
Sayın Kadir Bozkurt, hakkından feragat ettiğine göre, ikinci sırada zatı âlinize söz vereceğim; hazır olun. 
Sayın milletvekilleri, gündeme geçmeden önce, gündemdışı, üç sayın milletvekiline söz vereceğim. 
III. – BAŞKANLIĞIN GENEL KURULA SUNUŞLARI

A)  GÜNDEMDIŞI KONUŞMALAR
1. – Kayseri Milletvekili Abdullah Gül’ün, Türkiye’nin, hava sahasını İsrail savaş uçaklarına açmasına ve Türkiye’deki askerî 
üslerden yararlandırmasına ilişkin gündemdışı konuşması ve Millî Savunma Bakanı Mahmut Oltan Sungurlu’nun cevabı
BAŞKAN – Kayseri Milletvekili, Doç. Dr. Abdullah Gül, İsrail uçaklarının Türk üslerinden yararlanmasıyla ilgili olarak Genel 
Kurula bilgi arz edecekler.
Buyurun Sayın Gül. (RP sıralarından alkışlar) 
ABDULLAH GÜL (Kayseri) – Sayın Başkan, değerli milletvekili arkadaşlarım; Türkiye’nin, İsrail savaş uçaklarına hava 
sahasını açması ve İsrail savaş uçaklarının Türkiye’deki üslerden faydalandırılmasına yol açan son gelişmelerle ilgili 
gündemdışı söz almış bulunuyorum; hepinizi saygıyla selamlarım.
Değerli arkadaşlar, bir zamanlar yüzyıllarca yönettiğimiz ve şimdi de içinde bulunduğumuz Ortadoğu bölgesi, dünyanın en 
sorunlu, en kanlı ve gözyaşının en çok aktığı bölgelerden birisidir. Bu bölgenin derin tarihî gerçekleri ve dinamikleri vardır. Farklı 
ırk ve devletlerden olsa bile, Müslümanların hâkim olduğu bu bölgede, İsrail, yabancı bir güç ve kültür olarak, uluslararası destekle 
bölgeye yerleştirilmiştir; işgalci ve yayılmacı bir devlettir. İsrail, bugünkü konumuna gelmek için, yakın geçmişinde, terör dahil her 
türlü aracı kullanmış bir ülkedir. Şu anda sözde bir barış antlaşması yürürlüktedir. Şüphesiz ki, biz, gözyaşı ve kanın, kimin olursa 
olsun, akmasından yana değiliz ve bundan, kim olursa olsun, rahatsız oluruz.
Değerli arkadaşlar, Türkiye, Ortadoğu’nun en büyük ülkesi ve gücüdür; tarihî misyonu gereği de, istese de istemese de bu 
coğrafyanın lideridir, önderidir. Bölgedeki birçok Müslüman devletin rejimlerini ve halklarını, milletlerini, kesinlikle ayrı ayrı 
görmek durumundayız. Rejimler geçicidir, milletler ise bu bölgede kalıcıdır. Son yıllarda ve özellikle de son aylarda Türkiye 
tarafından alınan kararlar, Ortadoğu’nun tabiî dengelerine, dinamiklerine ve ülkemizin uzun vadeli çıkarlarına ters düşer bir şekilde 
gelişmektedir. Bölgenin tek yabancı ülkesi olan İsrail ile Türkiye, birçok anlaşmalar imzalamaya başlamıştır. Özellikle bu 
anlaşmalar, askerî sahaları, millî güvenlik ve savunma sahalarını kapsamaya başlayınca çok önem arz etmektedir ve dikkati 
çekmektedir. İsrail savaş uçaklarına hava sahalarımızın açılması, İsrail savaş uçaklarının Türkiye’deki askerî üslerden -eğitim 
amaçlı diye ilan edilse bile- faydalandırılmaya başlanması, önemli bir strateji değişikliğidir; yankıları ve neticeleri itibariyle çok 
önemli değişikliklere sebep olabilecektir, bölgede yeni askerî ittifakların oluşmasına yol açabilecektir, bölgede, bölge halkının, 
bölgede yaşayan insanların, rejimler bir yana Türkiye’ye olan sevgisini yıpratabilecek niteliktedir. Bu girişim, millî savunma ve millî 
güvenlik anlayışımızda yeni bir stratejinin tespiti şeklindedir.
Şimdi soruyorum: Türkiye’nin millî güvenliğine, savunmasına ve uzun vadeli çıkarlarına etki edebilecek olan böyle bir 
gelişmede Türkiye Büyük Millet Meclisinin bir rolü olmuş mudur? Türkiye Büyük Millet Meclisiyle Hükümetin rolü nedir bu konuda 
ve siyasî iktidarın bu konudaki rolü nedir; sorumluluğu nedir; bu konudaki katkısı nedir?
Değerli arkadaşlar, Turkish Daily News gazetesi, bu olayı Sayın Millî Savunma Bakanının ağzından duyurmamış olsaydı ve 
dünya basınında bu, doğudaki ve batıdaki bütün basında büyük yankılar uyandırmamış olsaydı, hiç birimizin gündemine dahi 
gelmeyecekti ve gizli bir olay olarak belki de devam edecekti; gündeme getirilmeyen bir olay olarak devam edecekti.
Şimdi, bu anlaşmalar, baştan dediğim gibi, bölgenin tarihî dinamiklerine, tarihî yapısına ve tabiî dengelerine aykırı 
gelişmelerdir; bölgedeki bir yabancı güçle -kültür itibariyle söylüyorum- gelmiş bir devletle bu bölgenin lideri olan bir ülkenin 
yörüngesine sokulmayı amaçlayan veyahut da netice itibariyle böyle bir oluşuma sebep olacak bir anlaşmadır. Biliyorsunuz, İsrail 
hava sahası çok az olduğu için...
(Mikrofon otomatik cihaz tarafından kapatıldı)
ABDULLAH GÜL (Devamla) – Sayın Başkanım, bitirmek üzereyim...
BAŞKAN – Buyurun.
ABDULLAH GÜL (Devamla) – ...Türkiye’nin bunlardan faydalanması mümkün değildir; faydalanacak taraf, tek başına İsrail 
olacaktır. 
Şimdi, bu anlaşmalar yapılırken, biliyorsunuz, ortada hükümet yoktu; seçimden yeni çıkılmıştı; bu Meclis de oturmamıştı. 
Dolayısıyla, ne Savunma komisyonu vardı ne Dışişleri Komisyonu vardı. Velev ki, olsa bile, bu Mecliste, savunma komisyonları, 
dışişleri komisyonları, Amerika’da, Avrupa’da olduğu gibi fonksiyonlar görmemektedir; bunu biliyoruz. Bu Mecliste, bunlar hiç 
tartışılmamaktadır ve dolayısıyla, Meclis de, Hükümet de hepsi, by pass edilmiştir; hepsi, böyle önemli konuların dışında 
bırakılmıştır. 
Şimdi, F-4 Fantom savaş uçaklarının modernizasyonlarına, yerli ve diğer birçok firma teklif vermesine rağmen, bu 
modernizasyon çalışmalarının, birçok ayrıcalıkla, 5 milyonluk İsrail’e verilmesiyle başlayıp, İsrail’e askerî imkânlar tanıyan son 
gelişmelerin, millî çıkarlarımıza, uzun vadeli güvenliğimize ve milletimizin hissiyatına ters olduğu kanaatindeyim. (RP sıralarından 
alkışlar)
Ümit ediyorum ki, bütün bunlar gözden geçirilir; bu Meclis, milletin temsilcisi olarak, bütün bu konularda, nasıl, bütçe 
hazırlanırken devreye giriyorsa, nasıl, ekonomide bir mesele olunca devreye giriyorsa, millî güvenliğimizi, millî savunmamızı 
ilgilendiren ve dolayısıyla, tabiî, dışişlerimizi, dış ilişkilerimizi, dış politikamızı da ilgilendiren bu politikalarda, devreye girmesi 
gerektiği kanaatindeyim ve inanıyorum ki, Sayın Millî Savunma Bakanı, bu konuda gerekli açıklamaları yapacaktır ve...
SALİH KAPUSUZ (Kayseri) – Dışişleri Bakanı da yapsın!..
ABDULLAH GÜL (Devamla) – ...inanıyorum ki, gerekli düzeltmeler yapılacaktır.
Hepinizi saygıyla selamlıyorum. (RP sıralarından alkışlar)
BAŞKAN – Sayın Gül, teşekkür ediyorum.
Gündemdışı konuşmaya cevap vermek üzere, Millî Savunma Bakanı Sayın Sungurlu; buyurun.
MİLLî SAVUNMA BAKANI MAHMUT OLTAN SUNGURLU (Gümüşhane) – Sayın Başkan, Yüce Meclisin değerli üyeleri; 
askerî sahada  İsrail ile yapılan anlaşma üzerine, yerli ve yabancı basında büyük bir endişe ve tereddüt olduğu dile getirilmektedir. 
Bugün, bize bu hususta açıklama fırsatı veren Sayın Gül’e teşekkür ediyorum. 
Aslında, Türkiye’de İngilizce yayınlanan bir dergide, ya benim iyi ifade edememem veya başka bir sebeple, bu mesele, benim 
ağzımdan gündeme gelmiştir. Daha önce, Refah Partisine mensup bir  milletvekili arkadaşımın bu konudaki sualine yazılı cevap  
vermiştim; bu konuda, Genelkurmayın bize verdiği bir nottu, aynı notu, kendisine de iletmiştim ve bu notu şimdi sizlere de 
okuyacağım. 
Bu konuşmaya cevap vermek için, mevcut sözleşmeleri okumak üzere  müsteşarımı bu sabah vazifelendirdim, bana, elimdeki şu 
notu verdi; Bakanlar Kurulu toplantısına katıldığım için bu notu okuma şansım olmadı; bunu da sizlere okuyacağım. 
Şu da, Dışişleri Bakanlığının hazırlayıp, bana takdim ettiği nottur. Ama, en doğrusu, elbette ki, kendi müsteşarımın, bu 
konuyla ilgili mevcut sözleşmeleri okumak suretiyle çıkardığı özettir. Biz bunları Refah Partili milletvekili arkadaşlara yazılı olarak 
da verdik. 
Dünyada yeni askerî ittifakların oluştuğu meselesi doğrudur. Soğuk harbin bitmesinden sonra dünyada yeni askerî ittifaklar, yeni 
oluşumlar meydana gelmiştir; Orta Asya’daki yeni gelişimler, Varşova Paktının çözülümü, Avrupa’da NATO’nun yeni durumu, 
BAB’ın sürdüğü istikametler, Avrupa’da barış için ortaklık çalışmaları gibi tüm bu hususlar, yeni ittifaklardır, yeni oluşumlardır. 
Bunları, ileride, belki bir başka günde ifade etme şansına sahip olacağız; ancak mutlak ki, dengeler değişmiştir; bu dengeleri 
gözetmemek söz konusu değildir. 
Bunları ifade ederken, İsrail meselesinin bu ölçüler içerisinde ele alınmadığını, henüz bu ölçüler içerisinde olmadığını da 
ifade etmek isterim. Ancak, biz, henüz bu meselelerde, dengelere göre hareket etmezken, Suriye’nin Yunanistan’la yaptığı 
anlaşmaları, Rusya’nın AKKA Antlaşmasından rücu etmesini ve çevremizdeki risklerdeki değişiklikleri göz önünde tutmazsak, o 
zaman Türkiye’yi değil, başkalarını düşünmüş oluruz; öncelikle düşünmemiz gereken, biziz.
Şunu söylemek istiyorum ki, Ortadoğu’da gündem bütünüyle değişirken, bütün Arap ve İslam ülkeleri İsrail’le barışır, 
anlaşma yaparken; Mısır, geçimini, aşağı yukarı İsrail’le yaptığı barış anlaşmasının üzerine dayarken, Suriye dışındaki bütün 
Arap ülkeleri İsrail’le anlaşırken, anlaşmalar yaparken ve Suriye, İsrail ile arasındaki soğuklukta, bir noktada yumuşamaya 
giderken,Türkiye’nin kendi durumunu düşünmemesinin, kendi durumunu hesap etmemesinin çok haklı olacağı görüşünde de 
değilim.
Muhterem arkadaşlar, bugün çıkardığım nota göre -ki eskisinden çok farklı değildir- bu anlaşmalar, askerî eğitim 
anlaşmalarıdır; askerî işbirliği anlaşması değildir; bir savunma anlaşması değildir; iki eğitim anlaşmasıdır. Bunların birisi, 1995 
yılı Eylül ayında, Türk Silahlı Kuvvetleriyle İsrail arasında yapılmış; ikincisi ise Şubat 1996’da, Türk Silahlı Kuvvetleriyle İsrail 
arasında yapılmıştır; birisi  askerî eğitim anlaşması, diğeri ise, askerî uçaklarla eğitim anlaşmasıdır.
Bu anlaşmalara göre yapılacak şeyleri okuyorum:
“Askerî eğitim alanında, karşılıklı bilgi ve deneyimlerin mübadelesi; askerî akademiler ve karargâhlar arası karşılıklı 
ziyaretler; müşterek eğitimlerin icrası; askerî tatbikatlara karşılıklı gözlemci gönderilmesi; askerî, sosyal ve kültürel alanlarda bilgi 
ve personel mübadelesi ile askerî tarih, müze ve arşiv konularında işbirliği; harp gemileri ile karşılıklı liman ziyaretleri; askerî spor 
ve sanat gruplarının karşılıklı ziyaretleri; askerî film ve fotoğraf stüdyoları arasında işbirliği.
Askerî uçaklarla, eğitim sahasında eğitimler, yılda dört defaya kadar -en fazla dört defa- bir haftayı geçmeyecek şekilde ifa 
edilecektir. Eğitim, her iki ülkenin hava kuvvetleri envanterinde yer alan her çeşit uçağı kapsamaktadır; eğitimler, istihbarat amaçlı 
değildir; bütün uçuşlar gündüz gerçekleştirilecektir; eğitimde hiçbir silah ve cephane taşınmayacaktır; taraflar birbirinin egemenlik 
hakkına saygı göstereceklerdir.”
Bu anlaşmalar da, o günden bugüne kadar henüz onaylanmamış olmasına rağmen, tatbik edilmeye başlanılmıştır. Bu anlaşma, 
Bakanlar Kuruluna onay için takdim edilmiştir. 
ZEKİ ERGEZEN (Bitlis) – Amerikan uçakları yerine, Türkiye’de, İsrail uçakları uçacak!
MİLLÎ SAVUNMA BAKANI MAHMUT OLTAN SUNGURLU (Devamla) – Evet. Hollanda Kara Kuvvetleri Komutanı da, o 
gün, Türkiye’de eğitim uçuşu için izin istiyordu; eğitim mevzuunda bizimle birlikte iş yapmak istiyor. Dünyanın birçok ülkelerinin, 
bizim askerimizden eğitim almak istemesi de, bizim için herhalde iftihar edilecek bir husustur. 
Şunu söylemek istiyorum arkadaşlar: Bizim, Ortadoğu ülkelerine karşı düşmanca bir tavrımız yoktur, söz konusu değildir; 
aksine, bu meselenin böyle büyütülmesi, bende şüpheyi mucip olmuştur. İran’la Türkiye arasında, hiç de arzu edilmemesine rağmen, 
son zamanlarda yaratılmak istenilen gerginlik ortadayken ve biz, savunma bütçesi görüşülürken, bizzat ben, bütün bunlara İran bir 
açıklık getirir ümidinde olduğumu ifade ederken, İran’ın bu meseleyi büyütmek istemesi -hiç ortada fol yok yumurta yokken- 
kendisine karşı bir hareket gibi büyük çığlıklar atması, İran’ın bize karşı olan tavrındaki endişeleri bence artırmıştır. 
Ayrıca, şunu kabul etmek lazım ki, İsrail’in de bu meseleyi kullanış tarzı, belki de, bizim diğer komşularımızla aramızın 
açılmasında faydası olabilir; onun da ne şekilde takdim ettiğini veya en azından, İsrail basınının -İsrail Hükümeti değilse de- 
bunu ne şekilde takdim ettiğini bilmiyorum; ama, hepimize düşen görev, “yurtta sulh, cihanda sulh” esasına göre, komşularımızla 
bir savaşa tutuşmak ve onlarla aramızı bozmak değildir. Merhum Turgut Özal, bize, ısrarla tembih etmiştir, söylemiştir: “Bu kabil 
havalar, bu kabil propagandalar çıktığında dikkat edin; Türkiye’yi, komşularıyla geçimsizliğe, savaşa, sürtüşmeye sürmek isteyenler 
için bunlar bir fırsattır.” 
Son günlerde, yine, Türkiye’nin komşularıyla arasını bu kabil meselelerle açmak istediklerine inanıyoruz; biz, temkinliyiz, 
karşımızdakilerin de temkinli olmasını temenni ediyoruz.
Bu duygularla, hepinize saygılar sunuyorum. (ANAP ve RP sıralarından alkışlar)
BAŞKAN – Sayın Bakan, teşekkür ediyorum.
2. – Malatya Milletvekili Ayhan Fırat’ın, Ankara-İstanbul arası çift hatlı hızlı tren projesine ilişkin gündemdışı konuşması 
ve Devlet Bakanı ve Başbakan Yardımcısı Nahit Menteşe’nin cevabı
BAŞKAN – Malatya Milletvekili Sayın Ayhan Fırat, hızlı tren konusunda gündemdışı konuşma yapmak üzere; buyurun. 
(CHP sıralarından alkışlar)
AYHAN FIRAT (Malatya) – Teşekkür ederim.
Sayın Başkan, Yüce Meclisin sayın üyeleri; önce, Cumhuriyet Halk Partisi Grubu adına, hepinizi saygıyla selamlıyorum.
Ben, hızlı treni, buraya bilhassa getirdim; çünkü, 17 nci Dönem Milletvekiliyken bu projeyi başlatmıştık, daha doğrusu, 
başlamış projeye epeyce yatırım yaptırmıştık; ama, ne hikmetse, Türkiye’de sağ iktidarlar toplutaşımacılığa hep karşı çıktıkları 
için, bu projeyi ölü proje haline getirmişlerdir ve Türkiye’de, karayollarını destekleyen iktidarlar, demiryollarını, maalesef, üvey 
evlat muamelesiyle, mümkün mertebe, hem bakımından hem teknolojiden son derece geri bırakmışlardır.
Şimdi, size, Türkiye’nin bir demiryolu projesi hakkında bilgi arz etmek istiyorum; bu proje, Ankara-İstanbul hızlı tren 
projesidir. Halen Ankara-İstanbul arasındaki tren hattı, tek hat olup, elektrifikasyondan sonra, günde ancak 22 çift tren geçirebilecek 
577 kilometre uzunluğunda bir hattır.  
Dünyada ilk tren hatları 1835 yılında servise girmiştir. Türkiye’de ilk tren hattı, İzmir-Aydın hattıdır, 130 kilometredir ve 
imtiyazlı şirketler -Fransızlar- tarafından yapılmıştır. Ankara-İstanbul tren hattı da, gene bir imtiyazlı şirket tarafından 
kurulmuştur. O günkü şirketler, Osmanlı Devletince, yapılan ihalelerde, kilometre üzerine ödeme yapıldığı için, tren hatlarını 
mümkün mertebe uzatarak götürmeyi tercih etmişler ve böylelikle Ankara-İstanbul arası tren hattı da 577 kilometre olmuştur. 
Dünyada karayollarına rağbet, 1930’lardan sonra artmıştır; ancak, Avrupa ülkeleri, medenî ülkeler, 1970 yılında 
toplutaşımacılıkta demiryollarının çok daha ekonomik olduğunu görmüşler ve büyük oranda demiryoluna dönüş başlamıştır. 
Türkiye de, ilk defa, 1943’te Ankara-İstanbul arasına bir proje yaptırmıştır; ama, bu proje, 1973’te tadil edilmiştir. İşte, dünyada 
hızlı tren taşımacılığı başlar başlamaz, Türkiye’de de 1976’da, Ankara-İstanbul çift hatlı hızlı tren ihale edilmiştir. Bu ihale, altı 
kısım üzerinden yapılmıştır. Birincisi, Sincan’a kadar olan kısım; ikincisi, Ayaş tüneli; üçüncüsü 32 kilometrelik bir kısım; 
dördüncüsü, 1 892 metrelik bir tünel; beşincisi, Köroğlu tüneli; altıncısı da, 175 kilometrelik Arifiye’ye kadar olan kısımdır.
Şimdi, muhterem arkadaşlar, bu ihalelerin bir kısmı, bilahara çıkan kararnamelerle tasfiye edilmiş ve bugün bu tren yolu 
üzerinde çalışan veya iş yapılan, yalnız ve yalnız küçük çapta bir Ayaş Tüneli kalmıştır. Bu rüyaya bugüne kadar 25 trilyon para 
dökülmüştür. Bu projenin malî portesi 4 milyar dolardır. Bugün, Ankara-İstanbul arasında yapılan otoyolun yarısının parası bu 
projeye verilmiş olsaydı veya şöyle diyelim, bugün, Türkiye’de, 1 180 kilometre otoyol var, yakında 1 400 kilometre olacak; bu 220 
kilometrelik kısmın parası bu projeye sarf edilmiş olsaydı, Ankara-İstanbul arasında her gün o binlerce otomobil, yine, 2-3 bin 
kamyon, birkaç bin otobüs seyretmezdi...
(Mikrofon otomatik cihaz tarafından kapatıldı)
BAŞKAN – Sayın Fırat, ne kadar süre istiyorsunuz efendim?
AYHAN FIRAT (Devamla) – Efendim, hemen bitireceğim.
BAŞKAN – Peki, hamiyyete endaze olmaz. 
Buyurun.
AYHAN FIRAT (Devamla) – Şimdi, muhterem arkadaşlarım, bir de şunu söyleyeyim: Bakın, Türkiye’nin üçte biri kadar olan 
İngiltere’de Türkiye’nin 2misli, Türkiye’nin yarısı kadar olan Almanya’da da Türkiye’nin tam 5 misli tren hattı vardır. Almanya, 
bugün, trene büyük oranda yatırım yapmaktadır. Paris’ten Lion’a 2 saatte, Paris’ten Londra’ya, Manş’ın altından 3 saatte 
gidiyorsunuz, Ankara’dan İstanbul’a, en iyi trenle, 7-8 saatte gidiyorsunuz!.. İşte, ekonomi bu. Toplutaşımacılığa rağbet 
etmediğiniz sürece, karayollarındaki bu trafik canavarını da öldüremezsiniz, ekonomiye de faydalı olamazsınız.
Şimdi, muhterem arkadaşlarım, ben, şunu öneriyorum: Gelecek hükümete, bu Hükümete, bu bütçe yılında veya hiç değilse 
gelecek bütçe yılında, bu projenin bitirilmesi için ellerinde büyük bir fırsat vardır; tavsiye ediyorum, çift hatlı tren yolunu; hızlı 
treni yapsınlar. Bu tren yolu yapıldığı zaman, Ankara-İstanbul arası 400 kilometreye inecektir; iki saatte, bilemediniz ikibuçuk 
saatte, Ankara’dan İstanbul’a gitmeniz mümkün olacaktır. Ben, sosyal demokrat bir kişi olarak, Türkiye’yi seven bir insan olarak, 
istirham ediyorum, siz de ağırlığınızı koyun, bu ülkenin maddî olanaklarını, bu gibi faydalı projelere yatırmak için elimizden 
gelen çabayı gösterelim. 
Hepinize saygılar sunuyorum. 
Teşekkür ederim, Sayın Başkan.
(CHP ve DSP sıralarından alkışlar)
BAŞKAN – Sayın Fırat, teşekkür ediyorum. 
Gündemdışı konuşmaya cevap vermek üzere, Devlet Bakanı ve Başbakan Yardımcısı Sayın Nahit Menteşe, buyurun.
DEVLET BAKANI VE BAŞBAKAN YARDIMCISI NAHİT MENTEŞE (Aydın) – Sayın Başkan, sayın milletvekilleri; 
Malatya Milletvekilimiz Sayın Ayhan Fırat, önemli bir konuyu bu kürsüde dile getirdiler. Biliyorsunuz, bu konu, uzun süre 
münakaşa edilmiştir; yani, karayolu yapımına hız verildiği zaman, acaba, demiryolları ihmal mi edilecektir gibi bir düşünce hâkim 
olmuştur; yazılmıştır, çizilmiştir, söylenmiştir. Hatta, ben, 1969 senesinde, Ulaştırma Bakanlığını deruhte ettiğim zaman, bazı 
projelerle karşılaştım; yani, çoğu demiryollarının kaldırılması suretiyle, karayollarına önem verilmesi önerilmiştir bu projelerde; 
ama, derhal müdahale ettik; dedik ki: “Hem karayollarına önem vereceğiz hem de demiryollarına önem vereceğiz.” Nitekim, 1976 
senesinde, Ankara-İstanbul yolunda hızlı tren yapmak suretiyle, âdeta, havayollarıyla rekabet edecek hale getireceğimizi ifade ettik 
ve ondan sonra da bunun temelini attık. Arkadaşımızın haklı olarak değindiği gibi, çeşitli devirler geldi geçti, ihmal edildi biraz, 
üzerinde o kadar durulmadı; ama, karayollarını, mutlaka, geliştirme mecburiyeti vardır hükümetin gündeminde. Çünkü, 
görüyorsunuz, fizikî yetersizlikler birtakım kazalara sebebiyet vermektedir. Onun için, karayollarına aynı hızla devam edilecektir; 
fakat, yine, demiryolları ihmal edilmeyecektir, hava ulaşımı da ihmal edilmeyecektir. Hepsi bir arada, bütçe imkânları nispetinde 
götürülecektir. 
Ben, değerli arkadaşıma, bu mütalaalarından dolayı, bu ilgilerinden dolayı, teşekkürlerimi, Hükümet adına sunmak istiyorum 
ve Yüce Meclisi bu vesileyle saygıyla selamlamak istiyorum. (DYP, ANAP, DSP ve CHP sıralarından alkışlar)
BAŞKAN – Sayın Bakan, teşekkür ediyorum. 
3. – Çorum Milletvekili Mehmet Aykaç’ın, köylerimizin ve köylülerimizin sorunlarına ilişkin gündemdışı konuşması ve Devlet 
Bakanı İbrahim Yaşar Dedelek’in cevabı
BAŞKAN – Çorum Milletvekili Sayın Mehmet Aykaç, köyler ve köy sorunlarıyla ilgili olmak üzere söz istemişlerdir; buyurun 
efendim (RP sıralarından alkışlar)
MEHMET AYKAÇ (Çorum) – Sayın Başkan, değerli milletvekilleri; Yüce Heyetinizi saygıyla selamlıyorum. 
Köylerimizin ve köylülerimizin sıkıntılarını dile getirmek için, gündemdışı söz almış bulunuyorum. Sözlerime başlarken, 
Güneydoğu Anadolu Bölgemizde, terörle mücadele ederken şehit olan evlatlarımıza Allah’tan rahmet, yakınlarına sabır, milletimize 
başsağlığı diliyorum. Bu  meyanda, böyle fevkalade acılı günlerde, devlet büyüklerimizin, konusu eğlence olan toplantılara iştirak 
etmelerini de son derece yadırgıyorum. Ayrıca, terörle mücadele konusunda, Hükümetimizin tutumunu ve yaklaşımını bu vesileyle, 
yeniden gözden geçirmesini de diliyorum. 
Sayın Başkan, değerli milletvekilleri; köy ve köylülerimizin problemlerinin pek çoğu şehirlerde oturan halkımız için de 
geçerlidir. Nedir bunlar; izahını biraz sonra yapacağım bu konuları anabaşlıklar halinde kısaca belirtmek istiyorum:
1 - Köylerimizin eğitimle ilgili problemleri vardır .
2 - Sağlıkla ilgili problemleri vardır.
3 - Dinî ve ahlakî problemleri vardır.  
4- Özellikle köylerimizi ilgilendiren bir problem de, köylünün ürününün para etmemesi, buna mukabil, ürününü elde etmek için 
ihtiyaç duyduğu maddelerin ve malzemelerin alabildiğine pahalı olmasıdır. Yine, köylerimizin yolları perişan, susuzluk had safhada, 
haberleşme ve ulaşım problemleri de vardır. 
Sayın Başkan, değerli milletvekilleri; köylerimizin önemli problemlerinden birincisi eğitimle ilgili demiştim. Bunları, hepimizin 
bildiği gibi, köylerimizin okul eksiği, öğretmen eksiği ve okulların yeterli araç-gereçten yoksun olması olarak sayabiliriz. Bunun yanı 
sıra, gözden kaçırılmaması gereken önemli bir eksiklik de il ve ilçelerimizdeki bütün okullarımıza sağlanan yakıt ödeneği köy 
okullarımız için sağlanmamaktadır. Seçim çalışması yaparken, seçim bölgemize gittiğimizde, köylülerimizin, Sayın Başkanımızı 
da, bendenizi de defalarca sıkıştırdıklarını; çocuklarının, yakıt parası için, okulun odun-kömür parası için babalarını taciz 
ettiklerini; oysaki, köydeki bazı çocukların, evlerinde dahi odun-kömürleri olmadığı halde okulun yakıtı için zorlandıklarını 
hepimiz bilmekteyiz. Özellikle köy muhtarlarımız, örneğin, Çorum’un Mecitözü İlçesinin Köprübaşı Köyü Muhtarının, Sayın 
Başkanımızı defalarca sıkıştırdığını bendeniz biliyorum.
BAŞKAN – Yani, eski ismiyle Horhu demek istiyorsunuz.
MEHMET AYKAÇ (Devamla) – Evet; köylerimizin eski ve yeni iki ismi var.
Dolayısıyla sayın milletvekilleri, köylerimizin önemli problemlerinden biri olan eğitim problemini bu yönüyle de 
değerlendirmemiz ve köy okullarımıza, yakıt gideri açısından imkân sağlamamız gerekmektedir.
Köylerimizin diğer önemli problemlerinden biri de, sağlık problemidir. Tabiî , şunun bilincindeyiz değerli arkadaşlar; her köye 
bir sağlık ocağı açma imkânımız yoktur. Ancak, grup merkezi köylerine, güzergâh...
(Mikrofon otomatik cihaz tarafından kapandı)
MEHMET AYKAÇ (Devamla) – Sayın Başkan...
BAŞKAN – Konular epeyce çok; onun için, size 3 dakika süre tanıdım.
MEHMET AYKAÇ (Devamla) – Tabiî, arkamda diğer Çorum Milletvekilimiz Sayın Başkanımız olunca, ben süreyi dikkate 
almamıştım. 
BAŞKAN – Hayır; dert, Köprübaşı’nın derdi olunca... 
Buyurun.
MEHMET AYKAÇ (Devamla) – Teşekkür ediyorum, sağolun. 
Değerli milletvekilleri, söylemek istediğim şudur ki, sağlık açısından da güzergâh merkezi köylerimizin yahut da grup merkezi 
köylerimizin sağlık ocağı açısından donatılması,  bu ihtiyaçlarının karşılanması gerekmektedir.
Yaz ayları yaklaşmaktadır. Sağlık Bakanlığımızın, turistik mekânlara gezici sağlık ekipleri çıkardığını övüne övüne 
söylemesine şahit olacağız önümüzdeki günlerde. Bu güzeldir belki; ama, bundan daha önemli ve daha acil olan köylerimizin sağlık 
problemlerine de el atmak gerekmez mi değerli arkadaşlar?!.
Üçüncü olarak, dinî ve ahlakî yönden köylülerimizin problemleri vardır. Nedir bunun anlamı: Değerli milletvekilleri, başta resmî 
televizyon; yani, devletin televizyon kanalları olmak üzere, diğer televizyon kanallarının da pek çoğu, ülkemizde, genel ahlaka uygun 
yayın yapmamaktadır. Bu açıdan, köylülerimiz de, tabiî ki, şehirlerde oturan halkımız kadar şikâyetçidir ve mustariptir; bunun 
giderilmesi gerekmektedir. 
Ayrıca, pek çok köyümüzün imam eksiği vardır. Seçim dolayısıyla gezdiğimiz köylerde, bizden imam istediklerini hepimiz 
müşahede etmişizdir. Düşününüz, 100 hanelik bir köyde tek bir imam bulunmamaktadır. Oysaki, bir köyde, bir imama duyulan 
ihtiyaç, ekmeğe, suya, havaya duyulan ihtiyaç kadar mübremdir. Bunun için, Hükümetimizin  tasarruf tedbirlerini bahane etmeyip, 
derhal, imam açığı bulunan köylerimize imam tayin etmesini, buradan istirham ediyorum. 
Değerli milletvekilleri, bir başka problem, köylülerimizin üretmiş olduğu ürünlerin para etmemesidir. Önümde kabarık bir dosya 
var; fakat, bu ilk gündemdışı söz alışım olduğu ve 5 dakikayla da sınırlı olduğunu bildiğim için, süreyi iyi kullanıp, bu dosyayı 
size takdim edemedim. Buradan, özetle, sadece şu bilgileri vermek istiyorum.
(Mikrofon otomatik cihaz tarafından kapatıldı) 
BAŞKAN – Sayın Aykaç, bundan sonrası iltimasa girer; lütfen toparlar mısınız.
MEHMET AYKAÇ (Devamla) – Teşekkür ederim.
Değerli arkadaşlar, bakınız, 1994 yılında, bir traktör 284 milyonken -Massey Ferguson 240 marka traktör- soğanın fiyatı belli, 
hepsi belli, sadece genel formülü veriyorum: Çiftçimiz, 1994 yılında, 16 ton soğanla bu bahsettiğim traktörden 1 adet alabilirken, 
1995 yılında, 60 ton soğanla alabiliyor; 1996 yılındaysa, şu anda elinde bulundurduğu soğandan 235 ton satacak ki 1 adet traktör 
alabilsin. 1994 yılında, benim soğan ekicim 16 ton soğan sattığı zaman traktörü alabiliyordu; fakat, bugün, aynı traktörü alabilmek 
için 235 ton soğan satması lazım. 
(Mikrofon otomatik cihaz tarafından kapatıldı)
BAŞKAN – Toparlar mısınız lütfen...
MEHMET AYKAÇ (Devamla) – Bitiriyorum Sayın Başkan.
Oysaki, değerli milletvekilleri, bugün, çiftçimizin soğanı para etmediği gibi, elinde çürümektedir ve Hükümetimizin himmetini 
beklemektedir. Tabiî ki, bunların çözüm yolları da vardır; ancak, sürem bittiği için bunları arz edemiyorum.
Hepinize saygılar sunuyorum. (RP sıralarından alkışlar)
BAŞKAN – Sayın Aykaç, teşekkür ediyorum.
Gündemdışı konuşmaya cevap vermek üzere, Devlet Bakanı Sayın Dedelek; buyurun.
DEVLET BAKANI İBRAHİM YAŞAR DEDELEK (Eskişehir) – Sayın Başkan, Meclisimizin değerli üyeleri; sözlerime, 33 
şehitimize Cenabı Allah’tan rahmet diliyerek başlamak istiyorum.
Değerli Milletvekilimiz, ilk gündemdışı konuşmasını yaptığını söylediler. Aslında, anabaşlıklar halinde söyledikleri, 
fevkalade cevap vermeye de güzel hususlardır: “Eğitim konusu, köylerdeki dinî, ahlakî eksikliklerimiz, sağlık problemleri ve ulaşım 
problemleri” dediler; ama, biraz zamanın azlığı, biraz da yeni olmanın heyecanıyla hepisine değinemediler. Ben, söylemek 
istediklerinize, cevaben, bilgilendirme hususunda, sizlere de yardımcı olmak için bilgi vereceğim.
Köylerimizde eğitim problemi çok fazla yoktur; ancak, özellikle Güneydoğu Anadolu’da geriye dönük on yıl içerisindeki terör 
olayları neticesinde fevkalade sıkıntı doğmuş, okullarımız kapalı kalmış; Millî Eğitim Bakanlığımız, geriye dönük 3 yıl 
içerisinde, öğretmen atamalarını özellikle Güneydoğu Anadolu’ya yapmak suretiyle, buradaki eğitim boşluğunu doldurmaya 
çalışmıştır.
Ayrıca, yıllar önce çok yoğun olan köy nüfusu, sanayileşme süreci içerisinde kırsaldan kente göçlerin olması sonucu büyük bir 
azalma olmuş; dolayısıyla, bazı köylerimizde 8-10 arasında öğrenci kalmıştır. Taşımalı eğitim uygulaması, Avrupa’nın en 
modern ülkesi olan İsviçre’de bile yıllar önce başlamış bir husustur. Bizde de bu uygulama pek çok yerde başlamış olup, böylece, 
öğrencilerimizin daha güzel eğitim yapması, daha fazla hocayla, toplu olarak eğitim yapması sağlanmaktadır.
Konuşmanızda bahsettiğiniz imamların eksikliği konusunda doğrular söz konusudur. Gerçekten, Diyanet İşleri 
Başkanlığımıza ne kadar ödenek verilse de, köylerimizdeki bu imam eksikliğini henüz tamamlayabilmiş değiliz; ama, bizim de çok 
duyarlı olduğumuz bir konudur; bir an önce tamamlanması hususunda çalışmalarımız olacaktır.
Ulaşım probleminden bahsettiniz. Konumla ilgili olarak, özellikle şunu da söyleyeyim ve bu hususta bir bilgi vereyim: Şu anda 
ülkemizde yolu olmayan köy kalmamıştır; ancak, tabiî, yolun nevine göre 320 bin kilometre köy yolu ağı hizmet vermektedir. Bunun 
36 bin kilometresi asfalt yoldur, 157 bin kilometresi stabilize yoldur, 74 bin kilometresi tesviyeli yoldur, 53 bin kilometresi ham 
yoldur. Yani, yollar açısından sıkıntımız olmamaktadır; ancak, kış aylarında, özellikle karla mücadele çalışmalarında, makine 
parkımızın yaşlanmış olmasından dolayı eksiklerimiz olduğu da söylenebilecek hususlardır.
Sağlık problemlerine gelince: Artık, her köye tek tek sağlık ocağı yapma şeklinde değil de, birbirine yakın köyler birleştirilmek 
suretiyle, grup köyler şeklinde sağlık ocaklarının yapımı konusunda, son yıllarda bir hayli ilerlemeler olmuştur.
Ben, bu bilgileri size arz ediyor, hepinize saygılar sunuyorum. (RP sıralarından alkışlar)
BAŞKAN – Sayın Bakan, teşekkür ediyorum.
Sayın milletvekilleri, gündem dışı görüşmeler tamamlanmıştır. 
BAŞKAN – Cumhurbaşkanlığı tezkereleri vardır; Divan üyesi arkadaşım okuyacaklar ve ben de bilgilerinize arz edeceğim.
B)  TEZKERELER VE ÖNERGELER
1. – Bosna-Hersek’e gidecek olan Devlet Bakanı İmren Aykut’a, dönüşüne kadar, Millî Savunma Bakanı M. Oltan 
Sungurlu’nun vekâlet etmesinin uygun görüldüğüne ilişkin Cumhurbaşkanlığı tezkeresi (3/224)
	8 Nisan 1996
Türkiye Büyük Millet Meclisi Başkanlığına
İslam Konferansı Örgütü Temas Grubu Bakanlar Toplantısına katılmak üzere, 9 Nisan 1996 tarihinde Bosna–Hersek’e gidecek 
olan Devlet Bakanı İmren Aykut’un dönüşüne kadar; Devlet Bakanlığına, Millî Savunma Bakanı M. Oltan Sungurlu’nun vekâlet 
etmesinin, Başbakanın teklifi üzerine, uygun görülmüş olduğunu bilgilerinize sunarım.
	Süleyman Demirel
	Cumhurbaşkanı
BAŞKAN – Bilgilerinize sunulmuştur.
2. – Rusya’ya gidecek olan Devlet Bakanı Ali Talip Özdemir’e, dönüşüne kadar, Kültür Bakanı Agâh Oktay Güner’in vekâlet 
etmesinin uygun görüldüğüne ilişkin Cumhurbaşkanlığı tezkeresi (3/225)
	8 Nisan 1996
Türkiye Büyük Millet Meclisi Başkanlığına
IV. Türk İhraç Ürünleri Fuarına katılmak üzere, 9 Nisan 1996 tarihinde Rusya Federasyonuna gidecek olan Devlet Bakanı Ali 
Talip Özdemir’in dönüşüne kadar; Devlet Bakanlığına, Kültür Bakanı Agâh Oktay Güner’in vekâlet etmesinin, Başbakanın teklifi 
üzerine, uygun görülmüş olduğunu bilgilerinize sunarım.
	Süleyman Demirel
	Cumhurbaşkanı
BAŞKAN – Bilgilerinize sunulmuştur.
3. – Japonya’ya gidecek olan Devlet Bakanı Cemil Çiçek’e, dönüşüne kadar, Devlet Bakanı Abdülkadir Aksu’nun vekâlet 
etmesinin uygun görüldüğüne ilişkin Cumhurbaşkanlığı tezkeresi (3/226)
	8 Nisan 1996
Türkiye Büyük Millet Meclisi Başkanlığına
Görüşmelerde bulunmak üzere, 10 Nisan 1996 tarihinde Japonya’ya gidecek olan Devlet Bakanı Cemil Çiçek’in dönüşüne 
kadar; Devlet Bakanlığına, Devlet Bakanı Abdülkadir Aksu’nun vekâlet etmesinin, Başbakanın teklifi üzerine, uygun görülmüş 
olduğunu bilgilerinize sunarım.
	Süleyman Demirel
	Cumhurbaşkanı
BAŞKAN – Bilgilerinize sunulmuştur.
4. – İçel Milletvekili Turhan Güven’in, (10/2) Esas Numaralı Meclis Araştırması Komisyonu üyeliğinden çekildiğine ilişkin 
önergesi (4/7)
BAŞKAN – Bir istifa önergesi var; okutuyorum:
Türkiye Büyük Millet Meclisi Başkanlığına
Üyesi bulunduğum (10/2) esas numaralı Meclis Araştırma Komisyonundan çekiliyorum.
Gereğini arz ederim.
Saygılarımla. 10.4.1996
	Turhan Güven
	İçel 
BAŞKAN – Bilgilerinize sunulmuştur.
C)  GENSORU, GENEL GÖRÜŞME, MECLİS SORUŞTURMASI VE MECLİS ARAŞTIRMASI ÖNERGELERİ
1. – Erzincan Milletvekili Mustafa Kul ve 9 arkadaşının, yargı bağımsızlığına gölge düşürdüğü iddia edilen olayları 
araştırarak alınması gereken tedbirleri belirlemek amacıyla Meclis araştırması açılmasına ilişkin önergesi (10/60)
BAŞKAN – Bir Meclis araştırması önergesi vardır; okutuyorum:
Türkiye Büyük Millet Meclisi Başkanlığına
1995 Aralık ayında, Şırnak’ın Beytüşşebap İlçesinde Seçim Kurulu Başkanını tehdit ettiği için tutuklanan korucu Nesim 
Timur, korucuların silahlarıyla birlikte Hükümet Konağını basması üzerine, geceyarısı mahkeme heyeti toplanarak, birkaç saat 
önce vermiş oldukları kararlarından vazgeçerek, tutuklu Nesim Timur’u serbest bırakmışlar ve hükümet konağını işgal eden 
korucular bu karardan sonra sessizce dağılmışlardır.
27 Mart 1996 günü ise, Sakarya’nın Karasu İlçesinde, TEDAŞ’ta şef olarak çalışan Mehmet İspiroğlu, görevini kötüye 
kullanmak ve hakaret etmek suçundan dolayı tutuklanmış, Karasu Belediye Başkanı ve aynı zamanda tutuklu Mehmet 
İspiroğlu’nun yakını olan Hasan İspiroğlu’nun çağrısı üzerine, hükümet konağı önünde toplanan 200-300 kişilik bir grubun 
tehditleri üzerine, gece saat 22.00’de, asliye ceza mahkemesi, söz konusu tutukluyu serbest bırakmış ve bunun üzerine hükümet 
konağı önündeki kalabalık dağılmıştır.
Bu tür olaylar, yargının üstünlüğü ve yargının bağımsızlığı ilkesine gölge düşürmüş olup, vatandaşlarımızın yargı 
organlarına karşı güvensizliğine neden olmuştur.
Zamanında önlem alınmaz ise, bu olayları örnek alarak ve emsal göstererek, bu tür olayların olabileceği yolunda ciddî kuşkular 
doğmasına neden olabilir.
Bu nedenle, yukarıda belirtilen olayların doğru olup olmadığını tespit etmek ve alınması gereken tedbirleri belirlemek 
amacıyla Anayasanın 98 inci, İçtüzüğün 102 ve 103 üncü maddeleri gereğince bir Meclis araştırması açılmasını saygılarımızla 
arz ederiz. 
 1. Mustafa Kul	Erzincan
 2. İsmet Atalay	Ardahan
 3. Ali Şahin	Kahramanmaraş
 4. Eşref Erdem	Ankara
 5. Yusuf Öztop	Antalya
 6. Mahmut Işık	Sıvas
 7. M. Fatih Atay	Aydın
 8. Ali Haydar Şahin	Çorum
 9. Ahmet Güryüz Ketenci	İstanbul
10. Nezir Büyükcengiz	Konya
BAŞKAN – Bilgilerinize sunulmuştur.
Önerge gündemde yerini alacak, Meclis araştırması açılıp açılmaması hususundaki öngörüşme, sırasında yapılacaktır.
Sayın milletvekilleri, gündemin “Genel Görüşme ve Meclis Araştırması Yapılmasına Dair Öngörüşmeler” kısmına geçiyoruz.
IV. – GENSORU, GENEL GÖRÜŞME, MECLİS SORUŞTURMASI
VE MECLİS ARAŞTIRMASI
A)  ÖNGÖRÜŞMELER
1. – Kocaeli Milletvekili Necati Çelik ve 38 arkadaşının, zorunlu tasarruf kesintilerinin değerlendirilmesi konusunda Meclis 
araştırması açılmasına ilişkin önergesi (10/17)
BAŞKAN – 1 inci sırada yer alan, Kocaeli Milletvekili Necati Çelik ve 38 arkadaşının, zorunlu tasarruf kesintilerinin 
değerlendirilmesi konusunda Anayasında 98 inci, İçtüzüğün 102 ve 103 üncü maddeleri uyarınca bir Meclis araştırması 
açılmasına ilikin önergesinin öngörüşmelerine başlayacağız.
SAFFET ARIKAN BEDÜK (Ankara) – Sayın Başkan...
BAŞKAN – Buyurun, Sayın Bedük.
SAFFET ARIKAN BEDÜK (Ankara) – Sayın Başkan, Kocaeli Milletvekili Sayın Necati Çelik ve 38 arkadaşının, zorunlu 
tasarruf kesintilerinin değerlendirilmesi konusunda Meclis araştırması açılmasına ilişkin vermiş oldukları önergenin ilgili bakanı 
Devlet Bakanımız Sayın Ufuk Söylemez’dir ve şu anda, Plan ve Bütçe Komisyonunda kendi bütçesinin görüşülmesi sebebiyle, 
burada bulunamamaktadır. 
Uygun gördüğünüz takdirde, bu konunun görüşülmesinin bir başka güne ertelenmesini teklif ediyoruz. Arz ederim.
BAŞKAN – Efendim, ben, Hükümeti bir arayayım.
Bahse konu Meclis araştırması açılmasına ilişkin önergenin görüşülmesine başlayacağız.
Sayın Hükümet?.. Hükümet hazır değil.
Bir defaya mahsus olmak üzere, bahse konu araştırma önergesinin müzakeresi ertelenmiştir.
2. – Konya Milletvekili Mustafa Ünaldı ve 12 arkadaşının, ülke kaynaklarının tespit edilmesi ve değerlendirilmesi konusunda 
Meclis araştırması açılmasına ilişkin önergesi (10/18)
BAŞKAN – Gündemin, bundan sonraki sırasında bulunan önergenin görüşülmesine hazır mıyız?
KÜLTÜR BAKANI AGÂH OKTAY GÜNER (Ankara) – Hazırız.
BAŞKAN – Efendim, ikinci sırada, Konya Milletvekili Mustafa Ünaldı ve 12 arkadaşının, ülke kaynaklarının tespit edilmesi 
ve değerlendirilmesi konusunda, Anayasanın 98 inci, İçtüzüğün 102 ve 103 üncü maddeleri uyarınca bir Meclis araştırması 
açılmasına ilişkin önergesinin müzakeresine başlayacağız.
Sayın Hükümet?.. Hazır
SAFFET ARIKAN BEDÜK (Ankara) – Sayın Başkan, bu konuda da gruplar hazır değil. Biz, bütün gruplar olarak, birinci 
konuda hazırlığımızı yapmıştık; ancak, Sayın Bakanımız yoklar. İkinci önergenin görüşülmesiyle ilgili olarak diğer grup 
başkanvekilleriyle yapmış olduğumuz görüşmelerde, diğer grupların da hazır olmadığını öğrendik.
BAŞKAN – Diğer gruplarda mı hazır değil efendim?
MUSTAFA CUMHUR ERSÜMER (Çanakkale) – Hazır değiliz efendim.
BAŞKAN – Birinci önergede Sayın Hükümet hazır değil, ikincide sayın gruplar hazır değil. Bu mantıktan şu çıkıyor; öyleyse, 
üçüncü sıradakini de görüşmeye hazır değiliz; öyle mi efendim?..
O zaman, gruplardan gelen temayül gereğince, gündemindeki konuları görüşmek üzere...
KÂMRAN İNAN (Bitlis) – Sayın Başkan, izniniz olur mu efendim?
BAŞKAN – Buyurun efendim.
KÂMRAN İNAN (Bitlis) – Ufak bir maruzatımı sunmak istiyorum.
BAŞKAN – Estağfurullah efendim; buyurun.
KÂMRAN İNAN (Bitlis) – Türkiye Büyük Millet Meclisinin, genel bütçe olarak, maliyeti, günde 13 milyar liradır, dakikası 
125 milyon liradır. 24 Aralık 1995 tarihinde seçildik; dördüncü ayımızı dolduruyoruz. Dört ay içerisinde, Türk Milleti önünde ne 
yaptık, bugün ne yapıyoruz... Bu sistem böyle devam edemez Sayın Başkanım... Ya bu Meclis çalışmalı yahut da bu millete 
emanetini iade etmemiz lazım. 
Saygılar sunuyorum. (ANAP, RP, DSP ve CHP sıralarından alkışlar)
BAŞKAN – Teşekkür ediyorum. 
Sayın İnan, Başkanlık sizden farklı düşünüyor değil. Onun için, manzuru âliniz olmuştur ki, dün de evvelki gün de çaba sarf 
ettik; ama, arkadaşlarımız, bütçe görüşmesi mazeretini serd ettiler; Başkanlığın yapacağı fazla da bir şey yoktur. 
Üzüntülerimle birlikte, gündemindeki konuları görüşmek için, 16 Nisan 1996 Salı günü saat 15.00’te toplanmak üzere, birleşimi 
kapatıyorum.

Kapanma Saati: 16.00



V. – SORULAR VE CEVAPLAR
A)  YAZILI SORULAR VE CEVAPLARI
1. – İstanbul Milletvekili Halit Dumankaya’nın, bakanlıkça yaptırılan sağlık eğitim kasetlerine ilişkin sorusu ve Sağlık 
Bakanı Yıldırım Aktuna’nın yazılı cevabı (7/242)
Türkiye Büyük Millet Meclisi Başkanlığına
Aşağıdaki sorularımın Sağlık Bakanı Sayın Doğan Baran tarafından yazılı olarak cevaplandırılmasına delaletlerinizi arz 
ederim.
Saygılarımla.
		Halit Dumankaya
		İstanbul
Soru : 1. Bakanlığınızda yaptırılan sağlık eğitim kasetleri için ne kadar meblağ ödenmiştir? Kaç adet kaset basılmıştır. 
Kasetler nerelere dağıtılmıştır?
Soru : 2. Kasetler hangi firmaya yaptırılmıştır? ihaleye kaç firma katılmıştır? Kasetlerdeki eğitim konuları kurul tarafından 
mı hazırlanmıştır, neyi kapsamaktadır?
	T.C.
	Sağlık Bakanlığı
	Hukuk Müşavirliği	11.4.1996
	Sayı : B.10.0.HKM.0.00.00.00-9239/735
Konu : Yazılı Soru Önergesi cevabı
Türkiye Büyük Millet Meclisi Başkanlığına
İlgi : 15.2.1996 tarih ve A.01.0.GNS.0.10.00.02-7/242-354/658 sayılı yazıları.
İstanbul Milletvekili Sayın Halit Dumankaya tarafından, Bakanlıkça yaptırılan sağlık eğitim kasetleri ile ilgili olarak verilen 
yazılı soru önergesinin cevabı ilişikte sunulmaktadır.
Bilgilerine arz ederim.
		Dr. Yıldırım Aktuna
		Sağlık Bakanı
İstanbul Milletvekili Sayın Halit Dumarkaya’nın eğitim amaçlı video kasetleri ile alakalı soru önergesinin cevabıdır :
Soru : 1. Bakanlığınızda yaptırılan sağlık eğitim kasetleri için ne kadar meblağ ödenmiştir? Kaç adet kaset basılmıştır. 
Kasetler nerelere dağıtılmıştır?
Cevap : 1. Toplumun sağlığını iyileştirmek ve sağlık konusunda bilgi seviyesini yükseltmek, gerekir ise bu konularda halkın 
bilinçlendirilmesini temin amacı ile çeşitli sağlık konularını içeren video kasetlerinin, ücretsiz olarak ve İl Sağlık Müdürlükeri 
marifetiyle dağıtımı yapılarak, vatandaşların toplu olarak bulundukları (köy kahvehaneleri, köy odaları, kütüphaneler ve benzerî) 
mekânlarda  gösterilmek üzere,  1 000 000 adet eğitim kaseti alınmış ve bu kasetler için,  KDV hariç 33 000 000 000 TL. ödenmiştir. 
Eğitim amaçlı video kasetlerinden, illerin nüfusu baz alınarak değişik miktarlarda olmak ve belirlenen amaç ve hedefler 
doğrultusunda kullanılmak üzere toplam 600 000 adedi 76 il Sağlık Müdürlüklerine dağıtılmış olup, kalanlar Ana Donatım ve 
İkmal Müdürlüğü depolarında bekletilmekte ve dağıtılmaları veya başka maksatla kullanılmaları için çalışmalar sürdürülmektedir.
Soru : 2. “Kasetler hangi firmaya yaptırılmıştır? İhaleye kaç firma katılmıştır? Kasetlerdeki eğitim konuları kurul tarafından 
mı hazırlanmıştır, neyi kapsamaktadır?”
Cevap : 2. RAKS Elektronik Sanayii ve Ticaret A.Ş.’nin 4.8.1993 tarihli yazısı ile, Kanada Sağlık Bakanlınca bir proje 
kapsamında millî film stüdyolarında sağlık sorunlarıyla ilgili eğitim kasetleri hazırlatılarak halkın eğitimi için ücretsiz dağıtıldığı 
ve bu kaset programlarının ABD başta olmak üzere, gelişmekte olan 56 ülkeye de satılmış bulunduğu ve firmalarınca da aynı 
kasetlerin satınalınmış olduğu belirtilerek, Bakanlıkça uygun görülmesi halinde, halk sağlığına katkıda bulunmak amacıyla 
sözkonusu kasetlerin, özel kartonet, telif hakları, Türkçe dublaj ve ithal maliyetleri de alınmaksızın, fabrika çıkışı boş kaset 
fiyatına yapılması yolunda teklif getirilmiştir.
Bunun üzerine, gelişmiş ülkelerde uygulanmakta olan ve insanların sağlık konusunda video kaset yöntemiyle eğitilmelerine 
yönelik sağlık programlarını içeren filmlerin geniş kitlelere dağıtalarak daha fazla insanın aydınlatılmasının ve 
bilgilendirilmesinin temini amacıyla, ücretsiz video kaset dağıtımının yapılmasında fayda mülahaza edilmiş ve Makamın 
12.8.1993 tarihli Onay’ı ile, Kanada Sağlık Bakanlığınca, millî film stüdyolarında hazırlatılan programların, konu ile iştigal eden 
firmalardan gerekli piyasa araştırması yapılarak, bilahara teşkil edilecek Teknik Şartname Hazırlama Komisyonunca hazırlanacak 
Şartnameye ve yine bilahara teşkil edilecek Teknik Değerlendirme Komisyonunun görüşleri doğrultusunda satınalma işlemlerinin 
başlatılması ve ödeneğinin 3418 sayılı Kanunun 39/b maddesi ile Bakanlığımıza sağlanan gelirlerden karşılanması 
kararlaştırılmıştır.
Belirtilen amaçlarla video kaset alınması, Bakanlığımızın Temel Sağlık Hizmetleri Genel Müdürlüğünün 24.8.1993 tarihli ve 
5475 sayılı yazısı ile de uygun görülmüş ve sözkonusu Makam Onayı uyarınca, gerekli piyasa araştırması başlatılmış ve Sanayi 
ve Ticaret Bakanlığı Sanayi Genel Müdürlüğünden, İstanbul, Ankara ve Ege Ticaret Odalarından, video kaset üreticileri ve boş 
kaset fiyatları hakkında görüşler ve video kaseti işi ile iştigal eden 5 ayrı firmadan boş kaset fiyatları hakkında teklifler alınmıştır.
Yapılan araştırmalar sonunda, Sanayi ve Ticaret Bakanlığı, Türk Standartları Enstitüsü ve sanayi odaları ile firmalar 
tarafından tek kaset üretici firmanın RAKS Elektronik Sanayii ve Ticaret A.Ş. olduğu bildirildiğinden, İdarî ve Teknik Şartname 
hazırlanarak, eğitim amaçlı video kaseti alımı işi, Fonlar İhale Yönetmeliği hükümlerine göre davetiye usulü ile eksiltmeye 
çıkarılmış ve konu ile ilgili mevzuat hükümlerine göre işlemler tamamlanarak video eğitim kasetleri  hazırlatılması ihalesi, tek 
üretici firma olarak katılan RAKS Elektronik Sanayii ve Ticaret A.Ş.’ne verilmiştir. Anlaşılacağı üzere, ihaleye tek üretici firma 
olarak RAKS Elektronik Sanayii ve Ticaret A.Ş. katılmış ve konu ile ilgili mevzuat hükülerine göre işlemler tamamlanarak kasetler, 
RAKS Elektronik Sanayii ve Ticaret A.Ş.’ne yaptırılmıştır.
Yukarıda belirtildiği gibi, eğitim kasetlerinin orijinalleri, Kanada Sağlık Bakanlığınca, sağlık sorunlarıyla ilgili bir çok konuyu 
kapsayacak şekilde ve paket program olarak hazırlanmıştır.
Bu şekilde hazırlanmış olan programlardan, firmaca gereken tercüme ve benzerî işlemler yapılarak kullanıma hazır hale 
getirilmek ve ülkemizde karşılaşılan sağlık sorunlarını kapsayan konulara öncelik verilmek üzere; “Diş Çürümesi, Şeker Hastalığı, 
Çocuklarla İlgili Kazaların Önlenmesi, Beyin Tümörleri, Kolesterol, Göz Sağlığı, Beyin Felci, Yüksek Tansiyon, Astım, İdrar 
Yolları Hastalıkları, Bağırsak Tümörleri, Bebek Bakımı, Lumbago Bel Ağrısı, Doğum Kontrol ve Rahim Kanseri, Kalp 
Hastalıkları, Göğüs Kanseri Erken Teşhis, Ülser, Prostat, Guatr ve Romatizma” konulu eğitim kasetlerinin alınması cihetine 
gidilmiştir.
Açıklandığı üzere, kasetlerin muhtevası Bakanlığımızca veya ülkemizdeki bir kurul tarafından hazırlanmamış, ancak, hazır 
olan eğitim konularını muhtevi paket programlardan, konu itibariyle seçim ve tercihte bulunularak, eğitim konularını muhtevi dolu 
kasetlerin, boş kaset fiyatına temin edilmesi sağlanmıştır.
2. – İstanbul Milletvekili Bülent Akarcalı’nın, Türkiye Europalia Festivalinin tanıtım programında TBMM’nin de temsil 
edilmesine ilişkin sorusu ve TBMM Başkanı Mustafa Kalemli’nin yazılı cevabı (7/581)
Türkiye Büyük Millet Meclisi Başkanlığına
Aşağıdaki sorularımın T.B.M.M. Başkanı Sayın Mustafa Kalemli tarafından yazılı olarak cevaplandırılmasını saygılarımla 
arz ederim.
		Bülent Akarcalı
		İstanbul
Türkiyeyi tanıtmak üzere Belçika’da EUROPALİA adı altında bir festival düzenlenmektedir. Türkiye’de organizasyon 
Dışişleri Bakanlığı tarafından bir iş adamına verilmiş olan bu festival hakkında T.B.M.M.’ye hiç bilgi verilmemiştir.
1. Bu konuda T.B.M.M.’yi aydınlatmayı düşünür müsünüz?
2. T.B.M.M.’nin böylesine önemli bir tanıtım programında yer almasını sağlamak gerekmez mi?
	Türkiye Büyük Millet Meclisi Başkanlığı
	Genel Sekreterliği
	Kanunlar ve Kararlar Dairesi Başkanlığı
	Sayı : A.01.0.GNS.0.10.00.02-7/581-1102/2851
Sayın Bülent Akarcalı
İstanbul Milletvekili
İlgi : 2.4.1996 tarihli yazılı soru önergeniz.
Türkiye Europalia Festivalinin tanıtım programında T.B.M.M.’nin de temsil edilmesine ilişkin ilgi önergenizde yer alan 
sorularınız aşağıda cevaplandırılmıştır.
Bilgilerinizi rica ederim.
Saygılarımla.
		Mustafa Kalemli
		Türkiye Büyük Millet Meclisi
		Başkanı
19 uncu Yasama Döneminde aynı konuda Başkanlığımıza yönelttiğiniz yazılı soru önergenizin cevabı, 6.6.1995 tarihli 119 
uncu Birleşim Tutanağında yayımlanmıştır.
İçtüzüğün 98 inci maddesi kapsamına girmeyen önergenize verilecek başka bir cevap bulunmamaktadır.




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












