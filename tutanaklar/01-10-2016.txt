



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 1’inci
Birleşim
 1
Ekim 2016 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GELEN KÂĞITLAR
II.- OTURUM BAŞKANLARININ KONUŞMALARI
1.- TBMM Başkanı İsmail Kahraman’ın, 26’ncı
Dönem İkinci Yasama Yılının milletimiz, devletimiz, coğrafyamız ve insanlık
için hayırlı ve başarılı çalışmalara vesile olmasını dilediğine ilişkin konuşması

2.- Oturum Başkanı TBMM Başkan Vekili Ahmet
Aydın’ın, 26’ncı Dönem İkinci Yasama Yılının milletimize ve demokrasimize
hayırlar getirmesini temenni ettiğine ilişkin konuşması
3.- Oturum Başkanı TBMM Başkan Vekili Ahmet
Aydın’ın, Ankara Milletvekili Bülent Kuşoğlu’nun eşinin vefatı nedeniyle başsağlığı
dilediğine ilişkin konuşması
4.- Oturum Başkanı TBMM Başkan Vekili Ahmet
Aydın’ın, hicri yılbaşını ve muharrem ayını tebrik ettiğine ilişkin konuşması

III.- SÖYLEVLER
1.- Cumhurbaşkanı Recep Tayyip Erdoğan’ın,
26’ncı Dönem İkinci Yasama Yılı açış konuşması


IV.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, İçişleri Bakanı
Efkan Ala’nın istifa etmesi ve istifasının kabul edilmesi suretiyle boşalan
İçişleri Bakanlığına Çalışma ve Sosyal Güvenlik Bakanı ve Trabzon Milletvekili
Süleyman Soylu’nun, boşalan Çalışma ve Sosyal Güvenlik Bakanlığına Bursa
Milletvekili Mehmet Müezzinoğlu’nun, Türkiye Cumhuriyeti Anayasası’nın 109 ve
113'üncü maddeleri uyarınca atandıklarına ilişkin tezkeresi (3/833)
2.- Başbakanlığın, Türkiye'nin ulusal
güvenliğine yönelik terör tehdidi ve her türlü güvenlik riskine karşı
uluslararası hukuk çerçevesinde gerekli her türlü tedbiri almak, Irak ve
Suriye'deki tüm terörist örgütlerden ülkemize yönelebilecek saldırıları
bertaraf etmek ve kitlesel göç gibi diğer muhtemel risklere karşı ulusal
güvenliğimizin idame ettirilmesini sağlamak için hudut, şümul, miktar ve zamanı
Hükûmetçe takdir ve tayin olunacak şekilde, gerektiğinde Türk Silahlı
Kuvvetlerinin yabancı ülkelere gönderilmesi, yabancı silahlı kuvvetlerin
Türkiye'de bulunması ve bu kuvvetlerin Hükûmetin belirleyeceği esaslara göre
kullanılması ile Hükûmet tarafından belirlenecek esaslara göre gerekli
düzenlemelerin yapılması için Türkiye Büyük Millet Meclisinin 2/10/2014 tarihli
ve 1071 sayılı Kararı’yla Hükûmete verilen ve 3/9/2015 tarihli ve 1098 sayılı
Kararı’yla bir yıl uzatılan izin süresinin Anayasa'nın 92'nci maddesi uyarınca
2/10/2016 tarihinden itibaren 30/10/2017 tarihine kadar uzatılmasına dair
tezkeresi (3/827)

V.- AÇIKLAMALAR
1.- Kayseri Milletvekili Mustafa Elitaş’ın,
Ankara Milletvekili Bülent Kuşoğlu’nun eşinin vefatı nedeniyle başsağlığı
dilediğine ilişkin açıklaması
2.- Diyarbakır Milletvekili İdris
Baluken’in, Ankara Milletvekili Bülent Kuşoğlu’nun eşinin vefatı nedeniyle
başsağlığı dilediğine ve Meclisin bir savaş tezkeresiyle açılmasını büyük bir
talihsizlik ve ayıp olarak gördüklerine ilişkin açıklaması
3.- Manisa Milletvekili Erkan Akçay’ın,
Ankara Milletvekili Bülent Kuşoğlu’nun eşinin vefatı nedeniyle başsağlığı
dilediğine ilişkin açıklaması
4.- İstanbul Milletvekili Engin Altay’ın,
Ankara Milletvekili Bülent Kuşoğlu’nun eşinin vefatı nedeniyle taziye dileğinde
bulunanlara Cumhuriyet Halk Partisi olarak minnet duygularıyla teşekkür
ettiklerine ilişkin açıklaması
5.- Diyarbakır Milletvekili İdris
Baluken’in, Hükûmetin yanlış iç ve dış politikalardan ivedilikle geri dönmesi
çağrısını bir kez daha yinelediğine ve Halkların Demokratik Partisi olarak bu
savaş tezkeresine karşı olduklarına ilişkin açıklaması
6.- Manisa Milletvekili Erkan Akçay’ın,
tezkereye “kabul” oyu vermenin savaş yanlısı olmak anlamına gelmediğine ve
tezkerenin ülkemize, Suriye'ye ve bölgemizdeki barış ve huzura katkı vermesini
temenni ettiğine ilişkin açıklaması 

VI.- YAZILI SORULAR VE CEVAPLARI
1.- Niğde Milletvekili Ömer Fethi
Gürer'in, Niğde'nin bir köyünde yaşanan kuraklık nedeniyle yaşanan mağduriyete
ilişkin sorusu ve Başbakan Yardımcısı MehmetŞimşek’in cevabı (7/6952)
2.- Niğde Milletvekili Ömer Fethi
Gürer'in, endüstri mühendislerinin istihdamına ilişkin sorusu ve Çalışma ve
Sosyal Güvenlik Bakanı Süleyman Soylu’nun cevabı (7/6960)
3.- Hatay Milletvekili Mevlüt Dudu'nun,
TBMM binalarında sığınak bulunup bulunmadığına ve muhtemel saldırılara karşı
alınan güvenlik tedbirlerine ilişkin sorusu ve Türkiye Büyük Millet Meclisi Başkan
Vekili Ahmet Aydın’ın cevabı (7/7063)
4.- Konya Milletvekili Mustafa Hüsnü
Bozkurt'un, Konya'da çeşitli sebeplerle zarara uğrayan çiftçilerin kredi
borçlarına ilişkin Başbakandan sorusu ve Gıda, Tarım ve Hayvancılık Bakanı
FarukÇelik’in cevabı (7/7080) 
5.- Muğla Milletvekili Mehmet
Erdoğan'ın, esnaflara verilen kredi desteklerine ilişkin Başbakandan sorusu ve
Gümrük ve Ticaret Bakanı BülentTüfenkci’nin cevabı (7/7094) 
6.- Niğde Milletvekili Ömer Fethi
Gürer'in, Niğde'deki tarihî bir hamamın restorasyonuna ilişkin sorusu ve
Başbakan Yardımcısı VeysiKaynak’ın cevabı (7/7097)
7.- Tekirdağ Milletvekili Candan
Yüceer'in, Tekirdağ'da toplu konut alanı ilan edilen bir araziye ilişkin sorusu
ve Çevre ve Şehircilik Bakanı MehmetÖzhaseki’nin cevabı (7/7111) 
8.- Adıyaman Milletvekili Behçet
Yıldırım'ın, tarım danışmanlarına ilişkin sorusu ve Gıda, Tarım ve Hayvancılık
Bakanı FarukÇelik’in cevabı (7/7120) 
9.- Niğde Milletvekili Ömer Fethi
Gürer'in, Niğde'deki Nargöl göletinde yaşanan balık ölümlerine ilişkin sorusu
ve Gıda, Tarım ve Hayvancılık Bakanı FarukÇelik’in cevabı (7/7121
10.- Adana Milletvekili Mevlüt
Karakaya'nın, besiciliğe yönelik destek ve teşviklere ilişkin sorusu ve Gıda,
Tarım ve Hayvancılık Bakanı FarukÇelik’in cevabı (7/7122) 
11.- Antalya Milletvekili Ahmet Selim
Yurdakul'un, son kullanma tarihi geçen bazı gıda maddelerinin tekrar piyasaya
sürüldüğü iddiasına ilişkin sorusu ve Gıda, Tarım ve Hayvancılık Bakanı FarukÇelik’in
cevabı (7/7123
12.- Diyarbakır Milletvekili Sibel
Yiğitalp'ın, Diyarbakır'da çıkan orman yangınlarına ilişkin sorusu ve Orman ve
Su İşleri Bakanı Veysel Eroğlu’nun cevabı (7/7151) 
13.- İstanbul Milletvekili Erdal
Ataş'ın, 2002-2016 yılları arasında çıkan orman yangınlarına ilişkin sorusu ve
Orman ve Su İşleri Bakanı Veysel Eroğlu’nun cevabı (7/7152) 
14.- Niğde Milletvekili Ömer Fethi Gürer'in,
ülkemizdeki millî parklardaki doğal yaşam alanlarının korunmasına, 
Deniz kaplumbağalarının doğal yaşam
alanlarının korunmasına, 
Ülkemizdeki endemik hayvanların doğal
yaşam alanlarında korunmasına, 
Doğal yaşam alanlarının korunmasına ve
bitki kaçakçılığına, 
Hatay Cilvegözü gümrük sahasında tespit
edilen kuş kaçakçılığı olayına, 
Tarımsal amaçlı su kuyusu açılmasına, 
Niğde'deki ağaç dikim ve sulama
çalışmalarına, 
Niğde'deki Bereket Ormanı alanındaki
ağaçlandırmaya,
Niğde'de uygulanan Badem Eylem Planı’na,

Niğde'nin Ulukışla ilçesindeki bir köyün
sulama suyu sorununa, 
Niğde'de yapılması planlanan bir sulama
göletine,
Yeraltı sularının kullanımının
denetlenmesi için getirilen ön yüklemeli sayaçların uygulanma başarısına,
Çiftçilerin sulama kuyuları nedeniyle
oluşan elektrik borçlarına,
İlişkin soruları ve Orman ve Su İşleri
Bakanı Veysel Eroğlu’nun cevabı (7/7153) 7/7154) (7/7155) (7/7156)
(7/7157) (7/7158) (7/7159) (7/7160) (7/7161) (7/7274) (7/7275) (7/7276)
(7/7277)
15.- İstanbul Milletvekili Mahmut
Tanal'ın, bir bankaya para yatırdıkları gerekçesiyle bazı polislere soruşturma
açıldığı iddiasına ilişkin Başbakandan sorusu ve Başbakan Yardımcısı
NurettinCanikli’nin cevabı (7/7186)
16.- Balıkesir Milletvekili Ahmet
Akın'ın, Cumhurbaşkanının Suriyeli sığınmacılarla ilgili bir açıklamasına
ilişkin Başbakandan sorusu ve Başbakan Yardımcısı NurettinCanikli’nin
cevabı (7/7193)
17.- Ankara Milletvekili Levent Gök'ün,
Ankara'nın Gölbaşı ilçesinin bazı mahallelerinde çıkan tarla yangınlarına ve
çiftçilerin mağduriyetlerine ilişkin Başbakandan sorusu ve Gıda, Tarım ve
Hayvancılık Bakanı FarukÇelik’in cevabı (7/7198)
18.- Kocaeli Milletvekili Tahsin
Tarhan'ın, Bilişim Vadisi Projesi’ne ilişkin sorusu ve Bilim Sanayi ve
Teknoloji Bakanı FarukÖzlü’nün cevabı (7/7211)
19.- Batman Milletvekili Ayşe Acar
Başaran'ın, Batman'ın Kozluk ilçesinde bağlı Bekirhan beldesindeki elektrik
dağıtım sorununa ilişkin sorusu ve Enerji ve Tabii Kaynaklar Bakanı
BeratAlbayrak’ın cevabı (7/7221)
20.- Niğde Milletvekili Ömer Fethi
Gürer'in, Niğde'deki buğday rekoltesine ve alımlara ilişkin sorusu ve Gıda,
Tarım ve Hayvancılık Bakanı FarukÇelik’in cevabı (7/7227)
21.- Niğde Milletvekili Ömer Fethi
Gürer'in, Niğde ve Aksaray'daki pancar üretimine ilişkin sorusu ve Gıda, Tarım
ve Hayvancılık Bakanı FarukÇelik’in cevabı (7/7228)
22.- Niğde Milletvekili Ömer Fethi
Gürer'in, biyodizel ve biyoyakıt sektöründeki teşviklere ilişkin sorusu ve
Gıda, Tarım ve Hayvancılık Bakanı FarukÇelik’in cevabı (7/7229)
23.- Burdur Milletvekili Mehmet Göker'in,
Burdur'un Ağlasun ilçesinde meydana gelen dolu yağışı nedeniyle zarar gören
kiraz üreticilerine ilişkin sorusu ve Gıda, Tarım ve Hayvancılık Bakanı
FarukÇelik’in cevabı (7/7230)
24.- Burdur Milletvekili Mehmet
Göker'in, Burdur'un Çeltikçi ilçesinde meydana gelen dolu yağışı nedeniyle
zarar gören çiftçilere ilişkin sorusu ve Gıda, Tarım ve Hayvancılık Bakanı
FarukÇelik’in cevabı (7/7231)
25.- Adana Milletvekili İbrahim
Özdiş'in, Adana'nın Kozan ilçesinde meydana gelen şiddetli rüzgar nedeniyle zarar
gören mısır üreticilerine ilişkin sorusu ve Gıda, Tarım ve Hayvancılık Bakanı FarukÇelik’in
cevabı (7/7232)
26.- İzmir Milletvekili Mustafa Ali
Balbay'ın, İzmir'in Bergama ilçesindeki Kozak yaylasında bulunan fıstık
çamlarında görülen kurumaya ve alınacak önlemlere ilişkin sorusu ve Gıda, Tarım
ve Hayvancılık Bakanı FarukÇelik’in cevabı (7/7233)
27.- Gaziantep Milletvekili Akif
Ekici'nin, çiftçilerin tarımsal sulama nedeniyle oluşan borçlarına ilişkin
sorusu ve Gıda, Tarım ve Hayvancılık Bakanı FarukÇelik’in cevabı (7/7234)
28.- Batman Milletvekili Mehmet Ali
Aslan'ın, anız yakımına ve bu nedenle çıkan yangınlara ilişkin sorusu ve Gıda,
Tarım ve Hayvancılık Bakanı FarukÇelik’in cevabı (7/7235)
29.- Muş Milletvekili Burcu Çelik
Özkan'ın, Muş Şeker Fabrikasına ilişkin sorusu ve Bilim Sanayi ve Teknoloji
Bakanı FarukÖzlü’nün cevabı (7/7312)
30.- Tunceli Milletvekili Alican
Önlü'nün, Tunceli'nin Nazımiye ilçesine bağlı Kıl köyünde çıkan orman yangınına
ilişkin sorusu ve Orman ve Su İşleri Bakanı Veysel Eroğlu’nun cevabı
(7/7398)
31.- Adana Milletvekili Meral Danış
Beştaş'ın, 15 Temmuz darbe girişiminden sonra işten çıkarılan veya hakkında
soruşturma açılan kamu çalışanlarına ilişkin Başbakandan sorusu ve Başbakan
Yardımcısı NurettinCanikli’nin cevabı (7/7409)
32.- Diyarbakır Milletvekili Çağlar
Demirel'in, OHAL süresi içinde açığa alınan memurlara ilişkin Başbakandan
sorusu ve Başbakan Yardımcısı NurettinCanikli’nin cevabı (7/7413)
33.- İzmir Milletvekili Müslüm Doğan'ın,
2010 KPSS sınavı ile atanan memurların durumuna ilişkin Başbakan'dan sorusu ve
Başbakan Yardımcısı NurettinCanikli’nin cevabı (7/7416)
34.- Ankara Milletvekili Şenal
Sarıhan'ın, 15 Temmuz darbe girişiminin ardından kapatılan üniversitelere
ilişkin Başbakandan sorusu ve Başbakan Yardımcısı NurettinCanikli’nin
cevabı (7/7419)
35.- Denizli Milletvekili Melike
Basmacı'nın, son beş yılda toplam tasarruf mevduatı tutarlarındaki değişime
ilişkin Başbakandan sorusu ve Başbakan Yardımcısı NurettinCanikli’nin
cevabı (7/7422)
36.- İstanbul Milletvekili Mahmut
Tanal'ın, 15 Temmuz darbe girişiminin ardından görevden uzaklaştırılan ve
meslekten atılan kamu personeline ilişkin Başbakandan sorusu ve Başbakan
Yardımcısı NurettinCanikli’nin cevabı (7/7426)
37.- İzmir Milletvekili Aytun Çıray'ın,
Merkez Bankası ile ilgili çeşitli iddialara ilişkin sorusu ve Başbakan
Yardımcısı MehmetŞimşek’in cevabı (7/7429)
38.- Denizli Milletvekili Melike
Basmacı'nın, ABD'den yapılan pamuk ithalatına anti damping vergisi uygulanıp
uygulanmayacağına ilişkin sorusu ve Ekonomi Bakanı NihatZeybekci’nin
cevabı (7/7448)
39.- Denizli Milletvekili Melike
Basmacı'nın, iplik ithalatında uygulanan anti damping vergisine ilişkin sorusu
ve Ekonomi Bakanı NihatZeybekci’nin cevabı (7/7449)
40.- Denizli Milletvekili Melike
Basmacı'nın, Denizli'de yapılması planlanan bir toplu konut projesine ilişkin
Başbakandan sorusu ve Başbakan Yardımcısı NurettinCanikli’nin cevabı
(7/7508)
41.- Aydın Milletvekili Metin Lütfi
Baydar'ın, yıllık izinleri iptal edilen kamu görevlilerinin hac ibadeti için
izin kullanabileceğine yönelik karara ilişkin Başbakandan sorusu ve Başbakan
Yardımcısı NurettinCanikli’nin cevabı (7/7509)
42.- Mersin Milletvekili Aytuğ
Atıcı'nın, Hacıbektaş Veli anma törenlerine katılmak isteyen kamu personeli
için yıllık izin verilip verilmeyeceğine ilişkin Başbakandan sorusu ve Başbakan
Yardımcısı NurettinCanikli’nin cevabı (7/7510)
43.- İzmir Milletvekili Atila Sertel'in,
Fetullahçı terör örgütünün kurum sınavlarında yapmış olduğu usulsüzlüklere
ilişkin Başbakandan sorusu ve Başbakan Yardımcısı NurettinCanikli’nin
cevabı (7/7535)
44.- Iğdır Milletvekili Mehmet Emin
Adıyaman'ın, 15 Temmuz darbe girişimi sonrası yapılan açığa almalara ilişkin
Başbakandan sorusu ve Başbakan Yardımcısı NurettinCanikli’nin cevabı
(7/7538)
45.- Şanlıurfa Milletvekili İbrahim
Ayhan'ın, 15 Temmuz darbe girişimi sonrası yapılan açığa almalara ilişkin
Başbakandan sorusu ve Başbakan Yardımcısı NurettinCanikli’nin cevabı
(7/7540)
46.- Bursa Milletvekili Ceyhun İrgil'in,
Fetullahçı terör örgütüne finansal destek sağladığı gerekçesiyle Bursa'da
gözaltına alınan kişilere ilişkin Başbakandan sorusu ve Başbakan Yardımcısı
NurettinCanikli’nin cevabı (7/7546)
47.- Kars Milletvekili Ayhan Bilgen'in,
Ardahan'da darbe kalkışmasıyla ilgili yapılan operasyonlara ve görevden
uzaklaştırmalara ilişkin Başbakandan sorusu ve Başbakan Yardımcısı
NurettinCanikli’nin cevabı (7/7552)
48.- Niğde Milletvekili Ömer Fethi
Gürer'in, asansörlerin kontrolüne dair yönetmeliğin uygulanmasına ilişkin
sorusu ve Bilim Sanayi ve Teknoloji Bakanı FarukÖzlü’nün cevabı (7/7565) 
49.- Niğde Milletvekili Ömer Fethi
Gürer'in, gümrük kayıtlı ithal araba satışlarında yaşanan mağduriyetlerin
giderilmesine ilişkin sorusu ve Gümrük ve Ticaret Bakanı
BülentTüfenkci’nin cevabı (7/7585)
50.- Ankara Milletvekili Ayşe Gülsün
Bilgehan'ın, 2016-2017 akademik yılı Jean Monnet burs programının iptal
edilmesine ilişkin sorusu ve Avrupa Birliği Bakanı ÖmerÇelik’in cevabı
(7/7641)
51.- İstanbul Milletvekili Mustafa
Sezgin Tanrıkulu'nun, kamu kurumlarında personelin FETÖ üyesi olup olmadığının
tespiti için yapıldığı iddia edilen çeşitli uygulamalara ilişkin Başbakandan
sorusu ve Başbakan Yardımcısı NurettinCanikli’nin cevabı (7/7675)
52.- Kırklareli Milletvekili Türabi
Kayan'ın, 15 Temmuz darbe girişiminin ardından yapılan tutuklamalara, gözaltına
ve açığa almalara ilişkin Başbakandan sorusu ve Başbakan Yardımcısı NurettinCanikli’nin
cevabı (7/7676)
53.- Bingöl Milletvekili Hişyar
Özsoy'un, 15 Temmuz 2016'dan itibaren Bingöl'de açığa alınan kamu çalışanlarına
ilişkin Başbakandan sorusu ve Başbakan Yardımcısı NurettinCanikli’nin
cevabı (7/7679)

1 Ekim 2016 Cumartesi
BİRİNCİ OTURUM
Açılma Saati: 15.00
BAŞKAN: İsmail
KAHRAMAN
KÂTİP ÜYELER: Özcan PURÇU (İzmir), Mustafa
AÇIKGÖZ (Nevşehir)
-----0-----
BAŞKAN – Sayın milletvekilleri, Türkiye Büyük Millet Meclisinin 26’ncı
Yasama Döneminin İkinci Yasama Yılının 1’inci Birleşimini açıyorum. 
Toplantı yeter sayısı vardır, gündeme geçiyoruz. 
II.- OTURUM BAŞKANLARININ KONUŞMALARI
1.- TBMM Başkanı İsmail Kahraman’ın, 26’ncı
Dönem İkinci Yasama Yılının milletimiz, devletimiz, coğrafyamız ve insanlık
için hayırlı ve başarılı çalışmalara vesile olmasını dilediğine ilişkin
konuşması 
BAŞKAN – Sayın milletvekilleri, 26'ncı Dönemin İkinci Yasama Yılının
milletimiz, devletimiz, bütün coğrafyamız ve insanlık için hayırlı ve başarılı
çalışmalara vesile olması temennisiyle sizleri, şahsınızda asil ve necip
milletimizi saygıyla selamlıyorum.
Zorluk ve yokluklar içinde hak yolda ve halkı için mücadele eden bütün
tarihî şahsiyetlerimizi, manevi ve millî önderlerimizi hürmet ve minnetle yâd
ediyorum.
Meclisimiz önceki yasama yılında aktif ve verimli bir çalışma sergiledi.
Hareketli bir yıl yaşadık. Fakat, ne yazık ki Türkiye'miz bir darbe
teşebbüsüyle karşılaştı. 15 Temmuz 2016 Cuma gecesi bir ihanet şebekesi millî
varlığımıza ve bütünlüğümüze kastetmeye kalkıştı. Millî iradeyi hiçe sayan, demokratik bir hukuk devleti
olan Türkiye'mizin varlığına kasteden, beyni yıkanmış, asker kıyafetli terörist
bir grup, namuslarına teslim edilmiş millete ait silahları milletin bağrına
doğrulttu.
Tarihimizde
olmayan ve dünya tarihinde de ender rastlanan bir trajediyi yaşadık. Millî
egemenliğin temsilcisi olan Türkiye Büyük Millet Meclisi bombalandı,
helikopterlerin ateşlerine maruz kaldık, 14 polisimiz yaralandı,
Cumhurbaşkanlığı Külliyesi de bombalandı. Cumhurbaşkanımızı öldürmek için
suikast teşebbüsünde bulundular. 
Melun
ve menfur darbenin başlangıç saatlerinde bir teklif veya telkin olmadan Türkiye
Büyük Millet Meclisini açtım. Ertesi gün, 16 Temmuz 2016 Cumartesi günü saat
14.00'te Türkiye Büyük Millet Meclisimizi olağanüstü toplantıya davet ettiğimi
siyasi partilere ve milletvekillerimize duyurdum.
Tanklar
namlularını Meclise çevirmişken, uçakların bombaları ve helikopterlerin açtığı
ateşlerin altında, her türlü zorluğu ve şehadeti göze alarak Meclise koşan ve
gece boyunca Mecliste yapılan toplantıya katılan değerli milletvekillerimize
tekraren teşekkür ve takdirlerimi sunuyorum. Yürekten inanıyorum ki çalışma
günümüz olmadığı için Ankara'da bulunamayan diğer milletvekillerimizin kalpleri
de bu salonda idi. Nitekim, o gece bu salonda bulunamayan milletvekillerimiz,
bulundukları illerde demokrasi nöbetine girdiler ve meydanlarda
"Demokrasiye evet, darbeye hayır." diyen gür sese, millî sedaya
öncülük ettiler.
İstiklal
Harbi’mizde düşman toplarına karşı göğsünü siper eden, dünyada harp idare eden
ilk meclis olan Meclisimiz "Gazi Meclis" unvanını almıştı. Bizler de
topyekûn Meclis olarak üzerimize atılan bombalar altında milletimizin verdiği
egemenliği koruma görevimizi yerine getirerek ikinci defa "Gazi
Meclis" unvanına sahip olduk.
Millî
iradeyi gasbetmek isteyen hainlerin darbe kalkışması, Muhterem Cumhurbaşkanımız
Recep Tayyip Erdoğan’ın cesur, dirayetli önderliğinde halkımızı meydanlara
çağırması ve bütün milletimizin parti farkı gözetmeksizin meydanları doldurması
ve tanklara göğüslerini siper etmesiyle önlendi.
Milletimizin
DNA’sında yiğitlik, korkusuzluk ve cesaret vardır ve asil kanlıdır. Cesaret,
korkusuzluk değil, korkuyu alt etmektir, korkuyu yenmektir.
Milletimiz,
15 Temmuz gecesi demokrasiyi özümsediğini, bir daha darbe olamayacağını ispat
etti. Camilerden yükselen selalar, ezanlar, gece boyu süren demokrasi nöbetleriyle
millet darbeyi yendi; Türkiye’de artık darbe devrini kapattı.
15
Temmuz şehitlerimize, gazilerimize, aziz milletimize minnet ve şükran
borçluyuz. Cenab-ı Hak şehitlerimize gani gani rahmet eylesin; yaralılarımıza,
gazilerimize acil şifalar, hayırlı uzun ömürler nasip buyursun.
Bildiğiniz
gibi 16 Temmuz 2016 Cumartesi günü yaptığımız Meclis olağanüstü toplantısına
Mecliste grubu bulunan 4 partimiz de katıldı. Ortak bir bildiri yayımlandı.
Büyük ve örnek bir dayanışma sergilendi. Bu toplantıya katılarak millî birlik
ruhuna ve demokrasiye sahip çıkan AK Parti Genel Başkanı ve Başbakanımız Sayın
Binali Yıldırım’a, Cumhuriyet Halk Partisi Genel Başkanı Sayın Kemal
Kılıçdaroğlu’na, Milliyetçi Hareket Partisi Genel Başkanı Sayın Devlet Bahçeli’ye,
Halkların Demokrasi Partisi Grup Başkan Vekili Sayın İdris Baluken’e ve siz
değerli milletvekillerimize teşekkürlerimi sunuyorum.
Partilerimiz,
Meclis çatısı altında sergiledikleri tutumla halkımızın da birbirleriyle
kenetlenmesine de vesile oldular. Herkesin takdirle karşıladığı bu birlik ve
beraberlik ruhu 7 Ağustos Pazar günü İstanbul’da Yenikapı Meydanı'nda
düzenlenen “Demokrasi ve Şehitler Mitingi”yle taçlandırıldı. Muhterem
Cumhurbaşkanımızın davetiyle gerçekleşen ve 5 milyon kişinin katıldığı mitingle
bütün dünyaya demokrasiyi özümsediğimiz, darbelere geçit vermeyeceğimiz, birlik
ve beraberlik içinde olduğumuz gösterildi. Bitiş duasını Diyanet İşleri
Başkanımız Sayın Mehmet Görmez'in yaptığı muhteşem mitingde, şahsımın da
aralarında olduğu, Cumhurbaşkanımız Muhterem Recep Tayyip Erdoğan, AK PARTİ
Genel Başkanı ve Başbakanımız Sayın Binali Yıldırım, Cumhuriyet Halk Partisi
Genel Başkanı Sayın Kemal Kılıçdaroğlu, Milliyetçi Hareket Partisi Genel
Başkanı Sayın Devlet Bahçeli ve değerli Genelkurmay Başkanımız Orgeneral Hulusi
Akar tarafından konuşmalar yapıldı ve devletimizin ebet müddet olarak dimdik
ayakta olduğu gösterildi.
Değerli
milletvekilleri, başta vatandaşlarımız olmak üzere, resmî ve özel kurum ve
kuruluşlarımızın yanında, dış devletlerden resmî heyetler ve kişiler yoğun bir
şekilde Meclisimize geçmiş olsun ziyaretleri gerçekleştirdiler. Bu arada,
hainler tarafından atılan bombalarla Meclisimizin fiziki yapısı büyük zarar
gördü. Bir bölümünü yaşayan müze olarak aynen muhafaza edeceğiz. Bunun dışında
kalan yerler için genel bir düzenleme gerekmektedir. Bu ihtiyacı karşılamak
için "Milletin Meclisini Millet Yapar" sloganıyla ve Meclisle
dayanışma hâlinde yenileme faaliyetlerine girişen sivil toplum kuruluşlarımıza
teşekkür ediyorum.
Sayın
milletvekilleri, milletimizin Meclisimizden beklentilerini boşa çıkarmamalıyız.
Medenice tartışarak, konuşarak bu beklentileri karşılamak durumundayız. Bu
konuda 4 siyasi partimizin de uzlaşma kültürünü yaşatarak verimli bir yasama
yılı geçirmemize katkı sunacaklarına inanıyorum.
Meclis
olarak bu dönemde oldukça yüklü bir gündem bizi beklemektedir. Türkiye’mizin
muasır medeniyet yarışında önde giden bir ülke olması için ihtiyaç duyduğumuz
düzenlemeleri daha fazla gecikmeden yapmalıyız. En öncelikli konularımızdan
biri sade, sivil, demokratik, hürriyetçi ve merkezinde bireyin olduğu yeni bir
anayasa yapmaktır. Bildiğiniz gibi, mevcut 1982 Anayasası’nda 18 ayrı tarihte
değişiklikler yapılmıştır. Toplam 177 maddeden oluşan Anayasa 114 ayrı
değişikliğe uğramıştır. Böylesi insicamını ve bütünlüğünü kaybetmiş bir anayasa
daha fazla Türkiye’yi taşıyacak durumda değildir. Yeni anayasa yapılması
konusu, toplumumuzun beklentisi ve bütün partilerimizin milletimize
taahhüdüdür. Bu taahhüdü mümkün olan en geniş mutabakatla yerine getirmeliyiz. 
Bunun
yanında, Meclis çalışmalarını düzenli hâle getirecek yeni bir İç Tüzük tanzim
etmemiz gerekmektedir. Meclis kanun üretim merkezi değildir, başka görevlerimiz
de vardır. Çalışmaları kilitleyen, kavgalı oturumlara sebep olan temel felsefe
bir an önce değiştirilmelidir. Mevcut Tüzük’ümüz 1973 tarihinde kabul
edilmiştir, 186 maddedir ve 13 ayrı tarihte bazı maddeleri birkaç kere ele
alınarak 155 maddede değişikliğe gidilmiştir. 
Gündemde
olması gereken diğer konular arasında siyasi partiler, seçim ve milletvekilleri
kanunları da vardır. 
Değerli
milletvekilleri, milletimiz içeriden ve dışarıdan büyük tehditlerle karşı
karşıyadır. Bir yandan kardeşi kardeşe düşürmeye çalışan bölücü terör örgütü
PKK, bir yandan dış güçlerin maşası olarak üzerimize salınan DAEŞ çeteleri,
bunlarla kol kola devletimize suikast düzenleyen Fetullahçı Terör Örgütü (FETÖ)
ittifak hâlinde saldırıya geçmişlerdir. Türkiye’mizin huzur ve güvenliğini
bozmak, kalkınmasını engellemek isteyen bu şer güçlere karşı asker ve polisimiz
tarafından kararlı bir şekilde yürütülen mücadele mutlaka başarıyla
neticelenecektir.
Türkiye
Büyük Millet Meclisi olarak teröre karşı yürüttüğü haklı ve kararlı mücadelede
her zaman üzerimize düşen vecibeleri yerine getireceğiz; vatan, millet, devlet
ve ay yıldızlı bayrağımızın tekliğini ilelebet sürdüreceğiz. 
Sayın
milletvekilleri, milletin temsilcileri olarak görevimiz, ülkemizi bir daha
tehditlere maruz kalmayacak, suikastlar tertip edilemeyecek duruma
kavuşturmaktır. Bu konuda millî birlik ve dayanışma ruhuyla hareket etmemizin
ehemmiyeti malumlarınızdır.
Sözlerime
son vermeden Meclisimizin açılışından günümüze kadar hizmeti geçen Kemal
Atatürk ve silah arkadaşları başta olmak üzere, hiçbir dünyevi düşünce
taşımadan fedakârca gayret gösteren değerli zevatı ve birçok meçhul kahramanı
saygıyla anıyorum.
Milletimizin
birliği, devletimizin varlığı, vatanımızın güvenliği için şehit olmuş asker,
polis, köy korucusu ve tüm şehitlerimizi bir kez daha rahmetle anıyor, kahraman
gazilerimize minnet ve şükranlarımı sunuyorum.
Yeni
yasama yılının hayırlı ve uğurlu olmasını niyaz ediyorum.
Sayın
milletvekilleri, yeni yasama yılının açılış konuşmasını yapmak üzere Muhterem
Cumhurbaşkanımız şu anda Genel Kurul salonunu teşrif etmektedirler. Kendilerine
Meclisimiz adına hoş geldiniz diyorum. (AK PARTİ sıralarından ayakta alkışlar;
CHP ve MHP sıralarından ayağa kalkmalar)
Şimdi
İstiklal Marşı’mız okunacaktır:

(İstiklal
Marşı)

BAŞKAN
– Teşekkür ederim. (Alkışlar)
Buyurunuz
Muhterem Cumhurbaşkanım.
III.- SÖYLEVLER
1.- Cumhurbaşkanı Recep Tayyip Erdoğan’ın,
26’ncı Dönem İkinci Yasama Yılı açış konuşması
CUMHURBAŞKANI
RECEP TAYYİP ERDOĞAN - Sayın Başkan, değerli milletvekilleri; Türkiye Büyük
Millet Meclisinin 26'ncı Dönem İkinci Yasama Yılının açılışında sizleri en
kalbi duygularımla selamlıyorum. Bugüne kadar Türkiye Büyük Millet Meclisi
çatısı altında görev yapmış tüm milletvekillerimizi saygıyla yâd ediyorum. Gazi
Mustafa Kemal başta olmak üzere, Türkiye Büyük Millet Meclisi üyelerinden
ahirete irtihal etmiş bulunanları rahmetle anıyorum.
Hiç
şüphesiz 23 Nisan 1920 gününden bugüne kadar geçen sürede Türkiye Büyük Millet
Meclisi tarihinin pek çok önemli dönüm noktası vardır. İnanıyorum ki bundan
sonra 15 Temmuz 2016 gecesinin Türkiye Büyük Millet Meclisimizin tarihinde de
ayrı ve özel bir yeri olacaktır.
Darbe
girişimi sırasında derhâl bu salonda toplanan ve milletimizin sokaklara
dökülerek darbecilere karşı gösterdiği tepkiyi Meclis'te ortaya koyan siz
değerli milletvekillerimize şükranlarımı sunuyorum. Milletvekillerimiz darbe
girişimi karşısında onurlu ve güçlü bir duruş göstererek millî iradenin
tecelligâhı olan bu kuruma sahip çıktılar. Bu onurlu tavrın bedeli Meclisimizin
savaş uçaklarıyla defalarca taciz edilmesi ve bombalanması, helikopterlerden
ağır silahlarla ateş altına alınması, tanklarla kuşatılması olarak ödendi. 15
Temmuzda Meclisimiz, Kurtuluş Savaşı’ndan sonra ikinci defa gazilik şerefine
nail oldu.
Darbe
girişimi gecesi tamamına yakını Ankara ve İstanbul’da şehit olan 241
vatandaşımız, polisimiz ve askerimiz milletimizin gönlüne ve tarihimizin şanlı
sayfalarına altın harflerle kazınmışlardır. Aynı gece yaralanan 2.194 gazimizi
bu millet ve bu devlet asla unutmayacaktır. Esasen, o gece sokakları,
meydanları, darbecilerin hedef aldığı tüm kurumları, darbecilere destek vermesi
muhtemel tüm mekânları kuşatan milletimizin tamamı “gazilik” sıfatını hak ediyor.

Demokrasi
nöbetlerinde 29 gece sabahlayan, içerideki ve dışarıdaki tüm şer güçlere,
devletinin, milletinin, istiklalinin ve istikbalinin yanında olduğunu gösteren
on milyonlarca vatandaşımıza borcumuzu asla ödeyemeyiz. 
Bu
süreçte, Türkiye, bir avuç hainin dışında, 79 milyon vatandaşının tamamıyla,
tüm dünyaya tarih boyunca örnek gösterilecek bir özgürlük ve demokrasi dersi
vermiştir. Milletimiz, terör örgütlerine olduğu gibi darbe heveslilerine de
meydanı bırakmayacağını cümle âleme gösterdi. 
Aziz
Türk milletiyle ne kadar iftihar etsem azdır. Şahsım başta olmak üzere, şu
salonda bulunan milletvekillerimizin tamamının milletimize can borcu olduğunu
aklımızdan çıkarmamalıyız. Milletimize borcumuzu ödeyebilmek için hep birlikte
daha çok çalışmalı, daha çok üretmeli, ülkemizi her alanda daha ileriye
taşımalıyız. 
Bu
vesileyle, 15 Temmuz şehitlerimize bir kez daha Allah’tan rahmet, yakınlarına
ve milletimize başsağlığı diliyorum, gazilerimize sağlık ve afiyet temenni
ediyorum. 
Çarşamba
günü yaptığımız Millî Güvenlik Kurulu toplantısında Hükûmetimize bu tarihin,
"15 Temmuz Demokrasi ve Özgürlük Günü" olarak, resmî anma günü olarak
kabulünü tavsiye ettik. İstanbul'da ve Ankara'da şehitlerimiz için anıtlar
yapma hazırlıklarımız sürüyor. Şehit yakınlarımıza ve gazilerimize maddi,
manevi her türlü destek veriliyor, verilmeye devam edilecek.
Değerli
milletvekilleri, bir kez daha ve altını çizerek ifade ediyorum: 15 Temmuzu
unutmamak ve unutturmamak mecburiyetindeyiz. Bunun için, okullardaki ders
müfredatları ve ders kitaplarından belgesellere, filmlere, edebî eserlere kadar
her mecrada 15 Temmuzun işlenmesini teşvik etmeliyiz.
Bu
mücadelede tereddüde düşen, yorulan, bunalan, duraksayan herkese şunu tavsiye
ediyorum: Böyle bir durumda şehitlerimizin listesini önünüze koyun, resimlerine
bakın, mesleklerine, memleketlerine, ailelerine, ikamet adreslerine bir bakın,
o gece çekilen görüntüleri izleyin, şehitlerimizin, gazilerimizin hikâyelerini
dinleyin. Orada, 15 Temmuz darbesini herhangi bir organize ekibin, herhangi bir
siyasi, sosyal, ekonomik grubun değil, bu milletin omurgasını oluşturan sıradan
insanların, bizatihi halkın engellediğini göreceksiniz.
Emin
olun, 15 Temmuzda sokaklarda şehadete koşan insanların kahir ekseriyetinin ne
korumak zorunda olduğu malı, mülkü ne unvanı, statüsü ne de bir başka çıkarı
vardı. (AK PARTİ sıralarından alkışlar) Bu insanlar, sahip oldukları maddi
varlıklar uğruna değil, inançlarına, imanlarına, şahsiyetlerine,
özgürlüklerine, kendilerinin ve sonraki nesillerin geleceğine sahip çıkmak için
sokaklara dökülmüşlerdi. O gece milyonlar, benim her fırsatta "Tek millet,
tek bayrak, tek vatan, tek devlet." olarak ifade ettiğim ilkeler uğruna
ölüm kusan silahların üzerine yürümüşlerdi. (AK PARTİ ve Bakanlar Kurulu
sıralarından alkışlar)
Darbe
girişiminin anlaşılmasının hemen ardından önce Sayın Başbakanın, sonra şahsımın
televizyonlarda yaptığı çağrının mahiyeti, zaten sokaklara dökülmeye başlamış
olan milletimizin hissiyatının ifadesinden başka bir şey değildir.
Maalesef,
o gece ve daha sonrasında, bu hissiyatı anlamayan, anlamak istemeyenler de
oldu. Hatta 15 Temmuzda yaşananları "senaryo" diyerek,
"oyun" diyerek, "tiyatro" diyerek, "film"
diyerek, "Böyle darbe mi olur?" diyerek küçümsemeye çalışanlar oldu.
Buradan
açıkça ifade ediyorum: Her kim ki 15 Temmuza "ama"sız,
"fakat”sız, "lakin"siz darbe diyemiyor ve lanetleyemiyorsa, o da
darbe girişiminin bir parçasıdır, en azından gönüllü destekçisidir. (AK PARTİ
ve Bakanlar Kurulu sıralarından alkışlar)
Böyle
bir yanlışın içine düşenler, önce şehitlerimizin aziz hatırasına ve
gazilerimize, onlarla birlikte o gece sokaklara dökülen milyonlara, daha ötesi
milletimizin tamamına hesap vermekten kurtulamayacaktır.
Milletimiz,
7 Ağustosta Yenikapı'da, Cumhurbaşkanıyla, Meclis Başkanıyla, Başbakanıyla,
Genelkurmay Başkanıyla, muhalefet partilerinin liderleriyle, yargı ve yürütme
organlarının üst düzey temsilcileriyle, kuvvet komutanlarıyla, alanda bulunan 5
milyon vatandaşı ve Yenikapı’nın dışında ekranları başında izleyen yine 5
milyonla, bütün gönlüyle bu manzarayı destekleyen 79 milyonuyla 15 Temmuz
karşısındaki duruşunu net bir şekilde göstermiştir. 
Bu
vesileyle bir kez daha Yenikapı’da sergilenen bu güzel manzaraya
iştirakleriyle, mesajlarıyla destek olan siyasi parti ve kurum temsilcilerimize
teşekkürlerimi tekraren ifade ediyorum. (AK PARTİ ve Bakanlar Kurulu
sıralarından alkışlar)
Türkiye'nin
ve Türk milletinin vatanı, özgürlüğü ve geleceği söz konusu olduğunda nasıl tek
yürek, tek ses, tek nefes olabildiğinin ispatı olan Yenikapı ruhunun titizlikle
korunması hepimizin sorumluluğudur. Terör örgütleri karşısında en büyük
gücümüz, işte bu birliğimizdir, beraberliğimizdir, dayanışmamızdır.
Meclisimizin
yeni yasama döneminde, Yenikapı'daki o güzel manzaranın benzerlerinin
tekrarlanacağına inanıyorum. Elbette bu demek değildir ki hepimiz her konuda
aynı şeyleri düşünecek, aynı şeyleri söyleyeceğiz. Kimsenin böyle bir talebi
yok, olamaz da. Yaklaşım farklılıklarımız, inanç, düşünce, tarz
farklılıklarımız mutlaka olacaktır. Bizden beklenen, milletimizin ve ülkemizin
bekasını ilgilendiren temel konularda birlik ve beraberliğimizi güçlü
tutmamızdır. Eğer biz PKK terörü konusunda, FETÖ konusunda, DEAŞ konusunda,
sınırlarımızın güvenliği konusunda, vatanımızın bütünlüğü, devletimizin
tekliği, bayrağımızın yüceliği konusunda ortak bir zeminde buluşamıyorsak işte
o zaman ortada ciddi bir sorun var demektir. Yenikapı'da sergilediğimiz ortak
duruşu bu sebeple önemli görüyor ve devamını temenni ediyorum.
Değerli
milletvekilleri, Türkiye, FETÖ'yle birlikte PKK ve uzantıları ile DEAŞ terör
örgütünün de yoğun saldırılarına maruz kalıyor. Suriye ve Irak'ta köşeye
sıkışan DEAŞ, Türkiye'yi hedef alarak kendisine alan açmaya çalışıyor. Bu
örgütle yürüttüğümüz kararlı mücadele, El Kaide'nin uzantısı olarak ortaya
çıkan DEAŞ'ın Suriye ve Irak'ta geriletilmesine önemli katkı sağlamıştır. 
Aynı
şekilde PKK terör örgütünün geçtiğimiz yılın temmuz ayından bu yana
gerçekleştirdiği eylemler, bölge halkının örgüte karşı belirgin bir şekilde
cephe almasına yol açmıştır. Güneydoğu Bölgemizdeki ilçelerimizde
gerçekleştirdiği çukur ve patlayıcı eylemleriyle bölge halkına âdeta hayatı
zehir eden örgüt, şimdi de sınırlarımızın dışındaki projelere destek vermek
için saldırıyor. Türkiye'nin Suriye'de DEAŞ'a karşı attığı her adıma, PKK, PYD,
YPG terör örgütleri, tüm güçleriyle eyleme geçerek karşılık veriyor. Bu
eylemlerde şehit olan askerimiz, polisimiz, korucularımızın kanlarını
teröristleri katbekat fazla sayıda imha ederek yerde bırakmıyoruz. Ama PKK
terör örgütünün sadece ve sadece Türkiye'nin Suriye ve Irak'a yönelik dikkatini
dağıtmaya yönelik bu eylemlerinin amacı, bölge halkı tarafından da gayet doğru
şekilde teşhis ediliyor.
Dikkat
edilirse bir süredir bölücü örgütün ve müzahir kuruluşlarının kitlesel
eylemlerine katılım oran itibarıyla onda 1’i dahi bulmayacak şekilde düşmüştür.
Bölge insanı, kendisinin ve çocuklarının geleceğini karanlık birtakım güçlere
peşkeş çeken, bu uğurda oluk oluk kan akıtma noktasında çekinmeyen bu örgütle
bağını büyük ölçüde koparmıştır. Güvenlik güçlerimizin yürüttüğü operasyonlar,
bölge halkı tarafından da destekleniyor. Devlet olarak, bölücü örgütün bölgede
yaptığı tahribatın izlerini silmek, vatandaşlarımızın mağduriyetlerini
gidermek, şehirlerimizi yeniden imar etmek için yoğun bir çaba içindeyiz. İnşallah
önümüzdeki dönemde, bu konuda da, ülkemizin ve milletimizin birliği,
beraberliği, kardeşliği, huzuru, güvenliği doğrultusunda daha olumlu
gelişmelere hep birlikte şahitlik edeceğiz. 
Değerli
milletvekilleri, Türkiye için 15 Temmuzu her anlamda bir milat hâline
dönüştürmeliyiz. FETÖ'yle birlikte, PKK, PYD, YPG, DEAŞ ve diğer tüm terör
örgütlerine karşı hep birlikte kararlı bir mücadele yürütmeliyiz. İhtiyacımız
olan yapısal reformları kararlılıkla hayata geçirmeliyiz. Son yıllardaki
tecrübelerimizden ve özellikle maruz kaldığımız darbe girişiminden gerekli
dersleri çıkartarak ülkemizi geleceğe hazırlamalıyız.
Suriye'de
ve Irak'ta yaşanan gelişmeler, ülke içinde yaşadığımız terör olaylarından
bağımsız değildir. Bugüne kadar yaşadıklarımız, bize, kendi projelerimizi
hayata geçirme iradesiyle hareket etmeden bu meselelerin üstesinden
gelemeyeceğimizi göstermiştir. Elbette bunun bir güç ve imkân işi olduğunu
biliyoruz. Şayet Türkiye, ekonomik göstergeleriyle, yatırımlarıyla, istihdam
potansiyeliyle, sosyal yardımlarıyla, savunma sanayisiyle bugünkü seviyesine
ulaşmamış olsaydı, örneğin 1990'ların düzeyinde kalsaydı, iç ve dış saldırılar
karşısında bu kadar güçlü bir duruş sergileyemezdi.
Bugün
çözümünde zorlandığımız sorunların üstesinden gelebilmemizin yolu da 2023
hedeflerimize ulaşmamızdan geçiyor. Bu konuda en büyük görev Türkiye Büyük
Millet Meclisine ve onun siz kıymetli üyelerine düşüyor. Ülkemizin önünü
açacak, 2023 hedeflerimize ulaşmamıza katkı sağlayacak her hususta Meclisimiz
öncü olmalıdır. Bunun için, mümkünse yeni bir anayasayı, en azından kapsamlı
bir anayasa değişikliğini süratle hayata geçirmeliyiz.
Anayasa
değişikliği konusunda Meclis bünyesinde hâlen süren çalışmaları olumlu bir adım
olarak değerlendiriyorum. Bu çalışmanın, kapsamı genişletilerek bir an önce
sonuçlandırılması, milletimizde, Meclisimizin uzlaşmayla yapısal değişimi
başarabileceği yönünde bir umudun filizlenmesini sağlayacaktır.
Yine,
Meclis İçtüzüğü’nün bu yüce kurumun daha etkin, süratli ve pratik çalışma
yürütmesine imkân verecek şekilde yeniden ele alınmasını önemli görüyorum.
Meclis ve milletvekilleri ne kadar etkin çalışırsa milletimiz nezdindeki
itibarları da o kadar artacaktır. Tüm sorunların yegâne çıkış yolunu millî
iradede gören bir Cumhurbaşkanı olarak Anayasa ve İç Tüzük çalışmalarını
desteklediğimi, destekleyeceğimi belirtmek isterim.
10
Ağustos 2014'te, cumhuriyet tarihimizde ilk defa, doğrudan cumhurun, doğrudan
milletin oyuyla seçilmiş bir Cumhurbaşkanı olarak Anayasa'nın verdiği
görevlerin de milletime karşı sorumluluklarımın da çok iyi farkındayım. Devlet
ve millet hayatımızda ilk defa karşılaştığımız bu yeni durumu, ülkemizin kritik
bir sürecinde yaşıyor olmamız ayrıca önemlidir. Seçildiğim günden bu yana
ülkeme ve milletime karşı sorumluluklarımı yerine getirmek için gece gündüz
çalıştım, çalışmaya devam ediyorum. (AK PARTİ ve Bakanlar Kurulu sıralarından
alkışlar)
Her
yeni durum gibi, doğrudan milletin oyuyla seçilen Cumhurbaşkanlığı makamı
konusunda da ilk anda beliren tereddütler zaman içinde ortadan kalkmıştır.
Bugüne kadar yasama, yürütme, yargı organlarıyla ve milletiyle uyum içinde bir
Cumhurbaşkanlığı vazifesi icra ettiğime inanıyorum. Önümüzdeki dönemde de,
ülkemi en iyi şekilde temsil etmek, anayasal görevlerimi ve milletimin
beklentilerini en ileri derecede karşılamak için tüm gücümle çalışmayı
sürdüreceğim. (AK PARTİ ve Bakanlar Kurulu sıralarından alkışlar) 
Cumhurbaşkanlığı
makamını ve mekânını yıpratmaya yönelik çabaları üzüntüyle karşılıyorum. Burada
hedef alınan, şahsım değil milletimizin hür iradesiyle yaptığı tercihtir. (AK
PARTİ sıralarından alkışlar) Hiç kimsenin, özellikle de kendileri de seçimle
gelen Türkiye Büyük Millet Meclisi üyelerinin, böyle bir hakkı hiç yoktur.
İnşallah, bugünden sonra, bu anlamsız tartışmayı da geride bırakmış olacağımızı
ümit ediyorum.
Değerli
milletvekilleri, millî güvenliğimizi tehdit eden gelişmeler arasında, güney
sınırlarımız boyunca uzanan Suriye ve Irak'taki gelişmelerin özel bir yeri var.
Suriye meselesi, hem insani yönüyle hem de güvenlik boyutuyla, bizim için hayati
bir konu durumundadır.
Türkiye'nin
Suriye konusundaki pozisyonu en başından beri nettir. Biz Suriye'deki
sorunların, Suriye halkının tercihlerine, ülkenin toprak bütünlüğüne ve
egemenlik haklarına saygılı bir yaklaşımla çözülebileceğine inanıyoruz.
Daha
önce Afganistan'ın harap olmasına yol açan El Kaide'den türeyen DEAŞ terör
örgütü, Suriye'deki sorunun sebebi değil sonucudur. Savaştan evvel 22 milyon
nüfusa sahip bir ülkenin, sayıları 10 bin civarında olduğu tahmin edilen DEAŞ
mensubu yabancı savaşçılardan beş yılı aşkın süredir arındırılamaması akla
yatkın değildir. Aynı durum Irak için de geçerlidir. Bu ülkedeki sorunun da, 10
bin civarındaki yabancı savaşçıdan ibaret olmadığı açıkça ortadadır. DEAŞ,
Suriye ve Irak üzerinde hesabı olan herkesin kullandığı elverişli bir
malzemeden ibarettir. (AK PARTİ sıralarından alkışlar) Bölgenin inanç, mezhep
ve etnik köken fay hatlarında gerçekleştirilmeye çalışılan kırılmalar, DEAŞ
örtüsü altına gizleniyor.
Kendi
ülkelerindeki radikal unsurları bilinçli bir şekilde Suriye ve Irak'a
yönlendiren kimi ülkeler, mülteciler ve terörün küreselleşmesi başta olmak
üzere, sorunun sonuçlarıyla yüzleşmekten ısrarla kaçınıyorlar. 
Türkiye,
bin yıllık ortak tarih ve kültür birlikteliğinin, bir asra yaklaşan komşuluk ve
kardeşlik hukukunun gereği olarak bölge halkına karşı tüm insani görevlerini
eksiksiz yerine getirmekte kararlıdır. Yaklaşık 3 milyon sığınmacıyı kamplarda
ve şehirlerinde barındıran Türkiye'nin bu çabası ahlak, vicdan ve insaf sahibi
herkes tarafından takdirle karşılanıyor. Buna karşılık, özellikle Avrupa
ülkeleri bu insanlık sınavında sınıfta kalmışlardır. Mültecilere kucak açmak
yerine sınırlarını kapatmayı tercih eden Avrupa ülkeleri bugüne kadar
savundukları değerleri âdeta ayakları altına almışlardır. Halep'te yıkıntılar
altında sönen her masum canın hesabını bu vahşete seyirci kalan ülkeler ve
toplumlar tarih önünde vermek zorunda kalacaklardır. (AK PARTİ ve Bakanlar
Kurulu sıralarından alkışlar) 
Hiçbir
politik hesap, bir insanın hayat hakkından daha değerli değildir. Suriye'de
altı yılda öldürülen insan sayısının 600 bini bulması artık sözün bittiği yeri
ifade ediyor. Biz, Suriye halkına karşı sınırlarımız içinde ve dışında insani
görevlerimizi yerine getirmeye devam ederken aynı zamanda uluslararası toplumu
ikaz etme görevimizi de sürdüreceğiz.
Fırat
Kalkanı Harekâtı Suriye'deki terör örgütlerinin hepsine karşı bölge halkıyla
birlikte başlattığımız meşru bir operasyondur.
DEAŞ
terör örgütünün 14 yaşında bir çocuğu canlı bomba olarak kullanmak suretiyle Gaziantep'teki
bir kına törenine göndermesi ve orada gerçekleştirdiği canlı bomba eyleminde
çoğu çocuk 56 vatandaşımızın hayatını kaybettiği, 100 kişinin yaralandığı
saldırı, bizim için bardağı taşıran damla olmuştur. Cerablus'tan başlayarak
batıya ve güneye doğru süren bu operasyonla hedefimiz bu bölgede, ilk etapta 5
bin kilometrekare büyüklüğünde, terör örgütlerinden arındırılmış bir güvenli
bölge tesis etmektir. Suriye toprakları bu şekilde adım adım güvenli hâle
getirildikçe, terör sorunu da, mülteci sorunu da çözüme kavuşacaktır. İşte
Cerablus’a girildiğinde 2 bin Cerablus halkı vardı ama şu anda 40 bine
neredeyse yaklaşmış vaziyette. Demek ki Cerablus halkı artık kendi topraklarına
dönüyor. Yıllardır savunduğumuz bu proje için prensipte kimseden itiraz görmedik
ama fiilî destek de bulmadık. Güney sınırlarımız boyunca kurulmaya çalışılan
terör koridoru ve PKK ile DEAŞ'ın ülkemizde yoğunlaşan eylemleri, bizi bu
projeyi kendi imkânlarımızla uygulamaya sokmaya mecbur bıraktı. Operasyonun
başarıyla sürmesi, Suriye'de DEAŞ'la mücadelenin, gerekli desteğin verilmesi
hâlinde, bu ülkenin kendi evlatlarıyla da pekâlâ yürütülebileceğini gösterdi.
DEAŞ'ın karşısına ısrarla bir başka terör örgütü olan PYD-YPG'yi çıkarmaya
çalışanların tezleri, Fırat Kalkanı Operasyonu’yla geçerliliğini yitirmiştir.
(AK PARTİ sıralarından alkışlar) 
Benzer
bir oyun Musul'da da sahnelenmeye çalışılıyor. Bölgenin mezhebî ve etnik
yapısına, kültürel hassasiyetlerine tamamen ters bir şekilde Şii milisler ve
yine PKK'nın uzantısı durumundaki terör örgütü mensuplarıyla sahnelenmeye
çalışılan bu oyunun da bozulması gerekiyor. Zira Musul’un hemen kuzeyinde
Telafer var. Burası da Türkmenlerden oluşuyor ve Musul’a yapılacak bir
operasyonun Telafer’i de hedeflediğini burada özellikle hatırlatmak istedim. 
Türkiye
olarak, bölgenin asli unsuru olan kesimlerle iş birliği içinde, özellikle Arap
ve Türkmen güçlerinin gereken şekilde desteklenmesi suretiyle, Musul'un
DEAŞ'tan kurtarılabileceğine inanıyoruz. Musul'un mezhep ve etnik köken
çatışmalarının içine çekilmesini önlemek için her türlü gayreti göstermeyi
sürdüreceğiz. (AK PARTİ sıralarından alkışlar) 
Türkiye
olarak masanın dışında kalamayız. Masada olmaya mecburuz. Bu sınırlarda 911
kilometre Suriye’de, yaklaşık 350 kilometre Irak’ta sınırı olan ülke Türkiye.
Diğerlerinin böyle bir sınırı burada yok ama onlar, orada sonuç belirlemek
istiyor. Biz, artık bundan sonra buna seyirci kalmamalıyız, kalamayız. Bunun
kararını da işte burası verecek. (AK PARTİ sıralarından alkışlar) 
Türkiye
olarak, kendi sınırlarımız içinde huzur ve güven içinde yaşamak istiyorsak,
Suriye ve Irak’taki gelişmelerin bu doğrultuda ilerlemesini sağlamak
mecburiyetindeyiz. Aksi takdirde hem sınır güvenliğimiz hem de terörle mücadele
çabalarımız sürekli tehdit altında olacaktır. 
Değerli
milletvekilleri, devletler arasındaki münasebetler siyasi, ekonomik, kültürel,
insani, askerî pek çok yönü olan karmaşık ilişkilerdir. Bu unsurlardan her biri
kendi içinde anlamlı ve önemlidir. Ama aynı zamanda bunlar birbirleriyle farklı
derecelerde de olsa etkileşim hâlindedir. 
Türkiye’nin
son dönemde artan bölgesel ve küresel etkinliği, diğer devletlerle olan
ilişkilerini çok daha girift hâle getirmiştir. Amerika Birleşik Devletleri,
Rusya, Almanya, İran gibi devletler ve Avrupa Birliği gibi kurumlarla
ilişkilerimiz çeşitli uluslararası platformlardaki temsilimiz noktasında çok
önemli gelişmeler yaşadığımız bir dönemden geçiyoruz. 
Rusya’yla,
geçtiğimiz yılın kasım ayında maruz kaldığımız talihsiz krizin ardından,
haziran ayından itibaren ilişkilerimizi normalleştirme yönünde önemli adımlar
atıyoruz. Görüş farklılıklarımızın olduğu konulardaki uzlaşma çabalarımızı
sürdürmekle birlikte, ortak çıkarlarımıza odaklanarak bu ülkeyle olan
ilişkilerimizi eski seviyesinin de üzerine taşımayı hedefliyoruz. Nitekim,
enerji, turizm, tarım ürünleri ihracatı başta olmak üzere pek çok alanda
ilişkilerimiz süratle eski seviyesine doğru yaklaşıyor. 
Benzer
bir süreci İsrail’le yürüttük. Mavi Marmara olayı konusundaki şartlarımızın
tamamını karşılayan İsrail’le, Filistinli kardeşlerimiz başta olmak üzere
bölgemizdeki herkes için hayırlı neticeler doğuracak ilişkiler geliştirmeye
çalışıyoruz. 
Amerika
Birleşik Devletleri’yle ilişkilerimizi geleneksel ittifak ilişkilerimizin
ruhuna uygun şekilde sürdürmenin gayreti içerisindeyiz. Ancak, bilhassa son
dönemde Amerika Birleşik Devletleri’nin bölgemize yönelik politikalarında ciddi
bir tutarsızlık ve çok başlılık işaretlerine şahit oluyoruz. Amerika
yönetiminin bir kısmı ısrarla Suriye’de ve Irak’ta PKK/PYD-YPG terör örgütüyle
ortak çalışma yürütürken bir kısmı da bizim hassasiyetlerimize daha yakın
politikalar izlemeye çalışıyor. Amerika’daki başkanlık seçimlerinden
kaynaklandığı anlaşılan bu sorunun ülkemizin hayati çıkarlarına kalıcı zararlar
vermeden çözümü için gayret göstermeyi sürdüreceğiz. 
Bu
süreçte Amerika Birleşik Devletleri Kongresinin Suudi Arabistan’a, 11 Eylül
saldırıları sebebiyle dava açılmasına imkân veren bir yasayı onaylaması da
büyük bir talihsizliktir. Her şeyden önce bu yasa, hukukun evrensel bir kabulü
olan “suçların şahsiliği” ilkesine alenen aykırıdır. Devletlerin egemenlik
hakları konusunda tehlikeli bir tartışma başlatma potansiyeli olan bu yanlış
adımdan bir an önce dönülmesini bekliyoruz. Bölgemizde ve küresel düzeyde çok
yakın ilişkilerimizin olduğu Amerika Birleşik Devletleri’nin en kısa sürede
münasebetlerimizin ruhuna uygun bir çizgiye geleceğine inanıyorum.
Bölgenin
bir diğer önemli aktörü İran’la da, yine Suriye ve Irak meselesi başta olmak
üzere, görüş farklılıklarımızı aşma konusunda yoğun temas içindeyiz. Esasen,
bölgede İran’la birlikte hayata geçirebileceğimiz çok ciddi enerji, ulaşım,
altyapı, kültürel iş birliği projeleri bulunuyor. İran’la da, müştereklerimizi
öne çıkartan bir yaklaşımla ilişkilerimizi geliştirmeye devam ediyoruz, devam
edeceğiz.
Ekim
ayı, Avrupa Birliğiyle ilişkilerimiz bakımından önemli bir tarihtir. Bilindiği
gibi, Avrupa Birliğinin ülkemize söz verdiği vize serbestisi uygulamasının bu
ay yürürlüğe girmesi gerekiyor. Birlik tarafından yapılan açıklamalara
baktığımızda, terörle mücadele gibi Türkiye için hayati bir konunun sürecin ön
şartı hâline dönüştürülmeye çalışıldığını görüyoruz.
Açık
söylüyorum: Bu tavır, Avrupa Birliğinin Türkiye'ye verdiği sözü tutmak
istemediğinin ilanıdır. (AK PARTİ ve Bakanlar Kurulu sıralarından alkışlar) 
Ve
yine açıkça ifade ediyorum: Kendileri bilirler. (AK PARTİ ve Bakanlar Kurulu sıralarından
alkışlar) 
Türkiye,
Avrupa Birliğiyle yarım asrı geçen ilişkilerinde hep veren taraf, hep sözünü
tutan taraf olmuştur. Bizden kaynaklanan gecikmeler, eksiklikler, aksaklıklar
konusunda hiçbir itirazımız olmamıştır. Ama özellikle son genişleme
süreçlerinde, demokratik ve ekonomik kriterleri Türkiye'yle mukayese
edilemeyecek ülkeler hızla tam üye yapılırken, ülkemizin ısrarla kapıda
bekletilmesi -kolay değil, elli üç yıl- Avrupa Birliğinin bizimle ilgili gerçek
niyetini göstermiştir. Lafı döndürüp dolaştırmanın, diplomatik cambazlıklarla
üste çıkmaya çalışmanın gereği yoktur. (AK PARTİ sıralarından alkışlar) 
Avrupa
Birliği yetkilileri ile birlik içinde etkin olan ülkelerden açıklık, şeffaflık,
samimi bir ikrar bekliyoruz. Lütfen, Avrupalılar, kafalarındaki farklı
niyetlerin günahını bizim üzerimize yıkmaya çalışmaktan vazgeçsinler. Bizim
Avrupa Birliği kriterleriyle, küresel demokratik değerlerle, hak ve
özgürlüklerle, insan haklarıyla, hukukun üstünlüğüyle hiçbir sorunumuz yoktur
ve olmayacaktır. (AK PARTİ sıralarından alkışlar) Bunları, Avrupa Birliği
istediği için değil, kendi vatandaşlarımız layık olduğu için sahipleniyoruz,
hayata geçiriyoruz, geçirmeyi de sürdüreceğiz. 
Avrupa
Birliği, şayet, objektif bir değerlendirmeyle Türkiye'yi tam üye yapacaksa,
bunun önünde hiçbir engel bulunmuyor, biz buna hazırız. Fakat böyle bir niyeti
olmadığı hâlde, akıl mantık dışı dayatmalarla bizi oyalamaya devam edeceklerini
düşünüyorlarsa yanılıyorlar. Artık bu oyunun da sonuna geldik, bunu bilmeleri
lazım. (AK PARTİ sıralarından alkışlar) Türkiye'yle veya Türkiye'siz yoluna
devam etme seçimi Avrupa Birliğine aittir, o seçimi kendileri yapacaklar.
Kurnazlık yapıp sorumluluğu bizim üzerimize yıkmaya çalışmasınlar.
Değerli
milletvekilleri, ülkemizin yaşadığı badirelerin hepsi önemlidir ama ekonomiye
ayrı bir ehemmiyet vermek mecburiyetindeyiz. Terör örgütleriyle, darbecilerle,
diplomatik ayak oyunlarıyla Türkiye'nin önünü kesemeyenler, her fırsatta
ekonomi kozunu önümüze koyuyor veya ekonomi kozuna başvuruyorlar.
Geçtiğimiz
on dört yılda, bir yandan, küresel krizin yol açtığı 2009 yılındaki istisna
hariç, kesintisiz bir büyüme sağlarken, bir yandan da ekonomik taarruzlara
karşı direndik, direniyoruz. Hamdolsun, Türkiye büyüdükçe, geliştikçe, gücü ve
imkânları arttıkça, bu tür saldırılara karşı daha dirençli hâle geldi.
Altyapı-üstyapı yatırımlarıyla büyüyen, güçlenen bir Türkiye var.
Dikkat
ediniz, her terör dalgası veya sosyal çalkantıyla birlikte hemen bir ekonomik
kriz söylentisi, tavsiyesi, kampanyası başlatılır. Gezi olayları sırasında bunu
yaşadık mı? Yaşadık. 17-25 Aralıkta bunu yaşadık mı? Yaşadık. 20 Temmuz
2015'ten sonra yeniden başlayan bölücü terör eylemlerinde aynen bunu yaşadık.
Son olarak da 15 Temmuz darbe girişiminin ardından aynı senaryo yine gündeme
geldi.
15
Temmuz darbe girişiminin başarısızlığa uğramasıyla birlikte hemen gözler
ekonomiye çevrildi. Fakat milletimiz, ekranları başında bizi izleyen bu aziz
milletimiz, istiklali ve istikbaliyle birlikte ekonomisine de sahip çıkarak,
bakın, ertesi gün piyasaya 2,5 milyar dolar sürdü ve onu TL’ye çevirdi. (AK
PARTİ sıralarından alkışlar) Şu ana kadar da 12 milyar dolar piyasaya sürdü ve Merkez
Bankamız piyasaya döviz sürmek zorunda kalmadı.
Büyük
yatırımlar, projeler, üretim, ihracat hiç mola vermeden devam etti. İşte, Osman
Gazi Köprüsü’nün açılışını, hamdolsun, gerçekleştirdik ve açılışı yaptığımız
günden bu yana orada da araç sayısı katlanarak artıyor. Yavuz Sultan Selim
Köprüsü aynı şekilde ve bağlantılı otoyolların büyük bir gayretle inşası devam
ediyor.
Şimdi
önümüzde inşallah Çanakkale Köprüsü var, inşallah Kanal İstanbul Projesi var.
Bunlarla beraber Türkiye çok daha büyük bir evrimi, devrimi geçirecektir, bunu
da bilmemiz lazım. (AK PARTİ sıralarından alkışlar) 
Tabii,
baktılar ki bu şekilde Türkiye’nin önünü kesemeyecekler, bu defa kredi
derecelendirme kuruluşlarını devreye soktular. İki gün önce “ak” dediğine iki
gün sonra “kara” diyen bir derecelendirme kuruluşunu ne içeride ne dışarıda
kimse ciddiye almadı; tam aksine, Hazineye daha fazla müracaat oldu, daha fazla
ilgi oldu. 
Önümüzdeki
hafta içinde, uluslararası bir büyük şirket ile, ülkemizdeki ilgili kuruluşlar
sağlık alanında yaklaşık 1,1 milyar dolarlık yatırımın finansmanını öngören bir
anlaşmayı imzalayacaklar. (AK PARTİ sıralarından alkışlar) Tablo bu.
10
Ekimde İstanbul’da açılışı yapılacak Dünya Enerji Kongresi bu alanda çok önemli
ve çok büyük meblağları içeren görüşmelere, belki de anlaşmalara sahne olacak
ve dünya liderlerinden bir kısmı da, inşallah, bu, Uluslararası Dünya Enerji
Kongresi’ne katılacaklar. 
Yakın
zamanda kuruluşunu tamamladığımız en önemli adımlardan bir tanesi, Türkiye
Varlık Fonu, her geçen gün daha büyük bir ilgi görüyor. Bu fon sayesinde,
önümüzdeki dönemde gerçekleştireceğimiz büyük ve stratejik projelerin
finansmanı çok daha kolay hâle gelecektir. Gerek ikili iş birliğiyle gerekse
ikili olarak üçüncü ülkelerde yapılacak yatırımlarla, bu, ülkemize çok büyük
bir kazanım sağlayacaktır. 
2016’nın
ilk yarısında yaklaşık yüzde 4 olarak gerçekleşen büyüme oranı, bu yılın kayıp
bir yıl olacağını düşünenleri mahcup etmiştir. İnşallah, Türkiye beklentilerin
üzerinde büyüme oranlarıyla 2023 hedeflerine ulaşma konusunda çok ciddi mesafe
katedecektir. 
Ekonomide
bir süredir görülen kısmi durgunluğun yerini artık yeniden canlanmaya bırakması
için her türlü tedbir alınıyor. Nitekim, bu canlılığın ilk işaretlerini
kapasite kullanım oranındaki Ekonomik Güven Endeksi’ndeki nispi artışla
şimdiden görmeye başladık. 
Merkez
Bankasının faizi indirmeye ve faiz koridorunu daraltmaya yönelik çalışmaları
ile Ekonomik Koordinasyon Kurulunun tüketicilere yeni kolaylıklar sağlayan
kararları olumlu gelişmelerdir. 
Büyük
ekonomilerin ciddi sıkıntı yaşadığı bir dönemde, Türkiye’nin terör ve darbe
girişimi sorunlarına rağmen nispeten yüksek bir büyüme oranını sürdürmesi
takdir edilmelidir. Fakat bizim ölçümüz asla bu değildir. Çünkü bizim çok büyük
hedeflerimiz, çok büyük beklentilerimiz var. Onun için daha fazla çalışacağız,
daha çok üreteceğiz, daha çok istihdam edeceğiz, daha çok ihracat yapacağız;
yüksek teknolojiye, kaliteye, AR-GE’ye daha çok önem vereceğiz. Bunu da
devletiyle, siyasetiyle, milletiyle, iş dünyasıyla hep birlikte gerçekleştireceğiz.
Bu
düşüncelerle Türkiye Büyük Millet Meclisimizin 26’ncı Dönem İkinci Yasama
Yılının bir kez daha hayırlı olmasını temenni ediyorum. Bu dönemde de yoğun bir
mesai sarf edecek milletvekillerimize, parti gruplarımıza şimdiden kolaylıklar
ve başarılar diliyorum. Allah yâr ve yardımcımız olsun diyorum.
Hepinizi
sevgiyle, saygıyla selamlıyorum. (AK PARTİ, MHP ve Bakanlar Kurulu sıralarından
ayakta alkışlar) 
BAŞKAN
– Muhterem Cumhurbaşkanımıza teşekkür ediyoruz.
Sayın
milletvekilleri, birleşime on dakika ara veriyorum.
Kapanma Saati: 15.59
İKİNCİ OTURUM
Açılma Saati: 16.18
BAŞKAN: Başkan
Vekili Ahmet AYDIN
KÂTİP ÜYELER: Özcan PURÇU (İzmir), Mustafa
AÇIKGÖZ (Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 1’inci Birleşiminin
İkinci Oturumunu açıyorum.
II.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, 26’ncı Dönem İkinci Yasama Yılının milletimize ve demokrasimize
hayırlar getirmesini temenni ettiğine ilişkin konuşması
BAŞKAN
- Sayın milletvekilleri, Türkiye Büyük Millet Meclisinin 26’ncı Dönem İkinci
Yasama Yılının ülkemize, milletimize ve demokrasimize hayırlar getirmesini
temenni ediyorum. Türkiye Büyük Millet Meclisi olarak milletimiz ve ülkemiz
için çalışacağımız, mesai vereceğimiz bu yasama yılında her zaman olduğu gibi,
fikirlerin tartışılırken nezaket ve uzlaşıdan uzak kalmadan, verimli ve
milletimiz için en iyi olanı bulduğumuz bir çalışma dönemi diliyorum. 
Hepimizin
malumu olduğu üzere, Gazi Meclisimize, Cumhurbaşkanımıza, milletimize,
devletimize, ülkemize ve demokrasimize beslediği hain emellerini 15 Temmuz
gecesi açığa vuran alçaklar, yine en büyük tokadı bu büyük milletten
almışlardır. 15 Temmuz gecesi Cumhurbaşkanımız ve Başkomutanımız Sayın Recep
Tayyip Erdoğan’ın liderliğinde milletimizin, yine Türkiye Büyük Millet Meclisi
Başkanımız ile birlikte bu çatı altında milletin vekillerinin göğüslerini savaş
uçaklarına kahramanca siper etmesiyle bu hainler gerekli cevabı almışlardır. 
Tarihinde
ve sinesinde nice destanlar, nice kahramanlıklar yatan milletimiz, 21’inci
asrın başında da yine kendi destanını yazmış, yine sinesindeki kahramanlarıyla
cihana haykırmıştır. Buradan bir kez daha bu vesileyle tüm şehitlerimizi
rahmetle ve şükranla anıyorum, gazilerimize bir kez daha şifalar diliyorum. Bu
bağlamda, millî iradenin daha da güçlenerek, millî birlik ve beraberliğimizin
sonsuza kadar yaşayacağını tüm dünyaya bir kez daha göstererek milletimizin
beklentilerini karşılayacak, huzurunu ve refahını artıracak reformların yapılacağı,
cumhuriyetimizin tam anlamıyla demokrasiyle taçlanacağı bir dönem geçirmemiz
temennisiyle iktidar, muhalefet tüm gruplara ve milletvekillerine başarılar
diliyorum. 
Sayın
milletvekilleri, Cumhurbaşkanlığının, Bakanlar Kurulundan istifa eden bir bakana
ve boşalan bakanlıklara yapılan yeni atamalara ilişkin bir tezkeresi vardır,
okutuyorum:
IV.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, İçişleri Bakanı
Efkan Ala’nın istifa etmesi ve istifasının kabul edilmesi suretiyle boşalan
İçişleri Bakanlığına Çalışma ve Sosyal Güvenlik Bakanı ve Trabzon Milletvekili
Süleyman Soylu’nun, boşalan Çalışma ve Sosyal Güvenlik Bakanlığına Bursa
Milletvekili Mehmet Müezzinoğlu’nun, Türkiye Cumhuriyeti Anayasası’nın 109 ve
113'üncü maddeleri uyarınca atandıklarına ilişkin tezkeresi (3/833)
Türkiye Büyük Millet Meclisi
Başkanlığına
Bakanlar
Kurulunda görev alan İçişleri Bakanı Efkan Ala istifa etmiş ve istifası kabul
edilmiştir.
Bu
suretle boşalan İçişleri Bakanlığına Çalışma ve Sosyal Güvenlik Bakanı ve
Trabzon Milletvekili Süleyman Soylu; boşalan Çalışma ve Sosyal Güvenlik
Bakanlığına Bursa Milletvekili Mehmet Müezzinoğlu Türkiye Cumhuriyeti
Anayasası’nın 109 ve 113'üncü maddeleri uyarınca atanmışlardır.
Bilgilerinize
sunarım.
 Recep
Tayyip Erdoğan
 Cumhurbaşkanı
BAŞKAN
– Bilgilerinize sunulmuştur.
Şimdi,
Anayasa'nın 92’nci maddesine göre, Başbakanlığın bir tezkeresi vardır,
okutuyorum:
2.- Başbakanlığın, Türkiye'nin ulusal
güvenliğine yönelik terör tehdidi ve her türlü güvenlik riskine karşı uluslararası
hukuk çerçevesinde gerekli her türlü tedbiri almak, Irak ve Suriye'deki tüm
terörist örgütlerden ülkemize yönelebilecek saldırıları bertaraf etmek ve
kitlesel göç gibi diğer muhtemel risklere karşı ulusal güvenliğimizin idame
ettirilmesini sağlamak için hudut, şümul, miktar ve zamanı Hükûmetçe takdir ve
tayin olunacak şekilde, gerektiğinde Türk Silahlı Kuvvetlerinin yabancı
ülkelere gönderilmesi, yabancı silahlı kuvvetlerin Türkiye'de bulunması ve bu
kuvvetlerin Hükûmetin belirleyeceği esaslara göre kullanılması ile Hükûmet
tarafından belirlenecek esaslara göre gerekli düzenlemelerin yapılması için
Türkiye Büyük Millet Meclisinin 2/10/2014 tarihli ve 1071 sayılı Kararı’yla
Hükûmete verilen ve 3/9/2015 tarihli ve 1098 sayılı Kararı’yla bir yıl uzatılan
izin süresinin Anayasa'nın 92'nci maddesi uyarınca 2/10/2016 tarihinden
itibaren 30/10/2017 tarihine kadar uzatılmasına dair tezkeresi (3/827)
Türkiye Büyük Millet Meclisi
Başkanlığına
Türkiye'nin
güney kara sınırlarına mücavir bölgelerde yaşanan gelişmeler ve süregiden
çatışma ortamının ulusal güvenliğimiz açısından taşıdığı risk ve tehditler,
gerek nicelik gerekse nitelik bakımından artmıştır.
Ülkemiz,
komşumuz Irak'ın toprak bütünlüğünün, millî birliğinin ve istikrarının
korunmasına büyük önem atfetmektedir. Diğer taraftan, Irak'ın kuzey bölgesinde
silahlı PKK terör unsurlarının varlığını sürdürmesi, ülkemizin güvenliğine
yönelik doğrudan bir tehdit oluşturagelmektedir.
DEAŞ
ve diğer terör örgütlerinin Suriye'nin kuzeyindeki mevcudiyeti devam etmekte,
bu terör örgütleri ülkemize yönelik silahlı eylemler ve bombalı intihar
saldırıları gerçekleştirmektedir. Öte yandan, Suriye'de altıncı yılına giren
çatışma ortamında, rejim, halka yönelik zulüm, şiddet ve saldırılarını, terör
gruplarına desteğini, etnik ve mezhepsel politikalarını sürdürmektedir.
Bu
durum karşısında, Irak ve Suriye'den kaynaklanan, ulusal güvenliğimize tehlike
oluşturabilecek her türlü risk, tehdit ve eyleme karşı, uluslararası hukuktan
doğan haklarımız doğrultusunda gerekli önlemlerin ulusal düzeyde tespit
edilerek hayata geçirilmeye devam olunması elzemdir.
Ayrıca,
Birleşmiş Milletler Güvenlik Konseyinin 2170 (2014), 2178 (2014) ve 2249 (2015)
sayılı kararlarıyla, Irak ve Suriye'nin toprak bütünlüğünün ve bağımsızlığının
teyit edilmiş olmasının ve yine 2170 sayılı Karar’da bu ülkelerdeki terör
faaliyetlerinin kınanarak, DEAŞ ve benzeri terör örgütlerinin faaliyetlerine
karşı, Birleşmiş Milletler üyesi tüm ülkelere 1373 (2001) sayılı Birleşmiş
Milletler Güvenlik Konseyi Kararı ve uluslararası hukuk çerçevesindeki
sorumluluklarına uygun şekilde gerekli tedbirleri alma çağrısında bulunulmuş
olmasının ışığında, Türkiye'nin DEAŞ ve diğer terör örgütleriyle mücadele
amacıyla oluşturulan uluslararası koalisyon bünyesinde iştirak ettiği faaliyetlerin
sürdürülmesi de önem taşımaktadır. 
Bu
mülahazalar ışığında, Türkiye'nin ulusal güvenliğine yönelik terör tehdidi ve
her türlü güvenlik riskine karşı, uluslararası hukuk çerçevesinde gerekli her
türlü tedbiri almak, Irak ve Suriye'deki tüm terörist örgütlerden ülkemize
bundan sonra da yönelebilecek saldırıları bertaraf etmek ve kitlesel göç gibi
diğer muhtemel risklere karşı, ulusal güvenliğimizin idame ettirilmesini
sağlamak, kriz süresince ve sonrasında hasıl olabilecek gelişmeler
istikametinde Türkiye'nin menfaatlerini etkili bir şekilde korumak ve kollamak,
gelişmelerin seyrine göre ileride telafisi güç bir durumla karşılaşmamak için
süratli ve dinamik bir politika izlenmesine yardımcı olmak üzere hudut, şümul,
miktar ve zamanı Hükûmetçe takdir ve tayin olunacak şekilde, Türk Silahlı
Kuvvetlerinin gerektiği takdirde sınır ötesi harekât ve müdahalede bulunmak
üzere yabancı ülkelere gönderilmesi ve aynı amaçlara matuf olmak üzere yabancı
silahlı kuvvetlerin Türkiye'de bulunması, bu kuvvetlerin Hükûmetin
belirleyeceği esaslara göre kullanılması ile risk ve tehditlerin
giderilebilmesi için her türlü tedbirin alınması ve bunlara imkân sağlayacak
düzenlemelerin Hükûmet tarafından belirlenecek esaslara göre yapılması için
2/10/2014 tarihli ve 1071 sayılı Türkiye Büyük Millet Meclisi Kararı ile
Hükûmete verilen ve 3/9/2015 tarihli ve 1098 sayılı Türkiye Büyük Millet
Meclisi Kararı ile 2/10/2015 tarihinden itibaren bir yıl uzatılan izin
süresinin 2/10/2016 tarihinden itibaren 30/10/2017 tarihine kadar uzatılmasını
Anayasa'nın 92’nci maddesi uyarınca arz ederim.
 Binali
Yıldırım
 Başbakan
BAŞKAN
– Hükûmet? Burada. 
Başbakanlık
tezkeresi üzerinde, İç Tüzük’ün 72’nci maddesine göre görüşme açacağım. 
Gruplara,
Hükûmete ve şahsı adına 2 üyeye söz vereceğim. Konuşma süreleri gruplar ve
Hükûmet için yirmişer dakika, şahıslar için onar dakikadır. 
Şimdi
tezkere üzerinde söz alan sayın milletvekillerinin isimlerini okuyorum: Hükûmet
adına Millî Savunma Bakanı Sayın Fikri Işık, gruplar adına Milliyetçi Hareket
Partisi Grubu adına Antalya Milletvekili Mehmet Günal; Halkların Demokratik
Partisi Grubu adına Kars Milletvekili Ayhan Bilgen; Cumhuriyet Halk Partisi
Grubu adına Ardahan Milletvekili Öztürk Yılmaz; Adalet ve Kalkınma Partisi
Grubu adına İstanbul Milletvekili Ahmet Berat Çonkar.
Yine
şahıslar adına İstanbul Milletvekili Engin Altay, Niğde Milletvekili Alpaslan
Kavaklıoğlu konuşacaktır.
Şimdi
ilk söz, Hükûmet adına Millî Savunma Bakanı Fikri Işık’a aittir. 
Buyurun
Sayın Işık. (AK PARTİ ve Bakanlar Kurulu sıralarından alkışlar)
Süreniz
yirmi dakikadır.
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, Gazi Meclisimizin değerli
milletvekilleri; sözlerimin başında, 26’ncı Dönem İkinci Yasama Yılının
Meclisimize, tüm çalışanlarına, ülkemize ve milletimize hayırlı olmasını
temenni ediyorum.
Türkiye'nin
ulusal güvenliğine yönelik terör tehdidi ve diğer güvenlik riskine karşı,
uluslararası hukuk çerçevesinde gerekli her türlü tedbiri almak, Irak ve
Suriye'deki tüm terörist örgütlerden ülkemize bundan sonra da yönelebilecek
saldırıları bertaraf etmek ve kitlesel göç gibi diğer muhtemel risklere karşı,
ulusal güvenliğimizin idame ettirilmesini sağlamak, kriz süresince ve
sonrasında hasıl olabilecek gelişmeler istikametinde Türkiye'nin menfaatlerini
etkili bir şekilde korumak ve kollamak, gelişmelerin seyrine göre, ileride
telafisi güç bir durumla karşılaşmamak için süratli ve dinamik bir politika
izlenmesine yardımcı olmak üzere, hudut, şümul, miktar ve zamanı Hükûmetimizce
takdir ve tayin olunacak şekilde, Türk Silahlı Kuvvetlerinin, gerektiği
takdirde sınır ötesi harekât ve müdahalede bulunmak üzere yabancı ülkelere
gönderilmesi ve aynı amaçlara matuf olmak üzere yabancı ülkelerden yabancı
silahlı kuvvetlerin Türkiye’de bulunması, bu kuvvetlerin, Hükûmetimizin
belirleyeceği esaslara göre kullanılmasına imkân sağlayan düzenlemelerin
yapılması için Anayasa’nın 92'nci maddesi uyarınca Türkiye Büyük Millet
Meclisimizden geçirilen tezkerenin bir yıl süreyle uzatılması için sunulan
tezkerenin gerekçelerini açıklamak üzere de huzurunuzda bulunuyorum. Bu
vesileyle Sayın Başkanı ve yüce Meclisimizin üyelerini saygıyla selamlıyor,
yeni yasama yılınızı tekrar tebrik ediyorum.
Sayın
Başkan, değerli milletvekilleri; sözlerime başlarken ülkemizde gerçekleştirilen
menfur terör saldırıları neticesinde vatanlarını savunurken hayatını kaybeden
Türk Silahlı Kuvvetleri mensubu, güvenlik gücü ve sivil olmak üzere tüm
şehitlerimize Allah’tan rahmet, acılı yakınlarına sabır diliyorum. Yine, aynı
şekilde, bu hain saldırılarda yaralanan vatandaşlarımıza acil şifalar diliyor
ve bir an evvel sağlıklarına kavuşmalarını Allah’tan temenni ediyorum.
Tarihin
en büyük ihanetiyle karşı karşıya kalan milletimizin iradesinin tecelli ettiği
bu Gazi Meclis, 15 Temmuzda maalesef hainlerin hedefi hâline gelmiştir. Bu
vesileyle 15 Temmuz şehitlerimize Allah’tan rahmet, yaralılarımıza acil şifalar
diliyorum. Bu menfur saldırıyı gerçekleştiren, bu ihaneti gerçekleştiren hain
terör örgütü FETÖ’yle amansız mücadelemizin süreceğini, sonuna kadar devam
edeceğini ifade ediyor, devletin tüm kurum ve kuruluşlarında, özellikle Türk
Silahlı Kuvvetlerimizde bir tek hain kalmayıncaya kadar bu mücadelenin
süreceğini vurgulamak istiyorum. Ayrıca, bu mücadeleyi sulandırmaya yönelik
hiçbir faaliyete de müsaade edilmeyeceğinin bilinmesini isterim.
Sayın
Başkan, değerli Meclis üyeleri; yüce Meclisimizin huzurunda, ülkemizin huzur ve
güvenliği için büyük bir özveri ve cesaretle, gece gündüz demeden her türlü
tehlikeye göğüs gererek fedakârlıkla görevini sürdüren asker, polis, jandarma, köy
korucusu, tüm güvenlik güçlerimize en içten teşekkürlerimizi sunuyorum. Bu
vatan uğruna canlarını veren, gazi olan vatan evlatlarına asla ödeyemeyeceğimiz
şükran borcunun bilincinde olduğumuzu huzurlarınızda bir kez daha ifade etmek
istiyorum. 
Türkiye,
yıllardır halkının huzur ve güvenliğine, ülkesinin millî birliğine yönelik
terör saldırılarıyla mücadele etmektedir. Son dönemlerde ülkemizde yaşanmakta
olan elim saldırılar da bunun açık bir göstergesidir. Bu açık tehdit, bölgede
son dönemde meydana gelen diğer gelişmelerin de etkisiyle artarak devam
etmektedir. 
Bildiğiniz
gibi, ülkemiz, Irak’ın kuzey bölgesinde yuvalanmış bulunan PKK terör örgütü
unsurlarından kaynaklanan ve halkının huzur ve güvenliği ile ülkesinin millî
birliğine, güvenliğine ve toprak bütünlüğüne yöneltilmiş ciddi ve açık bir
terör tehdidiyle maalesef otuz yılı aşkın bir süredir karşı karşıya
bulunmaktadır. Terör örgütü dönem dönem eylemlerini yoğunlaştırmakta, yaptığı
saldırılarla birliğimizi, kardeşliğimizi hedef almakta ve toplumsal barışı
bozmayı amaçlamaktadır. Örgüt sadece masum canlara kastetmekle kalmamakta,
Türkiye’nin ekonomisine, dış politikasına ve ülkemizin geleceğine de kastetmeyi
amaçlamaktadır. 
Malumunuz
olduğu üzere, daha önce Türkiye Büyük Millet Meclisi Türk Silahlı Kuvvetlerinin
yurt dışında kullanılmasını teminen Hükûmetimize yetki vermiştir. Bu doğrultuda
ilk yetki tezkeresi 2007 yılında Dağlıca terör saldırısıyla artan terör
olayları üzerine Meclise gönderilmiştir. Hükûmet, söz konusu dönemden bu yana,
böyle bir tehdidin nasıl ortadan kaldırılabileceği ve bu çerçevede siyasi ve
askerî çabanın birlikte yürütülmesini içeren kapsamlı bir stratejinin
oluşturulması ve uygulanması gerektiği konusunda hazırlıklarını yapmıştır,
sürdürmüştür ve uygulamıştır. Bir yandan terörle mücadele sürerken diğer yandan
demokrasinin çıtası yükseltilmiş, özgürlükler genişletilmiştir. PKK terör
örgütünün Suriye’deki uzantısı PYD-YPG de Suriye’deki karışıklıktan istifade
ederek bölgedeki alan dışı aktörlerin ve ülkelerin de desteğiyle kazanç elde
etmeye çalışmakta, PKK ise uluslararası kamuoyunun gözünde meşruiyet kazanmak
için Suriye ve Irak’taki krizi istismar etmektedir. 
Defaatle
dile getirdiğimiz üzere, PKK ve PYD aynı terörist havuzunu ve lider kadroyu
paylaşmaktadır. PKK’nın PYD’yle olan ilişkisi, aralarındaki pek çok temas ve iş
birliğinden kolaylıkla anlaşılabilmektedir. PYD’ye yapılan silah ve teçhizat
yardımlarının Türkiye’de terörist eylemler yapan PKK’lı teröristlere
ulaştırıldığına dair elimizde kuvvetli bilgiler ve deliller bulunmaktadır. Bu
durum devletimiz için ciddi bir tehdit ve aynı zamanda ülkemiz kamuoyu için
hassas bir konudur.
Son
yıllarda komşularımız Irak ve Suriye’de yaşanan gelişmeler ile saldırılarını
günden güne artıran DEAŞ da ülkemizin güvenliğini ciddi tehdit eden bir diğer
terör örgütüdür. Söz konusu terör örgütü yalnızca Orta Doğu bölgesinde değil
aynı zamanda küresel olarak tüm ülkelerin güvenlik ve istikrarına karşı ciddi
bir tehdit arz etmektedir. Sık sık farklı mecralarda dile getirdiğimiz üzere
ülkemiz, amacı ve başvurulan yöntem ne olursa olsun terörün her türüne şiddetle
karşı çıkmaktadır. Biz, ayrım gözetmeksizin, masum insanların katledilmesini
hedefleyen terör eylemlerini bir insanlık suçu olarak değerlendiriyoruz. Bu
anlayıştan hareketle, ülkemizi hedef alan terör tehdidiyle mücadelemizi
kararlılıkla sürdüreceğiz. 24 Ağustos 2016 tarihinde başlatılan Fırat Kalkanı
Operasyonu bu kararlılığımızın en somut örneğidir. Bilindiği üzere, bu
operasyon DEAŞ’la mücadele amacıyla yürütülmekte ve uluslararası koalisyon
tarafından da desteklenmektedir. Bu harekâtla Suriyeli muhalif unsurların
sahada DEAŞ’a karşı ilerlemeleri ve DEAŞ’ın sınırımızın karşısında kontrol
altında tuttuğu yerlerden uzaklaştırılması hedeflenmektedir. DEAŞ unsurlarının
sınırlarımızdan uzaklaştırılması her zaman öncelikli meselemiz olmuştur.
DEAŞ’la mücadelede uluslararası alanda ortaya koyulan tüm çabalara başından
itibaren tam destek verdik. DEAŞ’ın roketli ve bombalı terör saldırıları
yüzlerce vatandaşımızın canına mal olmuştur. Bu saldırılara gerekli yanıtlar
sürekli olarak verilmiştir, verilmeye devam edilmektedir. İşte bu arka plan
ışığında 24 Ağustos sabahı Fırat Kalkanı Harekâtı başlatılmıştır. Harekât,
Birleşmiş Milletler Şartı’nın 51’inci maddesinden kaynaklanan “meşru
müdafaa hakkı” temelinde yürütülmektedir. Birleşmiş Milletler Güvenlik
Konseyinin ilgili kararları terörle ve özellikle DEAŞ’la mücadelede ülkelere
önemli sorumluluklar yüklemektedir. DEAŞ’ın sınırlarımızdan defedilmesi sınır
güvenliğimizi de sağlayacaktır. Nitekim, 4 Eylül itibarıyla sınır hattımızın
Azez ve Cerablus arasındaki 98 kilometrelik bölümü DEAŞ’tan arındırılmıştır,
104 yerleşim yeri ve yaklaşık 910 kilometrelik alan özellikle DEAŞ’tan
temizlenmiştir. Bu hattan derine inilerek güneydeki iç bölgelerin de DEAŞ’tan
temizlenmesi bizim için önceliktir. 
Bu
harekât, aynı zamanda, Türkiye'nin ulusal güvenliği bakımından son derece büyük
önem arz eden bu bölgede herhangi bir terör örgütünün faaliyet göstermesine
veya herhangi bir oldubittiyle Suriye halkının çoğunluğunun iradesi hilafına
seyredecek tek taraflı gündemlere rıza göstermeyeceğinin de açık ve somut bir
göstergesidir. Türkiye'nin bu çabası Suriye’nin toprak bütünlüğü ve siyasi
birliğinin korunması açısından da büyük önem taşımaktadır. 
Biz
Türkiye olarak, sık sık dile getirdiğimiz üzere, bölgede kök salan DEAŞ’ı
ulusal güvenliğimize karşı yönelen bir tehdit olarak görüyoruz. DEAŞ
sınırımızın güneyinde aktif olarak faaliyetlerini sürdürmekte, atılan havan
topları sınırımızdaki köylerimize, ilçelerimize ve sivil halkımıza isabet
etmektedir. DEAŞ’a karşı savaşta Irak ve Suriye tek bir mücadele alanını
oluşturmaktadır. Bu kapsamda, her iki ülkeyi de içine alan kapsamlı bir
yaklaşımın benimsenmesi yerindedir. Bu çerçevede, Türkiye'nin ulusal
güvenliğine yönelik terör tehdidi ve güvenlik riskine karşı uluslararası hukuk
çerçevesinde gerekli her türlü tedbiri almak, Irak ve Suriye’deki tüm terörist
örgütlerden ülkemize yönelebilecek saldırıları bertaraf etmek ülkemizin en
tabii hakkıdır. 
DEAŞ’ın
bertaraf edilmesi için siyasi, insani ve askerî mekanizmaları ihtiva eden
kapsamlı bir stratejinin oluşturulması ve askerî önlemlerin siyasi tedbirleri
tamamlaması önemlidir. Özellikle Suriye ve Irak başta olmak üzere bölgedeki
otorite boşluğu ve kaos durumundan istifade eden terör örgütleri etkinlik
kapasitelerini ve eylem alanlarını güç geçtikçe artırma gayretindedir. Söz
konusu ülkelerdeki yönetim boşlukları terörist gruplara manevra alanı
açmaktadır. 
Bölgedeki
Sünni-Şii ayrımı ve etnik fay hatlarının mevcudiyeti DEAŞ’ın beslendiği önemli
istismar alanlarıdır. DEAŞ terör örgütü maalesef bölge ülkelerindeki bazı
rejimler tarafından desteklenmekte ve beslenmektedir. Bunun en iyi örneği ise
Suriye’deki Esed rejimidir. Rejim, DEAŞ’ın yerleşmesinin ve etkinlik alanını
genişletmesinin başlıca sorumlusudur. DEAŞ tarafından düzenlenen saldırılarda
bugüne kadar 254 vatandaşımız hayatını kaybetmiş, yüzlerce vatandaşımız ise
yaralanmıştır. Terör örgütleriyle ilişkisi olduğundan şüphelenilen ve yasa dışı
yollarla ülkemize giriş yapan yabancılar ilgili kurumlarımızca tespit edilerek
tutuklanmakta ve sonrasında sınır dışı edilmektedir. Bu kapsamda, 2012 yılında
230 kişi, 2014 yılında 526 kişi sınır dışı edilmiş, bu sayı 2015’te 1.785’e
yükselmiştir. Bugüne kadar 3.700’den fazla kişi makamlarımızca sınır dışı
edilmiştir.
Emniyet
birimlerimizce 2013-Ağustos 2016 tarihleri arasında DEAŞ terör örgütüne karşı
gerçekleştirilen operasyonlar sonucunda 92 intihar yeleği, 600 kilogram
patlayıcı madde, 175 kilogram patlayıcı yapımında kullanılan malzeme ele
geçirilmiştir. Suriye'den ülkemize yönelen tehditlere karşı uluslararası
hukuktan kaynaklanan meşru müdafaa hakkımızı sonuna kadar kullanarak
sınırlarımızın, topraklarımızın ve en önemlisi vatandaşlarımızın güvenliğini
sağlamaya yönelik tedbir almamız tabiidir. Bu kapsamda, ülkemizin müteaddit
uyarılarına rağmen hudutlarımız içine atışlarına devam eden Suriye ordusu ile
DEAŞ’a Türk ordusu tarafından uluslararası hukuk ve mütekabiliyet prensibi
çerçevesinde cevap verilmektedir. Bugün burada süresini bir yıl daha uzatmayı
takdirlerinize sunduğumuz tezkereyle yetki vermeniz hâlinde söz konusu cevap
misliyle verilmeye devam edilecektir. Hükûmetimize yetki veren tezkerenin
uzatılması, terör tehdidinin kalıcı bir şekilde ortadan kaldırılması amacıyla
yürütmekte olduğumuz kapsamlı ve çok boyutlu faaliyetleri destekleyecek, ayrıca
hem bölücü terör örgütünün hem de DEAŞ’ın olası eylemlerine yönelik caydırıcı
bir unsur olmaya devam edecektir.
Sayın
Başkan, değerli milletvekilleri; Gazi Meclisimizin çatısı altında şu mesajı
açıkça vermek isterim ki ülkemizin varlığı, milletimizin ve devletimizin
bölünmez bütünlüğü asla tartışmaya açılamaz. Ayrıca, terörü haklı gösterecek
hiçbir gerekçe olamaz. Devletimizin bütünlüğüne ve milletimizin varlığına
yönelecek saldırılar hiçbir yapı veya zümre tarafından bir hak arayışı olarak
nitelendirilemez. Terörün hiçbir davaya hizmet etmesi mümkün değildir. Teröre
destek olanlar, teröristlere karşı net ve kararlı bir tutum sergileyemeyenler
en büyük zararı öncelikle kendilerine, daha sonra da çocuklarımızın aydınlık
geleceğine vereceklerdir. Bölgesinde ve dünyada etkin bir rol üstlenme siyaseti
izleyen ülkemiz terörle mücadele etmeyi her hâlükârda sürdürecektir. Bu süreçte
devletin tüm kurumları ile siyasi partiler terörle mücadele konusunda ortak bir
irade ve hassasiyetle hareket etmek zorundadır. Terörün dini, dili, milleti,
milliyeti olmaz. Devletimizi terör tehdidiyle köşeye sıkıştırmak ve zafiyete
düşürerek zarar vermek amacıyla hareket edenleri bertaraf etmek hepimizin ortak
vazifesidir. Terörle mücadele kapsamında taleplerini şiddete başvurmaksızın
demokratik sistem içerisinde dile getiren vatandaşlarımız ile terörü yücelten
ve halkımız ile devletimize zarar verecek tüm faaliyetlere destek olan
kesimleri birbirinden ayırmaya büyük önem veriyoruz. Kan ve şiddete başvurarak
belirli haklar elde etme çabası içerisinde olanlar, atılan demokratik adımların
terör sayesinde elde edildiğini zannedenler tarihî bir yanılgı
içerisindedirler. Zira, şu iyi bilinmelidir ki yıllardır ülkemizin başına dert
olan terör belası olmasaydı gerek ekonomik açıdan gerekse demokratik
standartların geliştirilmesi açısından çok daha iyi bir Türkiye’de yaşıyor
olacaktık. Otuz yılı aşkın süredir devam eden ve bu yolda binlerce masum vatan
evladını kaybettiğimiz terörle mücadelede zaman içerisinde kazandığımız
tecrübelerimizi uygulamaya yansıtarak halkımızın güvenliğine azami özen
gösteriyoruz. Mücadelede sergilediğimiz tutum, insan unsurunu ön plana çıkaran,
güvenlik kısıtlamaları ile özgürlük arasındaki hassas dengeyi yakalayan çok
boyutlu bir anlayışa dayanmaktadır. Bu süreç içerisinde, lüzumu hâlinde ve
caydırıcılık çerçevesinde askerî önlemler alınması, terörle mücadelemizdeki
bütüncül yaklaşımı tamamlayacaktır. Nihai hedefimiz, bu tür tezkerelere artık
bir daha hiç ihtiyaç duymayacağımız, sürdürülebilir özgürlük ve güvenlik
ortamının tesisidir.
Sayın
Başkan, değerli milletvekilleri; daha önce alınan yetki tezkeresi çerçevesinde
Türk Silahlı Kuvvetleri tarafından kara harekâtı, hava harekâtı, hava keşif
uçuşu ve topçu ateşi gerçekleştirilmiştir. Tezkerenin tek hedefi, bu ülkenin
huzuruna saldıran içteki ve dıştaki teröristlerdir, terör unsurlarıdır. Bundan
sonra da bu mücadeleye bu şekilde, etkin bir şekilde devam edilecektir.
Gazi
Meclisimizin değerli üyeleri, yukarıda arz edilen gelişmeler ve
değerlendirmeler ışığında, 3/9/2015 tarihli ve 1098 sayılı Türkiye Büyük Millet
Meclisi Kararı’yla Hükûmete verilen bir yıllık izin süresinin aynı kararda
belirtilen ilke ve esaslar dâhilinde 30/10/2017 tarihine kadar uzatılmasını
tensiplerinize arz ediyor, Gazi Meclisi saygıyla selamlıyorum. (AK PARTİ ve
Bakanlar Kurulu sıralarından alkışlar)
BAŞKAN
– Teşekkür ediyorum Sayın Işık.
II.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ahmet
Aydın’ın, Ankara Milletvekili Bülent Kuşoğlu’nun eşinin vefatı nedeniyle
başsağlığı dilediğine ilişkin konuşması
BAŞKAN
– Sayın milletvekilleri, Cumhuriyet Halk Partisi Ankara Milletvekili Sayın
Bülent Kuşoğlu’nun eşi vefat etmiştir. Allah rahmet eylesin diyoruz. Bülent
Bey’e ve tüm ailesine, yakınlarına başsağlığı diliyoruz. Zannediyorum, yarın
öğle namazını müteakip Kocatepe Camisi’nde kılınacak cenaze namazından sonra
defnedilecektir. Mekânı cennet olsun diyorum.
Bu
vesileyle, grup başkan vekillerine istemleri hâlinde birer dakika söz
vereceğim.
Buyurun
Sayın Elitaş.
V.- AÇIKLAMALAR
1.- Kayseri Milletvekili Mustafa Elitaş’ın,
Ankara Milletvekili Bülent Kuşoğlu’nun eşinin vefatı nedeniyle başsağlığı
dilediğine ilişkin açıklaması
MUSTAFA
ELİTAŞ (Kayseri) – Teşekkür ediyorum Sayın Başkan.
Dün
Ankara Milletvekili, Cumhuriyet Halk Partisi Parti Meclisi üyesi Sayın Bülent
Kuşoğlu’nun eşinin rahmetli olduğunu öğrendik. Üzüntülerimizi ifade ediyoruz.
Merhuma Allah’tan rahmet, tüm Cumhuriyet Halk Partisi camiasına ve Sayın
Kuşoğlu ailesine başsağlığı ve sabırlar diliyoruz. 
Biraz
önce sizin de ifade ettiğiniz gibi, Kocatepe Camisi’nde öğle namazını müteakip
cenaze namazı kılınacaktır. 
Tekrar,
merhuma Allah’tan rahmet ve Sayın Kuşoğlu ailesine başsağlığı dileklerimizi
iletiyoruz.
BAŞKAN
- Sayın Baluken…
2.- Diyarbakır Milletvekili İdris
Baluken’in, Ankara Milletvekili Bülent Kuşoğlu’nun eşinin vefatı nedeniyle
başsağlığı dilediğine ve Meclisin bir savaş tezkeresiyle açılmasını büyük bir
talihsizlik ve ayıp olarak gördüklerine ilişkin açıklaması
İDRİS
BALUKEN (Diyarbakır) - Teşekkür ediyorum Sayın Başkan.
Bizler
de Halkların Demokratik Partisi olarak Cumhuriyet Halk Partisi Ankara
Milletvekili Sayın Bülent Kuşoğlu’nun eşinin vefatını büyük bir üzüntüyle
öğrenmiş bulunuyoruz. Merhuma Allah’tan rahmet, yakınlarına ve bütün Cumhuriyet
Halk Partisi camiasına başsağlığı dileklerimizi iletmek istiyorum. 
Ayrıca,
yeni bir yasama dönemine, yeni bir yasama yılına başlıyoruz. Umutsuzluğun son
derece yoğun olduğu bir dönemde Meclisin bir savaş tezkeresiyle açılmasını da
büyük bir talihsizlik ve ayıp olarak gördüğümüzü ve bu dönemde barışa,
demokrasiye katkı sunan çalışmaların bu Mecliste yapılmasını bir kez daha,
temenni olarak ifade ediyorum.
Teşekkür
ederim.
BAŞKAN
- Teşekkür ediyorum.
Sayın
Akçay, buyurun. 
3.- Manisa Milletvekili Erkan Akçay’ın,
Ankara Milletvekili Bülent Kuşoğlu’nun eşinin vefatı nedeniyle başsağlığı
dilediğine ilişkin açıklaması
ERKAN
AKÇAY (Manisa) - Teşekkür ederim Sayın Başkan.
Cumhuriyet
Halk Partisi Ankara Milletvekili değerli arkadaşımız Sayın Bülent Kuşoğlu’nun
eşinin vefatını teessürle öğrendik. Merhuma Allah’tan rahmet diliyoruz ve
Bülent Kuşoğlu’na, ailesine, yakınlarına ve Cumhuriyet Halk Partisi camiasına
Milliyetçi Hareket Partisi Grubu olarak taziyelerimizi sunuyoruz. 
BAŞKAN
- Teşekkür ediyorum.
Sayın
Altay…
4.- İstanbul Milletvekili Engin Altay’ın,
Ankara Milletvekili Bülent Kuşoğlu’nun eşinin vefatı nedeniyle taziye dileğinde
bulunanlara Cumhuriyet Halk Partisi olarak minnet duygularıyla teşekkür ettiklerine
ilişkin açıklaması
ENGİN
ALTAY (İstanbul) - Teşekkür ederim Sayın Başkan.
Şahsınızın
ve Meclisimizi oluşturan diğer siyasi parti gruplarının Ankara Milletvekilimiz
Sayın Bülent Kuşoğlu’nun eşi Tülin Hanım’ın vefatı nedeniyle taziye dileklerini
sunmalarına, acımızı paylaşmalarına biz de Cumhuriyet Halk Partisi Grubu olarak
minnet duygularıyla teşekkür ediyoruz. Bu vesileyle biz de, yarın Kocatepe
Camisi’nde kılınacak öğlen namazını müteakip Karşıyaka Mezarlığı’nda cenazemizi
defnedeceğiz. 
Tekrar
ben de merhumeye Tanrı’dan rahmet diliyorum, Genel Kurula ve siyasi partilere
ilgilerinden dolayı teşekkür ediyorum. 
BAŞKAN
– Teşekkür ediyorum. 
Biz
de Meclis Başkanlık Divanı olarak bir kez daha merhumeye Allah’tan rahmet
diliyoruz; Bülent Kuşoğlu’na, ailesine ve Cumhuriyet Halk Partisi Grubuna da
bir kez daha başsağlığı diliyoruz. 
IV.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
2.- Başbakanlığın, Türkiye'nin ulusal
güvenliğine yönelik terör tehdidi ve her türlü güvenlik riskine karşı
uluslararası hukuk çerçevesinde gerekli her türlü tedbiri almak, Irak ve
Suriye'deki tüm terörist örgütlerden ülkemize yönelebilecek saldırıları
bertaraf etmek ve kitlesel göç gibi diğer muhtemel risklere karşı ulusal
güvenliğimizin idame ettirilmesini sağlamak için hudut, şümul, miktar ve zamanı
Hükûmetçe takdir ve tayin olunacak şekilde, gerektiğinde Türk Silahlı
Kuvvetlerinin yabancı ülkelere gönderilmesi, yabancı silahlı kuvvetlerin
Türkiye'de bulunması ve bu kuvvetlerin Hükûmetin belirleyeceği esaslara göre
kullanılması ile Hükûmet tarafından belirlenecek esaslara göre gerekli
düzenlemelerin yapılması için Türkiye Büyük Millet Meclisinin 2/10/2014 tarihli
ve 1071 sayılı Kararı’yla Hükûmete verilen ve 3/9/2015 tarihli ve 1098 sayılı
Kararı’yla bir yıl uzatılan izin süresinin Anayasa'nın 92'nci maddesi uyarınca
2/10/2016 tarihinden itibaren 30/10/2017 tarihine kadar uzatılmasına dair
tezkeresi (3/827) (Devam)
BAŞKAN
– Gruplar adına ilk söz, Milliyetçi Hareket Partisi Grubu adına Antalya
Milletvekili Mehmet Günal’a aittir. 
Buyurun
Sayın Günal. (MHP sıralarından alkışlar) 
Süreniz
yirmi dakikadır. 
MHP
GRUBU ADINA MEHMET GÜNAL (Antalya) – Teşekkür ederim.
Sayın
Başkan, değerli milletvekilleri; sizleri ve büyük Türk milletini saygıyla
selamlıyorum. 
Hükûmet,
Irak ve Suriye’den kaynaklanan, ulusal güvenliğimize tehlike oluşturabilecek
her türlü risk, tehdit ve eyleme karşı, uluslararası hukuktan doğan haklarımız
doğrultusunda, gerekli önlemlerin ulusal düzeyde tespit edilerek hayata
geçirilebilmesi için 2014 yılında TBMM tarafından kendisine verilen ve 2015
yılında uzatmış olduğumuz izin süresinin yeniden bir yıl süreyle uzatılmasını
talep etmektedir. 
Tezkerenin
gerekçesinde de belirtildiği üzere, Türkiye'nin güney kara sınırlarında mücavir
bölgelerde yaşanan gelişmeler ve süregiden çatışma ortamının millî güvenliğimiz
açısından taşıdığı risk ve tehditler gerek nicelik gerekse nitelik bakımından
artmıştır. 
Milliyetçi
Hareket Partisinin bölgede yaşanan gelişmelere bakış açısının temelinde,
öncelikli olarak, Türkiye'nin güvenliğini tehdit eden unsurların ortadan
kaldırılması ve millî çıkarların korunması yatmaktadır. 
İkinci
husus ise bölgede yaşanan kargaşa, kaos ve çatışmaların sona erdirilmesidir.
Sorunların çözümü için de bölgemizdeki ülkelerle ve uluslararası toplumla
birlikte hareket edilmelidir. 
Üçüncü
ve diğer bir önemli husus ise bölgemizde yaşanan çatışmaların yol açtığı insani
dramı sona erdirmek, evini, yurdunu terk ederek mülteci konumuna düşen
insanların kendi vatanlarında rahat ve huzur içinde yaşamalarını temin etmek
için her türlü sorumluluğu almak ve samimi çözüm arayışlarını desteklemektir. 
Ülkemizin
sınırlarının hemen ötesinde yıllardır süren bir kaos ve iç çatışma vardır.
Gerek Irak gerekse Suriye’de yaşanan çatışmalar hem ülkemizin güvenliğini hem
bölge ülkelerini tehdit eder hâle gelmiş hem de artık tahammül edilemez bir insani
dramın ortaya çıkmasına yol açmıştır. Bu durumun bize göre iki kaynağı vardır
ve söz konusu iki kaynak kurutulmadan bölgeye barış ve huzurun gelmesi mümkün
değildir. Bu iki terör ve çatışma kaynağı, PKK yani PYD ve IŞİD’dir. Milliyetçi
Hareket Partisinin gerek Irak’ta gerek Suriye’de yaşanan gelişmelere dair
defaaten dile getirdiği görüşlerinin temeli işte bu yukarıda saydığımız
ilkelere dayanmaktadır. 
BAŞKAN
– Sayın Günal, bir saniye…
Sayın
milletvekilleri, salonda bir uğultu vardır. Lütfen, hatibin insicamını
bozmadan, yerimize oturursak hatip de konuşmasına devam edecektir.
Buyurun
Sayın Günal.
MEHMET
GÜNAL (Devamla) – Teşekkür ederim Sayın Başkan.
Hamdolsun
ki Milliyetçi Hareket Partisi tarihî tecrübeden süzülen bu bakış açısının
şekillendirdiği düşüncelerinde hiç yanılmamış, hiç aldatılmamış ve hep haklı
çıkmıştır. 
Genel
Başkanımız Sayın Devlet Bahçeli’nin millî güvenliğimizi tehdit eden IŞİD, PKK/PYD
terörüyle birlikte TBMM’de görüşülecek tezkereye ilişkin olarak 1 Ekim 2014
tarihinde yapmış olduğu açıklama da bunların örneklerinden bir tanesidir. Sayın
Genel Başkanımız söz konusu tarihte şunları söylemişti: “Elbette IŞİD büyük bir
tehdittir ve mutlaka tepelenmeli, çok acil başı ezilmelidir. Ancak PKK/PYD-YPG
de aynı derecede, belki de daha fazla ölçüde Türkiye'nin başına ve çevresine
çöreklenmiş bir musibetin farklı isimleridir. IŞİD’le mücadele ederken PKK/PYD’ye
yol verilmesi ve alan açılması sözde büyük kürdistanın batı kısmını ikmal
edecektir. Irak ve Suriye’nin toprak bütünlüğünün vazgeçilmezliği ve tüm terör
gruplarının bölgeden temizlenmesi yegâne öncelik olmalıdır.” Aslında Sayın
Genel Başkanımız, bu açıklamadan iki yıl önce, yine 6 Ağustos 2012 tarihinde bu
tehlikeye çok daha önceden işaret etmiş ve şu tespitte bulunmuştur: “Ülkemize yönelen
tehditleri en aza indirmek amacıyla batı ucu Afrin’i ve doğu ucu da Kandil’i
içine alacak biçimde tesis edilecek hilal şeklindeki bir güvenlik kuşağı bir an
önce sağlanmalı ve icra edilmelidir. Irak ve Suriye başta olmak üzere bölge
ülkeleri küresel vesayeti reddetmeli, insan varlıklarını ve coğrafi
bütünlüklerini müdafaa edecek basiret, cesaret ve dirayeti gösterebilmelidir.
Orta Doğu’nun haritasını yeniden çizmek isteyen ve bunun için kolları sıvayan,
yeni devletler kurmak için fırsat kollayan çevrelere, lobilere, silah ve terör
baronlarına karşı herkes uyanık olmalıdır. Türk devleti Misakımillî’nin sınırı
boyunca sahnelenen fitne kampanyasına karşı tüm millî güç unsurlarıyla birlikte
göğüs germelidir.” Kısacası, güvenli bölgenin tesisini daha 2012 yılında öneren
Sayın Bahçeli’nin ne kadar uzak görüşlü olduğu bugün yaşadıklarımızın sonucunda
daha iyi anlaşılmaktadır. 
Bugün
IŞİD ve PKK/PYD ya da YPG adı altında faaliyet gösteren iki örgüt gerek Irak’ın
gerek Suriye’nin toprak bütünlüğünü tehdit etmektedir. İki örgüt de ülkemizde
kanlı saldırılar düzenlemektedir ve varlığımızı tehdit etmektedir. Türkiye’nin
bu iki belayı bertaraf etmek için yapacağı her türlü girişim bu anlamda
meşrudur ve sadece kendi ülkesinin güvenliğini, huzurunu ve istikrarını temine
yönelik değil, bütün bölge ülkelerinin ve oralarda yaşayan insanların
hayrınadır. Fakat, meselenin tam olarak çözülebilmesi ve ülkemizin ve
bölgemizin huzura kavuşması için operasyonların IŞİD’le sınırlı kalmaması, PKK
ve onun uzantısı örgütlerin de etkinliğinin minimum seviyeye indirilmesi
gerekmektedir. 
Bilindiği
üzere müttefiklerimiz Suriye’de yaşanan iç savaşın içinde bir başka iç savaş
yürütmekte ve yıllardır Türkiye’ye saldıran, taşeron olarak kullandığı PKK’ya
ve onun Suriye’deki uzantısı konumundaki PYD ve YPG’ye destek vermektedirler.
“DSG” adı altında terör örgütü PKK’ya “IŞİD’le mücadele ediyor.” bahanesiyle
destek veren müttefiklerimizin silahlandırmış olduğu unsurlar da sınırlarımızın
içinde askerimize, polisimize ve vatandaşlarımıza yönelik kanlı saldırılar
yapmakta, onların verdiği mühimmatları ve silahları kullanarak Türkiye’yi Irak
ve Suriye’ye çevirmeye çalışmaktadırlar. 
Aslında,
Orta Doğu’da haritaların değişeceğini söyleyenlerin asıl hedefinin Türkiye
olduğu gerek 2011’den sonra yaşananlar gerekse 15 Temmuz darbe girişimi
neticesinde bütünüyle ortaya çıkmıştır. Türkiye bir taraftan IŞİD, diğer
taraftan ise PKK’yla istikrarsızlaştırılıp bir iç savaşa sürüklenmek
istenmektedir. Bunun önlenmesi için de sınırlarımızın dışında yuvalanan bu terör
yapılarının yok edilmesi icap etmektedir. Türkiye'nin Fırat Kalkanı
Operasyonu’yla IŞİD’le mücadele etmesi bu planı boşa çıkarmak için yeterli
değildir. Suriye’deki istikrarsızlık nedeniyle müttefiklerimizin de desteğini
alarak kendisine kukla bir terör devleti kurma hayali peşinde koşan PKK’nın
bütün terör yuvalarının Fırat’ın doğusu, batısı gibi ayrıma gitmeden yok
edilmesi gerekmektedir. Bu, aynı zamanda, ABD’nin hava desteği sayesinde
PKK’nın ele geçirdiği yerlerden ayrılmak zorunda kalan ya da PKK’nın zulmüne
maruz kalan Kürtlerin, Arapların ve Türkmenlerin de talebidir. Türkiye'nin
Fırat Kalkanı Harekâtı bir kez daha göstermiştir ki IŞİD’le mücadele ettiğini
söyleyen aktörlerin hiçbirinin gerçek niyeti IŞİD’i ortadan kaldırmak değildir,
IŞİD’i ve PKK’yı bir kaldıraç gibi kullanarak bütün bölgeyi
istikrarsızlaştırmaktır. Türkiye'nin yapması gereken, müttefiklerini terör
örgütüyle mücadele etmekte samimi olduklarını göstermeye davet etmek ve
PKK/PYD-YPG gibi örgütlerin de terör örgütü olduğuna ikna ederek Suriye’nin
toprak bütünlüğünü muhafaza edecek bir ortak harekâtın öncülüğünü yapmaktır. 
Suriye’nin
IŞİD’den temizlenmesi elzemdir fakat bu hem PKK’nın hem de yeni terör
gruplarının bölgede hâkimiyet elde etmesine yol açmayacak şekilde yapılmalıdır.
Dolayısıyla, PKK/PYD’nin etkinlik kurduğu alanların da temizlenmesi,
sınırımızın hemen dibindeki Afrin’in de bu temizliğe dâhil edilmesi
gerekmektedir, Fırat’ın doğusunda PKK’nın özgürce faaliyetler içinde
bulunmasına da izin verilmemelidir. IŞİD ile PKK/PYD-YPG gibi örgütlerden
Suriye temizlendikten sonra nasıl bir Suriye’nin kurulacağı ise Suriye’deki
insanlar tarafından kararlaştırılmalıdır. 
2011
yılından beri gelişen süreçte yanlış Suriye politikaları dolayısıyla ödediğimiz
bedellerin haddi hesabı yoktur. Suriye’deki insanlar da kanlı bir iç çatışmanın
mağduru olmuş, canlarını kurtarmak için bölge ülkelerine sığınmak zorunda
kalmışlardır. Bugün ülkemizde 3 milyona yakın Suriyeli sığınmacı vardır.
Halep’te
ise ayrı bir insanlık dramı her gün yaşanmaktadır. Halep’te yaşayan on binlerce
insan, bir taraftan açlıktan diğer taraftan rejimin bombaları altında
hayatlarını kaybetmektedirler. Her gün onlarca sivilin bu saldırılarda hayatını
kaybetmesini önlemek de bizim vazifemizdir. 
Yine,
Suriye’den Türkiye’ye sığınmış milyonlara karşı da insani bir sorumluluğumuz
vardır. Sadece bizim değil, Suriye’deki iç çatışmayı ve ülkenin yıkılıp tarumar
olmasını izleyen, terör örgütlerine destek veren her bir ülkenin ve onların
vatandaşlarının da böyle bir vicdani sorumluluğu bulunmaktadır. AB ülkeleri,
Rusya, ABD, İran, Suudi Arabistan ve Katar’ın bu vicdani sorumluluğu
reddetmeleri bugün belki bir hesabın konusu olmayabilir ama yarın en azından
tarih önünde hesap vereceklerdir, tarihten kaçarlarsa da mahkemeyikübradan kaçamayacaklardır.

Sayın
milletvekilleri, Fırat Kalkanı Operasyonu, Türkiye'nin güvenliği ve Suriye’nin
huzura kavuşması için yürütülen bir operasyon olmakla birlikte, söz konusu
girişimin uluslararası topluma iyi anlatılması gerekmektedir. ABD, Rusya,
İngiltere, İran, Suudi Arabistan ve Avrupa Birliği ülkeleri burada bir emperyal
hâkimiyet mücadelesi verirken Türkiye'nin hem kendi güvenliğini tesis etmek hem
de Suriye’deki insanların huzurunu temin etmek gayesiyle hareket etmekte olduğu
bütün uluslararası kamuoyuna iyi anlatılmalıdır. Türkiye'nin terör yuvalarını
temizlemek, güvenli bir bölgenin ihdas edilmesi ve insani dramın azaltılması
için yüklendiği misyona uluslararası bir koalisyonun desteğinin temini için
çalışılmalıdır. 
Öte
yandan, Irak ordusu son günlerde ABD’nin de desteğiyle Musul’da IŞİD’e yönelik
bir askerî harekât hazırlığı içindedir. Uluslararası koalisyona bağlı Fransız
uçakları da dün Musul’u bombalamıştır. 2 milyona yakın insanın yaşadığı Musul’a
yönelik bir askerî harekâtın yeni bir mülteci akınına yol açacağı, Şii ve Sünni
gruplar arasında çatışmalara sebebiyet verebileceği tartışılmaktadır.
Türkiye'nin
Musul operasyonuna muharip unsurlarla destek vermesi isteniyor mu? İsteniyorsa
müttefiklerimiz Suriye’de PKK/PYD’yi desteklerken Musul’da birlikte hareket
etmemiz nasıl mümkün olacaktır? Böyle bir taleple karşılaşırsa tavırlarının ne
olacağını da Hükûmetten açıklamalarını bekliyoruz. Mesela, Amerika Birleşik
Devletleri Suriye’de PKK/PYD-YPG’yi desteklerken, onları silahlandırırken
Musul’da IŞİD’e karşı mücadeleyi bizden nasıl talep edecekler? Kandil’deki PKK
unsurlarının da temizlenmesine yardımcı olacak mıdır? Bu soruların cevaplanması
gerekmektedir. 
Öte
yandan, Barzani, Irak Anayasası’na göre, tartışmalı bölgeler olarak geçen
yerlerde etkinliğini artırmak istemektedir. Bu çerçevede, IŞİD bahanesiyle
Kerkük’te de etkinliğini artırmaya yöneldiği görülmektedir. Bu operasyon
Barzani’nin alanını genişletmesine zemin hazırlayacak mıdır? Kerkük’ün
statüsünün belirlenmesinde bir adım daha öne geçmesine katkıda bulunacak mıdır?
Bu hususların da açıklıkla gözden geçirilmesi ve bu konularda bilgi verilmesi
gerekmektedir.
Musul’un
IŞİD’den, Irak’ın PKK’dan temizlenmesi Türkiye'nin en büyük dileğidir ve tabii,
bizim de yıllardır ısrarla vurguladığımız bir husustur. Şu anda, Türkiye'nin
birçok yerinde ama ağırlıklı olarak Ankara’da IŞİD’in işgali sonrasında
evlerini terk etmek zorunda kalan Türkmenler vardır ve bunlar maalesef, pek çok
haktan mahrum olarak zor şartlar altında hayatlarını sürdürmeye çalışmaktadırlar.
Bunların yegâne talebi bir an önce yurtlarına geri dönmektir fakat bu
temenninin gerçekleşmesi Irak Hükûmetinin kesin onayı ve uluslararası bir
koalisyonun teşekkülüne ve PKK’nın da hem Suriye’den hem de Irak’tan
temizlenmesine zemin hazırlayacak bir tavrın geliştirilmesine bağlı olacaktır. 
Sayın
milletvekilleri, MHP olarak gerek Suriye’de gerek Irak’ta yaşanan gelişmelere
hem bölgenin hem de Türkiye'nin istikrarı ve güvenliği zaviyesinden baktığımızı
-bir kez daha altını çizerek- IŞİD ve PKK’nın temizlenmesi için elimizi taşın
altına koymaktan çekinmeyeceğimizi bir kez daha huzurlarınızda dile
getiriyoruz. Gerek Irak’taki gerek Suriye’deki başta Türkmen kardeşlerimiz
olmak üzere Arapların, Kürtlerin, Sünni veya Şii, her mezhepten insanın huzur ve
barış içinde yaşaması bizim MHP olarak birinci önceliğimizdir. Huzurun ve
barışın gelmesi, bölgenin sükûnete kavuşması ve insani dramların sona ermesi
için Türkiye'nin Fırat Kalkanı Operasyonu hedefleri sınırlı olmakla birlikte
önemli bir adımdır. Bu adımın her iki ülkenin de bütün terör örgütlerinden
temizlenmesi için devam etmesi gerektiği kanaatindeyiz. Bunun için de bütün
taraflarla görüşme yapmanın ve uluslararası bir inisiyatif harekete geçirmenin
yerinde olduğunu düşünüyoruz. Lakin, ülkemizin güvenliği söz konusu olduğunda
içeride ve dışarıda da her türlü riski almaktan çekinmeyeceğimizi herkesin
bilmesi gerekmektedir. Partimiz, Türkiye Büyük Millet Meclisinin gündemindeki
bu tezkereye de -her türlü eleştirisi saklı kalmak kaydıyla- bu hassasiyetle bakacak
ve tercihini Türk milletinden yana kullanacaktır. Mevzubahis olan Türkiye'nin
güvenliği, tarihî hak ve çıkarlarıdır. Milliyetçi Hareket Partisi, Türk
milletinin, Türk vatanının, Türk Bayrağı’nın ve bin yıllık kardeşlik hukukunun
kutsal bir emanet olarak savunulmasını şart görmektedir.
Bu
vesileyle millet, vatan ve bayrak uğrunda canlarını veren tüm şehitlerimizi ve
ebediyete intikal etmiş gazilerimizi rahmet ve minnetle anıyorum. 
Henüz
her şey bitmemiş ve tarih henüz hükmünü vermemiştir. Zaman her şeyin ilacı,
millet iradesi de her şeyin devasıdır, Yüce Allah’ın himmet ve himayesi de her
şeyin üzerindedir. Allah, Türk milletinin yâr ve yardımcısı olsun diyor,
sizleri ve yüce Türk milletini saygıyla selamlıyorum. (MHP ve AK PARTİ
sıralarından alkışlar)
BAŞKAN
– Teşekkür ediyorum.
Şimdi,
söz sırası Halkların Demokratik Partisi Grubu adına Kars Milletvekili Ayhan
Bilgen’e aittir.
Buyurun
Sayın Bilgen. (HDP sıralarından alkışlar)
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri;
öncelikle, yarın matem orucu tutulan muharrem ayının ilk günü ve başta
Aleviler, Caferiler, Nusayriler olmak üzere bu…
İDRİS
BALUKEN (Diyarbakır) – Sayın Başkan, Genel Kurulda genel düzen ve uğultu için
müdahale eder misiniz? Deminden beri aynı tablo var. Dinlemeyenler dışarı
çıksın.
BAŞKAN
– Sayın Bilgen, bir saniye…
Sayın
milletvekilleri, hatip kürsüde. Lütfen, hatibe saygılı olalım. 
Sayın
milletvekillerinden istirhamımız, kürsüye çağrılan her hatip için aynı saygıyı
muhafaza etmeleri ve hatibi dinlemeleri.
Buyurun
Sayın Bilgen.
AYHAN
BİLGEN (Devamla) – …matem orucunu tutan ve barış için, huzur için niyaz edecek,
dua edecek olan herkesin dualarının kabul olmasını diliyorum. 
Yine,
bugün günlerden cumartesi, bu ülkede altı yüz haftadır her cumartesi toplanıp
çocuklarının kemikleri kendilerine çok görülen anaların buluşması
gerçekleşiyor. Cumartesi Annelerini de ve özellikle bir asır acıyla yaşayıp ama
Cemil Kırbayır’ın kokusunu alacağı gömleğe bile kavuşamadan aramızdan ayrılan
Berfo Ana’nın hepimizden alacaklı gittiğini kendisine söz veren siyasetçilerden
alacaklı gittiğini de ifade etmek istiyorum. (HDP sıralarından alkışlar)
Değerli
milletvekilleri, eğer ölümler arasında bir ayrım yapmıyorsanız, Şii, Sünni,
Türkmen, Kürt, Arap bir ayrım yapmıyorsanız, aslında bu topraklarda her gün
aşure her yer Kerbelâ’dır. Eğer bin dört yüz yıldır, ta o vahşetten bu yana
insanlığın en büyük ayıbı, İslam tarihinin en ayıplı katliamlarından bu yana bu
topraklarda, bu coğrafyada kan durmuyorsa göz yaşı durmuyorsa galiba konuştuğumuz
konuyu da yani Irak’ın, Suriye’nin geleceğini de değerlendirirken işi sadece bu
toprakların kaynaklarında gözü olanların, hesabı olanların, planı olanların
eleştirilmesinden ibaret görmeyip bunda bizim payımız nedir, bu toprakları
yönetenlerin, bu ülkeleri yönetenlerin bunda ne kadar payı vardır, galiba bunu
da sorgulamamız gerekiyor. 
Değerli
milletvekilleri, son üç dört yıl içerisinde sadece hayatını kaybeden çocuk
sayısı 14 bin civarında, yaralananlar, sakat kalanlar, insan kaçakçılarının
elinde umutlarıyla birlikte hayatlarını kaybedenler bir kenara. Tabii, bütün bu
acı tablo, aynı zamanda bizim bu olayları nasıl okuduğumuz, nasıl
değerlendirdiğimizle ilgili. 
Bir
süredir ülke gündeminde bir Lozan tartışması yapılıyor. Değerli
milletvekilleri, elbette Lozan konusu en azından tezkerede gündem yapılan Musul
ve Suriye toprakları açısından da... 
İDRİS
BALUKEN (Diyarbakır) – Sayın Başkan, yaptığınız uyarının hiçbir karşılığı yok
yani bu görüntü olacak şey değil. 
BAŞKAN
– Ama Sayın Baluken, ben uyarımı yaptım.
İDRİS
BALUKEN (Diyarbakır) – Yani, Meclis Başkan Vekili olarak uyarı yaptınız,
vekillerin buna uymasını sağlayın lütfen.
BAŞKAN
– Sayın milletvekilleri, lütfen, istirham ediyoruz, sessiz dinleyelim.
Buyurun
Sayın Bilgen.
AYHAN
BİLGEN (Devamla) – ...aslında tam gündemle doğrudan ilişkili, içerik olarak
ilişkili çünkü eğer Lozan’ın zafer olmadığını düşünenler kendileri Lozan’da
masada olsalardı Musul’u da Halep’i de Kerkük’ü de Türkiye topraklarına
katacaklarını düşünüyor idiyseler yani kendilerini bu kadar güçlü, etkili
diplomatlar olarak görüyor idiyseler, vallahi onu onların öz güvenine
bırakıyorum, söyleyecek bir şey yok ya da Süleyman Şah Türbesi’ni Viyana
kapılarına götürmeyi hesap ediyor idiyseler Lozan görüşmelerinde
bulunduklarında, buna diyecek söz yok ama içerikle ilgili, adalar tartışması
yapıyorsanız, öncelikle adaların ne zaman, kimin iktidarı döneminde
kaybedildiği konusundaki asgari tarih bilgisine sahip olacaksınız. 
Değerli
milletvekilleri, adalar, kaybettiğimiz 1,5 milyon kilometrekare toprak
içerisinde, Sultan Abdülhamit zamanında kaybedilmiştir. Yani, 1800’lü yılların,
19’uncu yüzyılın son çeyreğinde Kuzey Afrika’nın neredeyse tamamı, Romanya,
Bulgaristan, Yunanistan, Bosna, Karadağ, Erzurum, Kars, Doğubeyazıt, Batum ve
tabii, İngilizlere borçların ödenmesine kefalet karşılığında bırakılan Kıbrıs
tam da o dönemde kaybedilmiştir. E şimdi, bir taraftan Lozan’ı bu boyutuyla
eleştirip “Burnumuzun dibindeki adalar gitti.” deyip öbür tarafta Sultan
Abdülhamit’le ilgili anma programları düzenliyorsanız başarıdan ne
anladığınızla, kayıptan ne anladığınızla bir daha yüzleşmeniz gerekiyor. (HDP
sıralarından alkışlar) 
Değerli
milletvekilleri, elbette, Lozan tartışılabilir. Ama, işinize geldiğinde tarihi
tarihçilere bırakmaktan yana olup sonra Lozan’la ilgili başka birtakım
düzenlemelerin de arkasına sığınırken öbür taraftan bunu bir gündem değiştirme
aracı hâline getiriyorsanız, o zaman saygınlığınız tartışılır, başka bir şey
değil. Çünkü, iki ay önce, Lozan’ın yıl dönümünde Lozan’la ilgili başka
ifadeler kullanıp bugün Lozan’la ilgili başka bir tartışma açıyorsanız, aslında
niyetiniz ciddi bir yüzleşme açmak, başlatmak değil, başka tartışmaları örtmek
olarak yorumlanır. Elbette, Lozan’ın tartışılacak boyutları var. Özellikle de
Lozan’ın imzalandığı tarihte Türkiye’de laiklik yoktu. 1923, laiklikten önceki
bir tarihtir ve azınlık statüsü zimmi hukukuna göre düzenlenmiştir yani din
eksenli bir hukuk ortaya çıkarılmıştır. Keşke Türkiye, 1924’ten sonra, oturup
kendi yurttaşlarına din eksenli bir statü vermekten vazgeçip herkesin eşit
hukuka sahip olduğu bir düzenlemeyi yapmayı başarabilseydi ve keşke, bugün
Lozan tartışması açanlar bu eksendeki eksikliği telafi niyetiyle bunu yapmış
olsalardı. Elbette, tarihteki herkes tartışılır ama bu tartışmayı yaparken bir,
kendi haddinizi bilmeniz; iki, eleştirdiğiniz insanların hakkını gözetmeniz
gerekir. 
Değerli
milletvekilleri, aslında, özellikle Osmanlı’nın son dönemi bugünkü yaşadığımız
olaylara benzer, çok ilginç tarihî vakaları içerisinde barındırıyor. Belki çok
rahatsız olacaksınız ama mesela, 31 Mart Vakası birçok açıdan 15 Temmuza çok
benziyor burada durayım, daha fazla ileri gitmeyeyim.
Birkaç
gün önce, Hükûmetin bir değerli üyesi Suriye’yle ilgili yaptığı değerlendirmede
diyordu ki: “Türkiye, Suriye’de istikrarsızlığın bedelini ödüyor. Suriye
politikaları çıkmaza girmeseydi Türkiye’de bombalar patlamayacak ve belki FETÖ
15 Temmuzda darbe yapamayacaktı.”
Değerli
milletvekilleri, 15 Temmuzla ilgili tartışmaları elbette dış politika
tartışmalarıyla da ekonomi tartışmalarıyla da demokratikleşme tartışmalarıyla
da birlikte yapmak zorundayız. Bir iki örnek aktarmak istiyorum. Mesela,
İzmir’de EĞİTİM-SEN’lilerin ihracıyla ilgili müfettiş raporu var ve bu müfettiş
FETÖ’den dolayı -ismini vermeyeyim- gözaltında. Diyarbakır’da 4 binin üzerinde
EĞİTİM-SEN’li görevden el çektirildi, eğitimden sorumlu vali yardımcısı
FETÖ’den içeride. 
Şimdi,
çok eski bir tarih değil, üç ay önce “Silahlı kuvvetler içerisindeki hak
ihlalleri, şüpheli intihar eylemleri, insan hakları vakalarıyla ilgili İnsan
Hakları Komisyonunda bir alt komisyon kuralım.” dediğimizde oy çoğunluğunuzla
reddettiniz. Ama şimdi her şey ortada, her gün Hükûmete yakın televizyon
kanallarında askerî liselerde ne olupbittiğiyle ilgili, harp okullarında birilerini
dışlamak için nasıl işkencelerin, kötü muamelelerin yapıldığına dair görüntüler
yayınlanıyor, tanıklıklar ortaya konuluyor. 
Değerli
milletvekilleri, elbette işkence, kötü muamele gibi vakalar kime karşı
yapılırsa yapılsın, hangi nedenle yapılıyor olursa olsun asla kabul edilemez.
Adalet Bakanı bu konunun gündeme getirilmesiyle ilgili diyor ki: “Kötü muamele
yok.”
Değerli
milletvekilleri, dünyanın hiçbir yerinde, hiçbir hükûmetin sadece bakanının
beyanı üzerinden kötü muamele, işkence var mı yok mu tespiti yapılmaz. Bunun
nasıl tespit edileceğine dair çok net mekanizmalar vardır. Eğer güveniyorsanız,
gerçekten kendi söylediğiniz söze inanıyorsanız çağırırsınız uluslararası
heyetleri, olmadı ülke içerisinde bu alanla ilgili çalışan sivil toplum örgütlerini;
hayır, hiçbirisi olmasın, Meclisin komisyonunu hiç olmazsa cezaevlerine,
gözaltı merkezlerine, toplama merkezlerine gönderirsiniz ve bu iddia, bu itham
ortadan kalkar. Ama, siz ilk çıkarttığınız kararnamede Cezaevi İzleme
Kurullarını feshediyorsanız bu şaibeden, bu lekeden asla kurtulamazsınız. Çok
açık, başka hiç örnek söylemeyeceğim ama bundan üç dört yıl önce yakalanıp
bırakılan RedHack grubuyla ilişkili olduğu söylenen gençler yine bir kez daha
yakalandılar, gözaltına alındılar ve çok ağır bir işkence gördüklerine dair
iddialar avukatları tarafından gündeme getiriliyor. Şimdi, sadece bu iddiayla
ilgili bile bu Parlamentonun üzerine düşeni yapıp bu işle ilgili ciddi bir
araştırma yapması gerekmez mi? Ama, ne yazık ki açıklama yapınca her şeyin
çözüldüğünü, her şeyin bittiğini sanıyoruz, her şeyin böylece örtülebileceğini
sanıyoruz.
Değerli
milletvekilleri, elbette 15 Temmuz sonrasında olanlar da, 15 Temmuz öncesi de
15 Temmuz gecesi de üzerinde konuşulmaya, tartışılmaya değer. Burada kurulan
komisyonun ancak Meclis kapanırken fiilen çalışabilir hâle gelmesi ve Meclis
tatilken, 15 Temmuz bu kadar, bu ülke için hayatiyken, 200’ün üzerinde insan
hayatını kaybetmişken bu komisyonun çalışmamış, çalıştırılmamış olması galiba
bu Meclisin tarihinde bir kara leke olarak anılacaktır. 
Değerli
milletvekilleri, eğer bu ülkenin terör örgütü kategorilerini, tasniflerini
yapacak muhatap Millî Güvenlik Kuruluysa -bize göre değil- açıkça mahkeme
kararı olmadan hiçbir idari birim bu yetkiyi kullanamaz. Ama, eğer öyleyse -siz
öyle olduğunu iddia ettiğiniz için söylüyorum- FETÖ 2013’te başlamamıştır. FETÖ
2004’te Millî Güvenlik Kurulu kararlarına girmiş ve o kararların altında da şu
anda Parlamento çatısı altında bulunan değerli siyasetçilerin imzası vardır. O
zaman, 2004’ten 2016’ya kadar -sadece 2013’ten sonra değil, 2004’ten sonra-
yapılan bütün işlerin hesabını sormak, tümünü masaya yatırmak gerekmez mi? 
Değerli
milletvekilleri, sadece 15 Temmuzdan sonra tutuklanan gazeteci sayısı 100
civarında, işinden olan gazeteci sayısı 2 bin civarında, 30 civarında kanal
-radyo ve televizyon kanalı- birkaç gün önce kapatıldı. 
Diğerlerini
bir tarafa bırakıyorum ama Zarok TV diye Kürtçe çocuklara yönelik çizgi film
yayınlayan bir kanal kapatıldı. Darbeyi yapan galiba bu çizgi film kanalının
kahramanlarıydı. (HDP sıralarından alkışlar) Çünkü, yasa önünde herkes eşitse o
meşhur telefon programını -ByLock’u- kullanan öğretmenler, esnaf, hemen
tutuklanırken, kamu görevlileri hemen gözaltına alınırken, görevden alınırken,
eğer aynı işi yapmış olan, aynı ağda haberleşmiş olan siyasetçiler, bakanlar,
milletvekilleri, belediye başkanlarıyla ilgili hiçbir şey yapılmıyorsa 15
Temmuz sonrası tartışılmaya devam edecektir ve daha acı olan da babaları
işsizlikle terbiye edilmek istenen çocukların kendi ana dilleriyle çizgi film
izlemesi bile eğer kendilerine çok görülmüşse biz, bu çocukların ancak öfkeyle,
nefretle büyümesine hizmet etmiş oluruz, başka hiçbir şey olmaz. 
Değerli
milletvekilleri, Anayasa’nın 148’inci maddesini okuyup 121 ve 122’nci maddelerini
görmezden gelenler, kararnamelerle her şeyin yapılabileceğini düşünüyor
olabilirler, yani kararname yetkisinin sınırsız olduğu düşüncesinde
olabilirler. Hani, parlamentoların beşiği kabul edilen İngiltere’de, meşhurdur,
işte, “Kadından erkek, erkekten kadın yapma dışında Parlamentonun her yetkisi
var.” diye böyle, ironik bir tarif yapılır. Galiba, son dönemde Türkiye’de de
kararnameler böyle okunuyor. Siz 121, 122’nci maddeleri nasıl anlıyorsunuz,
nasıl yorumluyorsunuz demiyorum çünkü yorumluk bir şey bile yok ortada. Ancak,
olağanüstü hâlin amacı ölçüsünde, sınırlarına bağlı kalmak şartıyla kararname
çıkarılacağı Anayasa’da çok net biçimde yazılmış ama buna rağmen, eğer siz bir
çizgi film kanalını darbeyle ilişkilendirerek kapatıyorsanız, bunu da ancak
hayal gücünüzün genişliğine yorabiliriz. 
Değerli
milletvekilleri, Mevlâna’nın doğum yıl dönümüydü, 30 Eylül 1237. Şöyle diyor
Mevlâna: “Ey zulümle bir kuyu kazan, sen kendin için bir tuzak hazırlıyorsun.
Unutma ki nefret ve kinin ertesi pişmanlıktır ve her canlı için ölüm vardır.
İnsan da ölür ama ölmeyen sadece insanlıktır.” (HDP sıralarından alkışlar) 
Değerli
milletvekilleri, Hükûmetin Suriye politikalarıyla ilgili üç, dört yıldır
yapılan bütün araştırmalar gösteriyor ki iktidar partisinin kendi seçmenleri,
kendi tabanı bile bu politikaları doğru bulmuyorlar, yerinde bulmuyorlar, hatta
gelecek için de Türkiye’nin barışına, bölgenin güvenliğine tehdit olarak
görüyorlar. Şimdi, ezberlerimizi, başka hesaplarımızı, partizan tutumlarımızı
bir tarafa bırakıp “Acaba, bundan beş, altı yıl önce Türkiye’nin Suriye’yle iyi
ilişkiler kurmasını olumlu bulan bu halk, bugün neden Suriye politikalarını
başarısız ve yanlış buluyor?” sorusunu kendimize sormamız gerekmiyor mu? 
Değerli
milletvekilleri, bölgede etkili olmanın, güçlü olmanın birinci şartı hem
içeride barışı hem bölgede barışı esas almaktır. 
Dış
politikada elbette söylenecek çok söz var ama ben bir tanesine gönderme yapma
ihtiyacını özellikle duyuyorum. Amerika Senatosu, Başkana rağmen bir düzenleme
yaptı: Terörizmin Sponsorlarına Karşı Adalet Yasa Tasarısı. Bu yasanın
çıkmaması için ilk tepki veren ülkelerden birisi biziz. Ben önce, İnternet’te
haberi okuduğumda, bu ifadeleri gördüğümde işte, “kaygı verici”, “sakat bir
yaklaşım” ifadelerini gördüğümde, sandım ki Suudi Arabistan Dışişleri
Bakanlığının açıklamasıdır ama öyle değilmiş, Türk Dışişleri Bakanlığının
açıklamasıymış ve Başkan Obama’ya da çağrı yapılıyor, deniyor ki: “Bu
Temsilciler Meclisini, Senatoyu yani Kongreyi durdur, bu yasa çıkmasın çünkü sakat
bir yaklaşım var, egemenlik hakkına müdahale var.” Değerli milletvekilleri, bu
topraklarda, bu coğrafyada gerçekten barıştan yanaysanız, Suudi Arabistan’ın
çıkarlarını savunmanın ötesinde, kendi halkınızı, kendi topraklarınızı, kendi
insanlarınızı, onların hayatını değerli görmek zorundasınız.
Değerli
milletvekilleri, toprak bütünlüğü ile idari yapıyı birbirine karıştırmadan,
Suriye’nin toprak bütünlüğü, Irak’ın toprak bütünlüğü konusunun asla Suriye’nin
nasıl yönetileceği konusu olmadığının farkında olarak hareket etmek ve dış
politikamızı bu açıdan yeniden gözden geçirmek zorundayız.
“ÖSO”
diye dünyaya sunduğumuz, savunduğumuz güç, müttefikimiz gerçekten ÖSO mu değil
mi, bunu bütün dünya biliyor. Haritalara bakın, Ahrar-uş Şam nereye gitti?
Nusra’nın kontrolündeki bölgeler uçtu mu, buharlaştı mı? Peki, bu örgütler bu
bölgelerdeki kontrolü kime kaptırdılar? Bütün dünya biliyor aslında bizim
sadece ÖSO’yla birlikte hareket etmediğimizi. Ama, ne yazık ki bütün dünyanın
bildiğini biz kendi halkımızdan sakladığımız için bir süre sonra, gemi batınca,
bizi Rakka’ya çekmeye çalışanların, bizi Musul’a çekmeye çalışanların oynadığı
oyunu anlayacağız ama geç olacak.
Herkesi
saygıyla selamlıyorum. (HDP sıralarından alkışlar) 
BAŞKAN
– Teşekkür ediyorum.
Şimdi,
söz sırası Cumhuriyet Halk Partisi Grubu adına Ardahan Milletvekili Öztürk
Yılmaz’a aittir.
Buyurun
Sayın Yılmaz. (CHP sıralarından alkışlar) 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Hükûmetin bugün Meclise getirmiş olduğu Irak ve Suriye tezkeresinin bir yıl
daha uzatılmasına ilişkin görüşlerimizi belirtmek üzere Cumhuriyet Halk Partisi
Grubu adına söz almış bulunmaktayım. Yüce Meclisi saygıyla selamlıyorum.
Bu
kürsüden, daha önce Irak ve Suriye’yle ilgili Hükûmetin politikası konusunda
çeşitli eleştirilerimiz oldu. Geçen yılki tezkereden bu yılki tezkerenin metin
olarak tek farkı şu: Geçen yılki tezkerede “DEAŞ ve benzerleri” deniliyordu, bu
defa “DEAŞ ve diğer terör grupları” deniliyor. Bu, herhâlde net bir şekilde anlaşılıyor.
Metin olarak farklı bir yazımı yok ancak arazide şartlar değişti. Türkiye,
Suriye’yle ve Irak’la son bir yıldır mücadele etmeye başladığında, özellikle
terörle mücadele konusunda şartlar ciddi manada değişti. Her şeyden önce, Orta
Doğu son bir yılda daha fazla kanadı, sınırlar Orta Doğu’da yeniden çiziliyor,
yeni ittifaklar kuruluyor, etnik ve mezhep yapısına bağlı olarak defakto
devletçikler ortaya çıkıyor, tanınmamış devletçikler. Esasen, bu coğrafyada ne
sınırlar doğal sınırlar ne de bu sınırların içerisindeki halklar gerçek manada
homojen. Bu noktada, Orta Doğu bir geçiş süreci yaşıyor ve bu geçiş sürecinin
uzunca bir süre alacağını bilmeliyiz. Bu bölgedeki değişimi doğru anlayanlar,
bu bölgedeki değişimi doğru yönetenler, bu bölgedeki değişime öncülük edenler,
strateji belirleyenler gerçekten kazanıyorlar ama değişimin arkasından
sürüklenenler, ona taşeronluk edenler kaybediyorlar. 
Evvelemirde
şunu belirtmek isteriz: Yaşanan gelişmeler sadece Orta Doğu’yu etkilemiyor,
bizi de etkiliyor. Bundan yirmi altı yıl önce biz Irak’ın toprak bütünlüğünden
bahsederdik, Irak’ın toprakları bütündü. Bugün Irak üç farklı bütün hâline
geldi. Bundan beş yıl önce Suriye’nin toprak bütünlüğünden bahsederdik, bugün
Suriye 5 ayrı bütün hâline geldi. Bölgedeki değişim gerçekten olumsuz manada
baş döndürücü bir değişim. Daha önce, biliyorsunuz, Saddam idam edildi,
asılarak öldürüldü, Kaddafi’nin sokakta başı ezildi, Esad şimdi devrilmek
isteniyor. Yarın bu ülkelerde, Irak’ta ve Suriye’de yaşanan gelişmelerin
benzeri ve hatta Yemen’de yaşanan gelişmelerin benzeri eğer bölgedeki
dinamiklerle oynanmaya başlanırsa bu defa Suudi Arabistan’da, Katar’da, Oman’da
ve Yemen’de yaşanacak çünkü bu bölgenin hassas yapısı bu bölgedeki fay hatları
da maalesef son derece keskin. 
Orta
Doğu’da yeni defakto rejimler çıkıyor, tanınmamış ama sayıları giderek artan,
bir yetki kullanan, bir devlet gibi yetki kullanan rejimler çıkıyor. Belki de
uluslararası hukuk bir süre sonra tanımanın, uluslararası hukuktaki tanımanın
anlamını değiştirmek, esnetmek zorunda kalacak. 
Biz
bu bölgeyle ilgili gerçekten fahiş hatalar yaptık. Esasen bu bölgeyi en iyi
bilmemiz gereken biz iken, içeriden bilen biz iken sanki bir yabancı elmiş gibi
davrandık ve çok ciddi hatalar yaptık, irtifa kaybettik, zemin kaybettik.
Esasen, Orta Doğu’da bütün boyalı sözlere rağmen Orta Doğu’yu kaybettik ve
halklarını kaybettik. 
“Model
ortak” dediğimiz, “NATO müttefiki” dediğimiz ülkeye sizin lideriniz gittiğinde,
eğer o ülkenin lideri sizin liderinizle otuz dakika görüşmemek için kırk
dereden su getiriyorsa, Suriye’de sizi değil sizin düşmanlarınızı
destekliyorsa, Irak’ta bölgesel Kürt yönetimiyle olan ilişki seviyesi sizin
devletinizle olan ilişki seviyesinin üstüne gitmişse siz zaten baştan
kaybetmişsiniz demektir.
HALUK
İPEK (Amasya) – Suçlu kim?
ÖZTÜRK
YILMAZ (Devamla) – Bu gaflet ve dalaletten uyanmak lazım. Bizim, Orta Doğu’yla
ilgili ciddi bir hesap hatası yaptığımızı düşünmemiz lazım. Bugün biz ÖSO
üzerinden Suriye’yi şekillendireceğimizi düşünüyorsak yine yanılıyoruz. Eğer
Suriye’de bu rejim değişikliği sevdasıyla hareket edilmemiş olsaydı, Suriye’de
bu tür bir eyleme kalkışılmamış olsaydı veya ona öncülük edilmemiş olsaydı,
bugün ne PYD koridorundan ne mültecilerden ne El Kaide’den ne IŞİD’den ne El
Nusra’dan ne de diğer terör örgütlerinden bahsediyor olacaktık. Suriye’de
olanlar bugün bir sonuçtur, biz yaratılan bir sonuçla mücadele etmeye
çalışıyoruz. Güya demokrasi gelecekti Suriye’ye, ne oldu? Biz kendi ülkemizde
darbeye teslim ettik ülkeyi, demokrasi maalesef bir başka bahara. 
Uluslararası
toplum da Suriye’de üzerine düşen hiçbir sorumluluğu yerine getirmedi. 18
Aralıkta Birleşmiş Milletler Güvenlik Konseyi Suriye’yle ilgili geçiş sürecini
öngören bir takvim yayınladı. O takvime Uluslararası Suriye Destek Grubunun bütün
üyeleri onay verdi. O takvime göre, güya altı ay içerisinde geçiş hükûmeti
olacaktı, yeni anayasa yazılacaktı, seçimlere gidilecekti, Suriye’de yeni bir
yönetim ve yeni bir Suriye şekillenecekti; hiçbiri olmadı, hiçbirine uyulmadı,
on sekiz ayın on ayı tüketildi, sekiz ayda da daha hiçbir şey olmadı. Bir hafta
ateşkes sağlayamadı uluslararası toplum Suriye’de, hiçbir şey de olmayacak.
Suriye’de
sanki kazan kazan yok, herkesin kaybetmesi üzerine inşa edilen bir plan var;
herkesin kaybetmesi isteniyor, sanki kimsenin kazanması istenmiyor, uzadıkça
uzuyor her şey. Bugün Suriye’de maalesef tek kazançlı, kabul edelim etmeyelim
-burada da daha önce tartışılmıştı- PYD’dir. PYD Afrin’den Fişhabur’a kadar 750
kilometrelik alanı önce Rojava ilan etti, Rojava ilan etti. Bakınız, 2013
yılında, Temmuz ayında Salih Müslim Türkiye’ye geldi, dört ay sonra, Salih
Müslim döndükten sonra orası Rojava ilan edildi. Sonra ne oldu? Sonra kantonlar
oluşturuldu. Sonra ne oldu? Kantonlar birleştirildi. Sonra ne oldu? Mart ayında
Suriye’de Rojava federal bölgesi ilan edildi ve on gün önce ne oldu? Seçim
yapıldı, PYD seçim yaptı seçim ve “Ekim ayında bağımsızlığa gideceğiz.” diye
açıklama yaptılar. Peki siz ne yaptınız? Uyudunuz! Bunlar bilinen şeyler
arkadaşlar, bunlar bizim gerçekten bildiğimiz şeyler. 
Şimdi,
Türkiye’nin bu operasyondan önce, Fırat Kalkanı Operasyonu’ndan önce
Suriye’deki derinliği Kilis ile Azez arasındaydı, 7 kilometre, 10 kilometre, 15
kilometreydi; Fırat Kalkanı Operasyonu’yla Cerablus ile Afrin arasına, Azez-Mare
arasına kadar genişledi, 98 kilometreye çıktı. Yani, bizim tartıştığımız,
konuştuğumuz bütün alan, Türkiye’nin alanı 15 kilometreden 90 kilometreye çıktı
bütün Suriye’de. Biz, Fırat Kalkanı Operasyonu’yla ilgili burada açık açık…
Sayın Cumhurbaşkanı biraz önce söyledi, ne dedi? “Biz batıya ve güneye gitmek
istiyoruz.” “Fırat’ın doğusuna doğru gideceğiz.” demedi. Fırat Kalkanı
Operasyonu’nun bugün ne kadar derine ineceği tartışılıyor, bunun Fırat’ın
doğusuna geçip geçmeyeceği tartışılıyor. Ben size söyleyeyim, doğusuna
geçmesine kimse izin vermez çünkü Türkiye bütün bölgesel dengeleri kaybetti. 
Bir
kere şunu belirtmek gerekiyor: Peki, Suriye’de bu oluyordu, Irak’ta ne oldu?
Irak’ta da ne zaman ki rejim değişikliğine Suriye’de başlandı ve Suriye’ye
terör örgütleri hâkim oldu, o terör örgütleri Bağdat’ın kapılarına kadar
dayandı ve ne oldu? Bugün tartışmalı bölgelerin çok büyük bir bölümü Irak’ta da
peşmergenin eline geçmiş oldu. Sizin “başarı” diye tutturduğunuz Musul’a bir
operasyondur. Bugün Musul’un bütün ilçeleri, Telafer hariç, zaten peşmergenin
kontrolündedir, keza Kerkük de peşmergenin kontrolündedir. 
Şimdi
yeni bir siyaset gerekiyor, yeni bir dil lazım. Peki, ne yapmak lazım? Biz
bunları hep söylüyoruz. Biliyoruz, bunları dinlemeyeceksiniz -sizin esasen bize
ihtiyacınız yok- dinlemiyorsunuz ama en azından ahlaken, bu görevin icrası
olarak bunları bir daha söylemek isteriz: 
1)
Suriye’de Esad saplantısından lütfen vazgeçin ve Irak’ta ise Sünni korumacılık
refleksinden vazgeçin. 
2)
Orduyu değil Rakka’ya, Musul’a, Şam’a ve Bağdat’a bile gönderseniz bu ancak
askerî bir operasyon ve başarılı bir operasyon olarak kalır. Sizin Suriye’de ve
Irak’ta hem Suriye’nin hem Irak’ın toprak bütünlüğü çerçevesinde daha geniş
manada bir stratejiniz maalesef yok; olmayan bu stratejiyi lütfen bir an önce
geliştirin. 
3)
Bu stratejide en önemli konu bu iki ülkenin de toprak bütünlüğüdür. Bu toprak
bütünlüğünün sağlanması konusunda lütfen duyarlı olalım. Biz Suriye’yi ve
Irak’ı bölecek güçlerle değil, onları bir arada tutacak güçlerle hareket
edelim. 
Mesela,
toprak bütünlüğü konusunda ne yapılabilir? Bir kere, artık gelinen aşama
itibarıyla her konu her ülkeyle konuşulamaz çünkü ihtiyaçlar farklılaştı,
öncelikler farklılaştı, her ülkenin önceliği farklılaştı. O zaman, her ülkeyle
bizim önceliğimizi teşkil edecek bazı konularda ortak payda yakalanabilir.
Örneğin, Irak’ta Irak’ın ve Suriye’nin toprak bütünlüğü konusunda daha geniş
bir çerçevede ve çemberde Amerika Birleşik Devletleri, Rusya, İran, Suudi
Arabistan ve bölgesel diğer güvenlik konseyi üyeleri, Avrupa Birliği ve bu
ülkelerle çalışılabilir ama IŞİD’e karşı mücadele konusunda, örneğin Esad’la
çalışılabilir, ABD’yle, keza Rusya’yla, Irak Merkezî Hükûmetiyle. Irak Merkezî
Hükûmetiyle IŞİD’e karşı bir mücadele yapılmıyor, bir koordinasyon yok
maalesef, Suriye’de de Esad’la yapılmıyor. İran ve diğer Arap ülkeleriyle
çalışılabilir. 
Öte
yandan, PYD’nin ayrılıkçı politikasının Suriye'nin bütünlük içinde kalması için
mutlaka engellenmesi gerekiyor. 
SİBEL
YİĞİTALP (Diyarbakır) – PYD’yi ne kadar tanıyorsun?
ÖZTÜRK
YILMAZ (Devamla) – Yoksa PYD’nin ayrılıkçı politikası bu böyle devam ettiği
zaman bu da kopacak. Dolayısıyla, Suriye'nin toprak bütünlüğünü sağlayacak
unsurlarla hareket etmek gerekiyor. Unutmayalım, bugün ne kadar kötü olurlarsa
olsunlar, zayıf olurlarsa olsunlar Suriye'de ve Irak'ta toprak bütünlüğünü
sağlayacak yegâne iki unsur Suriye'de yine Şam yönetimi; en güçlü olan o,
nüfusun yüzde 75’ine hâkim, toprakların yüzde 34’üne hâkim, diğer bölge çöl.
Irak'ta da keza aynen öyle. Merkezî Hükûmet dışında bir koordinasyon
yapmadığımız zaman burada da mayınlı bir alana düşeriz. Ülkenin güvenliğini o
zaman da tehlikeye düşürmüş oluruz. 
4)
Lütfen, bu mezhepçilikten vazgeçelim. Bu mezhepçilik Türkiye'yi mahvediyor. Biz
Suriye'de azınlık Nusayri diye Esad’ı sevmiyoruz ama Irak'ta çoğunluk olmasına
rağmen Şii diye Abadi’den de hoşlanmıyoruz. Bizim artık bir denge tutturmamız
lazım ve lütfen, bu coğrafyada at koşturabilmek için bunu yapmak zorundayız. 
Bölgedeki
Suriye'nin geleceğindeki bütün halklar, Araplar, Kürtler, Türkmenler bu ortak
paydada Suriye'nin geleceğine birlikte karar vermelidir; biz bir şey dikte
etmemeliyiz, Suriye'nin geleceğine biz karar vermemeliyiz. (CHP sıralarından
alkışlar) Biz sadece orada olacak değişime, dönüşüme Suriye'nin toprak
bütünlüğü açısından yaklaşmalıyız. Onun dışındaki, o halkların kararıdır.
Bir
başka konu: IŞİD’in çekildiği alanları kim kontrol edecek? IŞİD’in Irak'ta
çekildiği alanları şu anda kim kontrol ediyor, Suriye'de kim kontrol etti?
Bizim mutlaka IŞİD sonrası döneme ilişkin hem Irak'ta hem de Suriye'de bir
politikamız olmalı, bunu yapmalıyız. 
Fırat
Kalkanı’yla ilgili olarak bu operasyonun amacı Suriye’yi dizayn etmek değildir;
bu operasyonun amacı oradaki halklara zarar vermek değildir; bu operasyonun
amacı esasen IŞİD’i sınırdan kovmak ve orada PYD’nin bir koridor oluşturmasını
engellemek olarak takdim edildi; sınırlı tutulmalıdır. Rakka’ya karasal
birliğin gönderilmesi, Musul’a bir koordinasyon olmadan karasal birliğin
gönderilmesi Türkiye'yi gerçekten, dönüşü olmayan bir bataklığın içerisine
sürükleyebilir. Unutmayalım, Türkiye yalnızdır, sizin yüzünüzden yalnız. Çünkü
uluslararası toplum maalesef Türkiye'ye hiçbir konuda destek vermiyor. Böyle
bir ortamda bu kadar büyük bir risk alıp, orduyu sırf başkalarının gazına gelip
daha derinlere sürmek Türkiye'ye zarar verir, lütfen ölçülü olalım. (CHP
sıralarından alkışlar) 
Bir
başka konu: Şimdi, biz Suriye’de bir… Hep diyorsunuz ya “Biz iktidarıyla,
muhalefetiyle gelin birlikte çalışalım.” Biz de size söylüyoruz, bakınız biz
çalışmaya hazırız, gelin birlikte çalışalım. Bugün Suriye'nin toprak
bütünlüğünü yegâne olarak siz gerçekten ÖSO’nun sağlayabileceğine inanıyor
musunuz? Bunu bir millî ordu olarak takdim etmek istiyorsunuz. ÖSO Rakka’ya
gitse, ÖSO oradan Şam’a gitse onun Humus’u, Hama’yı, Lazkiye’yi alabileceğine
inanıyor musunuz? İnanmıyorsunuz. Gerçekçi olalım, birbirimizi kandırmayalım.
ÖSO’yla siz Suriye’yi dizayn edemezsiniz. Peki, ÖSO Suriye'nin toprak
bütünlüğünü destekler mi? Evet. Diğerleri destekler mi? Evet. O zaman toprak
bütünlüğünü destekleyecek unsurları zor da olsa barıştırmak zorundayız. Madem
ÖSO’nun parasını siz veriyorsunuz, madem onu destekliyorsunuz, Millî Güvenlik
Kuruluna açık açık yazıyorsunuz, hiç diplomatik olmamasına rağmen “Özgür Suriye
Ordusunu destekliyoruz.” diye yazıyorsunuz, o zaman onu siz kontrol ediyorsunuz
demek. O kontrol ettiğiniz unsuru lütfen Esad’la barıştırın o zaman. Siz
strateji mi istiyorsunuz, gerçekten toprak bütünlüğünü mü istiyorsunuz? O zaman
bunları barıştırmadan toprak bütünlüğü sağlayamazsınız, ulusal birliği
sağlayamazsınız. Başka neyle yapacaksınız? 
“Efendim,
Amerika Birleşik Devletleri bize yan çiziyor.” Ya arkadaşlar, Amerika Birleşik
Devletleri’nin yan çizmesi veya doğru çizmesini siz bilmeden bu işe
kalkıştıysanız zaten yanlış yapıyorsunuz. Amerika Birleşik Devletleri veya
başka ülkeler sizin gibi mezhepçi veya bir başka konudan bakmıyor ki,
geleceğine bakıyor, kendi geleceğini garanti edebilecek bir güvenlik sistemi
yaratmaya çalışıyor. Biz o noktada mıyız ülke olarak? Değiliz. Biz hâlâ ön
yargılarla yaklaşıyoruz. 
Bir
başka konu, Musul operasyonuyla ilgili belirtmek istiyorum. Musul operasyonunu
lütfen… Türkiye’nin zaten Güvenlik Konseyi kararları var bu konuda. Katılacak
mısınız? Bu operasyona -öncelikle Irak Merkezî Hükûmetiyle bir koordinasyon
gerekiyor- katıldığınız zaman ne sonuç elde etmek istiyorsunuz? Yani ne yapmak
istiyorsunuz siz? Musul’daki şu andaki hesap şu, söyleyelim: Musul’un doğusunu
peşmergeye vermek istiyorlar, batısını ise Irak ordusu almak istiyor. Ne
yapacaksınız? Girmek mi istiyorsunuz? Telafer’i ne yapacaksınız? Telafer’in
bağı ne olacak? 
Şimdi
burada diyorlar ki: “Efendim, biz Araplarla, Türkmenlerle bir oluşum yapacağız,
bu operasyonu onların eliyle yürüteceğiz.” Bakın, hiç Merkezî Hükûmetin adı
geçmiyor, Irak Merkezî Hükümetinin adı geçmiyor. Suriye’yle ilgili bir şey
yapılıyor. Ya Suriye’de bir rejim var, Birleşmiş Milletlerde hâlâ temsil
ediyor. İnsan öldürüyorsa Suriye’de kimin eli temiz ki hepsi kana bulaştı. O
zaman peki bununla bir diyalog var mı? Tek kelime yok. Yani biz Irak’ı da
Suriye’yi de bu iki eksendeki kuvvetlerden ayrı olarak dizayn etmek istiyoruz.
Böyle bir şey olamaz. Bu başarısızlıktır. Biz sonucu şimdiden söyleyelim: Rezil
olacağız. Lütfen bunu ciddiye alalım. Bu konu önemlidir. Bizim tek savunduğumuz
bu ülkelerin toprak bütünlüğüdür, istikrara kavuşmasıdır. Fırat Kalkanı
konusunda da aşırılığa kalkışılmamasıdır çünkü Türkiye, gücünü bilmeli, gücünün
sınırlarını bilmeli ve tuzakları da bilmeli. Bölge bizim bildiğimiz gerçek
tuzaklardan daha fazla siyasi tuzakla döşenmiş durumdadır. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ediyorum. 
Gruplar
adına son söz Adalet ve Kalkınma Partisi Grubu adına İstanbul Milletvekili
Ahmet Berat Çonkar’a aittir.
Buyurun
Sayın Çonkar. (AK PARTİ sıralarından alkışlar) 
AK
PARTİ GRUBU ADINA AHMET BERAT ÇONKAR (İstanbul) – Sayın Başkan, değerli
milletvekilleri; Meclisimize sunulan Irak ve Suriye tezkeresi üzerinde AK PARTİ
Grubu adına söz aldım, bu vesileyle sizleri ve yüce milletimizi saygıyla
selamlıyorum. 
Sözlerime
başlarken, başta 15 Temmuz şehitlerimiz ve gazilerimiz olmak üzere, kutsal
değerlerimiz uğruna vatan, millet, bayrak ve ezan için canlarını vermiş tüm
şehitlerimizi ve gazilerimizi, bu değerler için mücadele eden askerimizi,
polisimizi, korucumuzu, jandarmamızı minnetle ve şükranla anıyorum.
Şehitlerimize Allah’tan rahmet diliyorum. Ülkesine, milletine ve değerlerine
ihanet eden teröristleri ve darbeci hainleri de lanetliyorum. 
Değerli
milletvekilleri, 15 Temmuz gecesi ülkemiz, tarihinin en ağır ve alçakça
saldırılarından birisine uğradı. Başta Cumhurbaşkanımız olmak üzere seçilmiş
Hükûmetimiz, ülkemizin bağımsızlığı, demokrasimiz, topyekûn milletimiz ve
vatanımız hedef alındı. Türk Silahlı Kuvvetleri içerisinde yuvalanmış FETÖ
mensuplarının öncülüğündeki cunta, Cumhurbaşkanımız Recep Tayyip Erdoğan ile
milletimiz arasında oluşan kuvvetli bağı koparmak, devletin milletiyle
bütünleşmesine engel olmak için bir kaos çıkartma ve işgal hareketinin
içerisine girdi. İmkân bulabilen birçok milletvekili arkadaşımızla birlikte o
dehşet saatlerinde içinde bulunduğumuz bu mekân, milletin Meclisi, ülkemizin
güvenliğini tesis etmek için görevlendirilen pilotlarca kendi uçaklarımız
kullanılarak bombalandı, hücum helikopterlerinden üzerimize yaylım ateşi
açıldı. Cumhurbaşkanlığı Külliyemiz, Özel Harekât Başkanlığımız, Millî
İstihbarat Teşkilatımız, uydu haberleşme merkezimiz, emniyet müdürlüklerimiz ve
meydanlardaki halkımız kalleşçe hedef alındı. Ülkemiz, bütün dünyanın gözleri
önünde büyük bir alçaklık ve ihanetle karşı karşıya kaldı. 
Normalleşen,
büyüyen ve bağımsızlığına sahip çıkan Türkiye’den rahatsızlık duyan, kökü
dışarıda olan gayrimillî yapılar, Türkiye’yi her alanda sıkıştırmak, kendi
yıkıcı emellerine teslim olmaya zorlamak için bir müddettir ülkemiz üzerindeki
saldırılarını yoğunlaştırmışlardı ama bugüne kadarki saldırıların hiç
birisinden istedikleri sonucu alamadılar. Ne Gezi kalkışmasından ne 17-25
Aralık yargı darbesi girişiminden ne de maşa olarak kullandıkları PKK, DAİŞ,
DHKP-C gibi terör örgütlerinin tırmandırdıkları saldırılarından umduklarını
bulamadılar. Türkiye’nin yalnızlaştırılması için devreye aldıkları projeleri de
Hükûmetimizin dış politika manevralarıyla boşa çıkartılınca en sonunda böyle
alçakça bir kaos ve işgal hareketine giriştiler.
Hamdolsun
ki bu saldırıları da, Cumhurbaşkanımızın güçlü liderliği, Hükûmetimizin ve
siyasi partilerimizin kararlılığı, vatansever güvenlik birimlerimizin cesaretle
inisiyatif alması, ama en önemlisi milletimizin feraseti, dirayeti,
vatanseverliği, gıpta edilecek cesareti ve kahramanlığıyla boşa çıkartıldı ve
eli kanlı terör örgütünün üyesi hainler suçüstü yakalandı. Uluslararası
karanlık odaklarını uzun yıllara sâri, ihanet amaçlı organizasyonları ve
aktörleri de büyük ölçüde deşifre oldu.
Değerli
milletvekilleri, bütün bunlar yaşanırken, demokrasinin ve onun taşıdığı
değerlerin beşiği olduğunu iddia eden Batı dünyası, siyasetçileriyle,
basın-yayın organlarıyla, sahip olduğu organizasyonlarla maalesef beklenen
tavrı gösteremedi ve demokrasinin yanında yer alamadı. Bu alçak kalkışmanın
başarısız olduğu anlaşılıncaya kadar Batı dünyası vermesi gereken tepkiyi
vermedi. Sonrasında ise çok geç sayılacak ve anlamını yitiren, zayıf birtakım
açıklamalar yapıldı. Akıl almaz boyutta şiddet kullanılarak, sivil insanlar
katledilerek hayata geçirilmeye çalışılan bu kalkışma, birçok Batılı ülke
tarafından ve onların basın-yayın kuruluşlarınca masum bir hareket olarak
gösterilmeye çalışıldı. Hatta bazı ülkelerin yetkilileri ve basın-yayın
kuruluşları bu alçak saldırının başarısız olmasından duydukları üzüntüyü
gizleyemediler ve niyetlerini de izhar etmiş oldular. Meydanlarda demokrasiye
sahip çıkan, hayatı pahasına bu kalkışmayı önleyen aziz milletimizi aşağılama
ve farklı gösterme cihetine gittiler. 
İradesine
sahip çıkmak için Cumhurbaşkanımızın da talimatlarıyla meydanlara inen, savaş
uçaklarına, helikopterlere, tanklara, silahlara ve kurşunlara yürekleriyle ve
bedenleriyle karşı duran milletimizin bu asil davranışını ”Halk darbeyi
kutluyor.”, “Sokaklarda laiklik karşıtı gösteriler yapılıyor.”, “Türkiye’nin
son umudu da öldü.”, “Demokrasiyi tehlikeye atan halk.” manşetleriyle
ahlaksızca çarpıtan ve algı operasyonları yapan, maalesef, bir Batı medyası
gördük. Birçok Batılı medya organına sıcağı sıcağına hakikati ifade eden
beyanatlar vermemize rağmen bu mülakatlarımızı da çarpıtma yoluna gittiler.
Her
vesileyle Türkiye’yi demokrasi, insan hakları, basın özgürlüğü gibi alanlarda
haksızca eleştiren bazı Batılı ülkelerin ve basın-yayın kuruluşlarının
demokrasiye, özgürlüklerine, değerlerine sahip çıkan halkımızdan almaları
gereken birçok ders olduğu mutlaktır. Bu sınavı geçemeyen Batılı
muhataplarımızı demokrat olmaya, savunduklarını iddia ettikleri değerlere sahip
çıkmaya, samimi olmaya davet ediyoruz.
Sözde
demokrat bazı Batılı ülkeler, bu başarısız kalkışmanın eli kanlı, alçak ve hain
aktörlerini korumaya çalıştılar, hâlen de çalışıyorlar. Ülkesinin uçağıyla,
tankıyla, tüfeğiyle kendi milletinin üzerine bomba atan, mermi yağdıran
hainlerin şiddetini, ihanetini görmezden gelerek, gözaltına alınan eli kanlı bu
teröristlerin kötü muameleye maruz kaldıkları iddialarıyla ilgili haberleri
ekranlarına ve köşelerine taşıyarak, Türkiye’ye insanlık dersi vermek gibi
garip bir tavrın içerisine girdiler. Türkiye’ye insanlık dersi vermeye
çalışanların, her şeyden önce kendilerini hesaba çekmelerinin doğru olacağı
kanaatindeyiz.
Bu
alçak saldırının üzerinden uzun zaman geçtikten sonra bazı Batılı muhataplarımız
açıklama yapmak, destek ziyaretinde bulunmak lütfunu sağ olsunlar esirgemediler
ama bunların çoğunun ilkesel bir tavırdan kaynaklanmadığını bizler de aziz
milletimiz de çok iyi biliyor.
Batı
ülkeleri Türkiye’nin yakınlığını kaybetmemelidir, Türkiye’yi itibarsızlaştırma
gayretlerinden uzak durmalıdır, İslamofobik tutum ve bakış açısından da bir an
önce kurtulmalıdır.
Sayın
Başkan, değerli milletvekilleri; ülke ve millet olarak içerisinde bulunduğumuz
havzayla yüzyıllara dayanan ortak bir geçmişe sahibiz. Tarihin doğal akışı
uyarınca, bizlerin geleceği, içinde yaşadığımız bu bölgenin kaderinden ayrı
düşünülemez. Bulunduğumuz coğrafyadaki istikrar, güvenlik ve barışla bağlantılı
her türlü gelişmenin iç ve dış politikamız üzerinde önemli yansımaları olmaktadır
ve olacaktır. Dolayısıyla yakın çevremizde olup biten gelişmelere kayıtsız
kalmamız mümkün değildir.
Son
dönemde bölgemizde yaşanan gelişmeler, Türkiye ile bölge ülkelerinin huzur ve
dirliğinin birbirinden ayrı düşünülemeyeceğini bir kez daha göstermiştir. Bu
anlayıştan hareketle, Hükûmetimizin dış politikası, ülkemizin etrafında barış,
güvenlik, istikrar ve refah kuşağının oluşturulmasını hedeflemektedir.
Bölgemizde sürdürülebilir istikrarın bölge halklarının meşru talepleri
doğrultusunda barışçıl ve düzenli demokratik dönüşüm süreçlerinin tamamlanması
yoluyla tesis edilebileceğini ülke olarak her fırsatta dile getiriyoruz. 
Değerli
milletvekilleri, bugün, özellikle ülkemizin güney kara sınırlarında, Irak’ta,
Suriye’de ve mücavir bölgelerde yaşanan gelişmeler ve artan çatışma ortamı,
ulusal güvenliğimiz üzerindeki risk ve tehditlerin de doğru orantılı olarak
artmasını beraberinde getirmiştir. Köklü tarihî, kültürel, insani ve ekonomik
bağlara sahip olduğumuz Irak ve Suriye’deki kaos ve istikrarsızlığın ortadan
kaldırılması, hem insani olarak hem de ulusal güvenliğimize yönelik bölge
kaynaklı risk ve tehditlerin bertaraf edilmesi açısından çok önemli ve
elzemdir. Türkiye olarak Suriye’de ve Irak’ta yaşanan insani trajedilerin bir
an önce sona ermesi için elimizden gelen tüm gayreti gösteriyoruz.
Suriye'de
krizin başlangıcından bu yana, Birleşmiş Milletler verilerine göre, 6 milyonu
çocuk olmak üzere yaklaşık 13,5 milyon insan yardıma muhtaç duruma düşmüş, 6,5
milyon Suriyeli ülke içinde yerlerinden olmuş, 4,8 milyon insan da ülkelerinden
ayrılmak zorunda kalmıştır. Kriz boyunca 250 binin üzerinde insan öldürülmüş ve
yaklaşık 1,2 milyon kişi de yaralanmıştır.
Irak’taki
durum da farklı değildir. Irak’taki istikrarsızlıktan etkilenenlerin sayısı 10
milyonu aşmış olup bunların 4,7 milyonu ise çocuktur. 
Değerli
milletvekilleri, bugün, Suriye’deki durum bölge güvenliğine ve ülke
güvenliğimize açık bir tehdit teşkil etmektedir. Türkiye olarak Suriye’deki
ihtilafın siyasi çözümle sonlandırılmasını, gerek istikrarın yeniden tesis
edilmesi gerek DAİŞ, PYD gibi terör örgütleriyle etkili mücadele için gerekli
görmekteyiz. Bütün bunlar, ancak gerçek bir siyasi geçiş süreciyle mümkün
olabilir. Türkiye olarak dün de bugün de siyasi sürecin yanında olduk ve bu
sürecin canlandırılması çabalarına öncülük ettik. Ama Suriye muhalefeti her ne
kadar siyasi geçiş sürecini müzakere etmek istese de siyasi süreçten yana olsa
da Suriye’deki eli kanlı rejim ve destekçileri sürekli bundan kaçtılar ve
kaçıyorlar.
Son
olarak, rejim, eylül ortalarında tesis edilmek istenen ateşkesi hiçe saymış,
Halep’e tekrar yoğun saldırılar başlatarak siyasi süreç yerine askerî bir çözüm
arayışında olduğunu ortaya koymuş; ayrıca, Halep’e gönderilen insani
yardımların erişimine de engel olarak muhalifleri çocuklar ve hastalar da dâhil
olmak üzere açlık ve yoklukla terbiye etme gayretine girmiştir.
Öteden
beri savunduğumuz gibi, Suriye’de yürütülmesi gereken siyasi sürecin tarafları
bellidir. Müzakereler, rejim ile muhalefet arasında yapılmalıdır. PYD gibi terör
örgütlerinin ve sonradan türetilmiş sahte muhalefetlerin de müzakere masasında
yeri olmamalıdır.
Değerli
milletvekilleri, Türkiye olarak, Irak’ta da Suriye’de de bu ülkelerin toprak
bütünlüğünün ve siyasi birliğinin korunmasından yanayız. Aynı zamanda, ulusal
güvenliğimizi tehdit edecek unsurların ve terör örgütlerinin sınırlarımızdaki
mevcudiyetlerine de müsaade edemeyiz. Bu çerçevede başlattığımız Fırat Kalkanı
Operasyonu devam ediyor. DAİŞ’le mücadele amacıyla yürütülen bu operasyonda,
terörist unsurların sınırlarımızdan uzaklaştırılması öncelikli meselemiz
olmuştur.
Roketli
ve bombalı saldırılarla sınır bölgemizde ve sınırlarımız içerisinde yüzlerce
vatandaşımızın ölümüne ve yaralanmasına sebep olan DAİŞ’e bugüne kadar gereken
cevaplar verilmiş ve Birleşmiş Milletler Şartı’nın 51’inci maddesinden
kaynaklanan meşru müdafaa hakkı temelinde bu operasyona başlanmıştır.
Hepinizin
bildiği gibi, Cerablus çok kısa bir sürede DAİŞ’ten alınmış, yine kısa bir
sürede de 4 Eylül itibarıyla sınırımızın Azez ve Cerablus arasındaki 98
kilometrelik bölümünde DAİŞ mevcudiyeti sona erdirilmiştir. Özgür Suriye
Ordusuna verilen destekle bu hattın derinliklerine inilerek güneydeki iç
bölgelerin de DAİŞ’ten temizlenmesi çalışması hâlen sürdürülmektedir.
Bu
harekâtla, ulusal güvenliğimiz açısından büyük önem arz eden bu bölgede
herhangi bir terör örgütünün yerleşmesine veya Suriye halkının çoğunluğunun
istemediği tek taraflı bir durumun oldubittiyle dayatılmasına rıza
göstermeyeceğimizi, PYD’nin, YPG’nin esas hedefinin DAİŞ’le mücadele
olmadığını, YPG’nin, uluslararası koalisyonun DAİŞ’le mücadelesine bir engel
hâline gelmeye başladığını, muhatap olduğumuz bütün saldırılara ve bölgedeki
krizlerden en çok etkilenen ülke olmamıza rağmen bölgede oyun kurucu en temel
aktörlerden birisi olarak doğrudan müdahale kapasitesine ve kararlılığına sahip
bir ülke olduğumuzu dost ve düşman herkese göstermiş olduk. Sınırlarımızda bir
oldubittiye sessiz kalamayacağımızı herkes iyi bilmelidir. Ayrıca bölgedeki
aktörlerden hiçbirisi Suriye konusunda bizlere politika dayatma gayreti
içerisinde olmamalıdır.
Sayın
Başkan, değerli milletvekilleri; bizleri yine çok yakından ilgilendiren
Irak’taki kırılgan ve istikrarsız siyasi yapı maalesef devam etmektedir. Bu
çerçevede, insani açıdan ve ulusal güvenliğimiz açısından DAİŞ ve PKK terör
örgütleriyle mücadelemiz kesintisiz devam ediyor. Irak’ta yürüttüğümüz
çalışmaların nihai hedefi PKK’nın ve DAİŞ’in kalıcı şekilde bertaraf
edilmesidir. Musul’un DAİŞ’ten temizlenmesi bahanesiyle mezhepçi saiklerle
hareket eden, sivil halka uyguladıkları zulüm ve katliamlarla anılan bazı milis
grupların da bu operasyonda yer almaması noktasında Türkiye olarak Uluslararası
Koalisyonla istişarelerimize devam ediyoruz. Başika’daki askerî unsurlarımız da
Irak Hükûmeti Musul’da otoritesini ve egemenliğini tekrar tesis edene kadar
DAİŞ’le mücadeleye katkı sunmaya devam edecektir.
Otuz
yıldan fazla süredir Türkiye’mize, yöre halkına yönelik alçakça saldırılarına
Kandil’den devam eden taşeron terör örgütü PKK, şimdilerde Suriye-Irak sınırında
yer alan stratejik konumdaki Sincar Dağı’nı ikinci bir terör yuvası hâline
getirmeye çalışıyor. Tüm dünya bilmelidir ki içindeki hainleri de büyük ölçüde
temizlemiş olan Türkiye, PKK ve uzantıları olan terör örgütlerine bundan sonra
daha da fazla kararlılıkla ve etkili bir şekilde gereken müdahaleyi yapacak, en
başta Kürt kardeşlerimiz ve bölge halkı bu taşeron terör örgütünün zulmünden
kurtarılacaktır.
Kardeşliğimizin
gereği olarak, krizin en başından beri Irak ve Suriye’de krizden mağdur olan insanlara
yardımlarımızı kesintisiz devam ettiriyoruz. Sünni, Şii, Arap, Türkmen, Kürt,
Hristiyan, Yezidi hiçbir ayrım yapılmadan yardım kuruluşlarımız ve
organizasyonlarımız, ihtiyaç duyulan ve ulaşabildikleri her yerde görevlerini
büyük bir fedakârlıkla yerine getiriyorlar.
Değerli
milletvekilleri, Türkiye olarak her zaman barıştan yanayız. Sayın
Başbakanımızın da dediği gibi dostlarımızın sayısını artırma, düşmanlarımızın
sayısını azaltma arzusu ve gayretindeyiz. Ancak, bizim anladığımız barışçı dış
politika, her ne şart altında olursa olsun sınırlarımızın gerisine çekilmek,
her şekilde çatışmalardan uzak durmak anlamına gelmemektedir. Bir devletin
başka bir devletle barış eksenli bir ilişki kurabilmesi, ancak karşı tarafın da
aynı düşünce ve isteğe sahip olmasıyla mümkün olabilir. Ayrıca, bölgesel ve
küresel konjonktür de bu ilişkinin mahiyetinde belirleyicidir.
Bugün,
Irak ve Suriye’de Amerika, Rusya, Almanya, İngiltere ve Fransa gibi bölge dışı
birçok ülkenin kendi çıkarları doğrultusunda yoğun faaliyetleri devam ederken,
bu iki ülkeyi kendi çıkarları doğrultusunda şekillendirmeye çalışırlarken ve
Türkiye olarak biz, bütün bunlardan büyük ölçekli olarak etkilenirken, risk ve
tehditlerle karşı karşıya kalırken hiç kimsenin bizden kendi kabuğumuza
çekilmemizi veya dayattıkları politikalara tabi olmamızı beklemeleri gerçekçi
değildir. Sınırlarımızın hemen ötesinde, bazı müttefiklerimizin destekledikleri
taşeron terör örgütleri kukla devlet kurmaya çalışacak, biz de buna sessiz
kalacağız. Kimse kusura bakmasın, güney sınırlarımızın altında, ister Fırat’ın
batısında, ister doğusunda kötü niyetli hiçbir harekete göz yummayacağız,
terörist örgütlerin buralarda yuvalanmasına ve Türkiye’ye saldırılar
düzenlemesine fırsat vermeyeceğiz.
Bu
noktada, Türkiye’yle dost olduğunu, müttefik olduğunu ifade eden ülkeler,
binlerce kilometre uzaklardan gelerek, kardeşlik hukukumuzun olduğu güney
sınırlarımızdaki Irak ve Suriye’de ülkemiz aleyhine yürüttükleri fitneci
faaliyetlerden de derhâl vazgeçmelidirler.
Değerli
milletvekilleri, ülke ve millet olarak uzun yıllardır halkımızın huzur ve
güvenliğine, millî birliğimize yönelik taşeron terör örgütleriyle mücadele
ediyoruz. 
Son
olarak da yine aynı aklın yönettiğini ve kullandığını bildiğimiz, insanımızı,
inançlarımızı, değerlerimizi istismar eden alçak terör örgütü FETÖ’nün dünyanın
hiçbir yerinde görülmemiş boyuttaki hain askerî kalkışmasıyla karşı karşıya
kaldık. Bu ve diğer saldırılar karşısında en büyük gücümüz, her zaman millî
birliğimiz ve beraberliğimiz olmuştur. Milletimiz 15 Temmuzda o hainlere
canları pahasına gereken cevabı vermiştir, devletimiz de hukuk çerçevesinde
suçluların tespiti ve gereken cezaların verilmesi için üzerine düşenleri
harfiyen yapmaktadır. 
Devletimiz
bu hain ve sinsi terör örgütüyle mücadele ederken biz siyasilerin çok dikkatli
davranması, aynen 15 Temmuz gecesi ve sonrasında ortaya konulan birliği ve
bütünlüğü bugün de göstermesi gerekmektedir. Sebepsiz yere, hakikati olmayan
gerekçelerle terör örgütü mensuplarını, onların hamilerini sevindirecek; şehitlerimizin
yakınlarını, gazilerimizi, olayları çok iyi kavrayan ve millî birliğimiz için
her türlü gayreti gösteren aziz milletimizi üzecek, terör örgütü mensuplarının
savunucusu imiş gibi bir görüntü vermekten hepimiz imtina etmeliyiz. Hedef
alınan millî iradenin temsilcileri parlamenterler olarak bu konudaki
birlikteliğimize gölge düşürmemeliyiz, bu konuda farklı ve ufak hesapların
peşinden gitmemeliyiz çünkü önümüzdeki mesele memleket meselesidir, millî
güvenlik meselesidir, vatan meselesidir.
Dost,
düşman herkes şunu çok iyi kavramalıdır ki 15 Temmuzda yaşananları,
şehitlerimizi, gazilerimizi, şehitlerimizin emanetlerini milletçe hiçbir zaman
unutmayacağız ve de unutturmayacağız. Yine, 15 Temmuzdaki ihaneti de, sorumlusu
olan hainleri de hiçbir zaman unutmayacağız ve unutturmayacağız.
Bu
duygu ve düşüncelerle, Suriye ve Irak’la ilgili tezkerenin bir yıl süreyle
uzatılmasının ülkemizin millî güvenliği ve milletimizin huzuru ve menfaatleri
açısından doğru bir karar olacağı kanaatimizi ifade ediyor, AK PARTİ Grubu
adına sizleri ve aziz milletimizi muhabbetle selamlıyorum. (AK PARTİ
sıralarından alkışlar)
BAŞKAN
– Teşekkür ediyorum. 
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, buyurun, sisteme girmişsiniz.
İDRİS
BALUKEN (Diyarbakır) – İç Tüzük 60’a göre oylama öncesinde bir söz talebim
vardı.
BAŞKAN
– Evet, bir dakika süreyle buyurun. 
V.- AÇIKLAMALAR (Devam)
5.- Diyarbakır Milletvekili İdris
Baluken’in, Hükûmetin yanlış iç ve dış politikalardan ivedilikle geri dönmesi
çağrısını bir kez daha yinelediğine ve Halkların Demokratik Partisi olarak bu
savaş tezkeresine karşı olduklarına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, içeride savaş, dışarıda savaş politikaları neticesinde korkunç boyuta
ulaşmış can kayıpları, yakılmış yıkılmış kent merkezleri ve gerek içerde
gerekse dışarda kendi evinden, kendi toprağından ayrılmak zorunda kalmış,
göçmen, mülteci pozisyonuna düşmüş milyonlarca insanın mağduriyeti maalesef
önümüze gelmiştir. 
Bu
tablonun sorumlusu, on dört yıldır iktidarda olan AKP Hükûmetinin kendisidir.
Bu yanlış iç ve dış politikadan ivedilikle geri dönülmesi çağrısını bir kez
daha buradan yinelemek istiyoruz. Ülkemizin kendi içinde iç barışını
sağlamasının; Suriye’de de başta Kürtler ve Rojava halkları olmak üzere, Suriye
halklarının iradesine saygı temelinde oradaki barışçıl, diplomatik, siyasi
çözüm çabalarına destek verilmesinin önemli olduğu kanaatindeyiz. 
O
nedenle, Halkların Demokratik Partisi olarak bu savaş tezkeresine “Hayır”
diyoruz.
Diğer
siyasi parti gruplarının savaş tezkeresini destekleyen kararlarına rağmen,
savaştan yana olmayan…
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Hemen toparlıyorum Sayın Başkan. 
BAŞKAN
– Tamamlayalım lütfen. 
Buyurun.
İDRİS
BALUKEN (Diyarbakır) – Teşekkür ediyorum Sayın Başkan. 
Diğer
siyasi parti gruplarının bu tezkereye “evet” oyu verme kararları ortada
olmasına rağmen, savaştan yana olmayan, savaşın yıkıcılığına inanan bütün
milletvekillerinin de vicdanlarından gelen sesi dinlemelerini özellikle rica
ediyorum. 
“Yurtta
sulh, cihanda sulh” paradigması, doksan yıldır sürdürülen savaş politikaları
neticesinde maalesef boşa çıkmış ve son dönemlerde de darbe komitelerinin
ismine bile girmişse bu temel politikaları yeniden değerlendirmemiz ve ona göre
oy kullanmamız gerektiğini bir kez daha ifade etmek istiyorum. 
Teşekkür
ederim. 
BAŞKAN
– Teşekkür ediyorum.
IV.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
2.- Başbakanlığın, Türkiye'nin ulusal
güvenliğine yönelik terör tehdidi ve her türlü güvenlik riskine karşı
uluslararası hukuk çerçevesinde gerekli her türlü tedbiri almak, Irak ve
Suriye'deki tüm terörist örgütlerden ülkemize yönelebilecek saldırıları
bertaraf etmek ve kitlesel göç gibi diğer muhtemel risklere karşı ulusal
güvenliğimizin idame ettirilmesini sağlamak için hudut, şümul, miktar ve zamanı
Hükûmetçe takdir ve tayin olunacak şekilde, gerektiğinde Türk Silahlı
Kuvvetlerinin yabancı ülkelere gönderilmesi, yabancı silahlı kuvvetlerin
Türkiye'de bulunması ve bu kuvvetlerin Hükûmetin belirleyeceği esaslara göre
kullanılması ile Hükûmet tarafından belirlenecek esaslara göre gerekli
düzenlemelerin yapılması için Türkiye Büyük Millet Meclisinin 2/10/2014 tarihli
ve 1071 sayılı Kararı’yla Hükûmete verilen ve 3/9/2015 tarihli ve 1098 sayılı
Kararı’yla bir yıl uzatılan izin süresinin Anayasa'nın 92'nci maddesi uyarınca
2/10/2016 tarihinden itibaren 30/10/2017 tarihine kadar uzatılmasına dair
tezkeresi (3/827) (Devam)
BAŞKAN
– Böylece, gruplar adına konuşmalar tamamlanmıştır.
Şimdi,
şahıslar adına ilk söz Niğde Milletvekili Alpaslan Kavaklıoğlu’na aittir.
Buyurun
Sayın Kavaklıoğlu. (AK PARTİ sıralarından alkışlar)
Sizin
süreniz on dakikadır.
ALPASLAN
KAVAKLIOĞLU (Niğde) - Sayın Başkan, yüce Meclisin değerli üyeleri; Irak ve
Suriye’den ulusal güvenliğimize yönelik terör tehdidinin ve saldırılarının
ortadan kaldırılması amacıyla Hükûmete izin veren tezkerenin süresinin yarından
itibaren bir yıl uzatılmasına dair şahsım adına söz almış bulunuyorum.
Gazi
Meclisimizin 26’ncı Dönem İkinci Yasama Yılının vatanımıza, milletimize ve
Türkiye Büyük Millet Meclisimize hayırlı uğurlu olmasını diliyor, hepinizi
saygıyla selamlıyorum.
Sayın
Başkan, değerli milletvekilleri; sözlerimin hemen başında, vatanımız ve kutsal
değerlerimiz uğruna şehit ve gazi olan, canı pahasına terörle mücadele eden
kahraman vatan evladımızı, askerimizi, polisimizi, korucumuzu şükranla,
minnetle anıyor; ebediyete intikal edenlere Allah’tan rahmet diliyorum.
15
Temmuzda hain FETÖ’nün alçak darbe girişimini kanıyla, canıyla önleyen,
alçaklara geçit vermeyen aziz milletimize şükranlarımı sunuyorum. Milletimiz,
hain darbe teşebbüsünde canını hiçe sayarak bedenini tankların önüne siper
etmeseydi bugün hiçbirimiz burada olamayacaktık.
O
karanlık gecede hainlere ilk kurşunu sıkan kahraman askerimiz Ömer
Halisdemir’in hemşehrisi olarak bu Gazi Meclis çatısı altında, bu şerefli
milletin temsilcisi olmaktan da büyük bir gurur duyduğumu vurgulamak istiyorum.
Sayın
milletvekilleri, ülkemizin coğrafi konumu gereği güvenlik ihtiyaçlarının
sürekli etkin ve güncel tutulması elzemdir. Dünyadaki çatışmaların yarıdan
fazlası ülkemizi yakından ilgilendiren bir coğrafyadadır. Uzun bir süredir
huzur ve güvenliğimize, millî birliğimize yönelik PKK, DEAŞ ve en az onlar
kadar tehlikeli bir terör örgütü olan, aynı amaç ve odağa hizmet eden FETÖ’nün
terör saldırılarıyla mücadele etmekteyiz. 
İşte,
bu nedenlerle bölgemizde güçlü olmak, barış ve istikrar ülkesi konumunu
sürdürmek daha da önemli hâle gelmiştir. Kara ve deniz sınırlarımız,
istikrarsız ve çatışmalı ortamların giderek arttığı ülkeler arasında âdeta
ateşten bir çemberle kuşatılmaktadır. Güney sınırlarımızdaki komşularımız
Suriye ve Irak’taki istikrarsızlık ve kaotik durum, terör örgütlerinin
yuvalanmasına ve beslenmesine yol açmaktadır. Bu sorunlar nedeniyle güneyden
ulusal güvenliğimize dönük risk ve tehditler ciddi boyutlara ulaşmıştır.
Dünyanın en tehlikeli örgütlerinden olan DEAŞ tehdidi her iki güney komşumuzda
da ortadadır. Otuz yıldır mücadele ettiğimiz PKK/PYD ve YPG terör örgütü
unsurlarının varlığı ve son zamanlardaki eylemleri, bugün burada görüştüğümüz
tezkereyi zorunlu kılmaktadır. 
Değerli
milletvekilleri, hemen yanı başımızda tarihin en büyük insanlık dramlarından
biri yaşanıyor. Bugün Suriye’de devam eden kaos, istikrarsızlık ve yıkımın
altıncı yılındayız. Esad rejimi İkinci Dünya Savaşı’ndan bu yana benzeri
görülmemiş bir barbarlıkla insanları kadın, çocuk, yaşlı demeden katletmeyi
sürdürüyor. 500 binden fazla insanın hayatını kaybettiği Suriye’de 12 milyondan
fazla insan yerinden olurken 6 milyon kişi de ülke dışına kaçmak zorunda
kalmıştır. Hemen eylül ayının üçüncü haftasında Halep’te yapılan hava
bombardımanı neticesinde 550’den fazla sivil hayatını kaybetmiştir. Sivillere
yönelik bombardıman devam etmektedir. Ateşkesin bozulmasından bu yana 250 bini
aşkın sivil Halep’te kuşatma altındadır. Bu saldırıların çoğunun savaş suçu
olduğu Birleşmiş Milletler tarafından da ifade edilmiştir.
Sayın Başkan, değerli milletvekilleri; Suriye, Türkiye
için uzaktan bakılıp üzüntü duyacağı bir ülke değildir. Türkiye Suriye’de
yaşanan drama başından beri sessiz kalmamıştır. 900 kilometre kara sınırını paylaştığımız Suriye toplumu bizimle aynı
kültürü ve aynı değerleri paylaşmaktadır. Suriye kan ağlarken diğer birçok ülke
gibi Suriye’yi kaderine terk edemezdik. Ülkelerini terk etmek zorunda kalan 3
milyonu aşkın Suriyeliye ev sahipliği yaparak vicdan sahibi bir ülke
duyarlılığı sergiledik. 
Ülkemiz,
Suriye’nin bütünlüğünün korunması ve DEAŞ’la mücadelede uluslararası alanda
ortaya konulan tüm çabalara başından itibaren tam destek vermektedir. Bu terör
örgütünün sınırlarımızdan uzaklaştırılması her zaman öncelikli bir hedef olarak
belirlenmiştir. 24 Ağustos sabahı DEAŞ’la Mücadele Küresel Koalisyonu hava
unsurlarının da desteğiyle Suriye’de başlatılan Fırat Kalkanı Harekâtı tam bu
minvalde atılmış bir adımdır. Fırat Kalkanı Harekâtı, Cumhurbaşkanımızın da
dediği gibi, umutsuzluğun hâkim olduğu bir bölgede istikrarın, huzurun ve
dengenin yeniden tesisi için kritik bir önemi haizdir.
Değerli
milletvekilleri, Suriye gibi komşumuz Irak’ın istikrarsızlığı ve burada terör
örgütlerinin üs bulması da bizi doğrudan etkilemektedir. Bu nedenle ülkemiz,
Irak’ta istikrar ve iç barışın kalıcı bir şekilde tesis edilmesine büyük önem
vermiştir. Bu yönde Irak içinde ve uluslararası mahiyetteki çabaları
desteklemiştir. Türkiye, Irak’taki insani krize ilk ve daimî şekilde müdahale
eden tek ülke olmuştur. 200 binden fazla Iraklı için kapılarımızı açtık,
yerlerinden edilen yaklaşık 40 bine yakın Iraklı için Irak’ın kuzeyinde 3 kamp
inşa ettik. Ayrıca, bu ülkeye resmî yardım kurumlarımız, yerel yönetimlerimiz
ve STK’larımız aracılığıyla insani yardımlarımız devam etmektedir. 
Irak
Hükûmeti ve Uluslararası Koalisyonun bir süredir devam eden çabalarına rağmen,
DEAŞ Irak’ta geniş bir coğrafyayı işgal altında tutmaya devam etmekte, güç ve
etkinliğini korumaktadır. Bilindiği gibi, DEAŞ ilk günden itibaren öncelikli
olarak Türkmen soydaşlarımızı ve onların yaşadıkları bölgeleri hedef almıştır. Krizden
en fazla etkilenen toplulukların başında Türkmen kardeşlerimiz gelmektedir.
Haziran 2014’ten bu yana 300 binden fazla Türkmen ülke içerisinde yerlerinden
edilmiş, on binlercesi Türkiye’ye sığınmıştır. Hükûmetimizin Türkmenlerin
güvenlik ve insani ihtiyaçlarına ilişkin desteğinin devam edeceğine inanıyoruz.
Değerli
arkadaşlar, Irak’ta tek terör örgütü DEAŞ değildir. PKK terör örgütü otuz
yıldır Irak topraklarını ülkemize yönelik terör saldırıları için üs olarak
kullanmaktadır. Türkiye olarak, Irak’taki terör örgütlerinin ülkemize yönelik
saldırılarına son verilmesi amacıyla her türlü tedbiri almaktayız. Silahlı
Kuvvetlerimiz verilen izinler doğrultusunda PKK’ya yönelik sürekli olarak Irak
sınırımızda sınıraşan kara ve hava müdahaleleri yapmaktadır. DEAŞ ve PKK’nın
tehdidi sürdüğü müddetçe, uluslararası hükümlülüklerimize de riayet ederek
gereken önlemleri sürdürmeliyiz.
Terör
eylemi bir suçtur ve faili, bahanesi ne olursa olsun bu suçu hiçbir zaman,
hiçbir şekilde haklı çıkartamaz. Bu suça karşı Birleşmiş Milletler üye
ülkelerinin birlikte mücadele vermesi ve terörle mücadelede iş birliği yapması
çok önemlidir. Şunu da eklemek gerekir ki bu bölgede PYD, YPG’yle mücadele de
önem arz etmektedir. Sayın Cumhurbaşkanımızın Birleşmiş Milletler Genel
Kurulunda yaptığı konuşmada vurguladığı gibi, YPG ve PYD’nin esas hedefi
DEAŞ’la savaşmak değildir. YPG’nin, Koalisyonun DEAŞ’la mücadelesinde artık bir
engel hâline geldiği de ortadadır. Aynı lider kadroyu paylaşan PKK/PYD ve
YPG’yle mücadelemiz de kararlılıkla sürdürülmelidir.
Değerli
milletvekilleri, Türkiye savaş isteyen değil bölgesinde barış isteyen bir
ülkedir. Geçmişte olduğu gibi günümüzde de bir yandan millî menfaatlerimizi
gözeten, diğer yandan bölgemizin barış ve istikrarına katkı sunan politikaları
izlemeye devam etmekteyiz. Türkiye olarak, komşu ülkelerden terör örgütlerinin
ülkemize yönelik saldırılarına son verilmesini sağlamak amacıyla her türlü
tedbiri almak zorundayız. Ülke olarak hassas noktamız ulusal güvenliğimizdir.
DEAŞ’ın
roketli ve bombalı terör saldırılarında bugüne kadar 254 vatandaşımız hayatını
kaybetmiş, yüzlerce vatandaşımız yaralanmıştır. Bu saldırılara gerekli yanıtlar
bugüne kadar hep verilmiştir. Bu nedenle, sınır güvenliğimizi tehdit eden
gelişmelere hazırlıklı olmamız hiç kimsece sorgulanamaz. 
Meclisimize
sunulan, Hükûmete ulusal güvenliğimize karşı gelebilecek tehditlere karşı
gerektiğinde kullanılmak üzere yetki veren tezkereyi destekliyorum. Tezkerenin
ülkemize, birliğine, beraberliğine, bütünlüğüne, huzuruna ve güvenliğine katkı
sağlaması temennisiyle hayırlara vesile olmasını diliyorum. 
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
MAHMUT
TANAL (İstanbul) – Sayın Başkan…
BAŞKAN
– Sayın Tanal, hayırdır. 
MAHMUT
TANAL (İstanbul) – Teşekkür ederim Sayın Başkan. 
Tüm
hatipleri ben dinledim ve tezkereye de baktım. Tüm hatipler şunu söyledi:
“Yetki tezkeresinin bir yıl uzatılması…” 
Şimdi
bakıyoruz, “bir yıl uzatılması” hakikaten Bakanlar Kurulu tavsiye kararında da
böyle geçiyor ancak bir yıllık süre ne zaman bitiyor? 2 Ekim 2016’dan 2 Ekim
2017’ye kadar.
BAŞKAN
– 30/10/2017’ye kadar uzatılacaktır. 
MAHMUT
TANAL (İstanbul) – Şimdi, bu bir yıllık süre, bakıyoruz, on üç aya çıkıyor. Bir
yılda on iki ay olduğuna göre… 
BAŞKAN
– Eyvallah. Fark ettiniz yani Sayın Tanal. 
Teşekkür
ediyoruz.
MAHMUT
TANAL (İstanbul) – Yani burada bir tutarsızlık var Sayın Başkan. 
BAŞKAN
- Sayın Akçay buyurun, bir dakika. 
V.- AÇIKLAMALAR (Devam)
6.- Manisa Milletvekili Erkan Akçay’ın,
tezkereye “kabul” oyu vermenin savaş yanlısı olmak anlamına gelmediğine ve
tezkerenin ülkemize, Suriye'ye ve bölgemizdeki barış ve huzura katkı vermesini
temenni ettiğine ilişkin açıklaması 
ERKAN
AKÇAY (Manisa) – Teşekkür ederim. 
Sayın
Başkan, biz Milliyetçi Hareket Partisi Grubu olarak, biraz önce grubumuz adına
görüşlerimizi dile getiren Sayın Günal’ın da ifade ettiği üzere “kabul” oyu
vereceğiz. Bu tezkereye “kabul” oyu vermek savaş yanlısı olmak değildir,
öncelikle bunu bir ifade etmek gerekir ve böyle bir iddiayı da reddederiz. Tam
aksine, hemen sınırlarımızın dibinde cereyan eden ve ülkemizin güvenliğini,
huzurunu ve geleceğini yakından ilgilendiren vahim gelişmeler ve olaylar
karşısında Türkiye eli kolu bağlı bir şekilde bazı oldubittilere seyirci
kalamaz, uzaktan gelen bazı ülkelerin Türkiye'nin aleyhine oluşturması muhtemel
gelişmelere de kayıtsız kalamaz. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) - Tamamlıyorum Sayın Başkan.
BAŞKAN
– Tamamlayın Sayın Akçay.
ERKAN
AKÇAY (Manisa) - Esas olan, Türkiye'nin güvenliği; Suriye'nin bütünlüğü,
güvenliği, huzuru ve refahıdır. Bu çerçevede, tezkerenin ülkemize, Suriye'ye ve
bölgemizdeki barış ve huzura katkı vermesini temenni eder, saygılar sunarız.
Teşekkür
ederim Sayın Başkan.
BAŞKAN
– Teşekkür ediyorum.
IV.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
2.- Başbakanlığın, Türkiye'nin ulusal
güvenliğine yönelik terör tehdidi ve her türlü güvenlik riskine karşı
uluslararası hukuk çerçevesinde gerekli her türlü tedbiri almak, Irak ve Suriye'deki
tüm terörist örgütlerden ülkemize yönelebilecek saldırıları bertaraf etmek ve
kitlesel göç gibi diğer muhtemel risklere karşı ulusal güvenliğimizin idame
ettirilmesini sağlamak için hudut, şümul, miktar ve zamanı Hükûmetçe takdir ve
tayin olunacak şekilde, gerektiğinde Türk Silahlı Kuvvetlerinin yabancı
ülkelere gönderilmesi, yabancı silahlı kuvvetlerin Türkiye'de bulunması ve bu
kuvvetlerin Hükûmetin belirleyeceği esaslara göre kullanılması ile Hükûmet
tarafından belirlenecek esaslara göre gerekli düzenlemelerin yapılması için
Türkiye Büyük Millet Meclisinin 2/10/2014 tarihli ve 1071 sayılı Kararı’yla
Hükûmete verilen ve 3/9/2015 tarihli ve 1098 sayılı Kararı’yla bir yıl uzatılan
izin süresinin Anayasa'nın 92'nci maddesi uyarınca 2/10/2016 tarihinden
itibaren 30/10/2017 tarihine kadar uzatılmasına dair tezkeresi (3/827) (Devam)
BAŞKAN
- Şahıslar adına ikinci ve son konuşmacı İstanbul Milletvekili Engin Altay.
Buyurun
Sayın Altay. (CHP sıralarından alkışlar)
Lütfen
sayın milletvekilleri, Sayın Altay’ı kürsüye davet ettim, sessizlik bekliyoruz.
Buyurun.
ENGİN
ALTAY (İstanbul) – Teşekkür ediyorum Sayın Başkan.
Sayın
milletvekilleri, 26’ncı Dönem İkinci Yasama Yılının Parlamentomuz ve ülkemiz
için hayırlı olmasını temenni ediyorum.
Muharrem
ayını idrak edeceğiz. Allah’tan, yapılan bütün ibadetleri, tutulan matem
oruçlarını kabul etmesini de niyaz ediyorum.
Bir
tezkere görüşüyoruz, Irak ve Suriye topraklarında barınan ve ülkemize yönelik
olarak tehdit unsuru teşekkül eden terör örgütlerine yönelik Türk Silahlı
Kuvvetlerinin sınır ötesinde icra yapmasıyla ilgili bir tezkere. Bu konuda eğer
iktidar partisi, ana muhalefet partisinin geçmişte müteaddit defalar yaptığı
uyarıları dinleseydi, belki bu tezkerelere gerek bile kalmayacaktı.
Peşinen
şunu söylemek isterim ki Cumhuriyet Halk Partisi olarak bu tezkereye “evet” oyu
vereceğiz. Ulusal güvenliğimiz, ülkemizin bekası, vatandaşlarımızın can ve mal
güvenliği söz konusu olduğu zaman Cumhuriyet Halk Partisinin daha öncelikli bir
siyasi değerlendirmesi ve mülahazası olmaz. (CHP sıralarından alkışlar)
Sayın
Başkan, iktidar partisi milletvekilleri ya dışarı çıksın ya otursunlar.
BAŞKAN
– Sayın milletvekilleri, lütfen, istirham ediyoruz, yerlerimize oturalım; derin
bir sessizlik, lütfen. Az kaldı, on dakika sonra kapatıyoruz.
ENGİN
ALTAY (Devamla) – Bu konuda Hükûmete 2 soru yöneltmek, 2 de haddimiz olmayarak
tavsiyede bulunmak istiyoruz.
Sorumun
birincisi şu Sayın Bakan: Bir aydır askerlerimiz Suriye'de ve televizyonlardan,
TSK bildirilerinden çok olumlu, çok iyi şeyler yapıldığına dair haberler de
duyuyoruz. Bu arada 10 şehidimiz var, hepsine Allah’tan rahmet diliyorum. Sayın
Bakan, askerimiz bir aydır orada, Kilis’e neden hâlâ bomba düşüyor, Kilis’e
bomba atılıyor? Kilis halkının can ve mal güvenliğini bile sağlayamazken
askerimizin orada Türkiye’ye yönelik tehditleri nasıl bertaraf edeceğini çok
merak ediyoruz.
İkinci
sorum Sayın Bakan: Konuşmanızı dinledim, konuşmanızda Suriye’den çıkış
stratejinizle ilgili çok kayda değer bir şey görmedim. Buraya girerken -Türkiye
büyük bir devlet- mutlaka ve mutlaka bir çıkış stratejinizin de olması lazım.
Başkanlık size söz versin benim konuşmamdan sonra, Meclise ve milletimize çıkış
stratejinizi de açıklayın. 
İki
tane de naçizane tavsiyem var. Giriş gerekçenizi aşmayın. Bu Meclisten
aldığınız yetkiyi bölgede hesap yapan kimi güç odaklarının gazına gelip,
heyecana, cereyana kapılıp o topraklara giriş gerekçenizi aşmayın; buna dikkat
edin. 
Aşağılara
inme hevesi içine de kapılmayın. Türkiye’yi, Türk Silahlı Kuvvetlerini dipsiz
bir kuyuda bölgede yeniden oluşturulacak bir kaos ortamının, ikliminin
başaktörü hâline getirmeyin. 
Bu
uyarılarımızla birlikte, kimi riskleri de göze alarak Cumhuriyet Halk Partisi
olarak terör örgütlerine yönelik Türk Silahlı Kuvvetlerine bu yetkinin
verilmesine “Evet.” diyoruz ancak yurtta kutuplaşma, bölgede ve dünyada savaş,
cihat şiarından vazgeçmek durumundasınız.
Sayın
milletvekilleri, bu vesileyle Türkiye içindeki gündemdeki son konulara da
değinmek istiyorum: Çok bilinen bir atasözü vardır, Hükûmet nedense bu
atasözüne hiç itibar etmez; “Sütten ağzı yanan yoğurdu üfleyerek yer.” diye bir
atasözü vardır. Bu atasözünden, bu özdeyişten Hükûmetin hiç ders almadığını
görüyoruz. Şu polemikleri yapmak istemiyorum: “FETÖ sizin zamanınızda şöyle
oldu.”, “Eskiden ortaktınız.”, “Şuydu, buydu…” Bunları geçtik. Bunları geçtik
de Sayın Cumhurbaşkanı “Allah’ım beni affetsin, milletimden özür diliyorum.”
dedi. İyi niyetli ve halisaneyse mesele yok, Allah da affeder, millet de özrünü
kabul eder ama bu kadar ah alırsanız, FETÖ paranoyasıyla, sendromuyla kurudan
çok yaş yakmaya başlarsanız sizi ne Allah affeder ne de millet özrünüzü kabul
eder. 
Şimdi,
gazete, televizyon kapatarak, temel hak ve özgürlükleri kısıtlayarak bu
badireden kurtulamaz ve FETÖ’yle mücadelede meşrulaşamazsınız. Biz dedik ki:
OHAL. “Oh OHAL!” hâline döndü, böyle bir şey olamaz.
Sayın
Genel Başkanımız dedi ki: “OHAL talebinize anlayışla bakmaya çalışıyoruz ama bu
Parlamentoda birileri her vakit demokrasiyi savunacak. İstediğiniz, size
gerekli olan bütün kanunlarla ilgili, gelin, yapıcı, olumlu katkı vereceğiz.”
“Hayır, biz OHAL istiyoruz.” dediniz, aldınız. Şimdi geldiğimiz tabloda,
Türkiye’de fevkalade farklı bir durum oluştu. Gerçekten darbecileri gözünüz
görmüyor belki de ama informel olarak onların yanından geçen herkesi darbeci
yaptınız, özgürlüklerini ellerinden aldınız, işten attınız, onlara bunu
yaptınız; masum çocuklarına, yavrularına, eşlerine de etmediğiniz eza, cefa
kalmadı. Allah sizi niye affetsin, millet özrünüzü niye kabul etsin?
Şimdi,
dedik ki: Darbecilerle ve darbelerle hukuk içinde kalarak hesaplaşırsanız dünya
da sizi daha iyi algılar, dünya sizi daha iyi anlar ama darbeyle mücadeleyi
hukuku bir kenara koyarak yaparsanız gayrimeşru olursunuz, onlardan bir
farkınız kalmaz. Bu Parlamentodaki herkes o gece Sayın Erdoğan’a darbe
yapılıyor diye burada değildi; bu Parlamentodaki herkes o gece Parlamentomuza,
parlamenter demokratik sisteme, hukuk devletine bir darbe var diye et tırnak
gibi birleşti. A, Tayyip Erdoğan’a bir darbe varsa orada da et tırnak gibi
oluruz, seçilmişlere karşı yapılan her konuda, Parlamentoysak bunu yaparız biz
ama darbe fırsatçılığına dönüştürdünüz.
Bugün
Sayın Cumhurbaşkanı burada bir laf etti, şikâyette bulundu, dedi ki: “Darbeye
‘tiyatro’ diyorlar, darbeye ‘mizansen’ diyorlar, darbeye ‘senaryo’ diyorlar.”
Biz böyle demiyoruz. Bu, bal gibi bir darbeydi, becerebilselerdi hepimizi
ortadan kaldıracaklardı. Ama, yaptığınız uygulamalarla, yaptığınız kimi iş ve
işlemler ile bu darbe fırsatçılığıyla darbeye “tiyatro, mizansen, senaryo”
diyenlerin ellerini güçlendiriyorsunuz. Bizden size dostane bir uyarı: Bundan
vazgeçin. 
Şimdi,
iki gündür Türkiye, Hükûmetin yaptığı mülakatları konuşuyor. Emniyete, Millî
Eğitime mülakatla personel alıyorsunuz. Ya, Allah’tan korkun, babası Cumhuriyet
Halk Partisi ilçe başkanı diye KPSS’si 88 olan bir çocuğu mülakatta elemek
hangi vicdana sığar? Çok ayıp! Teessüf ediyorum Hükûmete! (CHP sıralarından
alkışlar) Bu yanlışlardan bir an önce de dönmesini bekliyorum. Böyle bir şey
kabul edilemez. Hani “Bir musibet bin nasihatten iyidir.” dedik, vallahi
Hükûmet bunu da anlamamış. “Adliyeye, kışlaya, camiye siyaset sokmayın.” dedik,
buradan da Hükûmet bir ders almamış. 
Darbenin
gazeteci ayağı var, sanatçı ayağı var, yazar ayağı var, yargı ayağı var, asker
ayağı var, öğretmen ayağı var, bürokrat ayağı var; bunlarla bir şekilde
hesaplaşılıyor. Adama sormazlar mı “Bu işin hiç siyasi ayağı yok mu?” diye
Sayın Hükûmet? Hadi, gelin, hep beraber şu siyasi ayağı da ortaya çıkaralım,
hepsi var elinizde. ByLock’tan 20 bin kişilik listeyi almadınız mı MİT’ten?
“Bunların hepsi darbeci.” demiyorum, niye siyasi ayağa dokunamıyorsunuz, onu
merak ediyorum. Siyasi ayağa dokunmadığınız için de dünya da, kimi iç kamuoyu
da size kuşkuyla bakıyor; bunu da söyleyeyim.
Dedik
ki: “Yenikapı ruhu.” Ben, samimiyetle, Yenikapı ruhunun yaşamasını çok
istiyorum ama bunun için bir tek şeye ihtiyaç var, ben burada söyleyeyim: Sayın
Cumhurbaşkanı başta olmak üzere kimi AKP üst düzey yöneticileri 14 Temmuz
ayarlarına dönerlerse -ki bana göre döndüler- Yenikapı ruhuna El Fatiha. Sizi
dostane, yapıcı ve iyi niyetle 14 Temmuz ayarlarına dönmemeye davet ediyorum
Sayın Hükûmet, 14 Temmuz ayarlarına dönmeniz Türkiye'nin yeni kaotik bir ortama
sürüklenmesinin başlıca sebebi olur.
Gene
bir sayın bakan dedi ki: “Terörün haklı gerekçesi olamaz.” Evet, hiçbir hak
talebi teröre dayanak olamaz ama, Sayın Hükûmet, hiçbir güvenlik gerekçesi de,
güvenlik kaygısı da temel hak ve özgürlüklerin gasbedilmesine dayanak olamaz.
Hem temel hak ve özgürlükleri gasbedeceksiniz hem de sonra bu kürsülerde
“demokrasi” diye bağıracaksınız, bu da kabul edilemez. 
Çok
sayıda lokal örnek var. Bursa Cumhuriyet Savcısı Seyfettin Yiğit, benim
çocukluk arkadaşım, çocukluğundan beri bilirim bu çocuğu. Bu çocuk cezaevinde
intihar etti diye kamuoyuna yansıdı. Aileyle görüştüm -buradan Hükûmeti ve
Meclisi uyarıyorum- ben ve aile Seyfettin Yiğit’in intihar etmediğini
düşünüyoruz, öldürüldüğünü düşünüyoruz ve Adalet Bakanını bu konuda beni,
aileyi ve kamuoyunu tatmin edecek bir açıklama yapmaya davet ediyorum.
Sürem
doldu, Türk Silahlı Kuvvetlerinin terörle yaptığı mücadelede askerlerimize,
komuta konseyine başarılar diliyoruz. 
(Mikrofon
otomatik cihaz tarafından kapatıldı) 
ENGİN
ALTAY (Devamla) - Hükûmeti de bir an önce 14 Temmuz ayarlarından çıkmaya davet
ediyoruz.
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum.
Sayın
milletvekilleri, Başbakanlık tezkeresi üzerindeki görüşmeler böylece
tamamlanmıştır. 
Şimdi,
tezkereyi oylarınıza sunuyorum: Kabul edenler… Kabul etmeyenler… Tezkere kabul
edilmiştir, hayırlı, mübarek olsun.
II.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Ahmet
Aydın’ın, hicri yılbaşını ve muharrem ayını tebrik ettiğine ilişkin konuşması
BAŞKAN
- Sayın milletvekilleri, İslam tarihinde önemli bir dönüm noktası olarak
Hazreti Peygamberimiz’in hicreti esas alınarak hicri yılbaşı kabul edilen
muharrem ayı yarın başlıyor. Bu vesileyle yapılan tüm ibadetlerin kabulüyle
muharrem ayınızı ve hicri yılbaşınızı da tebrik ediyoruz. 
Değerli
milletvekilleri, sözlü soru önergeleri ile diğer denetim konularını sırasıyla
görüşmek için, 4 Ekim 2016 Salı günü saat 15.00’te toplanmak üzere birleşimi
kapatıyorum. 
Hayırlı
akşamlar diliyorum, Meclisimizin 1 Ekim münasebetiyle resepsiyonuna da hepinizi
davet ediyorum, teşekkür ediyorum.
Kapanma Saati: 18.32



