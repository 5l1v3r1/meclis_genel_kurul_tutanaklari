



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

15’inci Birleşim
7 Kasım 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Batman Milletvekili Feleknas Uca’nın, 25 Kasım
Kadına Yönelik Şiddete Karşı Uluslararası Mücadele ve Dayanışma Günü’ne ilişkin
gündem dışı konuşması
2.- Malatya Milletvekili Veli Ağbaba’nın, Malatya
ilinin sorunlarına ilişkin gündem dışı konuşması
3.- Düzce Milletvekili Ayşe Keşir’in, kadına yönelik
şiddetin sadece Türkiye’nin sorunu olmadığına ve 12 Kasım Düzce depreminin
19’uncu yıl dönümünde depremde yitirilenleri rahmetle andığına ilişkin gündem
dışı konuşması 

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
Düzce depreminde hayatını kaybeden yurttaşlarımıza Allah’tan rahmet dilediğine
ilişkin konuşması



V.- AÇIKLAMALAR
1.- Ordu Milletvekili Mustafa Adıgüzel’in, 8-9 Ağustos
2018 tarihinde Ordu’da yaşanan sel felaketi sonrasındaki mağduriyete ilişkin
açıklaması
2.- Bursa Milletvekili Nurhayat Altaca Kayışoğlu’nun,
Bursa’da ücretli bir öğretmenin sosyal medyadaki paylaşımından dolayı işine son
verildiğine, daha fazla bedel ödetmeden despotluktan vazgeçilip ortak akıl ve
demokrasinin hâkim kılınması gerektiğine ilişkin açıklaması
3.- Afyonkarahisar Milletvekili Burcu Köksal’ın, şeker
fabrikalarının özelleştirilmesiyle ağır bedeller ödendiğine ilişkin açıklaması
4.- Hatay Milletvekili Serkan Topal’ın, gizli tanık
ifadeleriyle tutuklanan 26’ncı Dönem İstanbul Milletvekili Eren Erdem’in
esaretine ne zaman son verileceğini öğrenmek istediğine ilişkin açıklaması
5.- Kırklareli Milletvekili Selahattin Minsolmaz’ın,
Kırklareli merkez ve ilçelerinin düşman işgalinden kurtuluşunun 96’ncı yıl
dönümünü kutladığına ilişkin açıklaması
6.- Mersin Milletvekili Baki Şimşek’in, narenciye
üreticisine sahip çıkılmadığına ilişkin açıklaması
7.- Malatya Milletvekili Veli Ağbaba’ın, Ziraat Bankası
kanalıyla kullandırılan çiftçi kredilerinin tümünün erteleme kapsamına alınması
ve mağduriyetin bir an önce giderilmesi gerektiğine ilişkin açıklaması
8.- Denizli Milletvekili Kazım Arslan’ın, Silivri’de
yargılanmakta olan avukat Aycan Çiçek, avukat Selçuk Kozağaçlı ve 15
arkadaşının SEGBİS sistemiyle savunmalarının alınmasından vazgeçilmesi
gerektiğine ilişkin açıklaması
9.- Adıyaman Milletvekili Abdurrahman Tutdere’nin,
Çalışma, Sosyal Hizmetler ve Aile Bakanlığına bağlı kurum ve kuruluşlarda ek
ders ücreti karşılığı görev yapanların mağduriyetine ve bunların kadroya alınıp
alınmayacağını öğrenmek istediğine ilişkin açıklaması
10.- Kocaeli Milletvekili Fatma Kaplan Hürriyet’in,
taşeron işçilerin mağduriyetinin bir an önce giderilmesi gerektiğine ilişkin
açıklaması
11.- Adana Milletvekili Ayhan Barut’un, bir süre önce
yükselen ve yavaşlayarak düşen döviz kuruna rağmen banka faizlerinin neden hâlâ
aynı seviyelerde kaldığını ve bununla ilgili önlem alınıp alınmayacağını
Cumhurbaşkanı Yardımcısından öğrenmek istediğine ilişkin açıklaması
12.- Muğla Milletvekili Mürsel Alban’ın, Muğla ilinin
AKP iktidarları döneminde yeterli yatırımı alamadığına ilişkin açıklaması
13.- Kahramanmaraş Milletvekili İmran Kılıç’ın, 8 Kasım
2018 tarihinde yapılacak olan Tarım Çalıştayı’nın hayırlı olmasına, 3-9 Kasım
Organ Nakli ve Bağışı Haftası’na ilişkin açıklaması
14.- İstanbul Milletvekili Hayati Arkaz’ın, 3-9 Kasım
Organ Nakli ve Bağışı Haftası’na ve ilk organ nakli ameliyatını gerçekleştiren
Profesör Doktor Mehmet Haberal’ı kutladığına ilişkin açıklaması
15.- Kocaeli Milletvekili İlyas Şeker’in, 6 Kasım Dünya
Şehircilik Günü’ne ilişkin açıklaması
16.- İstanbul Milletvekili Turan Aydoğan’ın, 7 Kasım
Türkiye aydınlanmasının önemli isimlerinden İlhan Erdost’un ölümünün 38’inci
ölüm yıl dönümüne ilişkin açıklaması
17.- Adana Milletvekili Orhan Sümer’in, yaşanan
ekonomik krizin inşaat sektörünü de bitme noktasına getirdiğine ilişkin
açıklaması
18.- Eskişehir Milletvekili Jale Nur Süllü’nün,
Çanakkale’nin Çan ilçesindeki 18 Mart Termik Santrali’nde yaşanan iş kazasında
hayatını kaybeden işçiye Allah’tan rahmet dilediğine, termik santral
kazalarının insanlara ve çevreye zarar verdiğine ilişkin açıklaması
19.- Sivas Milletvekili Ulaş Karasu’nun, Sivas ili
Kocakurt, Karagömlek, Havuz, Avşarören, Aşağıhöyük, Hamal ve Kırkpınar
köylerindeki çiftçilerin mağduriyetine ilişkin açıklaması
20.- Manisa Milletvekili Bekir Başevirgen’in, dönemin
Gıda, Tarım ve Hayvancılık Bakanı Eşref Fakıbaba’nın veteriner hekim,
teknisyen, tekniker, ziraat ve gıda mühendislerinin istihdamı için verdiği
sözlere ilişkin açıklaması
21.- Trabzon Milletvekili Hüseyin Örs’ün, Tonya süt
fabrikasında üretimin durdurulması nedeniyle zor durumda olan Tonyalıların
mağduriyetinin giderilmesi için yetkililere seslendiğine ilişkin açıklaması
22.- Tekirdağ Milletvekili İlhami Özcan Aygun’un,
Tekirdağ’daki birçok spor salonunda can güvenliğinin olmadığına, Gençlik ve
Spor Bakanını gençlere sahip çıkmaya çağırdığına ilişkin açıklaması
23.- İstanbul Milletvekili Yavuz Ağıralioğlu’nun, imar
barışı uygulamasıyla ilgili suistimallerin gözden kaçırılmaması gerektiğine,
kadroya geçen taşeron işçilerin mağduriyetine ilişkin açıklaması
24.- Manisa Milletvekili Erkan Akçay’ın, ABD Dışişleri
Bakanlığının PKK’lı 3 elebaşı hakkında bilgi verene ödül verileceği yönündeki
açıklamasının Türkiye’nin, Fırat’ın doğusundaki doğru ve haklı duruşunu
esnetmesine sebep olmaması gerektiğine, SMA olarak bilinen kas ve sinir
hastalığının ülkemizde bir sağlık ve sosyal sorun olduğuna ilişkin açıklaması
25.- Kars Milletvekili Ayhan Bilgen’in, 7 Kasım 1980
tarihinde dövülerek öldürülen İlhan Erdost’u rahmetle andığına, Millî Eğitim
Bakanının Plan ve Bütçe Komisyonunda yaptığı açıklamalarına, FATİH Projesi’nin
sonuçlarının kamuoyuna aktarılması ve şüpheli asker ölümleriyle ilgili
Parlamentonun üzerine düşeni yapması gerektiği ile Yemen’de her gün hayatını
kaybeden onlarca çocuğa dikkat çekmek istediğine ilişkin açıklaması
26.- Sakarya Milletvekili Engin Özkoç’un, söylenildiği
gibi Cumhurbaşkanlığı sistemi en doğru sistem ise neden TBMM’de
çalışamadıklarını, neden komisyonlarda iktidar partisinin muhalefet
milletvekillerini dinleme lütfunda bulunmadığını öğrenmek istediğine, Sağlık,
Aile, Çalışma ve Sosyal İşler Komisyonunda yaşananları protesto ettiklerine,
millet iradesine ve yeterli çoğunluğa sahip muhalefetin milletten mi, saraydan
mı yana olacağına karar vermesi gerektiğine ilişkin açıklaması
27.- Çankırı Milletvekili Muhammet Emin Akbaşoğlu’nun,
Malatya Milletvekili Veli Ağbaba’nın yaptığı açıklamasındaki bazı ifadelerine,
ekonomik saldırılara ve kumpaslara rağmen idari, ekonomik tedbirlerle
sıkıntıların aşıldığına, terör örgütlerine karşı içeride ve dışarıdaki
mücadeleye sonuna kadar devam edileceğine, Cumhurbaşkanlığı hükûmet sisteminin
erkler ayrılığını getirdiğine ilişkin açıklaması
28.- Ankara Milletvekili Filiz Kerestecioğlu Demir’in,
çocuk gebelerle ilgili Sağlık Bakanlığı Hukuk Müşavirliğinin 3 kez görüş
değiştirdiğine, bildirim yükümlülüğünün Sağlık Bakanlığının sorumluluğunda
olduğuna ve hazırlanan rapora Meclis Başkanlığı vasıtasıyla ulaşmak
istediklerine ilişkin açıklaması
29.- Çankırı Milletvekili Muhammet Emin Akbaşoğlu’nun,
Ankara Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
30.- Kocaeli Milletvekili Saffet Sancaklı’nın, Dünya
Kupası’nda 2’nci olan Ampute Futbol Millî Takımı’na, takım kaptanına,
yöneticilerine teşekkür ettiğine ilişkin açıklaması
31.- İzmir Milletvekili Fehmi Alpay Özalan’ın, daha
birçok başarılara imza atacak olan Ampute Futbol Millî Takımı’nı başarılarından
dolayı kutladığına ilişkin açıklaması
32.- Kars Milletvekili Ayhan Bilgen’in, grup
önerilerinin içeriğinin belli olduğuna ve konunun araştırılmasını istediklerine
ilişkin açıklaması
33.- Kahramanmaraş Milletvekili Sefer Aycan’ın,
sağlıkta şiddete karşı olduklarına ve bu konuda yasa tekliflerinin olduğuna
ilişkin açıklaması
34.- Tokat Milletvekili Özlem Zengin’in, İzmir
Milletvekili Serpil Kemalbay Pekgözegü’nün CHP grup önerisi üzerinde HDP Grubu
adına yaptığı konuşmasındaki bazı ifadelerine ilişkin açıklaması
35.- İzmir Milletvekili Serpil Kemalbay Pekgözegü’nün,
Tokat Milletvekili Özlem Zengin’in yaptığı açıklamasındaki bazı ifadelerine
ilişkin açıklaması
36.- Kayseri Milletvekili İsmail Tamer’in, Sakarya
Milletvekili Engin Özkoç’un yerinden sarf ettiği bazı ifadelerine ilişkin
açıklaması
37.- Sakarya Milletvekili Engin Özkoç’un, MHP Grubu
fındık üreticilerinin sorunlarının araştırılmasına yönelik önergeyi tekrar
Genel Kurul gündemine getirirse bütün partileri bu önergenin arkasında durmaya
davet ettiğine ilişkin açıklaması
38.- Tokat Milletvekili Özlem Zengin’in, Sakarya
Milletvekili Engin Özkoç’un sataşma nedeniyle yaptığı konuşmasındaki bazı
ifadelerine ilişkin açıklaması
39.- İstanbul Milletvekili Yavuz Ağıralioğlu’nun, Tokat
Milletvekili Özlem Zengin’in sataşma nedeniyle yaptığı konuşmasındaki bazı
ifadelerine ve FETÖ’cülüğün ismiyle mücadele edildiğine, FETÖ’cülüğün sıfatıyla
mücadele etme zamanının geldiğine ilişkin açıklaması
40.- Edirne Milletvekili Okan Gaytancıoğlu’nun,
Edirne’nin Enez ilçesindeki Amcol Mineral Madencilik fabrikasında ücretlerine
zam yapılmadığı gerekçesiyle grev kararı alan işçilerin durumuna ilişkin
açıklaması
41.- İstanbul Milletvekili Hayrettin Nuhoğlu’nun, Tokat
Milletvekili Özlem Zengin’in sataşma nedeniyle yaptığı konuşmasındaki bazı
ifadelerine ilişkin açıklaması
42.- Tokat Milletvekili Özlem Zengin’in, Sakarya
Milletvekili Engin Özkoç’un sataşma nedeniyle yaptığı konuşmasındaki bazı
ifadelerine ilişkin açıklaması
43.- Sakarya Milletvekili Engin Özkoç’un, Tokat
Milletvekili Özlem Zengin’in yaptığı açıklamasındaki bazı ifadelere ilişkin
açıklaması
44.- İstanbul Milletvekili Nazır Cihangir İslam’ın,
milletvekillerinin birbirini dinlemesi hâlinde sorunun kalmayacağına ilişkin
açıklaması
45.- Tokat Milletvekili Özlem Zengin’in, Sakarya
Milletvekili Engin Özkoç’un yaptığı açıklamasındaki bazı ifadelerine ilişkin
açıklaması

VI.- ÖNERİLER
A) Siyasi Parti Grubu Önerileri
1.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, kadına yönelik şiddetin önlenmesi ile
kadınların sosyal konumunun iyileştirilmesi için alınması gerekli tedbirlerin
saptanması amacıyla verilmiş olan Meclis araştırması açılmasına ilişkin
önergesinin ön görüşmelerinin, Genel Kurulun 7 Kasım 2018 Çarşamba günkü
birleşiminde yapılmasına ilişkin önerisi 
2.- HDP Grubunun, 5/11/2018 tarihinde Siirt
Milletvekili Meral Danış Beştaş ve arkadaşları tarafından, 4 Kasım 2016
tarihinde HDP Eş Genel Başkanları ve milletvekillerine yönelik hukuksuz
tutuklamaların tespiti amacıyla verilmiş olan Meclis araştırması önergesinin ön
görüşmelerinin, Genel Kurulun 7 Kasım 2018 Çarşamba günkü birleşiminde
yapılmasına ilişkin önerisi
3.- CHP Grubunun, 7/11/2018 tarihinde Kütahya
Milletvekili Ali Fazıl Kasap ve arkadaşları tarafından, sağlık çalışanlarına
yönelik şiddet olaylarının araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 7 Kasım 2018 Çarşamba
günkü birleşiminde yapılmasına ilişkin önerisi
B) Danışma Kurulu Önerileri
1.- Danışma Kurulunun, tıbbi ve aromatik bitki
çeşitliliğinin korunmasında, üretiminde ve pazarlamasında karşılaşılan sorunlar
ve alınması gereken tedbirlerin belirlenmesi amacıyla verilmiş olan Hatay
Milletvekili Hacı Bayram Türkoğlu ve 24 milletvekilinin (10/406), Cumhuriyet
Halk Partisi Grubu adına Grup Başkan Vekili Manisa Milletvekili Özgür Özel’in
(10/407), Mersin Milletvekili Rıdvan Turan ve 31 milletvekilinin (10/361),
Milliyetçi Hareket Partisi Grubu adına Grup Başkan Vekili Manisa Milletvekili
Erkan Akçay’ın (10/405), İYİ PARTİ Grubu adına Grup Başkan Vekili İstanbul
Milletvekili Yavuz Ağıralioğlu’nun (10/410) Meclis araştırması önergelerinin
görüşmelerinin birleştirilerek Genel Kurulun 7 Kasım 2018 Çarşamba günkü
birleşiminde yapılması ve görüşmelerin tamamlanması hâlinde Genel Kurulun 8
Ekim 2018 Perşembe günü toplanmamasına ilişkin önerisi 

VII.- SATAŞMALARA İLİŞKİN KONUŞMALAR
1.- Siirt Milletvekili Meral Danış Beştaş’ın, Tokat
Milletvekili Yusuf Beyazıt’ın HDP grup önerisi üzerinde AK PARTİ Grubu adına
yaptığı konuşmasında Halkların Demokratik Partisine sataşması nedeniyle
konuşması
2.- Tokat Milletvekili Yusuf Beyazıt’ın, Siirt
Milletvekili Meral Danış Beştaş’ın sataşma nedeniyle yaptığı konuşmasında
Adalet ve Kalkınma Partisine sataşması nedeniyle konuşması
3.- Kayseri Milletvekili İsmail Tamer’in, Sakarya
Milletvekili Engin Özkoç’un yaptığı açıklamasında şahsına sataşması nedeniyle
konuşması
4.- Sakarya Milletvekili Engin Özkoç’un, Kayseri
Milletvekili İsmail Tamer’in sataşma nedeniyle yaptığı konuşmasında CHP Grubuna
sataşması nedeniyle konuşması
5.- Sakarya Milletvekili Engin Özkoç’un, Tokat
Milletvekili Özlem Zengin’in yaptığı açıklamasında Cumhuriyet Halk Partisine ve
şahsına sataşması nedeniyle konuşması
6.- Tokat Milletvekili Özlem Zengin’in, İstanbul
Milletvekili Yavuz Ağıralioğlu’nun birleştirilerek görüşülen (10/361; 10/405;
10/406; 10/407; 10/410) Meclis araştırması önergesi üzerinde İYİ PARTİ Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
7.- Tokat Milletvekili Özlem Zengin’in, İstanbul
Milletvekili Hayrettin Nuhoğlu’nun birleştirilerek görüşülen (10/361; 10/405;
10/406; 10/407; 10/410) Meclis araştırması önergesi üzerinde önerge sahipleri
adına yaptığı konuşmasında Adalet ve Kalkınma Partisine sataşması nedeniyle
konuşması
8.- Sakarya Milletvekili Engin Özkoç’un, Tokat
Milletvekili Özlem Zengin’in sataşma nedeniyle yaptığı konuşmasında Cumhuriyet
Halk Partisine sataşması nedeniyle konuşması

VIII.-MECLİS ARAŞTIRMASI
A) Ön Görüşmeler
1.- Mersin Milletvekili Rıdvan Turan ve 31
milletvekilinin, tıbbi ve aromatik bitki yetiştiriciliğindeki sorunların
giderilmesi, genetik çeşitliliğin korunması ve bunların sağlık sektöründeki
kullanımlarının düzenlenmesi amacıyla bir Meclis araştırması açılmasına ilişkin
önergesi (10/361)
2.- MHP Grubu adına Grup Başkanvekili Manisa
Milletvekili Erkan Akçay’ın, tıbbi ve aromatik bitki çeşitliliğin korunması ile
bu bitkilerin daha iyi değerlendirilmesi için yapılması gerekenlerin
belirlenmesi amacıyla bir Meclis araştırması açılmasına ilişkin önergesi
(10/405)
3.- Hatay Milletvekili Hacı Bayram Türkoğlu ve 24
milletvekilinin, tıbbi ve aromatik bitkilerin üretimi, satımı, denetimi ile bu
süreçlerde ekolojik dengenin korunması hususunda yaşanan sorunlara çözümler
üretilmesi ve bu alanda kadın girişimciliğinin desteklenmesi amacıyla bir
Meclis araştırması açılmasına ilişkin önergesi (10/406)
4.- CHP Grubu adına Grup Başkanvekili Manisa
Milletvekili Özgür Özel’in, tıbbi ve aromatik bitki üretiminin arttırılması,
üretim ve arzın her aşamasında ilgili uzmanların denetiminin sağlanması ile bu
süreçlerde ekolojik dengeyi koruyucu tedbirlerin saptanması amacıyla bir Meclis
araştırması açılmasına ilişkin önergesi (10/407)
5.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, tıbbi ve aromatik bitkilerin üretimi,
satımı, denetimi hususunda yaşanan sorunlara çözümler üretilmesi ve bu alanda
kadın girişimciliğinin desteklenmesi amacıyla bir Meclis araştırması açılmasına
ilişkin önergesi (10/410)

IX.- YAZILI SORULAR VE CEVAPLARI
1.- İstanbul Milletvekili Emine Gülizar Emecan’ın,
Anadolu Ajansı’nda bazı çalışanların emekliliğe zorlandığı ve kurum
çalışanlarından bir kısmına yüksek miktarda harcırah ödendiği iddiasına ilişkin
sorusu ve Cumhurbaşkanı Yardımcısı Fuat Oktay’ın cevabı (7/4024)
2.- Kütahya Milletvekili Ali Fazıl Kasap’ın,
Kütahya-Eskişehir-Afyonkarahisar Yüksek Hızlı Tren projesine ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/4087)
3.- Kahramanmaraş Milletvekili Ali Öztunç’un, TRT’nin
200 yeni araç aldığı iddiası ve envanterine kayıtlı araç sayısına ilişkin
sorusu ve Cumhurbaşkanı Yardımcısı Fuat Oktay’ın cevabı (7/4089)
4.- Niğde Milletvekili Ömer Fethi Gürer’in, gazetelere
ve gazete çalışanlarına ilişkin sorusu ve Cumhurbaşkanı Yardımcısı Fuat
Oktay’ın cevabı (7/4112)
5.- Ankara Milletvekili Murat Emir’in, Sayıştay
Başkanlığının Cumhurbaşkanlığı denetim raporlarına ilişkin sorusu ve
Cumhurbaşkanı Yardımcısı Fuat Oktay’ın cevabı (7/4113)
6.- Adana Milletvekili İsmail Koncuk’un, Bakanlığın
yapımını devralmadığı bazı şehirlerin raylı ulaşım sistemlerine ilişkin sorusu
ve Ulaştırma ve Altyapı Bakanı Mehmet Cahit Turhan’ın cevabı (7/4358)
7.- Kahramanmaraş Milletvekili Ali Öztunç’un, Anadolu
Ajansında çalışan personelle ilgili çeşitli verilere ilişkin sorusu ve
Cumhurbaşkanı Yardımcısı Fuat Oktay’ın cevabı (7/4365)
8.- İstanbul Milletvekili Mustafa Sezgin Tanrıkulu’nun,
Bakanlık kadrolarında görevli özel kalem müdürlerine ilişkin sorusu ve Enerji
ve Tabii Kaynaklar Bakanı Fatih Dönmez’in cevabı (7/4412)
7 Kasım 2018 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Levent GÖK
KÂTİP ÜYELER: İsmail OK (Balıkesir), İshak GAZEL
(Kütahya)
----- 0 -----
BAŞKAN
– Türkiye Büyük Millet Meclisinin 15’inci Birleşimini açıyorum.
Toplantı
yeter sayısı vardır, görüşmelere başlıyoruz.
Değerli
milletvekilleri, gündeme geçmeden önce üç sayın milletvekiline gündem dışı söz
vereceğim.
Ancak
salonda bir uğultu hissediyorum. Değerli milletvekilleri, bazen
arkadaşlarımızın yerlerinden yaptıkları telefon konuşmalarının bir kısmını duyabiliyorum
buradan. Sizlerden ricam, lütfen, telefonlarınızla dışarıda konuşmanız ve
hatibin konuşmasını da insicamını da bozmamanız. Uğultuyu da kesersek gündem
dışı ilk sözü vererek görüşmelerimize başlayacağız değerli arkadaşlarım.
Gündem
dışı ilk söz, 25 Kasım Kadına Yönelik Şiddete Karşı Uluslararası Mücadele ve
Dayanışma Günü münasebetiyle söz isteyen Batman Milletvekilimiz Sayın Feleknas
Uca’ya aittir.
Buyurun
Sayın Uca. (HDP sıralarından alkışlar) 
Süreniz
beş dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Batman Milletvekili Feleknas Uca’nın, 25 Kasım
Kadına Yönelik Şiddete Karşı Uluslararası Mücadele ve Dayanışma Günü’ne ilişkin
gündem dışı konuşması
FELEKNAS
UCA (Batman) – Sayın Başkan, değerli milletvekilleri; hepinizi saygıyla
selamlıyorum.
Biliyorsunuz,
25 Kasım, Kadına Yönelik Şiddete Karşı Uluslararası Mücadele Günü. Kadına
şiddeti, bir Türkiye gerçeğini konuşuyoruz. İçişleri Bakanlığı, bir soru
önergesine verdiği cevapta kadına yönelik şiddete ilişkin verileri ilk kez
paylaştı. Bu verilere göre, geride bıraktığımız bir buçuk yılda şiddete maruz
kalan 393 kadın öldürüldü. Buna göre, Türkiye'de her gün yaklaşık 400 kadın
şiddete maruz kalıyor ve her üç günde 2 kadın cinayeti işleniyor. 
Değerli
milletvekilleri, bu rakamlar Türkiye'de kadınlara karşı şiddetin ne kadar
korkunç boyutta olduğunu gösteriyor. Ancak hatırlatmak isterim ki bu rakamlar
kayıt altına alınan rakamlar. Bugün Türkiye'de erkekler tarafından fiziksel,
psikolojik, cinsel şiddete ve mobbing gibi çok yönlü şiddete maruz kalan
kadınlar bu hakikati saklamak durumunda kalıyor. Asıl rakamlar çok daha
vahimdir. Her sınıftan, her kültürden, her dinden kadın, Türkiye'de yaygın
olarak şiddete maruz kalıyor. 
Peki,
kadınlar neden hâlâ şiddet görüyor? Kadın cinayetleri neden hâlâ
durdurulamıyor? Çünkü devlet, bu konudaki sorumluluğunu yerine getiremiyor.
Türkiye'de şiddet bu kadar yaygınsa bu, yetkililerin görevlerini yapmamasından
kaynaklanıyor. Kadınlar, devlet kurumlarının, polisin ve yargının erkek yanlısı
olduğunu çok iyi biliyor. Bunca kadın erkekler tarafından öldürülürken
Türkiye'de hâlâ şiddet uygulayan erkekler iyi hâl ve tahrik indiriminden
yararlanıyor. Devlet erkekleri koruduğu için erkekler kadınları bu kadar kolay
öldürüyor.
İktidar,
aileyi korumak pahasına kadına yapılan şiddeti görmezden geliyor. Bakın, bugün
iktidar skandal söylemlerle kadınların nafaka hakkını bile elinden almak
istiyor.
Değerli
milletvekilleri, iktidarın kadın düşmanı politikaları kadınları her yerde
şiddetin hedefi hâline getiriyor. OHAL’le beraber Türkiye'de kadınlar büyük
oranda şiddetin hedefi hâline geldi. Kadınlar KHK’yle ihraç edildi, hakları
gasbedildi, işten çıkarıldı ve çok sayıda kadın kurumu kapatıldı. Onlarca kadın
gazeteci bugün cezaevinde. Ayıp bunlarla sınırlı değil. Hamile ve çocuklu
kadınlar, yeni doğmuş bebeklerinden koparılan kadınlar da cezaevinde. 
İktidar
kadın mücadelesinden, kadınların güçlenmesinden o kadar korkuyor ki kadın
mücadelesinin parçası olan herkesi cezalandırıyor. Bu nedenle kadınlar evde,
sokakta, iş yerinde, cezaevlerinde ve hatta Mecliste bile ayrımcılığa ve
şiddete maruz kalıyor. 
Leyla
Güven'in bugün burada olması gerekirdi ancak bu Meclisin bir üyesi olan Leyla
Güven, kelepçeyle duruşmaya katılmayı kabul etmediği için bugün duruşmaya
katılamadı.
Yine,
Figen Yüksekdağ, Gültan Kışanak ve Sebahat Tuncel şahsında binlerce kadın
yoldaşımız bugün cezaevinde. Kürt kadın hareketinin mücadele hafızasını temsil
eden bu kadınlar zorla alıkonuldu. 
Seksen
yaşındaki Sise Bingöl’ü hâlâ tahliye etmeyen iktidar ve yargı utanç duymalı,
Sise Bingöl’ü derhal serbest bırakmalıdır. 
Kürt
kadın hareketi üyeleri bugün iktidarın ciddi bir baskı ve şiddeti altındadır.
Niye sürekli DBP'li HDP'li, DTK'li ve TJA'lı kadınlara devlet baskı uyguluyor,
gözaltına alıyor, tutukluyor? Cevap çok açık: Çünkü bizim mücadelemiz kadın
haklarının güvencesidir, bu kadın düşmanı siyasetin panzehridir. 
Değerli
arkadaşlar, AKP ne yaptı? AKP kayyumları ilk olarak kadın düşmanı ve cinsiyetçi
politikaları uyguladı. Kadın çalışanları işten çıkardı ve ihraç etti. Kadın
kurumlarının kapısına kilit vurdu. Kadın birimlerin yönetimine erkek memur
atandı. Kayyum atanan bütün kentlerde, şiddete uğrayan kadınların başvurduğu
merkezleri kapattı. 
Diyarbakır'da
10, vekili olduğum Batman'da da 2 kadın kurumunu kapattı. İktidar bu kurumların
kapısına kilit vurdu ama şunu bilsin ki kadın mücadelesini durduramadı.
Ve
siz sevgili kadınlar, şundan emin olun ki, kadınların bu mücadelesi, önümüzdeki
seçimlerde gasbedilen belediyeleri özgürleştirecek ve kayyumları geldikleri
yere geri gönderecektir. 
Değerli
milletvekilleri, AKP’nin on altı yıldır uyguladığı kadın düşmanı, cinsiyetçi ve
ayrımcı politikaları kadınlara ölüm, yoksulluk, baskı ve şiddet olarak geri
döndü. Ancak AKP’nin sindirmeye dönük tüm kadın düşmanı, baskıcı politikalarına
rağmen HDP’li kadınlar mücadele etmeye devam ediyor. 
(Mikrofon
otomatik cihaz tarafından kapatıldı) 
FELEKNAS
UCA (Devamla) – Başkanım…
BAŞKAN
– Devam edin, buyurun.
FELEKNAS
UCA (Devamla) – Sevgili kadınlar, buradan size bir kez daha söz veriyorum.
Türkiye’de kadınlar özgürleşene kadar mücadele etmeye devam edeceğiz.
Türkiye’de sokak ortasında öldürülen kadınların yaşam savunucusu olmaya devam
edeceğiz.
Son
olarak, bugün Şengal’de DAİŞ çetelerine karşı bütün dünya kadınlarının
özgürlüğü için mücadele eden Ezidi kadınları buradan selamlıyorum. “…”(x)
Kadın, yaşam, özgürlük. (HDP sıralarından alkışlar) 
Hepinizi
saygıyla selamlıyorum.
BAŞKAN
– Teşekkür ederiz Sayın Uca.
Gündem
dışı ikinci söz, Malatya’nın sorunları hakkında söz isteyen Malatya
Milletvekilimiz Sayın Veli Ağbaba’ya aittir.
Buyurun
Sayın Ağbaba. (CHP sıralarından alkışlar) 
Sayın
Ağbaba, süreniz beş dakika.
2.- Malatya Milletvekili Veli Ağbaba’nın, Malatya
ilinin sorunlarına ilişkin gündem dışı konuşması
VELİ
AĞBABA (Malatya) – Sayın Başkan, değerli milletvekilleri; hepinizi saygıyla
selamlıyorum.
Seçim
bölgem Malatya’nın sorunlarını ve beklentilerini buradan duyurmak için söz
aldım.
Malumunuz
bir büyük ekonomik krizle karşı karşıyayız. Tüm Türkiye'nin etkilendiği krizden
Malatya da etkileniyor. Başta inşaat sektörü olmak üzere tüm sektörlerde işler
durma noktasına gelmiş, esnaf kan ağlıyor. Bunun bir sebebi yaşadığımız
ekonomik kriz, bir diğer sebebi ise AKP’nin izlemiş olduğu politikalar. 
“Zincir
mağazalar” dediğimiz firmalar maalesef Malatya’daki esnafı bitirmiş durumda.
Her mahalleye onlarca şube açarak mahalle bakkalını ve küçük esnafı yok etmiş
durumda. Âdeta Malatya’da “zincir market terörü” var. Bu terör esnafı yok
etmekte ve maalesef AKP bunu izlemekte. Artık mahallelerde bakkal bulmak yerine
marketleri görebiliyorsunuz. Bu marketler ki çok uluslu firmalara ait, âdeta
Malatya’daki parayı alıp başka ülkelere götürerek Malatya’yı sömürmekte. Bu
sömürü düzenine de maalesef herkes gözünü, kulağını kapatmış, izlemekte.
Değerli
arkadaşlar, Malatya ve Malatyalılar maalesef bu zincir marketlerden dolayı çok
rahatsız birçok ülkede olduğu gibi. Zincir marketlerin açılmasının önünde
hiçbir engel yok. Bakkal açarken zorlanırken zincir market açmak için hiçbir zorlanmanıza
gerek yok. Mutlaka bu terör bitirilmeli ve Meclis bu düzene son vermelidir. 
Değerli
arkadaşlar, geçtiğimiz yıllarda Malatya’da birçok açılış yapılıyor. Malatya’da
yeni Devlet Hastanesinin 3 kez açıldığını gördük. Kanalizasyonun ve kaldırımın
“dev proje” olarak gösterilip açıldığını gördük. Arapgir’de dört yıl önce
eğitim veren okulun dört yıl sonra açıldığını gördük. Belki AKP Genel Başkanı
bir kez daha gelse açılış yapacak yer bulmadığı için milattan önce 67’den kalma
Nemrut’un açılışını yapabilir, belki de milattan önce 5000 yıl önce yapılmış
olan Arslantepe’yi açabilir. (CHP sıralarından alkışlar) 
Hadi
kâğıt üzerindeki açılışları 3 kez, 4 kez yapılan açılışları gördük, duyduk da
belki Türkiye’de görülmeyen bir şey daha gördük. Bir yıkım için tören düzenledi
AKP’nin büyükşehir belediyesi. Hiç yıkım için tören görmemiştik. Balonlar
uçuruldu, meşaleler yakıldı, nutuklar atıldı. Malatya’nın ilk göz ağrısı,
herkesin tatlı anılarının olduğu Malatya İnönü Stadı törenle yıkıldı.
Türkiye’de bir ilk yapıldı, yıkım için tören düzenlendi. ve Atatürk Kapalı
Spor Salonunu yıkmak için tören düzenlediler. Hâlbuki bu stat korunabilir,
amatör kulüpler için ya da orada yürüyüş yapan insanların hizmetine
açılabilirdi ama amaç sadece İnönü Stadı’nı, bir stadı yıkmak değil; AKP’nin
başındaki genel başkanı başta olmak üzere İsmet İnönü’nün ismini yıkmaya
çalışıyorlar. 
Değerli
arkadaşlar, sanmayın ki bir şeyler yıkılırken bir şeyler yapılıyor. Neredeyse
Malatya’da başlayan yatırımların tamamı durmuş durumda. Kamuda tasarruf
tedbirleri kapsamında DSİ’nin Malatya’da yürüttüğü bütün gölet projeleri durmuş
durumda, sulama projeleri durmuş durumda. Boztepe Barajı’nda su kullanımı
denetimini sağlayacak cihazlar tasarruf nedeniyle kapatılmış ve ihalesi
yapılmamış. Yıllardan beri devam eden Yoncalı Barajı, her vekilin müjdeler
verdiği Yoncalı Barajı’nın tamamlanma ihalesi maalesef yapılamadı ödenek
yokluğundan. Her yıl müjdelerle “Yapılacak.” deniyor, maalesef yapılmıyor. 
Yine,
devam etmekte olan Darende Çınarköy Göletinde durum aynı. Akçadağ Taşevler
aynı, Arapgir Göleti, Doğanşehir Elmalı Göleti, Erkenek Göleti maalesef yarım
kalmış durumda. Her seçimde Erkeneklilerden, Arapgirlilerden, Darendelilerden
oy isteyerek “Göletinizi yapacağız.” diyenlerin de tutumunu merak ediyoruz.
Hekimhan Budaklı, Hekimhan Kurşunlu Göleti, Yaygın Göleti maalesef durmuş
durumda. 
Değerli
milletvekilleri, gölet, sulama yani su Malatya için hava kadar önemli. İnsan
nasıl nefes almadan yaşayamıyorsa Malatyalı çiftçi de su olmadan yaşayamaz.
Geçen yıl su olmadığı için çaresizce 2 milyona yakın kayısı ağacının kesildiği
iddia edilmekte. Bu ağaçların kesilmesini önleyemeyen siyasetin de gözü kör
olsun diyoruz. (CHP sıralarından alkışlar) Eğer böyle giderse önümüzdeki yıl da
sulama sorunu çözülemeyecek. 
Sadece
ağaçlarımız değil, yollarımız da kesiliyor değerli milletvekilleri. 2019
Ağustosunda biteceği söylenen Kuzey Çevre Yolu’nun sadece ve sadece yüzde 3’ü
bitmiş durumda. Hâlâ çevre yolu olmayan tek il Malatya. Durdurulan sadece Kuzey
Çevre Yolu değil; Hekimhan-Hasançelebi yolu durdu, Hekimhan-Hasançelebi’de inşa
edilecek 6 tane tünel durdu, Hekimhan’ın içinden geçen çevre yolu durdu,
Hasançelebi Viyadüğü durdu. Yine, defalarca gündeme getirmemiz sonucunda
başlanan Kuluncak yolunun yapımı da bir başka bahara kaldı. Maalesef,
Kuluncaklılar hâlâ kötü yollarda seyahat etmeye devam edecek.
(Mikrofon
otomatik cihaz tarafından kapatıldı) 
BAŞKAN
– Sayın Ağbaba, devam edin.
VELİ
AĞBABA (Devamla) – Değerli arkadaşlar, yol yapımı durdu, gölet yapımı durdu,
yeni yatırım yok ama hakkını yemeyelim, Battalgazi’de yapılacak hastanenin
maketini AKP 2014’te yaparak hizmete açtı, maketi hizmete açtı. Battalgazi
Devlet Hastanesinin yapılacağına dair defalarca söz verdiler, defalarca söz
verildi; 300 bin nüfuslu yaklaşık 7 ilçeyi ilgilendiren Battalgazi Devlet
Hastanesi maalesef yapılmadı. “13 Haziran 2018’de ihale yapıldı.” denildi,
yalan olduğu ortaya çıktı. “23 Ağustosta yapılacak.” denildi, yine yapılmadı.
Battalgazi Devlet Hastanesi de maalesef hayata geçmiş durumda değil, hâlen
ihalesi yapılabilmiş değil; bunun da yapılmasını bekliyoruz. 
Maalesef,
birçok söz veriliyor, Malatyalılar ayakta uyutulmaya devam ediliyor. Hızlı tren
hâlâ Malatya’ya gelmiş durumda değil, hâlâ insanlar hızlı treni bekliyor, hızlı
trenle ilgili her yıl verilen müjdeleri bekliyor. Burada birçok milletvekili
gördü, birçok milletvekili müjde verdi ama hâlâ bu müjdenin gerçekleşmediğini
görüyoruz. 
Bu
siyaset anlayışının, Malatya’ya yapılan bu haksızlığın, tekrar, gözü kör olsun
diyor, hepinizi saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Ağbaba. 
Gündem
dışı üçüncü söz, 12 Kasım Düzce depreminin 19’uncu yılı nedeniyle söz isteyen
Düzce Milletvekilimiz Sayın Ayşe Keşir’e aittir.
Buyurun
Sayın Keşir. (AK PARTİ sıralarından alkışlar) 
Süreniz
beş dakika. 
3.- Düzce Milletvekili Ayşe Keşir’in, kadına yönelik
şiddetin sadece Türkiye’nin sorunu olmadığına ve 12 Kasım Düzce depreminin
19’uncu yıl dönümünde depremde yitirilenleri rahmetle andığına ilişkin gündem
dışı konuşması 
AYŞE
KEŞİR (Düzce) – Sayın Başkan, değerli milletvekilleri; on dokuz yıl önce, 12
Kasım Cuma günü gerçekleşen Düzce depreminin yıl dönümü nedeniyle gündem dışı
söz almış bulunuyorum ama öncesinde, kadına yönelik şiddetle ilgili bazı bilgi
ve verileri doğrulama ihtiyacı duydum.
Kadına
yönelik şiddet sadece Türkiye'nin sorunu değildir, dünyanın sorunudur; Türkiye
üzerinden açılan tartışma eksik bir tartışmadır. Bugün, Danimarka’da yüzde 52,
Finlandiya’da yüzde 40, İsveç’te yüzde 46 oranında kadın şiddet görmektedir. AK
PARTİ iktidara geldiği günden bu yana Anayasa, TCK, İş Kanunu, 6284 sayılı Yasa
başta olmak üzere bu konudaki gayretini, niyetini ve samimiyetini ortaya
koymuştur. Kadın hakları mücadelesinin en etkin verildiği dönem AK PARTİ
dönemidir. (AK PARTİ sıralarından alkışlar) 
VELİ
AĞBABA (Malatya) – Yalan, yalan!
AYŞE
KEŞİR (Devamla) – Ayrıca, PKK’nın kadın ve kız çocukları üzerinde yaptığı terör
faaliyetlerine yer vermeyen kadın hakları mücadelesi eksiktir. Birleşmiş
Milletler İnsan Hakları İzleme Örgütünün 2017 yılı raporunda, 72’si kız olmak
üzere 224 çocuğun PKK tarafından şiddet gördüğü uluslararası belgelere
girmiştir. Bu rakamların olmadığı kadına yönelik şiddetle mücadele söylemleri
eksiktir.
Evet,
gündemime geliyorum. 12 Kasım 1999 depreminde 710 kişi hayatını kaybetti ve çok
ağır bir tahribat yaşandı Düzce’de. Bilindiği gibi ülkemiz ve şehrim Düzce,
deprem kuşağında bulunmaktadır. Otuz saniye süren deprem ne yazık ki çok ağır
tahribatlar bırakmıştır Düzce’de, 710 vatandaşımız hayatını kaybetmişken
binlerce insan da bu doğal afetin sonuçlarından etkilenmiştir.
Deprem
bir gerçek, Türkiye'nin ve şehrimin bir gerçeği. Depremle yaşamayı öğrenmek ve
depremin değil, bilinçsizliğin ve hazırlıksızlığın öldürdüğünü de görmüş olmak
zorundayız. 
Diğer
taraftan, Türkiye'de yaşadığımız bu depremlerden çıkardığımız derslerle zorunlu
deprem sigortası getirilmiş, 2009 yılında AFAD kurulmuş, yine, Kentsel Dönüşüm
Yasası ve Afet Sigortaları Yasası yürürlüğe girerek depremle ve afetle
mücadelede etkin bir yöntem izlenmiştir. 
12
Kasım ve 17 Ağustos depremlerinde aziz milletimiz farklılıklarla ayrılmak
yerine acıda birleşmenin, millî birlik ve kardeşliğin, dayanışmanın en iyi
örneklerini göstermişlerdir. Depremden kısa süre sonra toparlanan Türkiye'nin
en genç ili Düzce’dir ve bu dayanışmanın en iyi örneklerinden birini
sergilemiştir. 
Düzce,
AK PARTİ hükûmetleri döneminde şehirleşme alanında önemli mesafeler
katetmiştir. 315 yeni derslik, genç bir üniversiteyle 30 bin öğrencilik bir
üniversite şehri, gençlik merkezleri, spor salonu, otogar, kültür merkezi,
hastane ve atıl kalan iş yerlerinin yurtlara dönüştürülmesi, semt sahaları gibi
pek çok kentsel kazanımlar elde etmiştir. Fiziki ihtiyaçlarının büyük bir
kısmını karşılamakla beraber eksik kalan unsurlar ve yeni ihtiyaçlar da
peyderpey tamamlanmaktadır. 
Düzce
depremden hemen sonra il statüsü kazanmış olmakla birlikte, tarihi milattan
önce 1’inci yüzyıla kadar dayanan, Eti medeniyetine kadar dayanan eski bir
şehirdir. Genç Yunan ve erken Roma dönemine ait, Batı Karadeniz Bölgesi’nin
ayakta kalan tek antik kenti Prusias Düzce’dedir. Konuralp Müzesi, Ceneviz
Kalesi’yle büyük bir tarihî mirasa sahip bir şehirdir. Konuralp Bey tarafından
1323’te Osmanlı topraklarına katılan Düzce, Konuralp Bey’in naaşını da topraklarında
muhafaza etmektedir. Tarihî evleri, tarihî camileriyle kültürel ve tarihî
mirasa da sahip çıkan bir şehirdir. 
Başkent
Ankara’nın denize açılan kapısı Akçakoca, mavi bayraklı sahilleri, eşsiz zümrüt
ormanları, termal kaynakları, yaylaları ve gölleriyle ekolojik turizmde de
iddialı bir şehir hâline gelmiştir şehrimiz. Samandere, Güzeldere, Aydınpınar,
Aktaş, Harmankaya başta olmak üzere şelaleleri, Efteni Gölü Kuş Gözlem Yeri,
sarkıt ve dikitleriyle doğa harikası olan Sarıkaya ve Fakıllı mağaraları, Topuk,
Odayeri, Pürenli, Sırık ve Kardüz yaylalarıyla toplam 19 yayla ve göletleriyle
Ankara ve İstanbul’un âdeta gizli bahçesi hâlindedir. “Yüzde 100 Doğadasın”
sloganıyla Düzce ekolojik turizmde cazibe merkezi olma konusunda iddialıdır.
Osmanlı bakiyesi olan tüm yerel unsurları barındıran şehrimiz kültürel
çeşitliliği, gastronomi zenginliğiyle de âdeta bir açık hava müzesidir. 
Daha
Düzce hakkında çok söyleyecek sözüm var. Beş dakikaya şehrimin güzelliklerini
sığdırmam mümkün değil.
BAŞKAN
– Devam edin, devam edin, bir dakika daha ben eklerim size.
AYŞE
KEŞİR (Devamla) – Bu vesileyle ben depremde yitirdiğimiz canları tekrar
rahmetle anıyorum. Allah bir daha ne Düzce’ye ne Türkiye’nin başka bir şehrine
böyle acılar yaşatmasın diyorum ve tüm Parlamento üyelerimizi ve
milletvekillerimizi şehrin bu güzelliklerini görmeye davet ediyorum.
Teşekkür
ediyorum, saygılar sunuyorum. (AK PARTİ sıralarından alkışlar) 
BAŞKAN
– Teşekkürler Sayın Keşir.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
Düzce depreminde hayatını kaybeden yurttaşlarımıza Allah’tan rahmet dilediğine
ilişkin konuşması
BAŞKAN
– Düzce depremini hatırlattığınız için ben de ayrıca teşekkür ederim. 
Düzce
depreminde hayatını kaybeden tüm yurttaşlarımıza biz de buradan tekrar
Allah’tan rahmet diliyoruz.
Değerli
milletvekilleri, gündem dışı konuşmaları bu şekilde sonuçlandırdık.
Şimdi,
sisteme giren yirmi milletvekili arkadaşımıza yerlerinden söz vereceğim.
Sayın
Adıgüzel…
V.- AÇIKLAMALAR
1.- Ordu Milletvekili Mustafa Adıgüzel’in, 8-9 Ağustos
2018 tarihinde Ordu’da yaşanan sel felaketi sonrasındaki mağduriyete ilişkin
açıklaması
MUSTAFA
ADIGÜZEL (Ordu) – Sayın Başkan, sayın milletvekilleri; hepinizi saygıyla
selamlıyorum.
8-9
Ağustos 2018’de Ordu’da bir sel felaketi oldu. Ünye, Fatsa, İkizce, Çaybaşı ve
Perşembe ilçelerinde büyük hasarlar oldu, köprüler uçtu, can kaybı oldu, fındık
mahsulü zarar gördü. 
Bunlarla
ilgili zarar tespit çalışmaları yapıldı ama çok yakın dönemde de gidip tespit
ettiğim ve bana iletilen bilgilere göre buralarla ilgili herhangi bir yardım
devlet tarafından yapılmamış durumda. Yapılan, gelen ödeneklerin de bazı
yerlerde mevcut asfaltları kazıyarak yollara tekrar sıcak asfalt döküp bu
amaçla kullanıldığına dair bilgiler geliyor. Bunu kamuoyunun bilgisine
sunuyorum ve bunun takipçisi olacağız.
Teşekkür
ediyorum.
BAŞKAN
– Sayın Kayışoğlu…
2.- Bursa Milletvekili Nurhayat Altaca Kayışoğlu’nun,
Bursa’da ücretli bir öğretmenin sosyal medyadaki paylaşımından dolayı işine son
verildiğine, daha fazla bedel ödetmeden despotluktan vazgeçilip ortak akıl ve
demokrasinin hâkim kılınması gerektiğine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Bursa’da
bir ücretli öğretmenin Tunceli’de donarak şehit olan 2 askerimizle ilgili
eleştirel bir sosyal medya paylaşımında bulundu diye işine son verildi.
Yönetimdeki beceriksizliklerinizin faturasını insanlara soruşturmalar açarak,
işlerine son vererek örtemezsiniz, insanları açlıkla ve işsizlikle tehdit
ederek terbiye edemezsiniz çünkü insanlık tarihinde ekmekten daha elzem ve
uğruna bedeller ödenmiş bir kavram var, o da özgürlük. Düşüncelerini ifade etme
özgürlüğü, çalışma özgürlüğü, hak arama özgürlüğü uğruna bugüne kadar
milyonlarca insan nasıl bedel ödediyse bugün de bedel ödemeye hazır milyonlar
var. O yüzden, gelin, daha fazla bedel ödetmeden bu despotluğunuzdan vazgeçip
ortak aklı ve demokrasiyi hâkim kılın, zira, zulümle abat olunmaz.
BAŞKAN
– Sayın Özdemir yerine Sayın Köksal…
3.- Afyonkarahisar Milletvekili Burcu Köksal’ın, şeker
fabrikalarının özelleştirilmesiyle ağır bedeller ödendiğine ilişkin açıklaması
BURCU
KÖKSAL (Afyonkarahisar) – Teşekkürler Sayın Başkan.
Şeker
fabrikalarını özelleştirirken, yapmayın, bunun sonuçları ağır olur dedik, AKP
dinlemedi. Bugün şeker fabrikalarının özelleşmesinin ağır sonuçlarının bedelini
ödüyoruz. Pancar üreticileri, şeker işçileri başta olmak üzere binlerce kişi
daha şimdiden mağdur olmaya başladı. Örneğin seçim bölgem Afyonkarahisar’da bu
yıl hava koşulları ve iklimsel nedenlerle polar ortalaması geçen yıla göre daha
düşük. Çiftçi pancarda yüzde 35-40’lara varan fireler veriyor, bu durumda da
zarar ediyor. Bu yıl pancarda kilogram fiyatı 300 liradan alım yapılırsa çiftçi
rahatlayacak, yoksa ciddi zararlarla karşı karşıya kalacak. Özelleştirmeyle
birlikte pancar üreticisi fabrikada muhatap bulamıyor, nakliye sıkıntısı
çekiyor, kantarlar kapalı, alımlar zaten normal süresinden yirmi gün sonra
başladı; çiftçinin yaşadığı sıkıntılar Doğuş Grubu’nun fabrikayı tam kapasite
çalıştırmadığı iddialarıyla birleşince sormadan edemiyoruz: Buradaki amaç
pancar üreticisine ekim yapmayı bıraktırıp fabrikayı çalıştırmayarak oraya lüks
binalar dikmek ya da Cargill’e peşkeş çekmek mi? 
BAŞKAN
– Sayın Topal…
4.- Hatay Milletvekili Serkan Topal’ın, gizli tanık
ifadeleriyle tutuklanan 26’ncı Dönem İstanbul Milletvekili Eren Erdem’in
esaretine ne zaman son verileceğini öğrenmek istediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Gizli
tanık ifadeleriyle tutuklanan ve yüz yirmi beş gün sonra ilk kez mahkemeye
çıkarılan 26’ncı Dönem İstanbul Milletvekili ve Cumhuriyet Halk Partisi Parti
Meclisi üyemiz Sayın Eren Erdem’in hakkındaki iddialar yine aynı gizli tanık
tarafından mahkemede “O günlerde psikolojim bozuktu, ne dediğimi bilmiyordum.
Birileri bana bu iddiaları telkin ederek bir savcıya götürdü, ilgili savcı da
‘Gel, seni gizli tanık yapalım.’ dedi.” şeklinde ifade verilerek çürütülmüş,
iddialar mesnetsiz kalmıştır. Tüm bunlara karşın Eren Erdem hâlâ tutukludur.
Bu, insan hakları adına zulümdür. Eren Erdem’in esaretine ne zaman son
vereceksiniz? Özgürlüğüne kavuşması için papaz mı olması gerekiyor?
Teşekkür
ediyorum. (CHP sıralarından alkışlar)
BAŞKAN
– Sayın Ünal yerine Sayın Minsolmaz…
5.- Kırklareli Milletvekili Selahattin Minsolmaz’ın,
Kırklareli merkez ve ilçelerinin düşman işgalinden kurtuluşunun 96’ncı yıl
dönümünü kutladığına ilişkin açıklaması
SELAHATTİN
MİNSOLMAZ (Kırklareli) - Teşekkür ediyorum Sayın Başkan.
2
Kasım Vize ilçemizin, 8 Kasım Lüleburgaz ve Pınarhisar, 9 Kasım Babaeski,
Alpullu ve Pehlivanköy, 10 Kasım Kırklareli Merkez, 11 Kasım Demirköy ve Kofçaz
ilçelerimizin düşman işgalinden kurtuluşlarının 96’ncı yıl dönümü olup tüm
hemşehrilerime kutlu olmasını diliyorum. Yüreğinde vatan, iman ve hürriyet
aşkını alev alev taşıyan kahraman Kırklareli halkı, gencinden yaşlısına,
kadınından erkeğine tüm kısıtlı imkânlarla kanları, canları pahasına
savaşmışlar ve düşman kuvvetlerini bozguna uğratmışlardır. Bizler de
ecdadımızdan emanet aldığımız güzel şehrimizi aynı şuurla koruyarak hak ettiği
şartlara ulaştırmak için yılmadan çalışmaya devam ediyoruz.
Bu
anlamlı günde başta Gazi Mustafa Kemal Atatürk olmak üzere, aziz şehitlerimizi
ve kahraman gazilerimizi rahmet ve minnetle anıyor, tüm hemşehrilerimin
kurtuluş bayramını kutluyorum.
BAŞKAN
– Sayın Şimşek…
6.- Mersin Milletvekili Baki Şimşek’in, narenciye
üreticisine sahip çıkılmadığına ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, konu fındık olduğu zaman bütün siyasi partiler kendi aralarında
uzlaşarak fındık üreticisini memnun edebilecek bir rakamı açıkladılar. Yalnız
şu anda narenciye üreticisi perişan durumda. Tır başı verilen nakliye desteği
verilmiyor, ihracatta verilen DFİF desteği verilmiyor. Şu anda mandalinanın
fiyatı 600-700 kuruş, limonun fiyatı 700 ile 1.500 kuruş arası. Hükûmetin
narenciye üreticisine gerekli desteği sağlamasını ve teşviki vermesini, ayrıca
Millî Eğitim Bakanlığı aracılığıyla okullarda portakal suyu ve limonata
dağıtımını yapmasını, Coca Cola yerine portakal suyu, gazoz yerine de limonata
dağıtmasını… 
Fındıkla
ilgili geçtiğimiz yıllarda böyle çalışmalar yapıldı ama bugün maalesef hiç
kimse narenciye üreticisine sahip çıkmıyor. Ben, başta Hatay, Adana, Mersin,
Antalya, Muğla ve Aydın vekilleri olmak üzere bütün Meclisi tarıma, çiftçiye
sahip çıkmaya; narenciye üreticisine sahip çıkmaya davet ediyor, saygılar
sunuyorum. 
BAŞKAN
– Sayın Ağbaba…
7.- Malatya Milletvekili Veli Ağbaba’ın, Ziraat Bankası
kanalıyla kullandırılan çiftçi kredilerinin tümünün erteleme kapsamına alınması
ve mağduriyetin bir an önce giderilmesi gerektiğine ilişkin açıklaması
VELİ
AĞBABA (Malatya) – Sayın Başkanım, afet nedeniyle ürünü zarar gören çiftçilerin
Ziraat Bankası ve tarım kredi kooperatiflerine olan borçlarına geçtiğimiz aylarda
bir yıl süreyle erteleme getirildi. Tam güzel bir gelişme oldu derken bu
kararın sadece sübvansiyonlu çiftçi kredilerini kapsadığı anlaşıldı. Yani
Bakanlar Kurulu kararına istinaden kullandırılan düşük faizli kredilere
erteleme getirilmiş, yüksek faizli çiftçi kredilerine erteleme gelmemiş. Yani
Ziraat Bankası hem pahalıya kredi kullandırıyor hem de erteleme kapsamına
almıyor. Ucuz krediye erteleme var, pahalı olana yok. Çiftçi 2 kere mağdur
edilmiş durumda. Ziraat Bankası kanalıyla kullandırılan çiftçi kredilerinin
tümünün erteleme kapsamına alınmasını ve bu mağduriyetin bir an önce
giderilmesini istiyoruz. 
Teşekkür
ediyorum.
BAŞKAN
– Sayın Arslan…
8.- Denizli Milletvekili Kazım Arslan’ın, Silivri’de
yargılanmakta olan avukat Aycan Çiçek, avukat Selçuk Kozağaçlı ve 15
arkadaşının SEGBİS sistemiyle savunmalarının alınmasından vazgeçilmesi
gerektiğine ilişkin açıklaması
KAZIM
ARSLAN (Denizli) – Adalet Bakanına soruyorum: Silivri’de yargılanmakta olan
Avukat Aycan Çiçek, Avukat Selçuk Kozağaçlı ve 15 arkadaşının yargılanmasının
3-7 Aralıkta Silivri’de SEGBİS sistemiyle yapılacağı bildirilmiştir. Savunma
hakkı kutsaldır. Her bir şüpheli aksi sabit oluncaya kadar suçsuzdur. Ancak bu
avukatların yargılamalarının mahkeme huzurunda, duruşma salonunda yapılması
mutlaka sağlanmalıdır. Silivri’de görülen bir davanın bütün sanıklarının
Silivri’de olması gerekirken her biri ayrı yerlerdeki cezaevlerine gönderilmek
suretiyle hem yargılamanın yüze karşı yapılmasına engel teşkil edilmekte hem de
duruşma günü sanıkların getirilme zorluğu bahane edilerek SEGBİS sistemiyle
savunmalarının alınacağı söylenmektedir. Bu durumlar dikkate alınarak,
öncelikle sanıkların duruşmalarının bizzat yüze karşı yapılmasının
sağlanmasını, SEGBİS işleminden vazgeçilmesini, Silivri’de yargılanan 17
sanığın Silivri Cezaevine nakillerinin yapılmasını istiyoruz. 
Teşekkür
ederim. 
BAŞKAN
– Sayın Tutdere…
9.- Adıyaman Milletvekili Abdurrahman Tutdere’nin,
Çalışma, Sosyal Hizmetler ve Aile Bakanlığına bağlı kurum ve kuruluşlarda ek
ders ücreti karşılığı görev yapanların mağduriyetine ve bunların kadroya alınıp
alınmayacağını öğrenmek istediğine ilişkin açıklaması 
ABDURRAHMAN
TUTDERE (Adıyaman) – Teşekkür ediyorum Sayın Başkan. 
Aile,
Çalışma ve Sosyal Hizmetler Bakanlığına bağlı kurum ve kuruluşlarda ek ders
ücreti karşılığında görev yapan 3 binden fazla sosyolog, öğretmen, sosyal
çalışmacı, psikolog, hemşire ve benzeri meslek elemanları bulunmaktadır.
Anayasa’mızın 55’inci maddesinde “Ücret emeğin karşılığıdır. Devlet,
çalışanların yaptıkları işe uygun adaletli bir ücret elde etmeleri ve diğer
sosyal yardımlardan yararlanmaları için gerekli tedbirleri alır.” hükmü yer
almaktadır. Ek ders karşılığı çalışan personellerin resmî tatillerde ücretleri
ödenmemekte, hastalanıp rapor aldıklarında sigorta primleri yatırılmamaktadır.
Ayrıca çalışma statülerindeki belirsizlikler yüzünden yıllık izin, analık izni,
evlilik izni, süt izni gibi özlük hakları bulunmamaktadır. 
Buradan
ilgili bakanlığa sormak istiyorum: Ek ders ücreti karşılığı çalıştırdığınız
nitelikli meslek mensuplarını kadroya almayı düşünüyor musunuz? Unvanında
“aile, çalışma ve sosyal hizmetler” terimlerini bulunduran bir bakanlık olarak
yaptığınız haksızlık değil midir? Yaptığınız uygulama Anayasa’ya aykırı değil
midir? 
BAŞKAN
– Sayın Hürriyet…
10.- Kocaeli Milletvekili Fatma Kaplan Hürriyet’in,
taşeron işçilerin mağduriyetinin bir an önce giderilmesi gerektiğine ilişkin
açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
“KHK’yle
herkese koşulsuz, şartsız kadro vereceğiz.” derken asıl işi yapan binlerce
taşeron işçi, personele dayalı olmayan ihaleler kapsamında çalıştığı için ne
yazık ki kadroya giremiyor. Yaklaşık maliyetin en az yüzde 70’lik kısmının
asgari işçilik maliyeti ile varsa ayni yemek ve yol giderleri dâhil, işçilik
giderinden oluşması şartına uymadıkları için binlerce işçi kadro alamadı.
Ancak, bakanlık bu konuda taşeron işçilere herhangi bir koşul aranmayacağı
taahhüdünü vermişti, her zamanki gibi taahhütlerini yerine getirmedi. 
Kamuda
çalışan şoför, Karayolları işçisi, hastane personeli gibi pek çok taşeron işçi
kadroya alınmıyor. Oysa kadro hakkı lütuf değildir, haktır, bu onların en doğal
hakkıdır. Bu adaletsizliğin bir an önce giderilmesi gerekmektedir ve hâlen,
daha taşeron belasında çalışan işçiler burada kadro sözlerinin yerine
getirilmesini beklemektedir. Bu sözlerin bir an önce yerine getirilmesini biz
de buradan onlar adına ifade ediyoruz. 
Teşekkür
ederim. 
BAŞKAN
– Sayın Barut…
11.- Adana Milletvekili Ayhan Barut’un, bir süre önce
yükselen ve yavaşlayarak düşen döviz kuruna rağmen banka faizlerinin neden hâlâ
aynı seviyelerde kaldığını ve bununla ilgili önlem alınıp alınmayacağını
Cumhurbaşkanı Yardımcısından öğrenmek istediğine ilişkin açıklaması 
AYHAN
BARUT (Adana) – Sayın Başkan, Cumhurbaşkanı Yardımcısı Fuat Oktay’a soruyorum:
95’inci yılında Türkiye Cumhuriyeti ne yazık ki iktidarın sorumsuz politikaları
sonucu tarihinin en büyük siyasi ve ekonomik kriziyle karşı karşıya
bırakılmıştır. Yokluk ve yoksulluğa, onca çaresizliğe karşın Ulu Önderimiz
Mustafa Kemal Atatürk liderliğindeki kahraman atalarımız yurdumuzu işgalden
kurtarmış ve bizlere ekonomik, sosyal, kültürel açıdan tam bağımsız bir ülke
emanet etmiştir. 
Büyük
Önderimiz Atatürk, Türkiye İktisat Kongresi’nin açılış konuşmasında “Askerî
zaferler ne kadar büyük olursa olsun iktisadi zaferlerle taçlandırılmadıkça
sonuçsuz kalır.” demiştir. Ancak bugün Türkiye ekonomisi derin bir kriz
yaşamaktadır. Banka faizleri yüzde 15’lerden yüzde 36’lara kadar çıkmıştır. Bir
süre önce yükselen ve yavaşlayarak düşen döviz kuruna rağmen banka faizleri
neden hâlâ aynı seviyelerde kalmaktadır? Üretimin önündeki en büyük engellerden
biri olan yüksek banka faizleri iş dünyası, esnaf, çiftçi herkesin, her kesimin
belini büküyor. Bununla ilgili bir önlem alacak mısınız?
Teşekkür
ediyorum. 
BAŞKAN
– Sayın Alban…
12.- Muğla Milletvekili Mürsel Alban’ın, Muğla ilinin
AKP iktidarları döneminde yeterli yatırımı alamadığına ilişkin açıklaması
MÜRSEL
ALBAN (Muğla) – Sayın Başkanım, Muğla ilimiz başta turizmde milyarlarca dolar
olmak üzere madencilikten enerjiye, tarımdan ormancılığa kadar ülkemiz
bütçesine büyük bir katkı yapmasına rağmen AKP iktidarları zamanında yeterli
yatırımları alamamıştır. 
Muğla
Büyükşehir Belediyemiz Hükûmetin yanlış tarım politikaları nedeniyle artık
iflas etmiş duruma gelen çiftçimize destek olmak için 907 dönüm arazide mera
ıslahı yapmıştır. Sürekli seçim kaybetmenin acısıyla üvey evlat muamelesi
yaptığınız Muğla’mıza sizin yapamadığınız hizmetleri büyükşehir ve Cumhuriyet
Halk Partili ilçe belediyelerimiz yapmaya devam edecektir. 
Teşekkür
ediyorum. 
BAŞKAN
– Sayın Kılıç…
13.- Kahramanmaraş Milletvekili İmran Kılıç’ın, 8 Kasım
2018 tarihinde yapılacak olan Tarım Çalıştayı’nın hayırlı olmasına, 3-9 Kasım
Organ Nakli ve Bağışı Haftası’na ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Yarın
Kahramanmaraş Tarım Çalıştayı sektör toplantısı yapılacaktır. Hayırlı olmasını
diliyorum. 
Yine,
3-9 Kasım Organ Bağışı Haftası devam ediyor. İnsan mükerrem bir varlıktır. Yaratıklar
içinde Allah onu mümtaz kılmıştır. Maide suresi 32’nci ayette “Her kim bir
hayatı kurtarırsa bütün insanları kurtarmış gibi olur.” buyrulmaktadır. Bu
meyanda, organ bağışı ve nakli çok önem arz etmektedir. Zaten günümüzde kan,
doku ve organ nakli tedavi yolları arasına girmiş bulunmaktadır ama bunun
şartları olmalıdır ve vardır. Zaruret hâlinin bulunması, hastalığın bu yoldan
tedavi edileceğine zannıgalibin bulunması, organ veya dokusu alınan kişinin
ölmüş olması veya yaşıyorsa alınan bu organın donörde temel bir hayati
fonksiyonu devre dışı bırakmaması, organı alınacak kişinin sağlığında
kendisinin, vefatından sonra ise aksine bir beyanı olmamak şartıyla
yakınlarının rızasının sağlanması, organ veya doku karşılığında hiçbir şekilde
ücret alınmaması, tedavisi yapılacak hastanın da bu nakle razı olması,
suistimalleri önlemek için devlet kontrolünde yapılması elzemdir. 
BAŞKAN
– Sayın Arkaz…
14.- İstanbul Milletvekili Hayati Arkaz’ın, 3-9 Kasım
Organ Nakli ve Bağışı Haftası’na ve ilk organ nakli ameliyatını gerçekleştiren
Profesör Doktor Mehmet Haberal’ı kutladığına ilişkin açıklaması
HAYATİ
ARKAZ (İstanbul) – Teşekkür ederim Sayın Başkan. 
Değerli
milletvekilleri, 3-9 Kasım Organ ve Doku Bağışı Haftası olarak kutlanmaktadır.
Türkiye, organ nakli faaliyetleri için yeterli donanıma, deneyime, nakil
ekiplerine ve nakil merkezlerine sahip olmasına rağmen aşılması gereken en
önemli sorun kadavra bağış oranındaki yetersizliktir. Türkiye’de organ bağışı
ve nakil sayılarının yetersizliği son dönemde organ yetmezliği nedeniyle tedavi
görmekte olan birçok hastanın organ beklerken hayatını kaybetmesine neden
olmaktadır. Unutmamak gerekir ki her bağış yeni bir hayattır.
Türkiye’deki
ilk organ nakli ameliyatını 3 Kasım 1975’te gerçekleştiren Profesör Doktor
Mehmet Haberal’ı insanlık adına yaptığı faydalı çalışmalardan dolayı
kutluyorum. 
Genel
Kurulu saygıyla selamlıyorum. 
BAŞKAN
– Sayın Şeker…
15.- Kocaeli Milletvekili İlyas Şeker’in, 6 Kasım Dünya
Şehircilik Günü’ne ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan. 
Yarın
Dünya Şehircilik Günü. Şehirleri bütün unsurlarıyla yaşayan canlı bir organizma
gibi görmemiz gerekir. Şehirler, içinde yaşayan insanlara tarihî dokusuyla,
gelecek perspektifiyle bir medeniyet göstergesidir. Medeniyetin kadim değeri
ancak şehirlerde hayat bulur. Şehirlerimiz bu ülkenin kalbidir, ruhudur. Onları
kendi kalbimiz, kendi ruhumuz gibi korumalıyız. Mahallî yöneticilerimize düşen
en önemli görevlerden biri her şehrin bir ruhu, bir kimliği olduğunu bilmek ve
bu ruha, bu kimliğe uygun davranmak, hizmet etmek, proje üretmektir. 
İnsanın
kişiliğinin ve ruhunun gelişiminde şehirlerin etkisi ve rolü önemlidir. Bizler,
günümüzü evimizden daha çok şehirlerde geçiriyoruz, yaklaşık yirmi dört saatin
en az on üç, on dört saatini şehir mekânlarında geçirmekteyiz. Uyku saatini
çıkarırsak evlerimizde geçen süre üç, dört saati bulmuyor. Dolayısıyla, evimize
gösterdiğimiz özenin çok çok daha fazlasını şehirlerimize göstermeliyiz
diyorum. 
Teşekkür
ediyorum. 
BAŞKAN
– Sayın Aydoğan… 
16.- İstanbul Milletvekili Turan Aydoğan’ın, 7 Kasım
Türkiye aydınlanmasının önemli isimlerinden İlhan Erdost’un ölümünün 38’inci
ölüm yıl dönümüne ilişkin açıklaması
TURAN
AYDOĞAN (İstanbul) – Teşekkürler Sayın Başkanım. 
Merhum
İlhan Erdost, ağabeyiyle birlikte Türkiye aydınlanmasının önemli
isimlerindendi. Klasikler başta olmak üzere dünyanın değişik dillerinden birçok
kitabı titizlikle Türkçeye kazandırıp yayımlıyorlardı. 12 Eylül darbesinin
ardından ağabeyiyle birlikte gözaltına alındı, Mamak Askerî Cezaevine
götürüldü. Suçu kitap yayımlamaktı. Öyleyse, bu büyük suça göre bir ceza
almalıydı. Bindirildikleri askerî araçta öldüresiye dövüldüler ve ağabeyinin
gözleri önünde hayatını kaybetti. İsmini sonraki nesillere, kitaplarını bizlere
emanet ederek hayatını kaybetti İlhan Erdost. Bugün 38’inci ölüm yıldönümü.
Kendisini ağabeyi Muzaffer İlhan Erdost’un şu dizeleriyle anıyorum: “Sen bir
özgürlük gülüsün/Anadolu türküsüsün/Al bir atsın, süzülürsün /Dağlara taşlara
kardaş.”
Ruhu
şad olsun. 
BAŞKAN
- Sayın Sümer… 
17.- Adana Milletvekili Orhan Sümer’in, yaşanan
ekonomik krizin inşaat sektörünü de bitme noktasına getirdiğine ilişkin
açıklaması
ORHAN
SÜMER (Adana) – Teşekkür ederim Sayın Başkan. 
Ekonomik
kriz tüm sektörleri ve vatandaşlarımızı fazlasıyla etkilemektedir. Fabrikaları
iflasa sürükleyen, insanları işsiz ve aşsız bırakan bu kriz özellikle
ekonominin lokomotif sektörlerinin başında gelen inşaat sektörünü de bitme
noktasına getirmiştir. İlgili derneklerin yaptığı açıklamalara göre tam yedi ay
içinde temel girdileri oluşturan demir ve çimentoya yüzde 50, akaryakıta ise
yüzde 25 zam gelmiştir. Bankalar verdikleri kredileri tekrar çağırmaktalar.
İşte böylesine zor bir dönemde, Adana’da 6, Türkiye genelinde 120 müteahhit
borçlarını ödeyemedikleri için intihar etmek zorunda kalmıştır. İflasın eşiğine
gelen kamu müteahhitleri, Ulaştırma Bakanı Cahit Turhan’ı verdiği fiyat farkı
ve tasfiye kararnamesinin çıkacağı sözünü tutmaya davet etmektedir. Yoksa
binlerce kişinin ekmek yediği bu sektörde sorunlar daha da artacak ve
ağırlaşacak, yeni sorunlar ortaya çıkacaktır. 
Teşekkür
ederim.
BAŞKAN
– Sayın Gaytancıoğlu yerine Sayın Süllü…
18.- Eskişehir Milletvekili Jale Nur Süllü’nün,
Çanakkale’nin Çan ilçesindeki 18 Mart Termik Santrali’nde yaşanan iş kazasında
hayatını kaybeden işçiye Allah’tan rahmet dilediğine, termik santral
kazalarının insanlara ve çevreye zarar verdiğine ilişkin açıklaması
JALE
NUR SÜLLÜ (Eskişehir) – Teşekkür ederim Sayın Başkan.
Çevreyi
ve insan sağlığını tehdit eden termik santrallere karşı oluşumuzun haklılığı
iki gün önce Çanakkale’de yaşanan acı bir olayla bir kez daha ortaya çıktı. En
son ileri teknolojiyle donatıldığı iddia edilen ve şehrim Eskişehir’de
kurulması planlanan termik santrale örnek gösterilen Çanakkale ilimizin Çan
ilçesinde 18 Eylülde meydana gelen termik santral kazasının üzerinden çok
geçmeden, iki gün önce yine bir termik santral kazası haberi gündeme düştü.
Hayatını kaybeden işçimize ve Çanakkalelilere Allah’tan rahmet, yaralı işçimize
acil şifalar diliyoruz. 
Termik
santral kazaları ne yazık ki çalışanların hayatlarını tehlikeye atmasının yanı
sıra çevreye ve insanlarımıza zarar vermeye devam ediyor. Bu vesileyle, onca
yenilenebilir ve temiz enerji kaynağı seçeneği varken termik santral
kurulmasında ısrarcı olunmasını kabul etmediğimizi ve Eskişehir’de kurulması
planlanan termik santral…
(Mikrofon
otomatik cihaz tarafından kapatıldı) 
BAŞKAN
– Sayın Karasu…
19.- Sivas Milletvekili Ulaş Karasu’nun, Sivas ili
Kocakurt, Karagömlek, Havuz, Avşarören, Aşağıhöyük, Hamal ve Kırkpınar
köylerindeki çiftçilerin mağduriyetine ilişkin açıklaması
ULAŞ
KARASU (Sivas) – Teşekkür ediyorum Sayın Başkan.
Sivas
ilimizde Kocakurt, Karagömlek, Havuz, Avşarören, Aşağıhüyük, Hamal ve Kırkpınar
köylerimizde çiftçilerimiz 4342 sayılı Mera Kanunu’nu ihlal ettiği gerekçesiyle
ağır cezalara çarptırılmıştır. İktidarın on altı yıldır uyguladığı tarım
politikaları nedeniyle mağduriyeti gün geçtikçe artan çiftçimize çözüm üretmek
yerine cezayı uygun gören anlayışı kabul etmiyoruz. Devlete milyonlarca borcu olan
yandaş iş adamlarının vergi borçları bir kalemde silinirken geçim ve üretim
sıkıntısı yaşayan çiftçilerimize uygulanan bu cezaların tekrar gözden
geçirilmesi ve mağdur edilen üreticilerimize gereken desteğin sağlanmasını
talep ediyoruz.
BAŞKAN
– Sayın Başevirgen…
20.- Manisa Milletvekili Bekir Başevirgen’in, dönemin
Gıda, Tarım ve Hayvancılık Bakanı Eşref Fakıbaba’nın veteriner hekim,
teknisyen, tekniker, ziraat ve gıda mühendislerinin istihdamı için verdiği
sözlere ilişkin açıklaması
BEKİR
BAŞEVİRGEN (Manisa) – Teşekkür ederim Sayın Başkanım.
Mayıs
2018’de dönemin Gıda, Tarım ve Hayvancılık Bakanı Sayın Eşref Fakıbaba, ziraat
mühendisi, veteriner hekim, teknisyen, tekniker ve gıda mühendisleri istihdam
için 10.551 kişinin Gıda, Tarım ve Hayvancılık Bakanlığı ailesine katılmasına
yönelik gerekli kuruluşlarla yazışmaların başlatıldığı müjdesini vermiş, “Bir
şey söylüyorsam doğrudur.” diyerek alımların gerçekleşeceğine yönelik umut
yaratmış ve atama bekleyenleri sevindirmiştir. Bugün itibarıyla bakanlığa herhangi
bir alım olmadığı gibi konuyla ilgili herhangi bir açıklama da yapılmamaktadır.
Şubat ve mayıs aylarında Maliye Bakanlığından ikinci kez kadro talep edilmiş
ancak Maliye Bakanlığından Tarım Bakanlığına bu konuyla ilgili bir geri dönüşün
olup olmadığı açıklanmamıştır. Bu atamalar yapılacak mıdır, yoksa görevi sona
ermiş bir bakanın vaatleri hükmünü yitirmiş midir? İstihdam politikaları
bakanların inisiyatifinde değildir, dolayısıyla AKP Hükûmetinin bir önceki
dönem verdiği sözler mevcut bakanlık ve iktidar için hâlâ bağlayıcıdır. Sayın
Pakdemirli…
(Mikrofon
otomatik cihaz tarafından kapatıldı) 
BAŞKAN
– Sayın Örs…
21.- Trabzon Milletvekili Hüseyin Örs’ün, Tonya süt
fabrikasında üretimin durdurulması nedeniyle zor durumda olan Tonyalıların
mağduriyetinin giderilmesi için yetkililere seslendiğine ilişkin açıklaması
HÜSEYİN
ÖRS (Trabzon) – Teşekkür ederim Sayın Başkanım. 
Kıymetli
milletvekilleri, Trabzon’un Tonya ilçesinde uzun yıllardır faaliyet gösteren ve
Tonyalı binlerce hemşehrimizin geçim kaynağı olan Tonya ve Bütün Köyleri
Tarımsal Kalkınma Kooperatifi yani Tonyalı hemşehrilerimizin deyimiyle Tonya
süt fabrikasında üretim durdurulmuş durumda. Tonya süt fabrikası Tonya’nın
ekonomik can damarı; öğrencilerin kıyafeti, okul malzemeleri, vatan hizmeti yapan
kardeşlerimizin asker haçlığı, genç kızlarımızın çeyiz sandığı, Osmanlı
salnamelerinde ismi geçen meşhur Tonya tereyağının yapılıp işlendiği yerdir. Ne
yazık ki borç içinde olan ve geçimini hayvancılıktan temin eden Tonyalının tek
dayanağı Tonya süt fabrikası faaliyetlerini durdurmuş durumda, üreticiden
toplanan sütler çevre ilçelere taşınmakta, Tonyalı hemşehrilerimiz belirsizlik
içinde kara kara düşünmektedir. Trabzon Milletvekili olarak yetkililere
sesleniyorum: Gelin hep birlikte rüzgârı sert, insanı mert Tonya’nın
mağduriyetini giderelim. 
BAŞKAN
– Değerli milletvekilleri, grup başkan vekillerimize söz vermeden önce son söz
Sayın Aygun’a ait.
Buyurun
Sayın Aygun.
22.- Tekirdağ Milletvekili İlhami Özcan Aygun’un,
Tekirdağ’daki birçok spor salonunda can güvenliğinin olmadığına, Gençlik ve
Spor Bakanını gençlere sahip çıkmaya çağırdığına ilişkin açıklaması
İLHAMİ
ÖZCAN AYGUN (Tekirdağ) – Teşekkür ederim Sayın Başkan. 
Gençlerimizi
spora yönlendirirken lütfen canından etmeyelim. Tekirdağ’ımızın merkezde olmak
üzere olimpik yüzme havuzu, İsmet İnönü Spor Salonu, Çorlu Kapalı Spor Salonu,
Çerkezköy Kapalı Spor Salonu gibi birçok spor salonunda can güvenliği tehlikesi
yaşanmaktadır. Bakan Kasapoğlu’nun bütçe konuşmasında verdiği sözleri tutmasını
bekliyorum. Çorlu Spor Salonu’yla beraber tüm spor salonlarımız, bahçesinden iç
yapısına kadar öğrenci ve gençlerimizin can güvenliğini ve sağlığını tehdit
ediyor. Bakanı gençlerimize sahip çıkmaya ve “Daha donanımlı kılacağız.”
yönündeki sözünü tutmaya çağırıyorum.
Teşekkür
ederim Başkanım.
BAŞKAN
– Teşekkür ederim.
Değerli
milletvekilleri, şimdi sayın grup başkan vekillerimizin söz taleplerini
karşılayacağım.
İlk
söz Sayın Ağıralioğlu’na ait.
Buyurun.
23.- İstanbul Milletvekili Yavuz Ağıralioğlu’nun, imar
barışı uygulamasıyla ilgili suistimallerin gözden kaçırılmaması gerektiğine,
kadroya geçen taşeron işçilerin mağduriyetine ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; imar barışı
uygulamasıyla ilgili suistimalleri gözümüzden kaçırmamamız gerektiğini
düşünüyoruz İYİ PARTİ Grubu olarak. Bu mevzuda bütün milletvekili
arkadaşlarımıza mutlaka benzer şikâyetler geliyordur. İmar barışının bir
kontrolsüz alan hâline gelip deprem riskinin çok fazla olduğu bir ülkede inşaat
denetimlerini de gözden kaçırmamıza sebep olacak bir suistimali beslememesi
lazım. Dolayısıyla bu mevzuda hassasiyet gösterilmesi gerekiyor. İstanbul’da
büyük bir deprem beklerken imar barışından istifade eden insanların ya da bu
kapsama alınan binaların kontrolünün yapılabilmesi için bu mevzuda, imar
barışının uygulama alanlarında ne tür suiistimaller olduğuyla ilgili biz bir
araştırma önergesi zaten vereceğiz ama bu mevzuda ortak bir sükûnet oluşsun
istiyoruz. Ortak sükûnetimiz, suistimallerin önünü kesmek olsun. Biz ilk adımı
bunu duyurarak ifade etmiş olalım. Arkadaşlarımız kendilerine gelen teklifleri
bütünleştirebilirlerse bu mevzu Türkiye’nin ortak sorunu hâline gelecek. Büyük
acıyı yaşamadan, bu sefer önleyici bir irade ortaya koyalım istiyoruz. 
Bir
diğer husus, taşerondan kadroya geçenlerle alakalı mağduriyetler her geçen gün
artıyor ve talepler yükseliyor. Biz şimdi EYT’lerden sonra, taşerondan kadroya
geçenlerin talepleriyle bu ara biraz hemhâl olmaya başladık. Şöyle bir sıkıntı
var: Kadroya geçene kadar “Bizi kadroya geçirin de ne olursa olsun.” duygusu
verdikleri için bu iradeyi gösteren Hükûmet onlara “Kadroya geçtiniz, daha ne
istiyorsunuz?” gibi bir cümleyle mukabele ediyor. Özlük hakları ve statüleriyle
ilgili belirsizlik, maaşlarındaki dengesizlik ve statülerinden kaynaklanan
belirsizlik, çalıştıkları kurumlarda kendilerini joker gibi kullanma isteğini
oluşturduğu için belirsizlikle işe gidip gelme şikâyetiyle karşı karşıyayız.
Bunlarda bir standardın, oryantasyonun sağlanması lazım. Taşerondan kadroya
geçenlerin özlük hakları dâhil, statüleri dâhil, çalışacakları yerler dâhil
açık bir şekilde belirlenmesi lazım. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Başkan.
YAVUZ
AĞIRALİOĞLU (İstanbul) – Bunlara iyilik olsun, rahmet olsun diye yaptığımız iş
zulüm hâline geldi. Dolayısıyla bu mevzuda Hükûmetin, böyle bir iradeyle,
bunlara müjde verir gibi söylediği iş şu anda üstlerinde, boyunlarında sallanan
bir kılıç hâline geldi. Bu mevzuda da bir düzeltme talebi var, o talebi dillendirmiş
olalım.
Teşekkür
ederim.
BAŞKAN
– Teşekkür ederim.
Sayın
Akçay…
24.- Manisa Milletvekili Erkan Akçay’ın, ABD Dışişleri
Bakanlığının PKK’lı 3 elebaşı hakkında bilgi verene ödül verileceği yönündeki
açıklamasının Türkiye’nin, Fırat’ın doğusundaki doğru ve haklı duruşunu
esnetmesine sebep olmaması gerektiğine, SMA olarak bilinen kas ve sinir
hastalığının ülkemizde bir sağlık ve sosyal sorun olduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Dün,
ABD Dışişleri Bakanlığı tarafından, terör örgütü PKK’nin 3 elebaşı için bilgi
verene ödül verileceği açıklandı. Söz konusu gelişme ilk bakışta olumluymuş
gibi görülmekle birlikte, temkinli davranma zarureti vardır. Bu hamlenin
ABD’nin Suriye, Irak planlarında hangi hamleye karşılık geleceğini görmemiz
gerekmektedir. ABD’nin bu adımı “SDG” adı altında YPG’nin gölge oyunlarla
kamufle edilmesinin adımıdır, dikkat edilmelidir. Bu kararı bir rüşvetikelam
olarak görüyoruz. Bundan sonra PKK’dan YPG’ye terörist geçişini net görmeliyiz.
Çatı terör örgütünün PKK’dan YPG’ye doğru kayabileceği göz önünde
bulundurulmalıdır. Daha birkaç gün önce “Menbic’te ABD-YPG paralel devriyesi”
haberlerini unutmuyoruz. PKK-YPG-PYD veya onların deyişiyle SDG birbirlerinden
ayrı tutulamaz. ABD istihbaratı ve uluslararası kuruluşlar dâhil pek çok
raporda bu örgütlerin bir ve aynı olduğu bilgisi yer almaktadır. Mesele sadece
insan kaynağı değildir, bu örgütler KCK sözleşmesinden kurumsal örgütlenmeye
kadar birdir ve bir bütünlük içerisindedir. Şüphesiz ki ABD’nin açıklamasını
anlamlı kılacak olan, YPG-SDG’nin de bir terör örgütü olarak ilan edilmesidir. 
Netice
itibarıyla, ABD’nin bu hamlesi Türkiye'nin, Fırat’ın doğusundaki doğru ve haklı
duruşunu esnetmesine sebep olmamalıdır. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Başkanım. 
ERKAN
AKÇAY (Manisa) – Bu duruşun Türkiye'nin beka meselesi olduğu da
unutulmamalıdır. 
Sayın
Başkan, “SMA” olarak bilinen kas ve sinir hastalığı ülkemizde bir sağlık ve
sosyal sorun hâlindedir. SMA vakasında en büyük sorun hastalıkla mücadelede
görülmektedir. İlk yıl için 6 doz, sonraki yıllar için 3’er doz alınması
gereken ilacın 1 doz maliyeti 685 bin lirayı bulabilmektedir. Üç tip olan SMA
hastalıklarının sadece biri için Sosyal Güvenlik ilaç maliyetlerini
karşılamaktadır. Bununla birlikte, diğer iki tipteki yaklaşık bin çocuk için
ilaç temini sağlanamamaktadır. Buna göre tüm SMA hastalarının ilaca erişimi
sağlanmalıdır. İlaçların uygulandığı merkezlerin sayısı artırılmalıdır, ilacın
fiyatı ve hasta sayısına ilişkin resmî açıklamanın da yapılma zarureti vardır. 
(Mikrofon
otomatik cihaz tarafından kapatıldı) 
BAŞKAN
– Sayın Başkanım, devam edin. 
ERKAN
AKÇAY (Manisa) – Teşekkür ederim Sayın Başkan. 
Bu
konuda gereken resmî açıklama yapılmalı, evlilik öncesi sağlık taramalarına SMA
ve diğer yaygın genetik hastalıklar da dâhil edilmelidir. 
Sonuç
olarak, sosyal devlet olmanın sorumluluğuyla SMA hastaları ve onların
ailelerinin yanında bulunulmalıdır. 
Teşekkür
ederim. 
BAŞKAN
– Biz de teşekkür ederiz. 
Sayın
Bilgen…
25.- Kars Milletvekili Ayhan Bilgen’in, 7 Kasım 1980
tarihinde dövülerek öldürülen İlhan Erdost’u rahmetle andığına, Millî Eğitim
Bakanının Plan ve Bütçe Komisyonunda yaptığı açıklamalarına, FATİH Projesi’nin
sonuçlarının kamuoyuna aktarılması ve şüpheli asker ölümleriyle ilgili
Parlamentonun üzerine düşeni yapması gerektiği ile Yemen’de her gün hayatını
kaybeden onlarca çocuğa dikkat çekmek istediğine ilişkin açıklaması
AYHAN
BİLGEN (Kars) – Sayın Başkan, ben de Genel Kurulu saygıyla selamlıyorum. 
Öncelikle
tabii, 7 Kasım 1980’de Mamak Cezaevinde ağabeyinin gözü önünde dövülerek
öldürülen İlhan Erdost’u ben de rahmetle anıyorum, ailesini de buradan
selamlıyorum. 
Bugün
Plan ve Bütçe Komisyonunda Millî Eğitim Bakanlığının bütçesi görüşülüyor. Tabii,
Sayın Bakanın atmaya çalıştığı ilginç adımlar var, en azından kendinden önceki
bakanların başlattığı uygulamaların tersi şeyler söylüyor. Bunların doğruluğunu
ya da yanlışlığını tartışmak için ifade etmek istemiyorum ama burada özel
öğretim kurumlarına dair teşvikler tartışılırken bu sistemin yanlış olduğu
söylendiğinde maliyet hesabı yapılıyordu, deniliyordu ki “Bir öğrencinin kamuya
maliyeti çok daha fazla, özel öğretim daha niteliklidir, daha kalitelidir;
devlet, parasını karşılasın, özel öğretim versin.” Şimdi, görünen o ki Sayın
Bakan bu görüşe katılmıyor, o dönemde yapılan eleştirileri belki yerinde
görüyor ve teşviklerin kademeli biçimde kaldırılacağına dair bir beyanda
bulunuyor. 
Tabii,
başka konular da var aslında kamuoyuna açıklanması gereken. Mesela, üzerinden
uzun süre geçmiş olmasına rağmen FATİH Projesi’nin ne olduğunu, ne kadar para
harcandığını, paranın nereye gittiğini… Öğrencilere dağıtılan bir tablet
olduğuna dair bir bilgi bilmiyoruz ama bu kadar kaynak ayrılmış bir projenin en
azından sonucunun kamuoyuna aktarılması galiba Sayın Bakanın da burada bulunan
herkesin de sorumluluğunda. 
Yine,
Anayasa Mahkemesi bugün bir karar açıkladı, İmam Bildik’in -şüpheli asker
ölümlerinden- Uşak’ta jandarma karakolunda görev yaparken araçtan düşerek hayatını
kaybettiği yönünde bir iddia vardı. Tabii, üzerinden geçen zamanın sonunda, geç
de olsa Anayasa Mahkemesinden…
(Mikrofon
otomatik cihaz tarafından kapatıldı) 
BAŞKAN
– Sayın Bilgen, devam edin.
AYHAN
BİLGEN (Kars) – …etkin soruşturma yapılmadığına dair bir karar ve tazminat
hükmedildi. Şimdi, burada şüphesiz, asker ölümleriyle ilgili, ailelerin
taleplerini dikkate almayan, duymazlıktan gelen bir Parlamentonun galiba
söyleyebileceği çok şey olmaz. Sayı oldukça kabarık ve aileler burayı
aşındırıyorlar. Bu konuda Parlamentonun üzerine düşeni yapması gerektiğini bir
kez daha hatırlatmak istiyoruz.
Son
olarak da Yemen’de her gün hayatını kaybeden onlarca çocuğa bir kez daha dikkat
çekmek istiyoruz. Elbette Orta Doğu’da son derece kritik gelişmeler, son derece
önemli gelişmeler yaşanıyor ama Yemen’de açlıktan ölen sadece çocuklar değil,
aslında Orta Doğu’nun vicdanı ölüyor, bütün insanlık ölüyor. Buna tepki
vermeyen, buna karşı sesini yükseltmeyen ve Yemen’deki bu tablonun failleriyle
ilgili yüksek sesle gündem oluşturmaya bile çaba sarf etmeyen siyaset galiba
tümden ölüyor. Dolayısıyla, bu konunun önemine dikkat çekiyoruz.
Teşekkür
ediyorum. 
BAŞKAN
– Peki, teşekkür ederim.
Sayın
Özkoç…
26.- Sakarya Milletvekili Engin Özkoç’un, söylenildiği
gibi Cumhurbaşkanlığı sistemi en doğru sistem ise neden TBMM’de
çalışamadıklarını, neden komisyonlarda iktidar partisinin muhalefet
milletvekillerini dinleme lütfunda bulunmadığını öğrenmek istediğine, Sağlık,
Aile, Çalışma ve Sosyal İşler Komisyonunda yaşananları protesto ettiklerine,
millet iradesine ve yeterli çoğunluğa sahip muhalefetin milletten mi, saraydan
mı yana olacağına karar vermesi gerektiğine ilişkin açıklaması
ENGİN
ÖZKOÇ (Sakarya) – Sayın Başkan, teşekkür ediyorum.
Sayın
Başkan, Türkiye Büyük Millet Meclisinin daha güçlü bir Meclis olabilmesi için,
bu Mecliste yasaların gerçekten millet iradesinin etkili olup da çıkabilmesi
için bu Meclisin –kurucu Meclis ve Gazi Meclis- gerçekten milletin menfaatine
uygun yasaları çıkarabilmesi için dediler ki: “Cumhurbaşkanlığı sistemi en
doğru sistemdir.” Peki, bu böyleyse Türkiye Büyük Millet Meclisinde neden
çalışamıyoruz? Yasalar komisyonlarda görüşülürken dört duvar arasında
milletvekillerimizi dinleme lütfunda dahi iktidar partisi neden bulunmuyor? Söz
konusu milletin hakkıysa neden saray, kendi dediklerini, genel başkanı olduğu
iktidar partisinin grup başkan vekilleriyle komisyon başkanlarına dayatarak,
hatta bizzat komisyonlar yürütülürken komisyon başkanının başına dikip de
“Şöyle yap, böyle yap.” diyerek millet iradesine müdahalede bulunuyor? Eğer
millete sesimizi duyurmamızı engellemeye çalışıyorlarsa, millete rağmen,
Meclise rağmen sarayın dediklerini Türkiye Büyük Millet Meclisinden tek bir
iradeyle çıkarmaya çalışıyorlarsa bunu başaramayacaklardır. Bunu başaramamaları
için Türkiye Büyük Millet Meclisinde yeterli çoğunluğa sahibiz. Muhalefet,
Türkiye Büyük Millet Meclisinde iktidar partisinin dayatmalarına rağmen…
(Mikrofon
otomatik cihaz tarafından kapatıldı)
BAŞKAN
– Sayın Özkoç, devam edin.
ENGİN
ÖZKOÇ (Sakarya) – …milletin menfaatine aykırı olan yasaları çıkarmama konusunda
başarılı olabilir. Yeter ki samimi bir şekilde birlik ve beraberlik içerisinde
milletimiz için elimizi kaldıralım. Eğer bu mümkün olmuyor diye söze başlayan
birisi varsa ona şu soruyu soralım hangi siyasi parti olursa olsun: Benim
menfaatimi koruman için sana yetki verdim, sen neden sarayın çıkarlarına el
kaldırıyorsun da benim için el kaldırmıyorsun? Senin elini tutan kimdir? diye
sormak lazım ve o siyasi partiyi cezalandırmak lazım. 
AKP’li
grup başkan vekillerinin komisyon başkanına baskı yapmasını, yönlendirmesini ve
komisyon üyelerinin konuşmasının engellenmesini…
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Özkoç. 
ENGİN
ÖZKOÇ (Sakarya) - …komisyona gelen milletvekillerimizin seslerinin kısılmasını
şiddetle protesto ediyoruz. Ancak asıl üzerinde durduğumuz konu şudur: Millet
iradesini göstermiş, 1’inci sıradaki partiye Türkiye Büyük Millet Meclisinde
yeterli çoğunluğu vermemiştir, yeterli çoğunluğu muhalefete vermiştir. O zaman
muhalefet kararını vermelidir ya milletten yana ya saraydan yana. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederim Sayın Özkoç. 
Buyurun
Sayın Akbaşoğlu.
27.- Çankırı Milletvekili Muhammet Emin Akbaşoğlu’nun,
Malatya Milletvekili Veli Ağbaba’nın yaptığı açıklamasındaki bazı ifadelerine,
ekonomik saldırılara ve kumpaslara rağmen idari, ekonomik tedbirlerle
sıkıntıların aşıldığına, terör örgütlerine karşı içeride ve dışarıdaki
mücadeleye sonuna kadar devam edileceğine, Cumhurbaşkanlığı hükûmet sisteminin
erkler ayrılığını getirdiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim. 
Sayın
Başkan, değerli milletvekilleri; ben de hayırlı bir yasama günü diliyorum. 
Tabii,
burada biraz evvel gündem dışı söz alan arkadaşlar da kanaatlerini ortaya
koydular, oradan hareketle şunları ifade etmek isterim ki: Statların yıkılması
yeni bir hizmetin yapılmasına ilişkindir. Bütün şehirlerimizde yediden yetmiş
yediye o şehrin halkına şehrin kalbinde daha güzel bir yaşam alanı imkânı
sunabilmek adına fonksiyonunu yitirmiş statlarımız yıkılmış, yeni statlar
yapılmış ve fonksiyonunu yitirmiş olanların yerine de şehirlerin nefes alacağı,
vatandaşlarımızın torunlarıyla, dedeleriyle, nineleriyle beraber el ele yürüyebileceği,
çeşitli sosyal, sportif aktivitelerin yaşanabileceği güzelliklerin kendileriyle
buluşturulmasına ilişkin şehir parkları, millet bahçeleri inşallah dizayn
edilecek. AK PARTİ hiçbir zaman yapmadığı bir hizmetin açılışını, imza atmadığı
bir hizmetin açılışını bugüne kadar yapmamıştır. Zira biz yaptıklarımızı
açamıyoruz ki, o kadar çok hizmet yapıyoruz ki…
ALİ
ÖZTUNÇ (Kahramanmaraş) - Aynı yeri elli defa açıyorsunuz.
MUHAMMET
EMİN AKBAŞOĞLU (Çankırı) – …biz onları yetiştirebilmek adına böyle bir yola
tevessül edelim. En son biliyorsunuz, cumhuriyetimizin 95’inci yılı
münasebetiyle de cumhuriyetimizi taçlandırdığımız dünyanın en büyük havalimanı
açılışını hep beraber gerçekleştirdik. Dünyadaki projelere baktığımızda Türkiye
bu konuda dünyadaki 10 en büyük projenin 6’sına sahip bir ülke olarak…
(Mikrofon
otomatik cihaz tarafından kapatıldı)
BAŞKAN
– Devam edin Sayın Akbaşoğlu.
MUHAMMET
EMİN AKBAŞOĞLU (Çankırı) – …Osmangazi, Marmaray, Yavuz Sultan Selim köprüleri
gibi devasa projelerle ve her şehre yollarıyla, barajlarıyla, hastaneleriyle,
gençlik merkezleriyle, bütün bakanlık birimlerimizin yapmış olduğu güzel
hizmetlerle hakikaten kurdelesini kesemediğimiz birçok hizmetimiz sırasını
bekliyor. 
Evet
değerli arkadaşlar, tabii, Türkiye bir süreçten geçiyor. Ekonomik saldırılara
ve kumpaslara rağmen Türkiye’nin almış olduğu idari, ekonomik tedbirlerle,
elhamdülillah, bugün o depremleri aştık, aşıyoruz ve ekonomide inşallah daha
iyi neticelere varabileceğimiz bir süreci hep beraber yaşayacağız. Toplum kesimlerinin
bütününe ilişkin iyileştirici yeni imkânlar getiriliyor. Bu konuda bu tedbirler
artarak devam edecek ve bu, neticelerini de verecek. Tabii ki bu dinamik süreç
içerisinde…
(Mikrofon
otomatik cihaz tarafından kapatıldı)
BAŞKAN
– Devam edin Sayın Akbaşoğlu.
MUHAMMET
EMİN AKBAŞOĞLU (Çankırı) - …içeride alınan tedbirlerle beraber dış politikada
da çok yönlü ve dinamik, çok boyutlu dış politikanın etkilerini görüyoruz.
Bölgemizdeki gelişmeler bunu doğrular nitelikte. Türkiye inşallah bu
süreçlerden her yönüyle daha güçlü bir şekilde çıkacak. Bu konuda, alfabenin
hangi harfleriyle yan yana gelen terör örgütleri olursa olsun bütününe ilişkin,
inşallah, içeride de, dışarıda da kararlılıkla ve netice alıcı, bitirici
şekilde mücadele sonuna kadar devam edecek ve bu konuda da, bunların da hem
bölgesel hem küresel boyutlarını inşallah çok yakın zamanda göreceğiz. Ben, bu
vesileyle, tabii, şehit ve gazilerimizi de minnetle anıyorum.
Şunu
da ifade etmek isterim ki Cumhurbaşkanlığı hükûmet sistemi erkler ayrımını
getirdi. Yasama kendi fonksiyonlarını, yürütme kendi fonksiyonlarını icra
ediyor.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Akbaşoğlu.
MUHAMMET
EMİN AKBAŞOĞLU (Çankırı) – Biliyorsunuz, partilerimizin ortak mutabakatıyla
Meclis İçtüzüğü’nde bir düzenleme yaptık; yürütmenin istisnai olarak, zorunlu
durumlarda, karşılıklı mutabakatımızla ne zaman, nerede bulunması gerektiğini
de beraberce düzenledik. Bu konuda bütçe görüşmeleri yapılıyor; ilgili bakanlar
gelip sunumlarını güzel bir şekilde ortaya koyuyor, bütün partilerimizin
yetkilileri de kendi kanaat ve düşüncelerini özgür bir şekilde ortaya koyuyor.
Bu çerçevede, bizim her türlü yasal faaliyetlerimiz kuvvetler ayrılığını esas
alarak, kuvvetlerin uyumunu da gözeterek, millete ve devlete hizmet sadedinde,
milletin ve devletin lehine olan düzenlemeleri getirmektir. Bu düzenlemeleri
getirmeye hep beraber, özgür irademizle devam edeceğiz. 
Bu
vesileyle, ben hepinize teşekkürlerimi sunuyorum, sağ olun.
BAŞKAN
– Ben de teşekkür ederim.
ENGİN
ÖZKOÇ (Sakarya) – Sayın Başkanım, izin verirseniz, kayıtlara geçmesi açısından
ifade etmek istiyorum. 
BAŞKAN
– Buyurun Sayın Özkoç.
ENGİN
ÖZKOÇ (Sakarya) – Sayın Başkanım, birincisi: Mecliste ve komisyonlarda
arkadaşlarımız huzur içerisinde çalışamamaktadır. İktidar partisinin, birinci
partinin grup başkan vekilleri komisyonu baskı altında tutmaktadır, bunu bir
kere daha ifade edeyim. 
Sayın
grup sözcüsü, grup başkan vekilimiz bir şeyden daha bahsetti, şehitlerimizle
ilgili dedi ki: “Şehitlerle ilgili toplanan paralar neden şehitlerimize
verilmiyor? Nerede kullanılmıştır?” Bir an önce açıklanmasını istiyoruz.
BAŞKAN
– Peki, teşekkür ediyorum.
Buyurun.

MUHAMMET
EMİN AKBAŞOĞLU (Çankırı) – Ben de kayıtlara geçmesi açısından şunu açıklıkla
ifade edeyim ki biz herhangi bir baskı ve şiddete, nerede olursa olsun
karşıyız, kadına şiddete de milletvekiline şiddete de özgürlük ve düşünce
bakımından da fiilî saldırı bakımından da. Sonuç itibarıyla, burada
milletvekillerimizin her biri bağımsız bir şekilde, özgür iradeleriyle yasama
faaliyetlerini ortaya koymaktadır. Bu konuda, bu tür düşünceler ve yaklaşımlar
kabul edilemez. 
Bununla
beraber, şehitler için toplanan paralar da yerlerine intikal etmiştir. İlgili
bakanlıklarımızdan bunlar Meclisin denetim yetkisi çerçevesinde yazılı soruyla
sorularak rahatlıkla öğrenilebilir. Fonksiyonunu iki başlıkta topluyoruz
Meclisimizin: Birincisi, yasama faaliyetleri; ikincisi, denetim faaliyetleri.
Dolayısıyla bütün milletvekillerimizin yazılı soruyla bunları ilgili bakanlıklardan
sorabilme imkânı vardır.
Teşekkür
ediyorum.
BAŞKAN
– Peki, teşekkür ederim.
ENGİN
ÖZKOÇ (Sakarya) – Çok özür dilerim, yanlış anlaşılmaması gerekir. İlgili
bakanlıklara sorduk, cevap bekliyoruz, gelmedi. Aradan iki yıl geçti. Paraları
topladınız, şehitlerimize paralarını verin, lafı dolandırmayın, paraları
şehitlerimize verin. Biz sizin ne yaptığınızı ne yapmadığınızı... Sizin polis
şefiniz değiliz. Bir milletvekili olarak soruyoruz diyoruz ki: “Şehitlerimize
paralarını verin.” 
“Kadına
şiddete de karşıyız, milletvekiline şiddete de karşıyız...” Kadından
milletvekili olmuyor mu? Ne biçim bir yaklaşım tarzıdır bu? Nasıl cinsiyetçi
bir yaklaşım tarzıdır bu?
Teşekkür
ederim.
MUHAMMET
EMİN AKBAŞOĞLU (Çankırı) – Mecburen söz almak durumundayız, yoksa istediğimizden
dolayı değil hakikaten ama.
BAŞKAN
– Sayın Akbaşoğlu, tabii, toparlayın.
MUHAMMET
EMİN AKBAŞOĞLU (Çankırı) – Şöyle: Kadına şiddetle ilgili gündem dışı konuşma
yapıldığı için oraya atıftı. Yani gündem dışı konuşmanın bir tanesi... Biz
kadına şiddete de erkeğe şiddete de çocuğa şiddete de gence, yaşlıya, toplumun
her kesimine şiddete de karşıyız; aileye, bütün insanlığa şiddete karşıyız.
Dolayısıyla biz özgürlüğün, adaletin ve merhametin bu dünyada küresel bir nizam
olarak bütün insanlığa hayat bahşetmesi taraftarıyız.
Şehitlerimize
de ilgi ve alaka noktasında, her birinin, hem şehitlerimizin hem ailelerinin
başımızın üstünde yerleri vardır. Onların her türlü sosyoekonomik ve kültürel
problemleriyle ilgili yakından ilgileniyoruz. Kendileriyle ilgili toplanan
bütün paralar kendilerine intikal ettirilmiştir ve bu konuda da bir tereddüde
mahal yoktur. 
Teşekkür
ederim.
BAŞKAN
– Peki, teşekkür ederim. 
Sayın
Kerestecioğlu, söz talep etmişsiniz, buyurun.
FİLİZ
KERESTECİOĞLU DEMİR (Ankara) – Evet. 
BAŞKAN
– Bir açıklar mısınız nedenini?
FİLİZ
KERESTECİOĞLU DEMİR (Ankara) – Tabii.
Maalesef,
sisteme giremiyorum hiçbir şekilde. Arkada yarım saat uğraştım belki… Şimdi
girebildim.
BAŞKAN
– Talebiniz nedir? 
Buyurun.
FİLİZ
KERESTECİOĞLU DEMİR (Ankara) – Talebim, dün yaptığım bir açıklamayla ilgiliydi,
Kanuni Sultan Süleyman… Onunla ilgili bir eksik bilgiyi tamamlamak istiyorum
uygun görürseniz.
BAŞKAN
– Peki, buyurun. 
Bir
dakika yerinizden söz veriyorum. 
28.- Ankara Milletvekili Filiz Kerestecioğlu Demir’in,
çocuk gebelerle ilgili Sağlık Bakanlığı Hukuk Müşavirliğinin 3 kez görüş
değiştirdiğine, bildirim yükümlülüğünün Sağlık Bakanlığının sorumluluğunda
olduğuna ve hazırlanan rapora Meclis Başkanlığı vasıtasıyla ulaşmak
istediklerine ilişkin açıklaması
FİLİZ
KERESTECİOĞLU DEMİR (Ankara) – Sayın Başkan, dün bu konuda konuşmuştum, Kanuni
Sultan Süleyman Hastanesinde, çocuk gebelerle ilgili; iki laf, yan yana
gelmemesi gereken iki söz ama 1.260 kız çocuğunun gebeliğinden bahsetmiştim ve
Sağlık Bakanlığının raporundan ve bize verilmediğinden bahsetmiştim. Siz de
hatta girişimde bulunacağınızı söylemiştiniz.
BAŞKAN
– Evet.
FİLİZ
KERESTECİOĞLU DEMİR (Ankara) – Şiddete karşı çıkmak, gerçekten, biraz, bu
raporu da bizlere ulaştırmakla ve kız çocuklarının okullaşması yerine, gebeliğine
müsaade etmemekle olabilecek bir şey, zorla evlendirmelere karşı çıkmakla. Ama
bir nokta önemliydi, dün bunu eksik bıraktığım için -siz de hukukçu olduğunuz
için- özellikle tamamlamak istedim.
Bu
olayın olmasına neden olan en önemli faktörlerden biri, Sağlık Bakanlığı Hukuk
Müşavirliğinin 3 kez görüş değiştirmesi. Yani 2008’de Sağlık Bakanlığı Hukuk
Müşavirliği, resmî nikâhı olmayan 18 yaş altındaki gebelerin sağlık kurum ve
kuruluşlarına…
(Mikrofon
otomatik cihaz tarafından kapatıldı) 
BAŞKAN
– Sayın Kerestecioğlu, toparlayın.
FİLİZ
KERESTECİOĞLU DEMİR (Ankara) – Toparlıyorum.
…başvurduklarında,
bunun tespiti hâlinde adli mercilere bildirimin gerektiğini söylüyor. 2009’da
görüş değiştiriyor, diyor ki: “15 yaş altını bildirin de 15 yaş üstünü sadece cebir,
şiddet, tehdit varsa bildirin.” Şimdi, Sağlık Bakanlığının en son raporunda da
tekrar 2008’e dönerek tavsiyede bulunuyor, diyor ki: “Her durumda 18 yaş altı
çocuktur, bildirin.” Dolayısıyla hekimler töhmet altında kalıyorlar çünkü onlar
aslında Bakanlığın Hukuk Müşavirliğinin talimatını uyguluyorlar. Bu konuda
bilgilendirmek istedim Genel Kurulu. Yani Sağlık Bakanlığının ciddi sorumluluğu
var aslında bununla ve bildirim yükümlülüğüyle ilgili. Rapora da bir an önce
ulaşmak istiyoruz sizlerin de vasıtasıyla.
BAŞKAN
– Teşekkür ederim.
MUHAMMET
EMİN AKBAŞOĞLU (Çankırı) – Sayın Başkan.
BAŞKAN
– Sayın Akbaşoğlu…
29.- Çankırı Milletvekili Muhammet Emin Akbaşoğlu’nun,
Ankara Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Başkanım. 
Şimdi,
biraz evvel Filiz Hanım’ın ifade ettiği hususla ilgili dün de dile
getirmişlerdi ama daha sonra bilgi aldık, onu da bu vesileyle paylaşmak
isterim. Sağlık Bakanlığını aradık ve tabii oturum bitmişti bilgi aldığımızda,
iletemedik. Bu vesileyle iletmiş olayım. 
İstanbul
Valiliğince, o 1.260 vakayla ilgili soruşturma izni verilmediğine ilişkin bir
beyanda bulunulmuştu. Bu konuda hukuk müşavirliğinin farklı görüşleri istikametinde
farklı uygulamalar söz konusu olmuş ancak en son yaklaşıma göre de geriye dönük
de bu işler incelendiği için ve içinde 17 yaşında mahkeme kararıyla evlenmiş
evli insanların da -sonuçta 18 yaşında ama- burada çocuklarının olması
münasebeti de dâhil olmak suretiyle bütün bu olayla ilgili - 4483 kapsamında-
bu konuda valilik soruşturma izni vermiş. Bunu da paylaşıyorum.
Teşekkür
ederim.
BAŞKAN
– Peki.
FİLİZ
KERESTECİOĞLU DEMİR (Ankara) – Sayın Başkan, kayıtlara geçsin diye söylüyorum. 
Zaten
şu anda vermiş, o kamuoyu tepkisinden sonra, aradan bir yıl geçtikten sonra. Bu
rapor olumlu bir rapor. “Verin.” diyoruz sadece, verin de inceleyelim.
Öncesinde vermedi soruşturma iznini. Benim ifade ettiğim de oydu zaten. 
BAŞKAN
– Tabii ben de dün ifade ettim. Önemli bir konu, vahim bir konu. Hep beraber,
bütün gruplarımızın da bu konuda duyarlı olacağını düşünüyorum. 
Sayın
Kerestecioğlu, sizin yaptığınız yazışmalar varsa belge, bilgileri -bana da
olmak üzere- arkadaşlarımıza iletirseniz ben bu konu üzerinde çok ciddi bir
şekilde ilgileneceğimi dün ifade ettim. 
Teşekkür
ederim. 
FİLİZ
KERESTECİOĞLU DEMİR (Ankara) – Teşekkür ederim.
BAŞKAN
– Değerli milletvekilleri, şimdi gündeme geçiyoruz. 
Başkanlığın
Genel Kurula sunuşları vardır. 
İYİ
Parti Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, kadına yönelik şiddetin önlenmesi ile
kadınların sosyal konumunun iyileştirilmesi için alınması gerekli tedbirlerin
saptanması amacıyla verilmiş olan Meclis araştırması açılmasına ilişkin
önergesinin ön görüşmelerinin, Genel Kurulun 7 Kasım 2018 Çarşamba günkü
birleşiminde yapılmasına ilişkin önerisi 
7/11/2018
Türkiye Büyük Millet Meclisi Başkanlığına
Danışma
Kurulu 7/11/2018 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili
Öneri:
TÜİK
verilerine göre ülkemizde kadınların yüzde 40'ı şiddet görmektedir. Bu oran her
10 kadından 4'ü şiddete maruz kalıyor anlamı taşımaktadır. 2017 yılında basında
yer alan rakamlara göre 322 kadın cinsel şiddete maruz kalmış ve birçok kadın
fiziksel şiddetle karşı karşıya bırakılmıştır. Ülkemizde 2017 yılında 409 kadın
cinayeti yaşanmış, 2018 yılı başından eylül ayı sonuna kadar toplam sayı ise
329'u bulmuştur. Kadınlarımızın toplum içinde sosyal refahının artması ve
kadınlarımızın şiddetten uzak, baskı ve tehdit unsurları kullanılmadan yaşam
sürecekleri bir çevre edinmelerinin sağlanması sosyal devletin bir gereğidir.
Bu nedenle, İYİ PARTİ Grup Başkanvekili ve İstanbul Milletvekili Yavuz
Ağıralioğlu tarafından kadınlarımızın sosyal refahı ve huzuru, toplumda karşı
karşıya kaldıkları sorunların tespiti ve çözümlerin üretilmesi, gerekli
önlemlerin alınması ve sorunların ortadan kaldırılmasına yönelik adımların
atılması amacıyla 7/11/2018 tarihinde (034 grup numaralı) Türkiye Büyük Millet
Meclisi Başkanlığına verilmiş olan Meclis araştırma önergesinin diğer
önergelerin önüne alınarak görüşmelerin 7/11/2018 Çarşamba günkü birleşimde
yapılması önerilmiştir.
BAŞKAN
– Teşekkür ederim.
Önerinin
gerekçesini açıklamak üzere öneri sahibi İYİ PARTİ Grubu adına Isparta
Milletvekilimiz Sayın Aylin Cesur.
Buyurun
Sayın Cesur. (İYİ PARTİ sıralarından alkışlar)
Süreniz
beş dakika.
İYİ
PARTİ GRUBU ADINA AYLİN CESUR (Isparta) – Sayın Başkan, değerli milletvekilleri;
Genel Kurulu saygıyla selamlıyorum.
Anayasa’mızın
98’inci, Türkiye Büyük Millet Meclisi İçtüzüğü’nün 104’üncü ve 105’inci
maddeleri gereğince Meclis araştırması açılması konusunda İYİ PARTİ olarak
verdiğimiz öneri için söz almış bulunmaktayım.
Anayasa’mız
madde 10 der ki: “Herkes, dil, ırk, renk, cinsiyet, siyasî düşünce, felsefî
inanç, din, mezhep ve benzeri sebeplerle ayırım gözetilmeksizin kanun önünde
eşittir. Kadınlar ve erkekler eşit haklara sahiptir. Devlet, bu eşitliğin
yaşama geçmesini sağlamakla yükümlüdür. Bu maksatla alınacak tedbirler eşitlik
ilkesine aykırı olarak yorumlanamaz.”
Evet,
yine uygulanan şiddetin türü ne olursa olsun bu şiddetin önlenmesi adına
Türkiye'nin imzalamış olduğu uluslararası sözleşmelerle sorumluluk devlete verilmiştir.
Ancak kadınların maruz kaldığı şiddet ve bunun oranları, yıllar içinde bir
azalma meydana gelmediğini gösteriyor ülkemizde. 
Biraz
önce AK PARTİ Grubu adına konuşan Sayın Vekil Ayşe Keşir Hanımefendi kadına
yönelik şiddette en iyi uygulamaların AK PARTİ döneminde olduğunu söylediler,
bakalım nasılmış bu oranlar.
Evet,
bizdeki veriler -ki bunlar TÜİK verileri- tam tersine, ülkemizde son on yılda
kadın cinayetleri ve kadına yönelik şiddet oranlarında giderek kötüleşen,
fevkalade sıkıntılı bir tabloyla karşı karşıya olduğumuzu gösteriyor. Evet, bu
verilere göre ülkemizde kadınların yüzde 40’ı şiddet görüyor ve bu oran her 10
kadından 4’ü şiddete maruz kalıyor anlamını taşıyor. Bu da 14 milyon kadın
demek.
Ülkemizde
2017 yılında 409 kadın cinayeti yaşanmış. Evet, 2008 yılında 80 olan kadın
cinayeti sayısı bugün, 2018 yılı başından eylül ayı sonuna kadar toplam sayı
329’u bulmuş. Geçen sene 409, dikkatinizi çekerim ve bu rakam 2008’den 2018’e
kadar düzenli olarak progresif bir şekilde artma eğilimi göstermiş. 2008’den
önceye ait maalesef sağlıklı veri yok. Son on yılda 2.337 kadın şiddet görerek
hayatını kaybederken en çok boşanmak istedikleri ve kendi hayatlarına dair
karar vermek istedikleri için öldürüldükleri sonucuyla karşı karşıyayız.
World
Economic Forum Global Gender GAP yani Dünya Ekonomik Forumu Küresel Cinsiyet
Uçurumu 2017 Raporu’na göre 144 ülke arasında cinsiyet eşitliği açısından
Türkiye 131’incilikte. Kadınların erkeklerle eşit haklara sahip olması için
ortalama yüzyıl, erkeklerle eşit ücrete sahip olmak için de ortalama iki yüz on
yedi yıl beklemesi gerekiyor bu rakamlara göre. 
Evet,
maalesef, şiddet ve sonrasındaki kabullenmenin ve acziyetin ekonomik koşullarla
ilgili olduğu düşüncesindeyim. Ülkemizde de bu durum gitgide kötüye gittiğine göre,
kadına şiddetin neden arttığı konusunda aslında çok da fazla düşünmeye gerek
yok. 
Kadınların
işsizlik oranı da erkeklerden daha fazla. Örneğin, tarımda çalışan kadınların
yüzde 93,7’si kayıt dışı çalıştırılıyor ve ekim ayında erkekler tarafından -bu ekimde-
34 kadın öldürüldü ülkemizde. Çocuk istismarı ve cinsel şiddet de tamamen ayrı
bir konu olarak karşımızda. Mesela, Uşak’ta cinsel şiddete uğradıktan sonra
öldürülen Dilek Marabi şüpheli Suat Sönmez tarafından koliye konularak ormanlık
alanda bırakıldı ve orada bulundu. Diyarbakır’da 25 yaşındaki Deniz K. 15
yaşındayken zorla evlendirildiği M.S.O. tarafından, boşanmak istediği için,
ateşli silahla yaralandı ve şu an yaşam mücadelesi vermekte. O kadar çok örnek
var ki vakit yok. 
Evet,
şiddet uygulayanlara uzaklaştırma gibi birçok yaptırımı düzenleyen ve kadınlara
maddi yardımdan kimlik değiştirmeye birçok hak tanıyan ve kadın örgütlerinin
yıllarca süren mücadelesi sonucu yürürlüğe giren 6284 sayılı Yasa etkin
uygulandığı takdirde kadınları koruyor ama maalesef bu yasa etkin
uygulanamıyor, çocuklar annesiz kalıyorlar. Bu ay içerisinde öldürülen 34
kadının 13’ünün çocuğu var maalesef. 
Evet,
değerli milletvekilleri, ülkemizde kadınlara yönelik ayrımcılık içeren her
türlü uygulamanın ortadan kaldırılması, fırsat eşitliğini sağlayacak yasal
düzenlemeler dâhil olmak üzere tüm önlemlerin alınması, kadınların sosyal,
ekonomik, siyasal ve toplumsal alandaki konumlarının iyileştirilmesi temel
hedefimiz olması gerekiyor. Şiddeti azaltmak ve kadınların toplum içinde sosyal
refahını ve huzurun artırmak, kadının eşit yaşam standartlarını önceleyen
politikalar üretmekle ancak gerçekleşebiliyor. 
Evet,
kadın cinayetlerinde iyi hâl indirimi uygulaması derhâl kaldırılmalı. Biz İYİ
PARTİ olarak, şiddet uygulayan erkeklerin oluşturulacak terapi evlerinde tedavi
görmesine yönelik uygulamayı hayata geçirmeyi seçim beyannamemizde söylemiştik.

(Mikrofon
otomatik cihaz tarafından kapatıldı) 
BAŞKAN
– Sayın Cesur, devam edin, toparlayın. 
AYLİN
CESUR (Devamla) – Kadınların toplumda karşı karşıya kaldıkları sorunların
tespiti ve çözümlerin üretilmesi, gerekli önlemlerin alınması ve sorunların
ortadan kaldırılması ve buna yönelik adımların atılması amacıyla Meclis
araştırması açılmasının acil olduğunu düşünüyoruz. 
Gelin,
milletin bizden beklediklerini yerine getirelim. Burası milletin Meclisi sayın
vekillerim ve bizlerin işgal ettiği bu koltuklar ve bu kürsü aslında millete
ait, onlar adına buradayız. Dün de ifade ettiğim gibi, gelin, millete seçim
meydanlarında söz verdiklerimizi yerine getirelim.
Özgür
iradeden bahsedildi az önce. Özgür irademizi kullanarak eğer burada el
kaldırıyorsak, burada da 104 kadın milletvekilinin olduğu bir ortamda ve az
önce söylediğim rakamlarla 14 milyon kadınımızı ilgilendiren ve her geçen gün
sayılarının ne kadar arttığını söylediğim bir olayda, gelin, hep beraber, dün
otizm, Down sendromu gibi çocuklarımızla ilgili hep beraber aldığımız kararlar
gibi bugün de önergemize olumlu bakın lütfen.
Sizlere
burada dün de söyledim, gerek FETÖ terör örgütünün araştırılması gerek tren
kazası…
(Mikrofon
otomatik cihaz tarafından kapatıldı)
BAŞKAN
– Selamlayalım Sayın Cesur, toparlayın.
AYLİN
CESUR (Devamla) – …ve milletimizin bizden beklediği diğer konularda, 3600 gibi,
emeklilerin yaşam koşullarının düzeltilmesi gibi, maaşların artırılması gibi,
EYT gibi konularda ortak, hep beraber, özgürce, hür irademizle lütfen
ellerimizi ona göre kaldıralım.
Tekrar
ellerimi göstermek istiyorum dünkü gibi.
Hepinizi
saygıyla selamlıyorum. (İYİ PARTİ ve CHP sıralarından alkışlar) 
BAŞKAN
– Sayın Cesur, teşekkürler.
Söz
sırası Milliyetçi Hareket Partisi Grubu adına İstanbul Milletvekilimiz Sayın
Arzu Erdem’e aittir.
Buyurun
Sayın Erdem. (MHP sıralarından alkışlar)
Süreniz
üç dakika.
MHP
GRUBU ADINA ARZU ERDEM (İstanbul) – Teşekkür ederim Sayın Başkan.
Değerli
milletvekilleri, kadına yönelik şiddetin önlenmesine ilişkin verilmiş olan grup
önerisi üzerine Milliyetçi Hareket Partisi Grubum adına söz almış
bulunmaktayım, Gazi Meclisi, ekranları başında bizleri izleyen aziz Türk
milletini saygılarımla selamlıyorum.
Değerli
milletvekilleri, 2-8 Kasım Lösemili Çocuklar Haftası’dır. Çocuklarımız
geleceğimiz, çocuklarımız her şeyimizdir. Onların da gözlerinin içi gülsün
istiyorsak farkındalık yaratmalı ve lösemiye karşı tek yürek olmalıyız. 
Yine,
3-9 Kasım Organ Bağışı Haftası’dır. Hepimiz yarın bir gün -Allah yaşatmasın-
çaresizlik içinde, en sevdiğimizin nefes alabilmesi umuduyla bir organ
bulabilmek için yanıp tutuşabiliriz, belki de en sevilen kişi biz de
olabiliriz. Bu sebeple, organ bağışı hayattır, organ bağışı koşulsuz sevgidir
ve ülkemizde en çok organ bağışı yapan kadınlarımızdır; bu açıdan minnetimizi
de sunuyoruz.
Değerli
milletvekilleri, ülkemizde kadın olmak neredeyse tamamlanacağının öngörülmediği
bir mücadeleyi her alanda sürdürmek demektir. Kadın olmak dik durmaktır, kadın
olmak çabalamaktır, kadın olmak başarmaktır. Aile içerisinde dengenin, düzenin,
sevgi ve şefkatin kaynağı olmaktır ancak önemli kararlarda zaman zaman erkeğin
söz hakkına saygı göstermektir. Topluma biricik evlatlar yetiştirmek için büyük
emek sarf etmektir. 
Değerli
milletvekilleri, bu hususta özellikle hepimizin hafızalarında yer alan, içimizi
yakan, bizleri nefessiz bırakan birçok kadın istismarı, tecavüz olayı ve
hunharca işlenmiş cinayetler hafızalarımızda bulunmaktadır. İşte, bunlarla
ilgili verilere baktığımızda, rakamlara baktığımızda, özellikle yıllara göre,
2015 senesinde 303, 2016 senesinde 328, 2017 senesinde 409 kadınımızın cinayete
maruz bırakıldığını biliyoruz. Bu konuyla ilgili hassasiyetimiz yüksek ve
çözülmesi için de elimizden geleni Milliyetçi Hareket Partisi Grubu olarak
yapmaktayız. Özellikle dikkatinizi çekmek isterim ki bu konuyla ilgili hep
birlikte Kadın Erkek Fırsat Eşitliği Komisyonunda -ben de üyeyim, görev
yapmaktayım- hakikaten fevkalade çalışan bir Komisyon olarak, burada, gerekli
çalışmaları yapalım. Kadın Erkek Fırsat Eşitliği Komisyonunda Milliyetçi
Hareket Partisi Grubu olarak vermiş olduğumuz önergemizde başta kız çocukları
olmak üzere gençlerin bilim, teknoloji, matematik ve mühendisliğe
yönlendirilmesi, yine, 6284 sayılı Kanun’un İstanbul Sözleşmesi kapsamında
analiz edilmesi ve kadına yönelik şiddetin önlenmesi hususunda mevzuat
eksikliklerinin giderilmesi, göçmen kadınlara ve kızlara eğitim verilmesi,
özellikle doğum oranları göz önünde bulundurularak göçmen kadınların doğum
kontrolü hususunda bilinçlendirilmeleri, karar alma mekanizmalarında kadın
sayısının artırılması ve iş hayatında yer alan kadınların ev hayatı ile çalışma
hayatının uyumlaştırılması ve tarihimizde büyük başarılara imza atmış olan
kahraman Türk kadınlarımızın anlatıldığı…
(Mikrofon
otomatik cihaz tarafından kapatıldı)
BAŞKAN
– Sayın Erdem, toparlayalım. 
ARZU
ERDEM (Devamla) – Teşekkür ederim. 
…kaynak
kitaplarının eğitim müfredatımızda kullanılması üzerine alt komisyonların
kurulması için verilmiş olan bir önergemiz bulunmaktadır. 
Bizler
Milliyetçi Hareket Partisi olarak, Büyük Önder Mustafa Kemal Atatürk’ün de
dediği gibi “Ey kahraman Türk kadını, sen yerde sürüklenmeye değil, omuzlar
üzerinde göklere yükseltilmeye layıksın.” diyoruz. Bu konuda, kurulması gereken
bir araştırma komisyonunun değil, tam tersi, ilgili komisyonda kadınlara
yönelik şiddetin önlenmesi, istihdamın sağlanması ve gerekli çalışmaların
tamamının kız çocuklarımızdan başlamak üzere yapılması gerektiğini düşünüyor,
hepinizi saygıyla selamlıyorum. 
Teşekkür
ederim. (MHP sıralarından alkışlar) 
BAŞKAN
– Teşekkür ederiz Sayın Erdem. 
Halkların
Demokratik Partisi Grubu adına söz isteyen Ağrı Milletvekilimiz Sayın Dirayet
Dilan Taşdemir. 
Buyurun
Sayın Taşdemir. (HDP sıralarından alkışlar) 
Süreniz
üç dakika. 
HDP
GRUBU ADINA DİRAYET DİLAN TAŞDEMİR (Ağrı) – Sayın Başkan, Genel Kurulu saygıyla
selamlıyorum. 
Öncelikle,
kadına yönelik şiddetle mücadele için atılan her adımı parti olarak desteklediğimizi,
destekleyeceğimizi ifade etmek istiyorum. 
Parti
olarak da kadınların özgürlük mücadelesinde aslında yoğunca mücadele eden, bu
konuda bedel ödeyen ve bu konunun, kadın mücadelesinin gelişmesi için de ciddi
farkındalıklar yaratan bir partiyiz. O açıdan bu mücadeleyi yürüten, bugün
cezaevlerinde olan yüzlerce kadın arkadaşımız, yoldaşımız, milletvekilimiz var.
Bir kez daha bu kürsüde kadın mücadelesine verdikleri emek ve katkılar için
onları saygıyla selamlıyorum. 
Değerli
arkadaşlar, Türkiye maalesef uluslararası istatistiklerin de gösterdiği gibi
kadınlara yönelik hak ihlallerinde ilk sırada, yine kadın hak ve özgürlükleri
konusunda ise son sırada yer almaktadır. Kadınların öldürülmediği tek bir gün
aslında yaşamıyoruz. Kadın ve şiddet kavramının yan yana kullanıldığı,
birbirinden bağımsız kullanılmadığı bir ülke gerçekliğini maalesef hep birlikte
yaşıyoruz. Dolayısıyla bugün kadınlara yönelik şiddeti tanımlarken aslında
bence tanım yetersiz, bizce kadınlara yönelik bir cins kırımı yaşanıyor. Maalesef
kadınlara yönelik yaşanan bu cins kırımına karşı ciddi bir mücadele
yürütülmüyor, ciddi mekanizmalar oluşturulmuyor. 
Daha
önce de burada kimi komisyonlar kurulmuştu. Sözüm ona, aslında kadın haklarını
savunmak, kadın özgürlüğünü geliştirmek adına kurulmuştu ama maalesef bunların
işlevine baktığımızda kadınların özgürlüğünü gasbeden, kadınların haklarını
gasbeden, aslında kadınları kendi kafalarındaki dünyaya nasıl sığdırırız
mücadelesinin verildiğini çok iyi biliyoruz. Son dönemde de nafaka tartışmaları
bunun en belirgin örneği. 
Dolayısıyla,
kadınlara yönelik geliştirilen bu şiddete ilişkin bir program yok, bir
mekanizma yok. Doğrusunu söylemek gerekirse böyle bir dert de yok. Hatta bu
konuda mücadele veren, bu konuda çalışmalar yürüten kadın kurumlarına, kadın
aktivistlere ciddi saldırılar da söz konusu. 
Örneğin,
OHAL ilan edildiğinde 20 Kasımda bu kürsüde Adalet Bakanı şöyle söylemişti:
“Biz OHAL’i devlete ilan ediyoruz. Hiç kimse kaygılanmasın, kimsenin özgürlüğü
sınırlandırılmayacak.” Ama biz OHAL sürecinde şuna tanıklık ettik: 45 tane
kadın kurumu kapatıldı. Bu kadın kurumları nasıl bir tehlike arz ediyordu,
açıkçası bunun da izahını iktidarın yapması gerekiyor. 
Dolayısıyla,
değerli arkadaşlar, bütün yürütülen çalışmalar, kadınlara yönelik saldırılar
aslında kadınların yaşadıkları sürece rıza göstermesini sağlamaya yöneliktir.
Bunun için de kadın özgürlük mücadelesi yürüten kadınlar, kurumlar hedef
hâlindedir. 
9
Ekimde Diyarbakır’da, partimizde, bileşenlerimize, demokratik siyaset…
(Mikrofon
otomatik cihaz tarafından kapatıldı)
BAŞKAN
– Toparlayın. 
DİRAYET
DİLAN TAŞDEMİR (Devamla) - …yürüten kadınlara karşı ciddi saldırılar
gerçekleşti, 67 kadın arkadaşımız gözaltına alındı. Bu kadınların çoğu kadına
yönelik şiddetle mücadele yürüten kurumlarda çalışan arkadaşlarımızdı. 
Yine
bir şey daha ifade etmek istiyorum değerli arkadaşlar: Bizler kadın mücadelesi
adına bu kürsüye çıktığımızda, kadına yönelik şiddeti gündeme getirdiğimizde, “Aslında
kadın sorunu bu ülkenin temel sorunlarından birisidir.” ifadesini
kullandığımızda maalesef Hükûmetin politikalarını savunmak adına kimi kadın
vekiller bu konuda ciddi bir saldırı pozisyonunda konumlanıyorlar. Aslında
burada bunu ifade eden kadınlara da yönelik bir şiddet geliştiriliyor.
Dolayısıyla, bunun kadın mücadelesi açısından da büyük bir talihsizlik olduğunu
ifade ederek Genel Kurulu selamlıyorum. Dolayısıyla bizim bu araştırma
önergesini destekleyeceğimizi de belirtmek istiyorum. 
Saygıyla
selamlıyorum. (HDP sıralarından alkışlar)
BAŞKAN
– Teşekkür ederim Sayın Taşdemir. 
Sayın
Sancaklı, bir söz talebiniz oldu Ampute Millî Takımı’mızın başarısı üzerine.
Doğal olarak, Türkiye’nin yetiştirdiği futbol değerlerinin başında gelen bir
isim olarak bu Mecliste söz söylemeniz bence önemli. 
Buyurun.

V.- AÇIKLAMALAR (Devam)
30.- Kocaeli Milletvekili Saffet Sancaklı’nın, Dünya
Kupası’nda 2’nci olan Ampute Futbol Millî Takımı’na, takım kaptanına,
yöneticilerine teşekkür ettiğine ilişkin açıklaması
SAFFET
SANCAKLI (Kocaeli) – Sayın Başkan, değerli milletvekili arkadaşlarım;
bildiğiniz gibi, Ampute Millî Takımı geçen sene Avrupa Şampiyonu olmuştu, bu
sene de dünya 2’ncisi oldu, büyük bir başarı elde etti. Bu kardeşlerimizle
gurur duyuyoruz. Onlar bizim gururumuz ve onurumuzdur. Tabii ki büyük bir
başarı. Maç 0-0 bitti. Penaltılarda son penaltıyı Takım Kaptanımız Osman Çakmak
kaçırdı ve çok üzüldü, hepimiz üzüldük ama büyük bir başarıydı. Fakat maçtan
sonra söylemiş olduğu bir cümle var, aynen okuyorum: “Ben 5 Kasımda da mayına
basıp ayağımı kaybetmiştim. Demek ki 5 Kasım bana yaramıyor. Bazen istiyorsun
ama olmuyor. Türk milleti hakkını helal etsin.” diye bir konuşma yaptı takım
kaptanı. Bizim hakkımız onların üzerinde yok, onların hakkı var, onlar hakkını
helal etsinler ama bu cümle büyük Türk milletinin millî davalardaki hassasiyetini
göstermiştir ve hepimizi de çok onurlanmıştır. Ben bir kez daha buradan Ampute
Millî Takımı’na, takım kaptanına, yöneticilerine, hepsine teşekkür ediyorum
bize böyle bir onur yaşattıkları için. 
Kaptan,
hiç merak etme, bizim sende hakkımız yok, olan varsa da helalühoş olsun ama
senin hakkın var bizim üzerimizde, sen bize hakkını helal et. 
Teşekkür
ederim söz verdiğiniz için. (MHP, AK PARTİ ve İYİ PARTİ sıralarından alkışlar)
BAŞKAN
– Teşekkür ederim. 
Bir
değerli futbol değerimiz daha var, o da söz istemişti ama herhâlde yok. Geldiği
zaman kendisine söz veririm, Alpay Bey’e de. 
VI.- ÖNERİLER (Devam)
A) Siyasi Parti Grubu Önerileri (Devam)
1.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, kadına yönelik şiddetin önlenmesi ile
kadınların sosyal konumunun iyileştirilmesi için alınması gerekli tedbirlerin
saptanması amacıyla verilmiş olan Meclis araştırması açılmasına ilişkin
önergesinin ön görüşmelerinin, Genel Kurulun 7 Kasım 2018 Çarşamba günkü
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu adına Bartın Milletvekilimiz Sayın Aysu
Bankoğlu. 
Buyurun
Sayın Bankoğlu. (CHP sıralarından alkışlar)
Süreniz
üç dakika. 
CHP
GRUBU ADINA AYSU BANKOĞLU (Bartın) – Teşekkür ediyorum Sayın Başkan. 
Değerli
milletvekilleri, İYİ PARTİ Grubunun ülkemizdeki kadına yönelik şiddet hakkında
vermiş olduğu Meclis araştırması önergesi üzerine grubum adına söz almış
bulunuyorum.
Evet,
değerli vekiller, malumunuz olduğu üzere, kadına yönelik şiddetle ilgili birçok
uluslararası düzenleme ve iç hukukumuzda da birçok kanuni düzenleme mevcut.
Bunların en önemlilerinden birkaç tanesi İnsan Hakları Evrensel Beyannamesi,
CEDAW olarak hepimizin bildiği Birleşmiş Milletler Kadına Karşı Her Türlü
Ayrımcılığın Önlenmesi Sözleşmesi ve İstanbul Sözleşmesi olarak da bilinen
Kadına Yönelik Şiddet ve Aile İçi Şiddetin Önlenmesi ve bunlarla mücadeleye
dair Avrupa Konseyi Sözleşmesi olarak ifade edilebilir. Bu uluslararası
sözleşmelerin yanında da 6284 sayılı Ailenin Korunması ve Kadına Karşı Şiddetin
Önlenmesine Dair Kanun da 2012 yılında yasalaşarak mevzuatımıza girmiştir.
Ancak tüm bunları vurgularken şunu belirtmek gerekir ki: Tüm bu uygulamaların,
tüm bu düzenlemelerin uygulamada karşılığı ne yazık ki görülememektedir,
eksiksiz bir şekilde pratikte uygulamaları söz konusu değildir ve samimiyetle
bu düzenlemelerin hayata geçirildiğini de söyleyemiyoruz. Bunu da şu verilerle
size dile getirmek istiyorum. Bakın, Kadın Cinayetlerini Durduracağız
Platformunun eylül ayına dair raporundan bahsetmek istiyorum size. İlk olarak,
sadece eylül ayında 45 kadının erkek şiddeti kurbanı olduğunu görüyoruz değerli
milletvekilleri ve bu yılın sadece dokuz aylık döneminde katledilen kadın
sayısı 262’ye ulaşmıştır. Yine, 2011 yılından 2017’ye baktığımızda da kadın
cinayeti sayısının 121’den 409’a yükseldiğini görüyoruz değerli milletvekilleri
ve dile getirdiklerimizin de sadece resmî rakamlar olduğunu belirtmek
istiyorum. Ne yazık ki bu sayılar içerisinde yine şiddete uğrayan ve pek çoğu
sessiz kalarak hayatına devam etmek zorunda olan kadınlarımız yer almıyor. Ve
biz diyoruz ki: Bu utanç tablosu kabul edilemez. Ve bu yönüyle bakıldığında da
ülkemizde ne yazık ki her 100 kadından 42’si şiddet görüyor değerli
milletvekilleri.
Bir
başka veri olarak Aile, Çalışma ve Sosyal Hizmetler Bakanlığının resmî
verisinden bahsetmek istiyorum size. Yaşadıkları şiddeti kimseye anlatamayan
kadınlarımızın oranı yüzde 48,5 değerli vekiller. Tüm bu verilere bakıldığında,
tüm bu düzenlemelerin yalnızca Avrupa Birliğine uyum sebebiyle yapıldığı hissi
uyanıyor bende, sanırım sizde de aynı hissiyat uyanıyordur diye düşünüyorum. 
Bu
noktada hatırlatmak istiyorum değerli milletvekilleri: Önemli olan yasaların
kâğıt üzerinde yürürlüğe girmesi ya da Avrupa Konseyi Sözleşmesi’ne sadece
“İstanbul Sözleşmesi” denmesi değildir.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Bankoğlu. 
AYSU
BANKOĞLU (Devamla) - Önemli olan, kadınlarımızın yaşam haklarının korunmasıdır
değerli vekiller. (CHP ve İYİ PARTİ sıralarından alkışlar) 
Gelin,
kadına karşı şiddet meselesini artık bir politika malzemesi olmaktan çıkaralım,
partiler üstü bir mesele olarak gelin Mecliste ele alalım ve Mecliste bu
duyarlılıkta hareket edelim ve İYİ PARTİ’nin Meclis araştırma önergesine de
destek verelim diyorum. 
Teşekkür
ediyorum. (CHP ve İYİ PARTİ sıralarından alkışlar) 
BAŞKAN
– Teşekkür ederim Sayın Bankoğlu. 
Sayın
Özalan, az önce Sayın Saffet Sancaklı Türk futbolunun önemli bir ismi olarak
Türkiye’yi başarıyla temsil etmiş bir futbol değeri olarak Ampute Millî
Takımı’mızın başarısıyla ilgili önemli değerlendirmelerde bulundu. Siz de
futbol yaşantınızda son derece başarılı bir süreç geçirdiniz. Ampute Millî
Takımı’mızın başarısının ne anlama geldiğini en iyi bilecek isimlerden biri de
sizsiniz. Bu konudaki duygularınızı ifade etmek üzere söz istemiştiniz. 
Buyurun.

V.- AÇIKLAMALAR (Devam)
31.- İzmir Milletvekili Fehmi Alpay Özalan’ın, daha
birçok başarılara imza atacak olan Ampute Futbol Millî Takımı’nı başarılarından
dolayı kutladığına ilişkin açıklaması
FEHMİ
ALPAY ÖZALAN (İzmir) – Çok teşekkür ederim Sayın Başkanım. 
Öncelikle,
bu güzel sözleriniz için de ayrıca teşekkür etmek istiyorum. 
Tabii,
Dünya Kupası finallerinde penaltı atışı sonucu Angola’ya yenilen Ampute Millî
Takımı’mız gerçekten çok büyük bir başarıya imza atmıştır. Daha birkaç yıl
evvel Avrupa Şampiyonu olan bu Ampute Millî Takımı’mız dünya 2’ncisi olmuştur;
bu da çok büyük bir başarıdır. 
Ben
de Saffet Bey’in söylemiş olduğu her şeye katılıyorum. Bu millî takım formasını
giydiğiniz zaman oradaki coşkunun, heyecanın nasıl hissedildiğini çok iyi
anlayan birisiyim. Özellikle maçtan sonra, Osman Kardeşimizin penaltıyı
kaçırdıktan sonraki açıklamaları gerçekten çok duygu yüklü açıklamalardı. 
Biz
hakkımızı ona helal ediyoruz; esas o bize hakkını helal etsin. Bunu söylememiz
gerekiyor. 
Ben,
daha birçok başarılara imza atacak olan bu Ampute Millî Takımı’nı tekrar
başarılarından dolayı kutluyor, başarılar diliyorum efendim. (AK PARTİ, MHP ve
İYİ PARTİ sıralarından alkışlar) 
BAŞKAN
– Teşekkür ederim.
Ampute
Millî Takımı’mızı bu vesileyle tekrar kutluyoruz.
VI.- ÖNERİLER (Devam)
A) Siyasi Parti Grubu Önerileri (Devam)
1.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, kadına yönelik şiddetin önlenmesi ile
kadınların sosyal konumunun iyileştirilmesi için alınması gerekli tedbirlerin
saptanması amacıyla verilmiş olan Meclis araştırması açılmasına ilişkin
önergesinin ön görüşmelerinin, Genel Kurulun 7 Kasım 2018 Çarşamba günkü birleşiminde
yapılmasına ilişkin önerisi (Devam)
BAŞKAN
– Önerge üzerinde son söz, Adalet ve Kalkınma Partisi Grubu adına söz isteyen
Sakarya Milletvekilimiz Sayın Çiğdem Erdoğan Atabek’e aittir.
Süreniz
üç dakika.
Buyurun
Sayın Atabek. (AK PARTİ sıralarından alkışlar)
AK
PARTİ GRUBU ADINA ÇİĞDEM ERDOĞAN ATABEK (Sakarya) – Sayın Başkan, değerli
milletvekilleri; Genel Kurulu saygıyla selamlıyorum.
Grup
önerisi üzerine AK PARTİ Grubu adına söz almış bulunmaktayım..
Kadına
yönelik şiddet tüm dünyada hâlen en önemli sorun alanlarından biri olarak
karşımıza çıkmaktadır. AK PARTİ iktidara geldiği günden bugüne şiddetle
mücadele hususunda sıfır tolerans ilkesiyle çok önemli adımlar atmıştır. Yasal
düzenlemeler kapsamında kadın-erkek eşitliği ilkesi, Anayasa'nın 2004 yılında
10’uncu ve 90’ıncı maddelerinde, 2010 yılında ise 10’ncu maddesinde yapılan
değişikliklerle güçlendirilmiştir. Özellikle 90’ıncı maddeye “Usulüne göre
yürürlüğe konulmuş temel hak ve özgürlüklere ilişkin milletlerarası
andlaşmalarla ulusal kanunların aynı konuda farklı hükümler içermesi durumunda
çıkabilecek ihtilaflarda milletlerarası andlaşma hükümleri esas alınır.” hükmü
eklenmiş, bu çerçevede CEDAW ve İstanbul Sözleşmesi’nde ulusal düzenlemeler
karşısında üstün konuma getirilmiştir.
9
Ocak 2003 tarihinde aile mahkemeleri kurulması kararı alınmış ve bu mahkemeler
aile hukukunu ilgilendiren davaların yanı sıra Ailenin Korunması ve Kadına
Karşı Şiddetin Önlenmesine Dair Kanun’un uygulamasından doğan davalara
bakmaktadır.
Reform
niteliğinde düzenlemeler içeren Türk Ceza Kanunu 1 Haziran 2005 tarihinde
yürürlüğe girmiş, cinsiyet eşitliği ve kadına karşı şiddet konusunda çok önemli
düzenlemeler yapılmıştır. Ve 2014 yılında yapılan değişiklikle cinsel suçlara
ilişkin cezalar artırılmıştır.
24
Mart 2009 yılında Türkiye Büyük Millet Meclisinde Kadın-Erkek Fırsat Eşitliği
Komisyonu kurulmuştur. 
Kadının
Statüsü Genel Müdürlüğü koordinasyonunda 2008 yılı itibarıyla Toplumsal
Cinsiyet Eşitliği Ulusal Eylem Planı hazırlanmış ve 8 farklı konu başlığı
içeren bu eylem planı uygulanmıştır. 2018-2023 yıllarını kapsayacak Kadının
Güçlenmesi Strateji Belgesi ve Eylem Planı da 5 temel politika üzerinden
hazırlanmıştır. Bu politika başlıkları ise eğitim, ekonomi, sağlık, medya ve
kadınların karar alma mekanizmalarına katılımını içermektedir. Ayrıca 2012
yılında yürürlüğe giren Kadına Yönelik Şiddetle Mücadele Ulusal Eylem Planı da
2015’te tamamlanmış, bu eylem planı devamında İstanbul Sözleşmesi başta olmak
üzere taraf olunan uluslararası sözleşmeler ve ulusal mevzuat hükümleri, ilgili
araştırma ve inceleme raporları ile kamu kurum kuruluşları, STK’lar ve
üniversitelerin de katılımıyla hazırlanan -2016 itibarıyla- Kadına Yönelik
Şiddetle Mücadele 3’üncü Ulusal Eylem Planı hâlâ yürürlüktedir. 
(Mikrofon
otomatik cihaz tarafından kapatıldı) 
BAŞKAN
– Devam edin lütfen.
ÇİĞDEM
ERDOĞAN ATABEK (Devamla) – Teşekkür ediyorum. 
Ayrıca
6284 sayılı Kanun kapsamında şiddet önleme ve izleme merkezleri 75 ilde hizmet
vermektedir. Bu merkezler şiddet mağduruna yönelik barınma, maddi yardım,
rehberlik ve danışmanlık hizmeti, tehlike durumunda koruma kararı, kreş yardımı
ve diğer ihtiyaç olunan her alanda destek vermektedir. İktidarda olduğumuz
süreçte şiddetle ciddi bir mücadele vermiş, bunun bir insanlık suçu olduğunu ve
şiddete karşı sıfır toleransın olacağını defalarca dile getirdik. 
Burada
üç dakikada -tahmin edersiniz ki- yapılanların hepsini anlatmak mümkün değil.
Kadınlarımızın toplum içinde sosyal refahının artması ve şiddetle mücadeleyle
ilgili yapılanları çok kısaca anlatmaya çalıştım. Grup önerisini Genel Kurulun
takdirine sunuyor, yüce Meclisi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ederim Sayın Atabek.
Değerli
milletvekilleri, İYİ PARTİ Grubunun vermiş olduğu grup önerisi üzerindeki
işlemler ve konuşmalar sona ermiştir. 
Şimdi
öneriyi oylarınıza sunuyorum: Öneriyi kabul edenler… Kabul etmeyenler… Öneri
kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, 5/11/2018 tarihinde Siirt
Milletvekili Meral Danış Beştaş ve arkadaşları tarafından, 4 Kasım 2016
tarihinde HDP Eş Genel Başkanları ve milletvekillerine yönelik hukuksuz
tutuklamaların tespiti amacıyla verilmiş olan Meclis araştırması önergesinin ön
görüşmelerinin, Genel Kurulun 7 Kasım 2018 Çarşamba günkü birleşiminde
yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu, 07/11/2018 günü (Bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.

 Ayhan
Bilgen
 Kars
 Grup
Başkan Vekili
Öneri:
05
Kasım 2018 tarihinde, Siirt Milletvekili Sayın Meral Danış Beştaş ve
arkadaşları tarafından verilen, 782 sıra numaralı, 4 Kasım 2016 tarihinde HDP
Eş Genel Başkanları ve milletvekillerine yönelik hukuksuz tutuklamaların
tespiti amacıyla Türkiye Büyük Millet Meclisine verilmiş olan Meclis
araştırması önergesinin, diğer önergelerin önüne alınarak görüşmelerinin
07/11/2018 Çarşamba günkü birleşiminde yapılması önerilmiştir.
BAŞKAN
– Teşekkür ederim.
Önerinin
gerekçesini açıklamak üzere, öneri sahibi Halkların Demokratik Partisi Grubu
adına Siirt Milletvekilimiz Sayın Meral Danış Beştaş. 
Buyurun
Sayın Beştaş. (HDP sıralarından alkışlar)
Süreniz
beş dakika.
HDP
GRUBU ADINA MERAL DANIŞ BEŞTAŞ (Siirt) – Teşekkürler Sayın Başkan. 
Sayın
milletvekilleri, evet, 4 Kasım siyasi darbesinin üzerinden iki yıl geçti, hatta
iki yılı üç gün de geçti. Bugün, tam yedi yüz otuz üç gündür -yakalandıkları
tarihten bu yana- eş genel başkanlarımız Selahattin Demirtaş, Figen Yüksekdağ,
İdris Baluken, Selma Irmak, Ferhat Encu, Abdullah Zeydan, Gülser Yıldırım,
Burcu Çelik Özkan ve Çağlar Demirel hâlen hapiste, rehinelik durumları devam
ediyor. 
Ben,
bu vesileyle, bu kürsüden arkadaşlarımıza en derin sevgi ve saygılarımızı,
grubumuz adına ve halkımız adına göndermek istiyorum. (HDP sıralarından
alkışlar) İyi ki varlar ve onların orada onurlu duruşu, direngen duruşu ve
üretmeye, kitap yazmaya, bize moral vermeye davranmaları, gerçekten bu siyasi
darbenin başarısız olduğunun resmidir aynı zamanda. 
Tabii,
bu vesileyle 11 milletvekili arkadaşımızın milletvekilliklerinin de aynı siyasi
darbe sonucu, biz burada otururken, AKP sıralarından destekle Meclis
Başkanlığınca düşürüldüğünü de hatırlatmak istiyorum, 11 milletvekili
arkadaşımıza da selam ve sevgilerimizi göndermek istiyorum. 
Evet,
4 Kasım siyasi darbesi Türkiye tarihinin kara lekelerinden biri olarak durmaya
devam ediyor. İktidar, işlediği bu suçun vebalini tabii ki ödeyecek ve bu
ödeyeceği günler de emin olun çok uzak değil. 7 Hazirandan sonra iktidarını
kaybeden AKP iktidarı tek ve gerçek muhalefet olan HDP’yi hedefledi. 4 Kasım
siyasi darbesinin esas mantığı ve perde arkası budur. 
Evet,
neydi? Kendi bekasını kurtarmak için başka bir siyasi partiyi tasfiye etme,
baskı ve zor yöntemleriyle, hukuk dışı yöntemlerle siyaset dışına itme
çabasıydı 4 Kasım siyasi darbesi. Evet, gerçekten HDP Genel Merkezi yakılıp
yıkılırken, siyasetçilerimiz ve seçmenlerimiz cezaevlerine konulurken ve tam
anlamıyla bir rehin politikası uygulanırken bunların en son noktası 4 Kasım
siyasi darbesiydi. Bugün de 10 binlerce partilimiz, eş genel başkanlarımız,
milletvekillerimiz, belediye eş başkanlarımız hâlâ hapiste tutuklu değil,
rehindirler. AKP iktidarında bu dönemin en tipik özelliği rehin politikasını
devam ettirmesidir. Bu tabii ki Brunson meselesinde olduğu gibi “Al papazı, ver
papazı.” meselesi de değildir. Bu daha başka bir meseledir. Onu gayet iyi
biliyoruz. 
4
Kasımda ne olmuştu? Ayrıntılara zaman yok ama ben de o darbede arkadaşlarımla
beraber Demirtaş’ın evindeydim. 11 milletvekili olarak, Nursel Aydoğan… Hepsi
aynı saatte, 5 ayrı ilde, eş zamanlı, ortak bir kararla alındılar. 12 Eylülde
de böyle olmuştu, hatırlarsınız, diğer darbe dönemlerinde de. 
Bu
4 Kasım siyasi darbesine dayanak teşkil ettiği iddia edilen dava dosyalarının
polisi de, savcısı da, hâkimi de, istinaf mahkemesi de AKP iktidarı ve
Cumhurbaşkanıdır. Hiç kimse bize bu siyasi darbenin bir hukuki zemininin
olduğunu anlatmaya kalkmasın. Bu ayrıntıları kürsüden çokça anlattık, ileriki
dönemlerde de anlatacağız.
Evet,
helikopterlerle, uçaklarla arkadaşlarımız Diyarbakır’a sevk edildi ve o gün
Diyarbakır’da sıkıyönetim değil bir savaş hâli vardı. On binlerce kolluk
gücüyle bizim bile, milletvekillerinin bile “gözaltı” adı altında
arkadaşlarımızla görüşmelerimiz engellendi. Demokratik Bölgeler Partisi Eş
Genel Başkanı Sebahat Tuncel adliye kapısında alındı. WhatsApp, İnternet, bütün
şeyler durduruldu çünkü yaptıklarının çok büyük bir suç olduğunu biliyorlardı
ama bu suçtan kurtulamayacaklar. Bu suçun sahibi mevcut AKP iktidarıdır. Bir
suçlu varsa o da AKP’dir, HDP değildir.
Evet,
Türk Ceza Kanunu’nda bir hüküm var, onu söylemek istiyorum. Kaçıncı maddesi?
77’nci maddesi “insanlığa karşı suç”. HDP’ye karşı hâlâ yürütülen
operasyonların tek karşılığı insanlığa karşı suçtur ve bunun dayanağı da…
Nürnberg mahkemelerinde, savaşın müsebbibi olan siyasetçiler, yargıçlar
yargılanmıştı. Türkiye’de de bunun benzeri bir yargılamanın yapılacağını
hepimiz gayet iyi biliyoruz. 
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – Toparlayacağım Sayın Başkan.
BAŞKAN
– Buyurun Sayın Beştaş, toparlayın.
MERAL
DANIŞ BEŞTAŞ (Devamla) – Beş dakika yetmiyor gerçekten.
Evet,
AKP’li olmayanların ölüme, tutukluluğa mahkûm edildiği bir siyasi atmosferde
yaşıyoruz. Gerçekten yargının işlediği suçların sahibi yargı değildir aslında,
suça azmettiren de bu kararı verdirenler de yine iktidar partisidir.
Bu
aralar “insanlığa karşı suç” kavramını hepinize öneriyorum, özellikle iktidar
partisi milletvekillerine; lütfen okuyun 77’nci maddeyi ve 77’nci maddede… Bir
partinin on binlerce üyesinin yakalanmasının siyasi olarak bir yok etme
olduğunu biliyorsunuz. Evet, AKP iktidarı AKP’li olmayanların düşmanıdır, halk
düşmanıdır aslında çünkü HDP halktır. Biz halk olarak burada duruyoruz. Ve bu
yaptığınız yeni cezaevleri boş kalmayacak çünkü sizler orada ağırlanacaksınız.
İyi yapmaya çalışın.
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) – Gerçekten, o cezaevlerini bugün yapıyorsunuz ama o
cezaevlerinde sizler ağırlanacaksınız ve sizin haklarınızı yine bizler
savunacağız. 
Teşekkür
ediyorum. (HDP sıralarından alkışlar)
BAŞKAN
– Teşekkür ederiz. 
SELAHATTİN
MİNSOLMAZ (Kırklareli) – Cezaevlerinde teröristler kalıyor. 
MERAL
DANIŞ BEŞTAŞ (Siirt) – Siz de onlarsınız zaten. 
BAŞKAN
- Öneri üzerinde Cumhuriyet Halk Partisi Grubu adına İstanbul Milletvekilimiz
Sayın Turan Aydoğan. (CHP sıralarından alkışlar) 
Sayın
Aydoğan, süreniz üç dakika. 
CHP
GRUBU ADINA TURAN AYDOĞAN (İstanbul) – Sayın Başkan, sayın milletvekilleri;
Halkların Demokratik Partisinin grup önerisi hakkında partim adına söz almış
bulunmaktayım. 
2016
yılının Ekim ve Kasım ayları Türkiye demokrasi tarihi açısından bir kara leke
olarak tarihe geçti. 4 Kasım 2016’da dönemin HDP eş başkanları Selahattin
Demirtaş, Figen Yüksekdağ ve 11 milletvekili gözaltına alındı, bunu diğer
gözaltıları takip etti. 
Yine
aynı tarihlerde FETÖ’cülükten hakkında soruşturma olan bir cumhuriyet savcısı
Cumhuriyet gazetesine bir operasyon yaptı, çok sayıda gazeteci tutuklandı. Yani
demokratik hayatımız abluka altına alındı. 
Tam
da bu dönemde Cumhuriyet Halk Partisi Parti Meclisi olağanüstü toplandı ve
toplantının ardından bir bildiri yayınladı. Bildiride bugün görüştüğümüz
araştırma önergesine konu olan HDP’ye yönelik operasyon ve Cumhuriyet
gazetesine yapılan operasyon ele alınarak şu tespitte bulunulmuştu: “AKP, bugün
de Mecliste milletvekillerini tutuklatarak teröre hizmet etmektedir. Hukuki
süreçler tamamlanıp hüküm kesinleşmeden milletvekillerinin tutuklanması
Anayasa’ya ve Anayasa Mahkemesinin içtihatlarına aykırıdır, bu hukuk dışı
uygulamaya son verilmelidir.” Özeti buydu bildirinin. 
Bu
net duruşumuzun ve tespitimizin doğruluğunu tarih bir kez daha haklı kıldı ama
ne oldu biliyor musunuz? Adalet ve Kalkınma Partisinin genel merkez iradesi ve
Cumhurbaşkanı Sayın Recep Tayyip Erdoğan’ın başvurusuyla bendenizin de içinde
bulunduğu Cumhuriyet Halk Partisinin genel merkez yöneticileri hakkında bu
bildiriden dolayı yani demokrasi ve insan haklarını savunmaktan dolayı bir
soruşturma başlatıldı. 
Sayın
milletvekilleri, elbette değerlendirmelerimiz var, tahminlerimiz, yargılarımız
var ama biz yine de hukuku esas alarak konuşmak istiyoruz. Türkiye’de travmatik
bir yargı sistemi oluşturulmaya başlandı. Özellikle ceza davalarında istisna
olması gereken konular genel kural gibi bize sunulmaya başlandı. Dünyanın bütün
modern hukuk sistemlerinde özellikle seçilmiş insanların vekâlet görevlerini
yerine getirmelerini kolaylaştıracak düzenlemeler ve yorumlar yapılırken
ülkemizde bunun tam tersi oluyor ve demokratik hayatımız darbe alıyor. Tutuklu
yargılamanın koşulu vardır. Hele hele milletvekilleriyle ilgili, Anayasa’nın
83/2 istisna maddesinin dışında, herhangi bir şekilde tutuklama yargılama ya da
yargılama yapmak mümkün değildir. Eskiden biz hukukçular bu davalarda “Şu
aşamada tutukluluk sona erebilir.” “Yurt dışı yasağı şu tarihlerde kalkabilir
ya da kalkmaz.” diye yargılarda bulunuyorduk. Şimdi geldiğimiz tablo itibarıyla
bu yargıda bulunamaz hâldeyiz. 
Bir
gün milletin önüne atılıp kişiliğiyle oynanan tutuklular, bakıyorsunuz ertesi
gün iktidar tarafından temizleniyor. Sayın milletvekilleri, temizlenme ve
aklanma yargı kanalıyla kullanılması gereken bir haktır. İnsanların ne
aklanmaları ne de aklanmamaları yürütmenin iradesi altında baskı altına
alınamaz. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Aydoğan. 
TURAN
AYDOĞAN (Devamla) – Teşekkür ederim. 
Adalet
ve Kalkınma Partisi “millî irade” diyerek geldi. Millî iradenin unsuru olan
yürütme-yasama-yargı arasındaki ilişkiyi yok ederek baskıcı bir rejim
oluşturuldu. 
Biz
bu konuda çok netiz. Parti Meclisi üyemiz Eren Erdem’in tutukluluğu da bu
durumdadır. Milletvekilimiz Sayın Berberoğlu’nun yargılanması da bu anlamda bir
politik tutukluluktur. Tüm politik tutuklulara ilişkin aynı yargıyı ortaya
koyuyoruz. Ne darbe ne dikta, yaşasın tam demokrasi!
Teşekkür
ediyorum. (CHP ve HDP sıralarından alkışlar)
BAŞKAN
– Teşekkür ederiz Sayın Aydoğan.
Öneri
üzerinde son söz Adalet ve Kalkınma Partisi Grubu adına söz isteyen Tokat
Milletvekilimiz Sayın Yusuf Beyazıt’a aittir. 
Buyurun.
(AK PARTİ sıralarından alkışlar)
Süreniz
üç dakika Sayın Beyazıt. 
AK
PARTİ GRUBU ADINA YUSUF BEYAZIT (Tokat) – Sayın Başkanım, değerli
milletvekillerim; öncelikle hepinizi saygıyla selamlıyorum. 
Anayasa’mıza
göre Türkiye Cumhuriyeti toplumun huzuru, millî dayanışma ve adalet anlayışı
içinde insan haklarına saygılı, Atatürk milliyetçiliğine bağlı, başlangıçta
belirtilen temel ilkelere dayanan demokratik, laik ve sosyal bir hukuk
devletidir.
Millet
iradesinin mutlak üstünlüğü, egemenliğin kayıtsız şartsız Türk milletine ait
olduğu ve bunu millet adına kullanmaya yetkili kılınan hiçbir kişi ve kuruluş
bu Anayasa’da gösterilen hürriyetçi demokrasi ve bunun icaplarıyla belirlenmiş
hukuk düzeni dışına çıkamaz. 
Bizler
de Parlamentoda bizlere oy verenleri temsil eden kişileriz. Biz milletvekili
olarak yaptığımız yemine her zaman saygılı olmak zorundayız. Hukuk dışı
eylemlerde bulunarak milletvekili saygınlığını kaybetmememiz gerekmektedir.
Eğer herhangi bir kişinin terörle bir şekilde münasebeti varsa hukuki
yaptırımları da hak etmiş demektir. 
NURAN
İMİR (Şırnak) – En büyük teröristi siz koruyorsunuz. 
YUSUF
BEYAZIT (Devamla) – O nedenle, hep beraber FETÖ’ye, PKK’ya, DAEŞ’e, IŞİD’e ve
PYD’ye karşı çıkalım. 
SERPİL
KEMALBAY PEKGÖZEGÜ (İzmir) – Ne alakası var?
YUSUF
BEYAZIT (Devamla) – Demokrasinin Türkiye’de çok daha farklı bir şekilde
algılanmasını sağlayalım. Hukukun üstünlüğü, insan hakları ve özgürlüklerin
alanını genişletelim. 
DİRAYET
DİLAN TAŞDEMİR (Ağrı) – “Hukuku tanımıyorum.” diyen siz değil miydiniz? İşinize
gelince tanıyorsunuz. 
YUSUF
BEYAZIT (Devamla) – Siyasete seviye getirelim. Siyasetçinin seviyesini
yükseltelim ve de fikir hürriyetini, inanç hürriyetini ve teşebbüs hürriyetini
Türkiye’de hâkim kılalım. 
Dokunulmazlıklar
üzerinden Meclise, devlete, millete meydan okuyanların amacı Türkiye’yi
uluslararası arenada sıkıntıya sokmaktır. 
NURAN
İMİR (Şırnak) – Halka meydan okuyan sizin iktidarınız!
YUSUF
BEYAZIT (Devamla) – Bizim bu saldırılardan en ufak korkumuz ve endişemiz
yoktur. Bizim için aslolan milletimizdir. 
İfade
vermek üzere davet edilen yargı mensuplarını ve dolayısıyla Türk devletini hiçe
sayanlara müsamaha gösterilmesi de asla söz konusu olmayacaktır. Meclisin karar
verdiği, Anayasa Mahkemesinin hukuka uygun bulduğu, yargının kendi usulü
çerçevesinde harekete geçtiği konularda birilerinin çıkıp “Biz yargıyı
tanımıyoruz.” deme hakkı söz konusu değildir. 
DİRAYET
DİLAN TAŞDEMİR (Ağrı) – Hangi yargı? Sizin talimatınızla çalışan yargı.
SERPİL
KEMALBAY PEKGÖZEGÜ (İzmir) – Hangi yargı acaba?
YUSUF
BEYAZIT (Devamla) – İfadeye çağrılan milletvekillerine yönelik suçlamalara
baktığımızda, arabasıyla terör örgütüne silah taşımaktan terörist nakline,
sırtının terör örgütüne dayandığını ilan etmeye kadar her şey vardır. Bu
eylemlerin, bu ifadelerin hiçbiri de milletvekili görevi ve sıfatıyla
bağdaşmamaktadır. 
SERPİL
KEMALBAY PEKGÖZEGÜ (İzmir) – Ona sen karar veremezsin.
YUSUF
BEYAZIT (Devamla) – Dolayısıyla, bir fikri, bir siyaseti savunmak ile terör
örgütünü, teröristi, terör eylemlerini savunmak çok farklıdır. Herkes
tarafından bilinmelidir ki konu, ülkemizin bütünlüğü, milletimizin birliği,
vatandaşlarımızın can güvenliği olduğunda hiç kimse kusura bakmasın, sıfatı ne
olursa olsun kendi ülkesine, kendi milletine, kendi devletine ihanet içinde
olanların… 
SERPİL
KEMALBAY PEKGÖZEGÜ (İzmir) – Sizsiniz, ihanet içinde olan sizsiniz. Siz bu
halka ihanet ediyorsunuz. 
YUSUF
BEYAZIT (Devamla) – …yargıya hesap vermesini sağlamak bizlerin en başta gelen
görevleri arasında olmalıdır. Bütün terör örgütleriyle mücadelemizi
sürdürüyoruz, taviz vermeye de niyetimiz yoktur.
Bu
vesileyle hepinizi saygıyla selamlıyorum. (AK PARTİ sıralarından alkışlar)
MERAL
DANIŞ BEŞTAŞ (Siirt) – Sayın Başkan…
BAŞKAN
– Sayın Beştaş, buyurun.
MERAL
DANIŞ BEŞTAŞ (Siirt) – Sayın Başkan, söz istiyorum, sataşma var. “Yargıyı
tanımıyoruz…” Yani bir de gerçek dışı bir beyan var.
BAŞKAN
– Buyurun.
Yeni
bir sataşmaya mahal vermeden iki dakikada toparlayalım Sayın Beştaş.
Buyurun.

VII.- SATAŞMALARA İLİŞKİN KONUŞMALAR
1.- Siirt Milletvekili Meral Danış Beştaş’ın, Tokat
Milletvekili Yusuf Beyazıt’ın HDP grup önerisi üzerinde AK PARTİ Grubu adına
yaptığı konuşmasında Halkların Demokratik Partisine sataşması nedeniyle
konuşması
MERAL
DANIŞ BEŞTAŞ (Siirt) – Teşekkürler Sayın Başkan. 
Sayın
hatip gerçekten gerçekleri söyleseydi çok mutlu olurduk. Yaptığınızın arkasında
durun ya, yapmayın, böyle sağa sola saldırmayın. Bir kere, terör eylemleriyle
ilişkisi olanların siz olduğunu herkes biliyor. Biz ne terörle ne terör
eylemleriyle ne de yasa dışı bir işle uğraştığımız için değil size muhalefet
ettiğimiz için bu darbeye muhatabız.
RECEP
ÖZEL (Isparta) – Hangi darbe ya?
MERAL
DANIŞ BEŞTAŞ (Devamla) – Sizin yalanlarınızı dolanlarınızı, sizin
hırsızlıklarınızı, sizin insanlığa karşı işlediğiniz suçları teşhir ettiğimiz
için bugün partimiz hedefte. 
“‘Yargıyı
tanımıyoruz.’ dedikleri için milletvekilleri tutukludur.” deme komedisini de
bir daha söylemeyin. Bir kere, tebligatlar yapılmadan dört ilde eş zamanlı
yapılan bir operasyonun bununla ilgisi olmadığını siz de gayet iyi
biliyorsunuz, biz de gayet iyi biliyoruz. 
ALİ
ÖZKAYA (Afyonkarahisar) – Tebligat almayanlara ne yapalım? Meclise gönderildi. 
MERAL
DANIŞ BEŞTAŞ (Devamla) – Bizim arkadaşlarımızın dava dosyaları, burada bulunan
hepimizin dava dosyası var, bizim yargılandığımız dosyaların tümü kürsü
dokunulmazlığı kapsamındadır. Burada konuştuğumuz sözler, mitinglerde
yaptığımız açıklamalar, basına verdiğimiz beyanatlar, demokratik siyasetin
gerektirdiği fiillerimiz sebebiyle yargılanıyoruz. 
ALİ
ÖZKAYA (Afyonkarahisar) - Hiçbir ilgisi yok. 
MERAL
DANIŞ BEŞTAŞ (Devamla) - Bizim Osman Baydemir’in, Ahmet Yıldırım’ın kürsü
dokunulmazlığı –diğerleri, hepsi de öyle- sebebiyle milletvekillikleri
düşürüldü. Cumhurbaşkanına hakaretten milletvekilliği düşürülen tek
parlamentodur bu Parlamento. Bize böyle hikâye anlatmayın, halkı da
kandıramazsınız. Siz suç işliyorsunuz, bu suçu örtmek için, bu suçu kapatmak
için HDP’yi hedef tahtasına koyuyorsunuz ama HDP sizin karşınızda dimdik
durmaya devam edecek.
HASAN
ÇİLEZ (Amasya) – Milletimiz gerçekleri görüyor, her şeyi görüyor milletimiz.
MERAL
DANIŞ BEŞTAŞ (Devamla) - Bizler sizin karşınızda değil susmak, sizin
söylediklerinizi her fırsatta haykırmaya devam edeceğiz. (HDP sıralarından
alkışlar)
BAŞKAN
– Teşekkür ederim.
HASAN
ÇİLEZ (Amasya) – Bu millet size kanmadı, kanmıyor da. 
YUSUF
BEYAZIT (Tokat) – Sayın Başkanım, direkt sataşma var.
OYA
ERONAT (Diyarbakır) – Selahattin Demirtaş 52 kişinin katilidir.
MERAL
DANIŞ BEŞTAŞ (Siirt) – Sensin katil, sen. Asıl katil sensin. Katil olmayana
“katil” demek katilliktir.
BAŞKAN
– Değerli arkadaşlar…
Sayın
Beştaş, lütfen yerimize oturalım.
OYA
ERONAT (Diyarbakır) – Selahattin Demirtaş 52 kişinin katilidir.
MERAL
DANIŞ BEŞTAŞ (Siirt) – Sensin. İndir elini indir.
BAŞKAN
– Sayın Eronat, bakın, konuşmacılara söz veriyorum.
OYA
ERONAT (Diyarbakır) – 52 kişinin katilidir.
MERAL
DANIŞ BEŞTAŞ (Siirt) – Sensin. Selahattin Demirtaş’ı ağzına alma, alma,
yakışmıyor, o çok değerli bir insan.
OYA
ERONAT (Diyarbakır) – Tabii ki ağzıma alacağım, katilse “katil” diyeceğim.
Gerekirse ağzıma alacağım, “katil”i de kaldırtmayacağım.
DİRAYET
DİLAN TAŞDEMİR (Ağrı) – Hele sen hiç konuşma, hiç konuşma. Son konuşacak kişi
sensin.
BAŞKAN
– Sayın Beyazıt, buyurun.
YUSUF
BEYAZIT (Tokat) – “Teröre destek veriyorsunuz, hırsızlıklar yapıyorsunuz.” diye
direkt sataşmada bulunmuştur benim konuşmam üzerine…
BAŞKAN
– Bir başka sataşmaya mahal vermemek üzere söz veriyorum size.
İki
dakikada toparlayalım. (AK PARTİ sıralarından alkışlar)
OYA
ERONAT (Diyarbakır) – 52 kişinin katilidir. Tutanaklara geçecek, 52 kişinin
katilidir. Selahattin 52 kişinin katilidir.
BAŞKAN
– Sayın Eronat, partinizin konuşmacısı konuşuyor, lütfen dinleyelim.
2.- Tokat Milletvekili Yusuf Beyazıt’ın, Siirt
Milletvekili Meral Danış Beştaş’ın sataşma nedeniyle yaptığı konuşmasında
Adalet ve Kalkınma Partisine sataşması nedeniyle konuşması
YUSUF
BEYAZIT (Tokat) – Değerli Başkanım, değerli milletvekilleri; terörü kimin
desteklediği, PKK’ya kimin sırtını dayadığı, Kandil’e kimin sırtını dayadığı
herkes tarafından bilinmektedir.
NURAN
İMİR (Şırnak) – Bu ezbere kelimelerden herkes usandı, usandı, siz usanmadınız
ya.
YUSUF
BEYAZIT (Devamla) – Özellikle buradan haykırıyorum ki PKK’nın da PYD’nin de
YPG’nin de DHKP-C’nin de FETÖ’nün de bunların hepsinin karşısında olmaya devam
edeceğiz. (AK PARTİ sıralarından alkışlar) 
DİRAYET
DİLAN TAŞDEMİR (Ağrı) – IŞİD yok mu?
YUSUF
BEYAZIT (Devamla) – Bu PKK’nın, PYD’nin esrar kaçakçılığı yaparak, insan
kaçakçılığı yaparak, küçük çocukları dağa kaldırarak onları birer terörist
yapmak için her türlü faaliyetlerini sadece bu milletimiz değil tüm dünya
bilmektedir. İşte Amerika da bunun yeni yeni farkına varmıştır. Burada
teröristlerle ilgili yapılan müdahalelerin, mücadelelerin sonuçlarını bu millet
görmektedir. Terörle yapılan bu mücadelenin sonucunda geldiğimiz başarının
burada teröristlere sırtını dayayan birtakım insanlar tarafından rahatsızlık
açıkça görülmektedir. 
Ben
buradan tüm milletvekillerini, tüm milletvekillerimizi sağduyuya çağırıyorum.
Biz teröristlerin tümüyle karşısındayız, hırsızların tümüyle karşısındayız ama
o PKK’ya sırtını dayayarak, Kandil’e sırtını dayayarak…
NURAN
İMİR (Şırnak) – Biz sırtımızı halka dayıyoruz. 
YUSUF
BEYAZIT (Devamla) - …esrar kaçakçılığı yaparak, insan kaçakçılığı yaparak,
terörleri destekleyerek, çukur eylemleri yaparak ve buralarda kahraman ordumuzun
mensuplarını şehit etme pahasına mücadelelerini sürdürerek… 
Bütün
bunlarla mücadelemize sonuna kadar da devam edeceğiz. Burada eğer bununla
ilgili herhangi bir vekil vekillik kisvesi altına sığınarak bu mücadeleyi
engellerse, herhangi bir vekil burada “Dokunulmazlığı aldım.” diyerek, milletin
maaşıyla, milletin oyuyla milletin bu Meclisinde, bu yüce Meclisinde, bu Gazi
Mecliste bunlara destek olmaya devam edecekse bunlarla ilgili mücadelemizi de
sonuna kadar sürdürmeye devam edeceğiz. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum. 
Sayın
Bilgen, son olarak size yerinizden söz veriyorum.
Buyurun.

V.- AÇIKLAMALAR (Devam)
32.- Kars Milletvekili Ayhan Bilgen’in, grup
önerilerinin içeriğinin belli olduğuna ve konunun araştırılmasını istediklerine
ilişkin açıklaması
AYHAN
BİLGEN (Kars) – Sayın Başkan, ben polemiği uzatmak için söz almadım. 
BAŞKAN
– Biliyorum, biliyorum. 
AYHAN
BİLGEN (Kars) – Sonuçta, önergemizin içeriği belli. Tutuklananlar bir gece aynı
anda farklı şehirlerde farklı dosyalardan tutuklandılar; gözaltına alındılar,
sonra tutuklandılar. Bu bile başlı başına işin hukuki bir süreç olmadığını
gösterir. 
Siyaseten
bir tartışma yürütmeye kalkarsak, Birinci Meşrutiyet’in bitişinden, İstiklal
Mahkemelerinde yargılanan Rauf Orbay, Kazım Karabekir gibi isimlerden, 27 Mayıs
darbecilerinin siyasetçileri tutuklarken sarf ettikleri sözlerden, 12 Marttan,
12 Eylülden, bütün bu süreçlerden siyasetçilere reva görülen sözlere
baktığımızda hemen hemen aynı mantığı görürüz. 
Biz
araştırılsın diyoruz, başka bir iddiada bulunmuyoruz. Dolayısıyla bu iddialar,
bu konuşmalar, bu tartışmalar, üzerinde gerçekten söz söylemeye değer
nitelikteyse sadece Türkiye’de değil -biz bunu bütün konuşmalarımızda ifade
ettik- İsrail cezaevlerinde de milletvekilleri var, Mısır’da var, Pakistan’da
var, kimi Orta Asya ülkelerinde var, biz her yerde söz söyleme hakkının değerli
olduğunu düşünüyoruz. Bunun için de bu süreci bir yargılama süreci olarak
görmüyoruz. İthamlar gerçekleri örtmeye yetmez. Elbette ki iddia edilen
şeylerle ilgili burada konuşulmaya değer, bir komisyonla araştırmaya değer bir
durum varsa bunun ortaya çıkarılmasını istiyoruz. 
Teşekkür
ediyorum. 
BAŞKAN
– Teşekkür ederim, sağ olun. 
MERAL
DANIŞ BEŞTAŞ (Siirt) – Sayın Başkan…
BAŞKAN
– Sayın Beştaş, Sayın Bilgen’e söz verdim, Grup Başkan Vekiliniz olarak. 
ÖZLEM
ZENGİN (Tokat) – Vermeyecekseniz, ben de isteyeceğim Sayın Başkan. 
MERAL
DANIŞ BEŞTAŞ (Siirt) – Ama söz verdiniz, ben de yerimden bir dakika... İtham
var ama itham var.
BAŞKAN
– Ama Sayın Beştaş, grup başkan vekiliniz söz isteyince doğal olarak önceliği
ona verdim. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 5/11/2018 tarihinde Siirt
Milletvekili Meral Danış Beştaş ve arkadaşları tarafından, 4 Kasım 2016
tarihinde HDP Eş Genel Başkanları ve milletvekillerine yönelik hukuksuz
tutuklamaların tespiti amacıyla verilmiş olan Meclis araştırması önergesinin ön
görüşmelerinin, Genel Kurulun 7 Kasım 2018 Çarşamba günkü birleşiminde yapılmasına
ilişkin önerisi (Devam)
BAŞKAN
- Halkların Demokratik Partisi Grubu önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
3.- CHP Grubunun, 7/11/2018 tarihinde Kütahya
Milletvekili Ali Fazıl Kasap ve arkadaşları tarafından, sağlık çalışanlarına
yönelik şiddet olaylarının araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 7 Kasım 2018 Çarşamba
günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 7/11/2018 Çarşamba günü -bugün- toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Özkoç
 Sakarya
Milletvekili
 Grup
Başkan Vekili
Öneri:

Kütahya
Milletvekili Ali Fazıl Kasap ve arkadaşları tarafından “Sağlık çalışanlarına
yönelik şiddet olaylarının araştırılması” amacıyla 7/11/2018 tarihinde Türkiye
Büyük Millet Meclis Başkanlığına verilmiş olan Meclis araştırma önergesinin
-475 sıra no.lu- diğer önergelerin önüne alınarak görüşmelerinin 7/11/2018
Çarşamba günlü birleşiminde yapılması önerilmiştir. 
BAŞKAN
– Teşekkür ederim. 
Önerinin
gerekçesini açıklamak üzere öneri sahibi, Cumhuriyet Halk Partisi Grubu adına
Kütahya Milletvekilimiz Sayın Ali Fazıl Kasap. 
Buyurun
Sayın Kasap. (CHP sıralarından alkışlar)
Süreniz
beş dakika Sayın Kasap. 
CHP
GRUBU ADINA ALİ FAZIL KASAP (Kütahya) – Sayın Başkan, değerli milletvekilleri;
Cumhuriyet Halk Partisi Grubu adına, sağlık çalışanlarına yönelik şiddetle
ilgili Meclis araştırması açılması hakkında vermiş olduğumuz grup önerisi
hakkında söz almış bulunuyorum. Yüce heyetinizi saygıyla selamlıyorum. 
Değerli
milletvekilleri, Türkiye’de her 5 sağlık çalışanından 3’ü şiddete maruz
kalmaktadır. En son İstanbul Bahçelievler’de görev yaptığı sırada özel
hastanede uğradığı silahlı saldırı sonucu hayatını kaybeden ruh ve sinir
hastalıkları uzmanı Doktor Fikret Hacıosman tüm müdahalelere rağmen
kurtarılamadı ve hayatını kaybetti.
Ülkemizde
hâlen sağlık personeline yönelik şiddetin varlığı günden güne artarak devam
etmektedir. Bu durum kabul edilebilir bir durum değildir. AK PARTİ Grubu
olarak, acaba kaç doktorumuzu daha kaybedersek bu konuda bir adım atmayı
düşünmektesiniz? Bu, kamuoyunda da merak uyandırmaktadır. 
Şiddeti
önlemenin yolu ve yöntemleri hem sağlık çalışanları hem de yöneticiler
tarafından bilinmektedir ancak eksik olan şey, şiddetin önlenebilmesi için
bilinen faktörlerin ve önlemlerin uygulamaya konulabilmesi için gerekli olan
iradeyi ortaya koymaktır. Sağlık çalışanlarına yönelik şiddetin birçok nedeni
olmakla birlikte, genel ortak kanı, çalışanların haklarını savunacak yasal
düzenlemelerin yeterli düzeyde olmamasıdır. Sağlık personeline karşı yapılan
sözel saldırılar, yaralamalar, darp, öldürme, uygunsuz talepler ve bunların
karşılığındaki uygulamalar ve hükümler genel hükümlere tabi tutulduğundan
dolayı bu konuda eksiklik arz etmektedir. 
Sağlık
Komisyonunda şu anda torba yasa adı altında “harar” dediğimiz, yaklaşık 40
küsur maddeden oluşan bir yasa teklifi var, adı Sağlıkta Şiddet Yasası Teklifi.
Bu teklifle ilgili dün ve önceki günlerde, son üç günde karşılaştığımız olaylar
zaten başlı başına sağlığa şiddeti de Komisyona taşımış durumda. Bu, hiç de
kabul edilebilir bir durum değildir. En son dün, Sağlıkta Şiddet Yasası adı
altında sağlığa şiddet uygulanmıştır Komisyonda, grup başkan vekilleri ve
Komisyona üye AK PARTİ ve MHP milletvekilleri tarafından. Komisyon üyelerinin
hiçbirine söz hakkı dahi vermeden, birtakım ithamlarda bulunarak ve önergeler
okutulmadan, kimse konuşturulmadan bu yasa teklifi oldubittiyle Komisyondan
Meclise gelme durumundadır. Buradaki yanlışlar çok çok büyüktür. O yanlışlar
önümüzdeki günlerde daha da açığa çakacaktır. Resmen şiddet Komisyonda
uygulanmıştır AKP grubu ve MHP grubu tarafından. Dün de Sayın Cumhurbaşkanının
bu konuyla ilgili bir beyanatı var grup toplantısında, “Sağlıkta çağ atladık.”
deniyor. 
Türkiye’deki
sağlıktaki şiddetin nedenleri konusunda daha önce de komisyonlar kurulmuş ama
şunu izah etmek istiyorum ki dünyada sağlıkta şiddetin en büyük sebeplerinden
birisi uzun bekleme süreleri. Türkiye’de “ ALO 182” diye bir çağrı merkezî
kuruldu. Bir tanesi Erzurum’da, bir tanesi Edirne’de, iki eski bakanın olduğu
şehirlerde. Bu kurulan yerlerde “Alo 182” çağrı hattıyla “Merkezî Hekim Randevu
Sistemi”nden randevu alabiliyorsunuz. Çağ atladık denen Türkiye’de yaklaşık
günlük 1 milyon civarında randevu ilerleyen günlere, gerekirse on beş yirmi
güne kadar sarkabiliyor. Yani istediğiniz zaman randevu alamıyorsunuz, artı,
buna ilave olarak da 5 lira civarında bir ücret ödüyorsunuz.
Sağlıkta
muayene süreleri beş dakikaya indi bakanlığın talimatıyla. Beş dakikada
insanlar ne soyunabilir ne giyinebilir ne derdini anlatabilir. Sağlık
sistemindeki bu çöküş sağlıkta şiddetin de en büyük sebeplerinden biridir.
Çağ
atladık denen Türkiye’de kuyruklar milyonları buldu. Ve beş dakika bile muayene
olamayan bu halkın tepkisi maalesef ki sağlık çalışanlarına yansıyor. 
Hepinize
teşekkür ediyorum. 
Saygılar
sunuyorum. (CHP sıralarından alkışlar) 
BAŞKAN
– Teşekkür ederiz Sayın Kasap.
Sayın
Aycan, bir söz talebiniz var, buyurun.
V.- AÇIKLAMALAR (Devam)
33.- Kahramanmaraş Milletvekili Sefer Aycan’ın,
sağlıkta şiddete karşı olduklarına ve bu konuda yasa tekliflerinin olduğuna
ilişkin açıklaması
SEFER
AYCAN (Kahramanmaraş) – Teşekkür ederim Sayın Başkan.
Sağlıkta
şiddete biz de karşıyız ve bununla ilgili de defalarca bu konuyu gündeme
getirdik ve özellikle de bununla ilgili yasa teklifimiz var. Fakat konuşmacının
“Komisyonda, Milliyetçi Hareket Partisi tarafından da konuşturulmadığını,
engellendiğini doğru bulmuyoruz…” Bu doğru bir saptama değil. Komisyonu yöneten
Komisyon Başkanı ve başkan vekilleri Adalet ve Kalkınma Partisinin
vekilleriydi. MHP vekillerinin böyle bir uygulaması, böyle bir engellemesi
olmamıştır.
BAŞKAN
– Teşekkür ederim.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 7/11/2018 tarihinde Kütahya
Milletvekili Ali Fazıl Kasap ve arkadaşları tarafından, sağlık çalışanlarına
yönelik şiddet olaylarının araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 7 Kasım 2018 Çarşamba
günkü birleşiminde yapılmasına ilişkin önerisi (Devam)
BAŞKAN
– Önerge üzerinde söz isteyen, Milliyetçi Hareket Partisi Grubu adına
Kahramanmaraş Milletvekilimiz Sayın Sefer Aycan.
Buyurun
Sayın Sefer Aycan. (MHP sıralarından alkışlar) 
Süreniz
üç dakika. 
MHP
GRUBU ADINA SEFER AYCAN (Kahramanmaraş) – Sayın Başkan, değerli
milletvekilleri; görüşülmekte olan sağlık çalışanlarına yönelik şiddetin
önlenmesi teklifiyle ilgili Milliyetçi Hareket Partisi Grubu adına söz almış
bulunuyorum. 
Evet,
sağlık çalışanlarına yönelik şiddet vardır, bu ciddi bir sorundur. Sadece
sağlık çalışanlarına değil, tüm kamu çalışanlarına karşı da şiddet olaylarıyla
karşılaşıyoruz fakat en çok, sağlık çalışanlarına yönelik şiddetle karşı
karşıyayız. Dünyada da böyledir, dünyada da en çok şiddete uğrayan kişiler
sağlık çalışanlarıdır; ülkemizde de böyledir. Ülkemizde de sağlık personelinin,
sağlık çalışanlarının yüzde 23,7’sinin şiddete uğradığına dair araştırmalar
vardır. 
Bununla
ilgili daha önce de söz aldık, bununla ilgili basın toplantıları da yaptık,
defalarca gündeme getirdik sağlık çalışanlarına yönelik şiddet konusunu da.
Milliyetçi Hareket Partisi olarak sağlık çalışanlarına yönelik şiddeti asla
tasvip etmiyoruz ve bununla ilgili bir an önce önlem alınmasını istiyoruz.
Fakat sağlık çalışanları bizden bununla ilgili araştırma yapılmasını istemiyor,
sağlık çalışanları bununla ilgili önlem alınmasını istiyor. Defalarca bu konuyu
gündeme getirdik, bir an önce önlem alınmasına davet ediyoruz. Bununla ilgili yasa
teklifimiz var. Türk Ceza Kanunu’nda değişiklik yapılmasıyla ilgili bir
teklifimiz var, Adalet Komisyonunda beklemektedir. Bir an önce bu Komisyondan
bu teklifin geçmesini ve Genel Kurula gelmesini istiyoruz.
Sağlıkta
şiddetin önlenmesiyle ilgili Sağlık Bakanlığının yapacağı şeyler var, İçişleri
Bakanlığının alacağı önlemler var çünkü sağlıkta şiddet en çok acil servislerde
yaşanmaktadır. Acil servislerdeki yoğunluğu azaltmamız, buradaki hasta bakımını
azaltmamız gerekmektedir. Bunu yaptığımız zaman, acillerdeki yoğunluk azaldığı
zaman ve acillerde güvenlik önlemlerini artırdığımız zaman bu şiddet olaylarını
engelleyebileceğimizi düşünüyoruz. 
Genel
olarak, sağlık çalışanlarına sahip çıkmak gerekiyor, sağlık çalışanları ile
milleti karşı karşıya getirmemek gerekiyor. Özellikle de acil servislerde
güvenlik önlemlerini artırmak gerektiğini defalarca söyledik. Bir de caydırıcı
olsun diye Türk Ceza Kanunu’nda değişiklik öneriyoruz. Sağlık çalışanlarına
yönelik yapılan şiddeti yargı mensuplarına yapılan şiddetle eş görerek
cezaların artırılmasını, iki ila dört yıla çıkarılmasını teklif ettik. Bu, bu
şekilde artırıldığı takdirde hem şiddet uygulayanların tutuklu yargılanması söz
konusu olacak ve…
(Mikrofon
otomatik cihaz tarafından kapatıldı) 
BAŞKAN
– Devam edin.
SEFER
AYCAN (Devamla) – Sağlık hizmetlerini de olumsuz etkiledikleri için hizmetin
sunumunu etkiledikleri durumda da cezanın yüzde 50 artırılmasını teklif ettik.
Bu
yüzden, sağlık çalışanları bizden yeniden araştırma istemiyor; sorun belli,
sorunun nedenleri belli, boyutları belli. Artık çözüm üretmemiz lazım, çözüm de
belli; teklifimiz ortada. Bir an önce bu teklifin Genel Kurula gelmesini
bekliyoruz.
Hepinize
saygılar sunarım.
Teşekkür
ederim. (MHP sıralarından alkışlar) 
BAŞKAN
– Teşekkür ederim Sayın Aycan.
Önerge
üzerinde İYİ PARTİ Grubu adına Eskişehir Milletvekilimiz Sayın Arslan
Kabukcuoğlu. (İYİ PARTİ sıralarından alkışlar)
Süreniz
üç dakika Sayın Kabukcuoğlu. 
İYİ
PARTİ GRUBU ADINA ARSLAN KABUKCUOĞLU (Eskişehir) – Sayın Başkan, değerli
milletvekilleri; hepinizi saygıyla selamlıyorum. CHP Grubunun sağlık
çalışanlarına yönelik şiddetin araştırılması için vermiş olduğu araştırma
önergesi üzerinde söz almış bulunuyorum.
Sağlık
personeline uygulanan şiddet gün geçtikçe artmaktadır. Cumhuriyet tarihinde
seksen yılda sadece 1 hekim görevi başında hayatını kaybetmişken 2012 yılından
bu tarafa 11 hekim görevi başında hayatını kaybetmiştir. Son beş yılda 46.361
şiddet vakası rapor edilmiştir. Yapılan araştırmalar AK PARTİ’nin sağlık
alanında yaptığı düzenlemelerle 5 puan kazandırdığını göstermektedir. Olayın
rehavetine kendini kaptıran AK PARTİ’li bakanlar, bırakın tedbir almayı, zaman
zaman kullandıkları dille şiddeti teşvik eder duruma gelmişlerdir. 
Sağlık
personelinin yüzde 64’ü meslekleri boyunca en az bir kez şiddete maruz
kalmaktadır. Şiddetin yüzde 86’sı hasta yakınlarından gelmektedir. Polise
bildirme oranı yüzde 40, dava açma oranı ise yüzde 33’tür. Kışkırtılmış sağlık
talebi, fiziksel yetersizlik, hekimler hakkında olumsuz yayınlar şiddetin en önde
gelen nedenleridir. Özellikle medyadaki şiddet yanlısı yayınlar, insanların
şiddet dolu bir dünyada yaşadığını ve bu dünyada tutunabilmeleri için daha
fazla şiddet uygulamaları gerektiğini düşünür hâle getirmiştir. 
Şiddetin
sağlığa yansımalarını şöyle sıralayabiliriz: Sağlık personelinin motivasyonu
düşmektedir. İş yerine gelirken ne tür şiddetle karşılaşacağını ve ne olacağını
bilmeyen sağlık personeli hâliyle isteksiz olarak ve motivasyonu düşmüş olarak
işe gelmektedirler. Hastaya ihtimam azalmaktadır. Cerrahi branşlar boş
kalmaktadır. Sağlık personeli cerrahi branş yerine hastayla yüz yüze gelmediği
ve hastayla görüşmediği radyoloji, patoloji, mikrobiyoloji gibi klinik alanları
seçmekte ve o bölümlerde çalışmayı tercih etmektedirler. Hastalar savsaklanmaktadır,
gereksiz tahliller istenmektedir, konsültasyonlar istenmektedir. Hastanın kısa
sürede işi görülecekken sağlık personeli ve özellikle hekimler sorumluluktan
kendilerini kurtarmak için işe mümkün olduğu kadar fazla insanı ve fazla
incelemeyi dâhil etmeye uğraşmaktadırlar. 
Alınması
gereken tedbirleri şöyle sıralayabiliriz: Sağlık Bakanlığı başta olmak üzere,
toplum kullandığı dile dikkat etmelidir, dilleri düzeltilmelidir. 
(Mikrofon
otomatik cihaz tarafından kapatıldı)
BAŞKAN
– Toparlayalım.
ARSLAN
KABUKCUOĞLU (Devamla) – Toparlıyorum Sayın Başkanım.
Kurumlar
şiddete uğrayan personelin yanında hukuki ve idari tedbir almaya zorlanmalıdır.
Hastane iş gücü planlaması yapılmalıdır. Fazla iş, fazla yorgunluk ve insanlar
arasında bir uyuşmazlık problem yaratmaktadır. Televizyon spotları, eğitsel
programlar vesaire artırılmalıdır.
Şu
anda Sağlık Komisyonunda görüşülmekte olan torba yasa “sağlıkta şiddet” adı
altında topluma lanse edilmiştir. Her ne kadar adı böyle olsa da bu yasanın
getirdiği tek yenilik, tek düzenleme bir sağlık kurumunda olay olduğu zaman
buraya ilk defa müracaat edecek olanın polis yerine savcı olması ve savcı
tarafından ifadesinin alınmasıdır. Bunun dışında şu andaki Sağlık Bakanlığının
sağlık personeline uygulanan şiddetin durdurulması için aldığı yerinde ve
etkili bir tedbir yoktur.
Teşekkür
ederim. (İYİ PARTİ sıralarından alkışlar)
BAŞKAN
– Teşekkür ederim Sayın Kabukcuoğlu. 
Öneri
üzerinde Halkların Demokratik Partisi Grubu adına söz isteyen İzmir
Milletvekilimiz Sayın Serpil Kemalbay Pekgözegü, buyurun. (HDP sıralarından
alkışlar) 
Süreniz
üç dakika.
HDP
GRUBU ADINA SERPİL KEMALBAY PEKGÖZEGÜ (İzmir) – Teşekkürler Sayın Başkan.
Sağlıkta
şiddeti önlemenin çok acil bir sorun olduğu ortada. Bu konuda aciliyetle önlem
alınması gerekiyor ve müdahale edilmesi gerekiyor. Fakat bugün sağlıkta şiddeti
önlemek iddiasındaki bir yasa Komisyonumuzda görüşülüyor. Şuradan ifade etmek
gerekiyor ki bu yasa teklifi sağlıkta şiddeti önlemekle alakalı olarak hiçbir
çözüm getirmiyor. Aslında mevcut yasalar içerisinde sağlıkta şiddetle ilgili ne
öngörülüyorsa bu yasa teklifi içerisinde de var. Sadece ve sadece biraz daha
mobil karakolları artırarak bir çözüm getirilmiş, cezaları artırarak çözüm
getirilmiş. Fakat bizim köklü bir şekilde bu sorunun üstüne gitmemiz gerekiyor
çünkü sağlıkta şiddetin yaşanması aslında toplumda yaşanan şiddet
politikalarının bir uzantısı oluyorlar. Özellikle tepeden başlayarak
iktidardaki şiddet dili tamamen toplumun her tarafına nüfuz etmiş durumda. 
Değerli
arkadaşlar, sağlıkta şiddetle ilgili olarak, örneğin “Savaş bir halk sağlığı
sorunudur.” diyen akademisyenler ya da Türk Tabipleri Birliği hedef olarak
gösterilip bu kişiler kamudan tasfiye edilmeye çalışılıyorlar. Şu anda sağlıkta
şiddeti önleme yasa teklifi iddiasındaki önümüzdeki dosyanın içerisinde tam da
bu fikirde olanların, Hükûmetle aynı fikirde olmayan kişilerin tasfiyesine
yönelik olarak bir 5’inci madde getirildi. 
Bu
5’inci madde bir soykırım yasasıdır, siyasi bir soykırım yapmak istiyorlar.
Sağlıkta yaklaşık 7 bini aşkın hekimi, sağlık emekçisini, kendi fikirleriyle
uyuşmayanları siyasi olarak tasfiye etmek isteyen iktidar partisi ömür boyu
mesleki ölüme ve sosyal bir ölüme terk etmek istiyor. Tartışılan budur,
tartışılan sağlık yasası değildir. Bizlerin bir an önce sağlığı konuşmamız,
sağlıkta şiddeti önleyici tedbirleri konuşmamız gerekiyor. Kanun hükmünde
kararnamelerle, hukuksuz bir şekilde güvenlik soruşturmalarıyla işinden,
ekmeğinden, mesleğinden edilen kişilerin ömür boyu bu durumları yaşamalarına,
ömür boyu mesleksiz kalmalarına… Âdeta Hitler faşizminde olduğu gibi
boyalanarak, damgalanarak toplum içerisinde çifte vatandaşlık yaratma
arzusundaki bu faşist yasayı mutlaka geri çektirmeliyiz ve esas gündeme
dönmeliyiz. 
(Mikrofon
otomatik cihaz tarafından kapatıldı)
BAŞKAN
– Toparlayalım. 
SERPİL
KEMALBAY PEKGÖZEGÜ (Devamla) – Bunun için hem demokratik kitle örgütlerinin hem
toplumun bütün kesimlerinin söz konusu 5’inci maddeye karşı el ele vermeleri ve
bu 5’inci maddeyi geri çektirmeyi başarmamız gerekiyor çünkü eğer bu şekilde
gidersek Türkiye bir cehenneme dönüşecek. Türkiye aslında şu anda da bir
cehenneme dönüşmüş durumda ama bir ayrıcalıklı, AKP’li yurttaşlar, bir de
yurttaş olmayanlar, siyasi olarak AKP’yle aynı fikirde olmayanların dışlandığı,
ötekileştirildiği, yok sayıldığı bir Türkiye istemiyorsak eğer bu yasayı
durdurmak için elimizden geleni yapalım. Unutmayalım ki Hitler faşizmi tarihte
mahkûm olmuştur. Eğer siyaseten, vicdanen, ahlaken siz de tarih önünde mahkûm
olmak istemiyorsanız o zaman bu yasayı durdurmanız gerekiyor. Görüyorum ki
burada da iktidar koltukları boş, aynen Komisyonda da olduğu gibi sadece
ellerini kaldırmak için salona gelenler Komisyonda da aynı şekilde geliyorlar.
Bu davranışı da bir kez daha kınıyorum. 
Teşekkürler
Başkanım. (HDP sıralarından alkışlar) 
BAŞKAN
– Sayın Zengin, buyurun. 
V.- AÇIKLAMALAR (Devam)
34.- Tokat Milletvekili Özlem Zengin’in, İzmir
Milletvekili Serpil Kemalbay Pekgözegü’nün CHP grup önerisi üzerinde HDP Grubu
adına yaptığı konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; Genel Kurulu
saygıyla selamlıyorum.
Doğrusu,
başta Türkiye'de yaşayan Yahudiler olmak üzere dünya Yahudileri isyan edecekler
yani Türkiye'deki Parlamentoda, Meclisimizde Hitler’e o kadar atıf var ki eğer
Türkiye'de yaşananlar Hitler faşizmiyle kıyaslanacaksa diyecekler ki, öyle
söylüyorlar zaten “Bizim yaşadığımız neydi?” diyorlar. Yani biraz bence
meseleleri konuşurken kelimeleri doğru ve hacminde kullanmak lazım. Şiddetle reddediyorum,
reddediyoruz. 
Daha
evvel de bunu burada pek çok defa söyledik ama madem tekrar tekrar söyleniyor
her seferinde artık söyleme ihtiyacı duyacağız, öyle zannediyorum. 5’inci
maddeyle alakalı mesele bir AK PARTİ’liler meselesi değil, tabii, HDP için
Türkiye'de terör bir mesele değil. AK PARTİ için, bu ülkede yaşayan, vatanını
seven diğer siyasi partilerden de pek çok arkadaşım için terör hayati bir
mesele. Buradaki mesele, 5’inci maddeyle alakalı konu bu suçla alakalı idari
kararla, kanun hükmünde kararnamelerle ve yargılamalarla ceza alanların
hekimlik yapmasıyla alakalı bir mesele, hiç AK PARTİ’li olmakla ilgisi yok.
Kaldı ki biz bunu kendi aslında seçmenlerimize rağmen yapıyoruz, öyle
söyleyelim yani pek çok aile, onlar içerisinden AK PARTİ’ye oy verenler var,
mesele oy meselesi değil, Türkiye'nin terörden temizlenmesiyle alakalı bir
mesele. Bunun tekrar ben altını çizmek istiyorum. 
Teşekkür
ederim. 
BAŞKAN
– Teşekkür ederim.
SERPİL
KEMALBAY PEKGÖZEGÜ (İzmir) – Sayın Başkan, söz alabilir miyim? Bir düzeltme
yapmak istiyorum. 
BAŞKAN
– Buyurun. 
35.- İzmir Milletvekili Serpil Kemalbay Pekgözegü’nün,
Tokat Milletvekili Özlem Zengin’in yaptığı açıklamasındaki bazı ifadelerine
ilişkin açıklaması
SERPİL
KEMALBAY PEKGÖZEGÜ (İzmir) – Çok teşekkür ediyorum söz verdiğiniz için. 
Sayın
Başkan, bu yasa teklifi terör örgütleri ve devletin millî güvenliğiyle ilgili
olduğu iddia edilen bir yasa teklifi fakat bu yasa teklifiyle ceza verilmek
istenen kişiler kanun hükmünde kararnameyle ve güvenlik soruşturmasıyla mesleğinden
ihraç edilen kişiler. Bu kişilerin terörle bir ilişkisi yok. Bu kişilerin
aslında -başta da söylediğim gibi- Hükûmetin fikirleriyle, fikriyatıyla uygun
olmayan bir duruşları var ve bunun için ihraç edilmişlerdir. Yani bir “tweet”
attığı için ihraç edilen insanlardır. Üniversitesinde kantin eylemine katıldığı
için ihraç edilen kişilerdir bunlar. Bunlar ömür boyu mesleğini yapmamakla
cezalandırılıyorlar. 
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – Mesleğini yapmamak değil, yapacakları yerlere yeni tanımlama
getirmek. 
SERPİL
KEMALBAY PEKGÖZEGÜ (İzmir) – Yani bir daha SGK’lı bir yerde çalışmayacaklar.
SGK’ya reçete yazan bir yerde ya da devletle bir ilgisi olan bir yerde
çalışmayacaklardır. Yani bunun terörle bir ilgisi yoktur.
ÖZLEM
ZENGİN (Tokat) – Terörle alakası var.
SERPİL
KEMALBAY PEKGÖZEGÜ (İzmir) – Bu bir çarpıtmadır.
Teşekkürler.
BAŞKAN
– Teşekkür ederim.
ARSLAN
KABUKCUOĞLU (Eskişehir) – Başkanım…
BAŞKAN
– Bir saniye…
Cumhuriyet
Halk Partisi grup önerisi üzerine son söz Adalet Kalkınma Partisi Grubu adına
söz isteyen Kayseri Milletvekilimiz Sayın İsmail Tamer’e aittir. 
Sayın
Tamer…
Değerli
arkadaşlar, birleşime on dakika ara veriyorum.
Kapanma Saati: 16.27
İKİNCİ OTURUM
Açılma Saati: 16.46
BAŞKAN: Başkan Vekili Levent GÖK
KÂTİP ÜYELER: İsmail OK (Balıkesir), İshak GAZEL
(Kütahya)
----- 0 -----
BAŞKAN
– Türkiye Büyük Millet Meclisinin 15’inci Birleşiminin İkinci Oturumunu
açıyorum.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 7/11/2018 tarihinde Kütahya
Milletvekili Ali Fazıl Kasap ve arkadaşları tarafından, sağlık çalışanlarına
yönelik şiddet olaylarının araştırılması amacıyla verilmiş olan Meclis
araştırması önergesinin ön görüşmelerinin, Genel Kurulun 7 Kasım 2018 Çarşamba
günkü birleşiminde yapılmasına ilişkin önerisi (Devam)
BAŞKAN
- Cumhuriyet Halk Partisi grup önerisi üzerinde son söz, Adalet ve Kalkınma
Partisi Grubu adına söz isteyen İsmail Tamer, Kayseri Milletvekilimizin. (AK
PARTİ sıralarından alkışlar)
Sayın
Tamer, süreniz üç dakika. 
AK
PARTİ GRUBU ADINA İSMAİL TAMER (Kayseri) – Teşekkür ederim Değerli Başkanım. 
Sayın
Başkan, değerli milletvekilleri; Cumhuriyet Halk Partisinin sağlıkta şiddetle
ilgili araştırma komisyonu kurulmasıyla ilgili önergesi üzerinde grubum adına söz
almış bulunuyorum. Yüce Meclisi saygıyla selamlıyorum. 
İnsanların
acılarını dindirmek, dertlerine derman olmak zor ve zahmetli ancak bir o kadar
da erdemli bir harekettir. Bu hizmeti en iyi şekilde sunmaya çalışan sağlık
çalışanları, hastaların en zor günlerinde, en ıstıraplı anlarında yanlarında
bulunurlar ve en mahrem anlarını dahi o hastalarla birlikte geçirirler. Sağlık
çalışanları gece gündüz demeden fedakârca çalışmalarına, sağlık hizmetlerini
sunmaya da devam ederler. Bu hizmetleri sunma esnasında da zaman zaman
istemediğimiz birtakım sıkıntılar, sağlık çalışanlarına karşı şiddet de söz
konusu olmuştur. 
Aslında
“sağlıkta şiddet” dediğimizde, her şiddette olduğu gibi sağlıkta şiddetin de,
partiler üstü bir mesele olmasının ve bu şekilde görmemiz gerektiğinin altını
çizmek istiyorum.
Şiddetin
her türlüsüne karşıyız. Sağlıkta şiddet eskiden de vardı, günümüzde de var,
öyle görülüyor ki bundan sonra da devam edecek. Bizim birlik, beraberlik
içerisinde, hangi fikirde olursak olalım, sağlıkta şiddeti en aza indirebilmek,
hatta yok edebilmek adına yapmamız gereken işler mevcuttur diye düşünüyorum. Bu
birlikteliğimizi her zaman korumamız lazım geldiğini de tekrar ifade etmek
istiyorum. Çünkü sağlıkta şiddetle mücadele etmek partiler üstüdür diye de tekrar
ifade etmek istiyorum.
Bizim
iktidar olduğumuz dönemde, 2008 yılında çıkardığımız kanunla sağlıkta şiddeti
en aza indirmeye çalıştık. Ve benim 2012 yılında sağlıkta şiddet komisyonunun
içerisinde de görev yaptığım dönemde, sağlıkta şiddet çok geniş olarak da
incelendi, eksiklikler giderilmeye çalışıldı. Dönemin Sağlık Bakanı Sayın Recep
Akdağ şu anda aramızda, kendisine teşekkür etmek istiyorum çünkü o zaman
Komisyonun tespit etmiş olduğu en az 10 maddelik bir eksiklik söz konusuydu,
anında ilettik ve çok kısa bir süre içerisinde bu eksiklikleri ortadan
kaldırmaya yönelik bir genelge yayınladı. Bu genelgede kısaca şunlar vardı: Tüm
sağlık çalışanlarıyla ilgili hasta ve çalışan güvenliğinin sağlanmasına dair…
Biliyorsunuz, hasta haklarıyla ilgili her hastanede -belirli bir kurum
şeklinde- odalarımız söz konusuydu.
(Mikrofon
otomatik cihaz tarafından kapatıldı)
İSMAİL
TAMER (Devamla) – Başkanım, bu konu biraz şey yani müsaade ederseniz devam
edeyim.
BAŞKAN
– Toparlamanız için bir dakika söz veriyorum.
Buyurun.
İSMAİL
TAMER (Devamla) – O dönem içerisinde en önemli uygulamamız Beyaz Kod
uygulamasıydı; 113’e haber vererek, ayrıca “SABİM” denilen kuruluşumuza,
SABİM’e haber verilerek yapılan uygulamaydı. O zaman baktığımızda sağlıkta
şiddetle ilgili yüzde 4’lük bir müracaat söz konusuydu.
Değerli
arkadaşlar, sağlıkta şiddetin ve aynı zamanda her türlü şiddetin karşısında
olduğumuzu, geçmişten beri bununla ilgili savaştığımızı âdeta, bundan sonra da
savaşacağımızı ifade etmek istiyorum. Şu anda, bulunduğum komisyonda, sağlıkla
ilgili getirdiğimiz bir kanun teklifi içerisinde, özellikle bu konuyla ilgili
de bazı maddeler var. 
Zamanım
kalmadı ama bu konuya tüm herkesin destek vermesini talep ediyoruz, “görüşelim”
diyoruz. Bu konunun partiler üstü olduğunu ifade ediyorum ve sağlıkla ilgili
şiddeti önleme adına ne gerekiyorsa yapmaya hazır olduğumuzu ifade ediyor,
hepinize saygılar sunuyorum.
Teşekkür
ediyorum. (AK PARTİ sıralarından alkışlar)
ERKAN
AYDIN (Bursa) – “Evet” deyin o zaman?
ENGİN
ÖZKOÇ (Sakarya) – “Evet” diyecek misiniz?
BAŞKAN
– Teşekkür ederim Sayın Tamer.
Cumhuriyet
Halk Partisi grup önerisini oylarınıza sunuyorum: Kabul edenler... 
ERKAN
AYDIN (Bursa) – Evet Sayın Tamer, bekliyoruz!
ENGİN
ÖZKOÇ (Sakarya) – “Evet” de, kaldırsana! Hani önemliydi?
BAŞKAN
– Etmeyenler... Öneri kabul edilmemiştir. 
ENGİN
ÖZKOÇ (Sakarya) – Sayın Başkan, kayıtlara geçmesi açısından söylüyorum. Siyaset
çok ciddi bir iştir, hele iktidar partisine mensup bir milletvekili çıkıp “Bu
çok önemli bir konudur ve araştırılması gerekir.” dedikten sonra, kendi
grubunun onun söylediğinin tam tersine, hatta kendisinin el kaldırmaması,
milletimize karşı siyasetçinin gerçekten zayıf düşmesine neden oluyor. Bundan
dolayı, hatip arkadaşımızı bu tavrından dolayı milletimize şikâyet ediyorum. 
Teşekkür
ederim. (CHP sıralarından alkışlar)
İSMAİL
TAMER (Kayseri) – Değerli Başkan, sataşma var, müsaade ederseniz…
BAŞKAN
– Siz de yerinizden bir toparlayın. 
Sayın
Tamer, uzatmayalım, toparlayalım.
Buyurun.

ERKAN
AYDIN (Bursa) – Biz de şikâyet ediyoruz Sayın Tamer! Kürsüde böyle, burada
böyle, olmaz ki! Ne diyorsan onun arkasında dur arkadaş!
V.- AÇIKLAMALAR (Devam)
36.- Kayseri Milletvekili İsmail Tamer’in, Sakarya
Milletvekili Engin Özkoç’un yerinden sarf ettiği bazı ifadelerine ilişkin
açıklaması
İSMAİL
TAMER (Kayseri) – Evet, teşekkür ediyorum.
Değerli
arkadaşlar, Cumhuriyet Halk Partisi Grup Başkan Vekili arkadaşımın ifadesine
hiçbir şekilde katılmıyorum çünkü biraz önce kürsüden ifade etmiş olduğumuz
gibi, sağlıkta şiddetin siyaseti olmaz; hep beraber, birlikte hareket edelim
diyorum. Bunun için de şu anda, içinde bulunduğumuz komisyonda kanun
çıkarıyoruz; buyurun, gelin, hep açığız. Orada, sizin ne öneriniz varsa -ben
zaten komisyonda teklif veren milletvekillerinden bir tanesiyim- buyurun,
gelin, görüşelim; istediğiniz şekilde, bu kanunda ne istiyorsanız, komisyonda
ne araştıracaksanız burada bu kanuna dercedelim diyorum. 
Saygılar
sunuyorum, teşekkür ediyorum. (AK PARTİ sıralarından alkışlar) 
BAŞKAN
– Teşekkür ederim, sağ olun. 
Buyurun
Sayın Özkoç… 
37.- Sakarya Milletvekili Engin Özkoç’un, MHP Grubu
fındık üreticilerinin sorunlarının araştırılmasına yönelik önergeyi tekrar
Genel Kurul gündemine getirirse bütün partileri bu önergenin arkasında durmaya
davet ettiğine ilişkin açıklaması
ENGİN
ÖZKOÇ (Sakarya) – Efendim, Türk milletinin bütün gerçekleri bilmesi gerekiyor.
Sayın hatip Sağlık Komisyonunda milletvekillerimizin konuşturulmaması için
-kendisi de oradaydı, kendi verdiği tekliflerden bir tanesidir- orada grup
başkan vekilleri tarafından yapılan baskıya şahit olmuştur, bu bir. 
İkincisi:
5’inci maddeyle ilgili konu da -kendisinin de yargılanması gereken suçlardan
dolayı- orada bazı doktorlarımızın yargılandığı fakat bundan dolayı da suç
almadıkları konularda şu anda toplum nezdinde cezalandırıldıkları bir konudur.
Eğer onlar Fetullahçıysa kendisine sormak gerekir, kendisi Fetullah Gülen’in
koltuğunun dibinde ne arıyordu, bunun hesabını millete vermiş midir. 
RECEP
ÖZEL (Isparta) – Bu, şahsi sataşma. O fotoğraf çıkalı on yıl oldu ya, hâlâ
orada Engin Özkoç ya. 
ENGİN
ÖZKOÇ (Sakarya) – Bu kanun teklifini verecek durumda bir milletvekili midir,
bunu sormak gerekiyor. 
Teşekkür
ederim. (CHP sıralarından alkışlar) 
İSMAİL
TAMER (Kayseri) – Efendim, sataşma var, müsaade ederseniz…
BAŞKAN
– İki dakika söz veriyorum size ama yeni bir tartışma doğurmayalım. 
Buyurun.

VII.- SATAŞMALARA İLİŞKİN KONUŞMALAR (Devam)
3.- Kayseri Milletvekili İsmail Tamer’in, Sakarya
Milletvekili Engin Özkoç’un yaptığı açıklamasında şahsına sataşması nedeniyle
konuşması
İSMAİL
TAMER (Kayseri) – Teşekkür ediyorum Değerli Başkanım. 
Bir
kere, sayın grup başkan vekiline şunu hatırlatmak istiyorum: Siz İsmail Tamer’i
araştırın, sorun. İsmail Tamer, Türk milliyetçisidir; Türk Bayrağı, Türk
milleti ve bu Türk vatanı uğruna canını feda edecek bir kardeşinizdir. Bunu
böyle bilin, hiçbir zaman şey yapmayın. (AK PARTİ sıralarından alkışlar) 
ENGİN
ÖZKOÇ (Sakarya) – Ne alakası var? 
İSMAİL
TAMER (Devamla) – Artı, o fotoğrafla ilgili olarak, ben direkt oraya gitmedim. 
ATİLA
SERTEL (İzmir) – Yandan gittin, yandan; götürdüler seni. 
İSMAİL
TAMER (Devamla) – Ben adamı tanımam, bilmem. Hiçbir dönemde -işte, tanırlar,
beni tanıyanlar bilir- benim bunlarla hiçbir şekilde irtibatım olmamıştır. 
ATİLA
SERTEL (İzmir) – Kandırıldın, kandırıldın. 
İSMAİL
TAMER (Devamla) – Sadece Türk Günü için buradan gittiğimizde oradaki FETÖ’cü
elçilik görevlilerinin bizi tuzağa düşürerek sadece ikindi namazını kılmak için
yarım saat gittiğimiz bir olaydır. 
ATİLA
SERTEL (İzmir) – Camiye mi götürüyorlar zannettin? 
İSMAİL
TAMER (Devamla) – Ha şahsım adına da bunu hiç tasvip etmedim, etmiyorum da. Her
zaman alnım açık, yüzüm ak; her zaman bu millete hesap vermeye de hazırım. Bu
millet için, bu devlet için, bu bayrak için canımı vermeye de hazırım. 
Teşekkür
ediyorum. (AK PARTİ sıralarından alkışlar) 
BAŞKAN
– Sayın Özkoç, buyurun. 
ENGİN
ÖZKOÇ (Sakarya) – Sayın Başkan, doğru beyanda bulunmadığımızı ifade etmiştir,
sataşmadan söz istiyorum efendim.
BAŞKAN
– Buyurun. 
Siz
de bir iki dakikada toparlayın.
ATİLA
SERTEL (İzmir) – Camiye mi götürüyorlar zannettin? 
İSMAİL
TAMER (Kayseri) – Yo, namaza gittik.
ATİLA
SERTEL (İzmir) – Namaza ha… Fetullah Hocanın yanında namaza mı gittiniz?
İSMAİL
TAMER (Kayseri) – Bana yapıştıramazsınız onu. Bunu bana yapıştıramazsınız.
BAŞKAN
– Değerli arkadaşlar, lütfen karşılıklı konuşmayalım.
4.- Sakarya Milletvekili Engin Özkoç’un, Kayseri
Milletvekili İsmail Tamer’in sataşma nedeniyle yaptığı konuşmasında CHP Grubuna
sataşması nedeniyle konuşması
ENGİN
ÖZKOÇ (Sakarya) – Değerli milletvekili arkadaşlarım…
Efendim,
hatibi dinlemek için…
BAŞKAN
– Tabii, tabii.
Değerli
arkadaşlar, bir hatip kürsüye çıktığı zaman lütfen onu dinleyelim.
ATİLA
SERTEL (İzmir) – Şeytanın arkasında namaz kılınmaz.
BAŞKAN
– Bir grup başkan vekili konuşuyor değerli arkadaşlar, lütfen…
Buyurunuz
Sayın Özkoç.
ENGİN
ÖZKOÇ (Devamla) – Değerli milletvekili arkadaşlarım, AK PARTİ samimi olmak
zorundadır. Ya aranızdan bunları temizleyeceksiniz ya da “Biz de FETÖ’yle
beraberiz.” diyeceksiniz. Hem kol kola girecekler hem kollarından çıkmayacaklar
hem onun yanında namazlarını niyazlarını kılacaklar, başlarını örtecekler…
Allah’a karşı da bunlar ihanet içerisindeler, millete karşı da ihanet
içerisindeler. Ne demek “Utanıyorum.”? İstifa diye bir merci var, istifa. (AK
PARTİ sıralarından gürültüler)
RECEP
ÖZEL (Isparta) – Hadi oradan Engin Özkoç ya! Hadi oradan!
ENGİN
ÖZKOÇ (Devamla) – Bu resimle ilgili, burada yanında durduğun kişi terör
örgütünün lideridir. Yüzün kızaracak, hem terör örgütünün liderinin yanında var
olacaksın hem de bu kürsüden, milletin kürsüsünden konuşacaksın, öyle yağma
yok. 
İSMAİL
TAMER (Kayseri) – Ben bu memleket için her şeyi yaparım.
RECEP
ÖZEL (Isparta) – Sen hiçbir suçluyla fotoğraf çektirmedin mi?
ENGİN
ÖZKOÇ (Devamla) – Kendi içinizden ya bunları temizleyin ya da nerede olduğunuzu
söyleyin. (CHP sıralarından alkışlar, AK PARTİ sıralarından gürültüler)
BAŞKAN
– Teşekkür ederim.
RECEP
ÖZEL (Isparta) – Senin hiçbir suçluyla fotoğrafın yok mu Özkoç?
BAŞKAN
– Sayın Zengin, buyurun.
İSMAİL
TAMER (Kayseri) – Sayın Başkanım, FETÖ’cülükle suçlayarak…
BAŞKAN
– Grup başkan vekiliniz söz istedi, ona söz veriyorum Sayın Tamer. Siz o konuda
söyleyeceğinizi ifade ettiniz, şimdi sayın grup başkan vekiliniz söz istedi,
ona veriyorum. 
V.- AÇIKLAMALAR (Devam)
38.- Tokat Milletvekili Özlem Zengin’in, Sakarya
Milletvekili Engin Özkoç’un sataşma nedeniyle yaptığı konuşmasındaki bazı
ifadelerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; böyle çığlık
çığlığa bağırmaya falan gerek yok. Madem o kadar temizlikten falan
bahsediyorlar, siz niye FETÖ’nün yanında duruyorsunuz şu anda ya, onların
avukatı mısınız? Bu nedir yani, bu nedir? (AK PARTİ sıralarından alkışlar, CHP
sıralarından “Aaa” sesleri) Aynen öyle, aynen öyle. 
ATİLA
SERTEL (İzmir) – Ayıp ettin sen!
SERVET
ÜNSAL (Ankara) – Pişkinliğe bak, pişkinliğe!
ÖZLEM
ZENGİN (Tokat) – Sağlık konuşuyoruz, sağlık konuşurken biraz da laubali bir
üslupla “başını örtmek” bilmem ne. İster örter ister örtmez kardeşim, size mi
soracaklar ya iş yaparken? (AK PARTİ sıralarından alkışlar) Şartların ne
olduğunu bilmiyorsunuz orada. Bu nasıl bir tavırdır yani?
ERKAN
AYDIN (Bursa) – Biz nereden bilelim, siz biliyorsunuz şartları.
ÖZLEM
ZENGİN (Tokat) – Bir saniye, bitiriyorum.
RECEP
ÖZEL (Isparta) – Otur, gülme, otur, otur.
ÖZLEM
ZENGİN (Tokat) – Hemen… Bir saniye, daha lafımı bitirmedim, niye ayağa
kalkıyorsunuz anlamadım. Sizin, CHP’nin teamülünde…
BAŞKAN
– Zaten söz vermiyorum Sayın Zengin, siz konuşun.
ÖZLEM
ZENGİN (Tokat) – Evet ama bu hareket “Ben söz istiyorum.” demek.
BAŞKAN
– Olabilir, siz devam edin.
ÖZLEM
ZENGİN (Tokat) – İlkokul çocukları bile arkadaşı konuşurken yerinde oturur,
bekler, laf bitince elini kaldırır. Böyle bir teamülü var CHP’nin. “Söz
istiyorum.” diye ayağa kalkılıyor, ben de mi ayağa kalkayım yani?
Şimdi,
geldiğimiz nokta şu: Şu an sağlıkla ilgili meseleyi konuşuyoruz. Ben geçtiğimiz
gece Komisyondaydım, bir madde için, “ve/veya” yapmak için yani bir şey “ve” mi
olacak, “veya” mı, on iki saat konuşuluyor. 
İSMAİL
TAMER (Kayseri) – On bir saat, on iki saat…
ÖZLEM
ZENGİN (Tokat) - Kimin zamanı boldur? Gerçekten bir şey yapacaksak konuşalım.
5’inci madde için on iki saat konuşuluyor, on iki saat ve ondan sonra da hâlâ
deniyor ki: “Efendim, biz burada konuşamıyoruz.” Zaten çok ciddiye alınsa,
bakın, grubu görüyorsunuz, 10 kişi ancak gelinmiş yani CHP Grubu burada 10
kişiyle var. Çünkü hepsi toplaşmışlar, mümkün mertebe konuşalım ama iş
çıkmasın. Bizim amacımız hiç öyle değil ya, memleket yönetiyoruz, iş
çıkaracağız burada yani.
ATİLA
SERTEL (İzmir) – Amma yönetiyorsunuz ha. Sizin yönettiğiniz memleket ne hâle
geldi.
ÖZLEM
ZENGİN (Tokat) - Velhasılıkelam, burada bu işleri konuşurken daldan dala
uçmayalım, sağlıksa sağlığı konuşalım, şiddetse şiddeti konuşalım, terörse
terörü konuşalım ve nerede olduğunuza karar verin artık. (AK PARTİ sıralarından
alkışlar) 
ENGİN
ÖZKOÇ (Sakarya)- Sayın Başkan…
BAŞKAN
– Buyurun Sayın Özkoç.
ENGİN
ÖZKOÇ (Sakarya) – Efendim, direkt olarak grubumuza ve şahsıma sataşmada
bulunmuştur.
BAŞKAN
– Buyurun.
İki
dakika size de söz veriyorum. Ama deneyimli bir grup başkan vekili olarak
tartışmayı bir toparlayalım artık.
RECEP
ÖZEL (Isparta) – Fotoğrafı koysaydın keşke.
İSMAİL
TAMER (Kayseri) – Göster, göster.
RECEP
ÖZEL (Isparta) – Fotoğrafı bir daha göster şöyle. Fotoğrafı çevir, fotoğrafı.
BAŞKAN
– Sükûnetle dinleyelim değerli arkadaşlarım.
VII.- SATAŞMALARA İLİŞKİN KONUŞMALAR (Devam)
5.- Sakarya Milletvekili Engin Özkoç’un, Tokat
Milletvekili Özlem Zengin’in yaptığı açıklamasında Cumhuriyet Halk Partisine ve
şahsına sataşması nedeniyle konuşması
ENGİN
ÖZKOÇ (Sakarya) – Değerli arkadaşlarım, saygıdeğer milletvekilleri, Sayın Grup
Başkan Vekili; söz alırken önce gerekçenizi söylemek durumundasınız.
Oturduğunuz yerde aldığınız sözlerden hiçbir tanesinde gerekçe söylemeden direkt
konuşmaya katıldınız. 
ÖZLEM
ZENGİN (Tokat) – Siz gerekçe mi söylediniz şu an?
ENGİN
ÖZKOÇ (Devamla) – Onun için sizden rica ediyorum…
ÖZLEM
ZENGİN (Tokat) – Ben sizden de hiç duymadım şu ana kadar. Asla siz de bir şey
söylemiyorsunuz, sizin gerekçeniz, bu, bu; ayağa kalkmak. Gerekçeniz ayağa
kalkmak.
BAŞKAN
– Sayın Zengin, böyle bir durum yok. Siz, lütfen, oturun yerinize.
ENGİN
ÖZKOÇ (Devamla) – Sayın Grup Başkan Vekili, ne yaptığınızı sorabilir miyim? 
ÖZLEM
ZENGİN (Tokat) – Ayağa kalktım.
BAŞKAN
- Sayın Özkoç, siz Genel Kurula hitap ediniz lütfen.
ENGİN
ÖZKOÇ (Devamla) – Şu anda yaptığınız şey çok yakışıksız ve bir grup başkan
vekiline yakışmayan bir tarzdır; birincisi budur.
RECEP
ÖZEL (Isparta) – Senden mi öğreneceğiz yakışığı?
ÖZLEM
ZENGİN (Tokat) – Hayır, siz de öyle yapıyorsunuz. Siz kendi tavrınızın aynısını
karşınızda görüyorsunuz.
ENGİN
ÖZKOÇ (Devamla) – İkincisi: Değerli milletvekili arkadaşlarım, grup başkan
vekiliniz diyor ki: “Fetullah Gülen’i siz koruyorsunuz.” 
ÖZLEM
ZENGİN (Tokat) – Evet, aynen öyle.
ENGİN
ÖZKOÇ (Devamla) – Bana bir tane -şu milletvekilleriyle ilgili- Cumhuriyet Halk
Partisinden tek bir kişiyi gösterin, istifa edeyim. Yüzünüz de kızarmıyor.
Yazık sizlere ya! (CHP sıralarından alkışlar) 
BAŞKAN
– Teşekkür ederim, sağ olun.
RECEP
ÖZEL (Isparta) – Onlar size geldi şimdi.
ÖZLEM
ZENGİN (Tokat) – Başkanınızın danışmanı içeride.
ATİLA
SERTEL (İzmir) - Beraber yürüdünüz siz o yollarda.
ERKAN
AYDIN (Bursa) - Ne istedilerse verdiniz.
ENGİN
ÖZKOÇ (Sakarya) – Tek bir kişiyi gösterin. Ayıptır ya! Biraz yüzünüz kızarsın
ya!
BAŞKAN
- Değerli milletvekilleri, Danışma Kurulunun bir önerisi vardır, okutup
oylarınıza sunacağım.
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, tıbbi ve aromatik bitki
çeşitliliğinin korunmasında, üretiminde ve pazarlamasında karşılaşılan sorunlar
ve alınması gereken tedbirlerin belirlenmesi amacıyla verilmiş olan Hatay
Milletvekili Hacı Bayram Türkoğlu ve 24 milletvekilinin (10/406), Cumhuriyet
Halk Partisi Grubu adına Grup Başkan Vekili Manisa Milletvekili Özgür Özel’in
(10/407), Mersin Milletvekili Rıdvan Turan ve 31 milletvekilinin (10/361),
Milliyetçi Hareket Partisi Grubu adına Grup Başkan Vekili Manisa Milletvekili
Erkan Akçay’ın (10/405), İYİ PARTİ Grubu adına Grup Başkan Vekili İstanbul
Milletvekili Yavuz Ağıralioğlu’nun (10/410) Meclis araştırması önergelerinin
görüşmelerinin birleştirilerek Genel Kurulun 7 Kasım 2018 Çarşamba günkü
birleşiminde yapılması ve görüşmelerin tamamlanması hâlinde Genel Kurulun 8
Ekim 2018 Perşembe günü toplanmamasına ilişkin önerisi 
Danışma Kurulu Önerisi
7/11/2018
Danışma
Kurulunun 7/11/2018 Çarşamba günü (bugün) yaptığı toplantıda aşağıdaki
önerilerin Genel Kurulun onayına sunulması uygun görülmüştür. 
 Binali
Yıldırım Özlem Zengin Engin Özkoç
 Türkiye
Büyük Millet Meclisi  Adalet ve Kalkınma Partisi Cumhuriyet Halk Partisi 
 Başkanı Grubu
Başkan Vekili Grubu Başkan Vekili
 Ayhan
Bilgen Erkan Akçay Yavuz Ağıralioğlu
 Halkların
Demokratik Partisi  Milliyetçi Hareket Partisi  İYİ PARTİ
 Grubu
Başkan Vekili Grubu Başkan Vekili Grubu Başkan Vekili
Öneriler:
Tıbbi
ve aromatik bitki çeşitliliğinin korunmasında, üretiminde ve pazarlamasında
karşılaşılan sorunlar ve alınması gereken tedbirlerin belirlenmesi amacıyla
verilmiş olan Hatay Milletvekili Hacı Bayram Türkoğlu ve 24 milletvekilinin
(10/406) esas numaralı, Cumhuriyet Halk Partisi Grubu adına Grup Başkan Vekili
Manisa Milletvekili Özgür Özel'in (10/407) esas numaralı, Mersin Milletvekili
Rıdvan Turan ve 31 milletvekilinin (10/361) esas numaralı, Milliyetçi Hareket
Partisi Grubu adına Grup Başkan Vekili Manisa Milletvekili Erkan Akçay’ın
(10/405) esas numaralı, İYİ PARTİ Grubu adına Grup Başkan Vekili İstanbul
Milletvekili Yavuz Ağıralioğlu'nun (10/410) esas numaralı Meclis araştırması
önergelerinin görüşmelerinin birleştirilerek Genel Kurulun 7 Kasım 2018
Çarşamba günkü (bugün) birleşiminde yapılması ve görüşmelerinin tamamlanmasına
kadar çalışmalarını sürdürmesi, görüşmelerin bu birleşimde tamamlanması hâlinde
Genel Kurulun 8/11/2018 Perşembe günü toplanmaması önerilmiştir.
BAŞKAN
– Teşekkür ederim. 
Danışma
Kurulu önerisini oylarınıza sunuyorum: Kabul edenler... Kabul etmeyenler...
Danışma Kurulu önerisi kabul edilmiştir. 
Değerli
milletvekilleri, gündemin “Genel Görüşme ve Meclis Araştırması Yapılmasına Dair
Öngörüşmeler” kısmına geçiyoruz. 
VIII.-MECLİS ARAŞTIRMASI(×)
A) Ön Görüşmeler
1.- Mersin Milletvekili Rıdvan Turan ve 31
milletvekilinin, tıbbi ve aromatik bitki yetiştiriciliğindeki sorunların
giderilmesi, genetik çeşitliliğin korunması ve bunların sağlık sektöründeki
kullanımlarının düzenlenmesi amacıyla bir Meclis araştırması açılmasına ilişkin
önergesi (10/361)
2.- MHP Grubu adına Grup Başkanvekili Manisa
Milletvekili Erkan Akçay’ın, tıbbi ve aromatik bitki çeşitliliğin korunması ile
bu bitkilerin daha iyi değerlendirilmesi için yapılması gerekenlerin
belirlenmesi amacıyla bir Meclis araştırması açılmasına ilişkin önergesi
(10/405)
3.- Hatay Milletvekili Hacı Bayram Türkoğlu ve 24
milletvekilinin, tıbbi ve aromatik bitkilerin üretimi, satımı, denetimi ile bu
süreçlerde ekolojik dengenin korunması hususunda yaşanan sorunlara çözümler
üretilmesi ve bu alanda kadın girişimciliğinin desteklenmesi amacıyla bir
Meclis araştırması açılmasına ilişkin önergesi (10/406)
4.- CHP Grubu adına Grup Başkanvekili Manisa
Milletvekili Özgür Özel’in, tıbbi ve aromatik bitki üretiminin arttırılması,
üretim ve arzın her aşamasında ilgili uzmanların denetiminin sağlanması ile bu
süreçlerde ekolojik dengeyi koruyucu tedbirlerin saptanması amacıyla bir Meclis
araştırması açılmasına ilişkin önergesi (10/407)
5.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, tıbbi ve aromatik bitkilerin üretimi,
satımı, denetimi hususunda yaşanan sorunlara çözümler üretilmesi ve bu alanda
kadın girişimciliğinin desteklenmesi amacıyla bir Meclis araştırması açılmasına
ilişkin önergesi (10/410)
BAŞKAN-
Alınan karar gereğince, tıbbi ve aromatik bitki çeşitliliğinin korunmasında,
üretiminde ve pazarlanmasında karşılaşılan sorunlar ve alınması gereken
tedbirlerin belirlenmesi amacıyla Türkiye Büyük Millet Meclisi Başkanlığına
sunulan Mersin Milletvekili Rıdvan Turan ve 31 milletvekilinin (10/361),
Milliyetçi Hareket Partisi Grubu adına Grup Başkan Vekili Manisa Milletvekili
Erkan Akçay’ın (10/405), Hatay Milletvekili Hacı Bayram Türkoğlu ve 24
milletvekilinin (10/406), Cumhuriyet Halk Partisi Grubu adına Grup Başkan
Vekili Manisa Milletvekili Özgür Özel’in (10/407), İYİ PARTİ Grubu adına Grup
Başkan Vekili İstanbul Milletvekili Yavuz Ağıralioğlu'nun (10/410) esas numaralı
Meclis araştırması önergelerinin birlikte yapılacak görüşmesine başlıyoruz. 
İç
Tüzük’e göre Meclis araştırması açılıp açılmaması hususunda sırasıyla siyasi
parti gruplarına ve önergelerdeki birinci imza sahibine veya onun göstereceği
bir diğer imza sahibine söz verilecektir.
Gruplar,
konuşma süreleri konusunda, yirmi dakika olan süreler konusunda on beş dakika
bir niyet beyanında bulundular. Önerge sahipleri için de onar dakikadır. 
Şimdi
söz alan sayın üyelerin isimlerini okuyorum: Gruplar adına; İYİ PARTİ Grubu
adına İstanbul Milletvekilimiz Sayın Yavuz Ağıralioğlu; Milliyetçi Hareket
Partisi Grubu adına Adana Milletvekilimiz Sayın Ayşe Sibel Ersoy; Halkların
Demokratik Partisi Grubu adına Batman Milletvekilimiz Sayın Necdet İpekyüz,
Cumhuriyet Halk Partisi Grubu adına Bursa Milletvekilimiz Sayın Erkan Aydın,
Adalet ve Kalkınma Partisi Grubu adına Niğde Milletvekilimiz Sayın Selim
Gültekin.
Önerge
sahipleri olarak; Mersin Milletvekili Sayın Rıdvan Turan, Ankara Milletvekili
Sayın Nevin Taşlıçay, Hatay Milletvekili Sayın Hacı Bayram Türkoğlu, İstanbul
Milletvekili Sayın Ali Şeker, İstanbul Milletvekili Sayın Hayrettin Nuhoğlu söz
almışlardır.
Değerli
milletvekilleri, şimdi gruplar adına görüşmelere başlıyoruz. 
Gruplar
adına ilk söz, İYİ PARTİ Grubu adına söz isteyen İstanbul Milletvekilimiz Grup
Başkan Vekili Sayın Yavuz Ağıralioğlu’na aittir. 
Buyurun.
(İYİ PARTİ sıralarından alkışlar)
İYİ
PARTİ GRUBU ADINA YAVUZ AĞIRALİOĞLU (İstanbul) – Sayın Başkan, değerli
milletvekilleri; AK PARTİ Grubumuzun bize dün otizmle ilgili göndermiş olduğu
önerge ortak mutabakat oluştuğu için sükûnetle geçti, mutabakatla geçti; ortak
hüzne, ortak meseleye delalet ettiği, nezaret ettiği için de biz de iyi bir şey
yapıyormuşuz duygusuyla geçti. Meclisi herhangi bir mevzuda ortak çalışıyor
olarak görmekten çok bahtiyar olduk. 
Hükûmetimizin
kendi önerilerinin etrafında oluşmuş mutabakatı sevmesini anlıyorum ama ara
sıra bizim de böyle duygular yaşamamıza nezaket gösterirlerse çok sevineceğiz.
Yani “Bizim önerdiklerimize mutabık olun, sizin önerdiklerinizi verimli
bulmuyoruz.” asabiyetinden birazcık çıkabilirseniz çok memnun olacağız. 
Dolayısıyla
kadına şiddetle alakalı verdiğimiz önergenin ortak sükûnetimiz hâline gelmesini
çok arzu ederdik. Mecliste hatırı sayılır nispette hanım milletvekili
arkadaşımız var, parti asabiyesinin dışında, partilerinin grup kararlarının
dışında bu mevzuya el kaldırmış olmalarını çok arzu ederdik. Nihayetinde burada
dile getirdiğimiz meselelerin empatisini yaparak aslında el kaldırıyoruz. Dün AK
PARTİ Grubundan otizm ve engelli çocuklarımızla alakalı ızdırabı olan -bir
milletvekili arkadaşımızı değil- bir anayı, bir ananın ızdırabını dinlerken
ortak irademizin iyi bir şeye nezaret ettiğine dair, ortak sükûnetimizi
milletin hayrına dönüştürdük. Bugün de kadına şiddetle alakalı hassasiyetimizi
izhar ettik ama ortak mutabakata dönüşmedi çünkü Hükûmetimizin iş görme şekli
böyle maalesef. Hükûmetimizin iş görme şekline zaman zaman analık galip gelsin,
zaman zaman hanım arkadaşlarımızın vicdanı galip gelsin; istirhamımızdır,
bilhassa Hükûmet grubuna sitem ediyorum. 
Önergemiz
reddedildiği için de onun bana vermiş olduğu kızgınlık hakkını aromatik
bitkilerle ilgili… Yine mutabakatımız var aslında ama bu konuşma hakkımı hanıma
şiddetin bir versiyonunu partisinin genel başkanıyla alakalı yaşamış olan bir
grup başkan vekilinin bir hak teslimi şekline dönüştüreceğim. Dolayısıyla,
Özlem Hanım “Hangi önergeyi konuşuyorsak onunla ilgili konuşalım.” dedi ama
beni bağışlasın, ben biraz gündem dışına çıkayım. Çünkü aromatik bitkilerin
yetiştirilmesi, ürün standardının sağlanması, burada hanım girişimciliğinin
desteklenmesi, bu ürünlerin pazara ulaşması sürecine kadar, ürün standartları
ve mamul hâle gelene kadarki süreçlerin istihdam alanını verimli hâle
getirmesiyle ilgili hiçbir sıkıntımız olacağını zannetmiyorum. Biz araştırma
gruplarının katkı vereni olacağız bu mevzuda, şerh edeni olmayacağız.
Dolayısıyla, şimdi önergemizin reddedilişine sitem hakkımı kullanacağım; bir. 
Bir
ikincisi: Alakasız olsun ama nasıl olsa konuşma haklarımız komisyonlarda da
sınırlandırıldığı için, buralarda yeterli söz hakkını bulamadığımız için bazı
hususları, partimizle ilgili Mecliste konuştuğumuz, konuşmadığımız hâlde
alkışladığımız, alkışlamadığımız hâlde sitemlerimizin kayıtlara ya da haberlere
yanlış geçmesinden doğan algı hatalarını düzeltmek için, bir hususu tebarüz
ettirmek için bu konuşma hakkımı anlayışınıza sığınarak iki bölüm şeklinde
yapacağım. 
Birincisi:
Geçen gün Mecliste Saadet Partisi Milletvekili Cihangir İslam Bey’in 15 Temmuzu
konuşurken kullanmış olduğu ifadeye katılmadığımızı beyan ederek başlayacağım.
Hususu arz etmemin sebebi şudur: 15 Temmuz iki batılın çarpışması değildir.
Parti grubumuzun iradesini açıklıyorum. 15 Temmuz, Hükûmetinizin evvelen siyasi
hevesini, saniyen siyasi sağırlığını, salisen siyasi körlüğünü kendine avans
sağlamış bir cinayet şebekesinin devleti, milleti alma teşebbüsüne milletimizin
verdiği olağanüstü reflekstir. Yani biz 15 Temmuz gibi bir alçakça kalkışmayı
iki batıl şeklinde takdim edersek millet irfanından çıkan “Biz devletimizi
sokakta bulmadık ve bunu almaya teşebbüs edecek kalkışmaya asla prim
vermeyeceğiz.” iradesine nezaketsizlik etmiş oluruz. Biz 15 Temmuzu iki batılın
çarpışması şeklinde takdim edersek annelerine babalarına poşetlerin içinde aziz
naaşları verilmiş Özel Harekâtçı polislerimizin ruhlarını muazzep ederiz. Biz
15 Temmuzu iki batıl şeklinde takdim edersek yargıya yüzde 60-70 sızmış, orduya
yüzde 60-70 sızmış, bürokrasiye yüzde 40-50 sızmış, millî eğitime bilmem şu
kadar sızmış, devletin bütün kademelerini öyle ya da böyle Hükûmetimizin siyasi
ferasetsizliğinden, siyasi körlüğünden istifade ederek kendi grubu lehine
avantaja dönüştürmüş bir cinayet şebekesinin devleti işgal teşebbüsüne prim
vermiş oluruz. Dolayısıyla ihtimam göstereceğimiz, bu mevzuda cümlelerimizi
kurarken ihtimam göstereceğimiz şey şudur: Milletin iradesini küçültmemek, bir.
Bunu yaparken Hükûmetin bu mevzuda ikazları duymamışlığına da ödül vermemek,
iki ama Hükûmetle kavga edeceğiz diye şehitlerimizin ruhlarını da muazzep
etmemek.
Bu
mevzuda, aslında millet irfanı, Türk milletinin irfanı siyasete de mesaj
vermiştir. Yani biz, 15 Temmuzun iki türlü mesajı olduğunu algıladık. Aslında,
milletimiz 15 Temmuz kalkışmasını yapanlara şöyle demiş oldu: “Ordumuza sızabilirsiniz,
bizim vergilerimizle alınmış üniformaları giyebilirsiniz, tarihi askerliğin
şahikası olmuş bir milletin üniformaları üzerinizde silahlarını bize
doğrultabilirsiniz ama biz ruhları üniformalı bir millet olarak size, bu
teşebbüsünüze rağmen, devletin ve milletin sahibinin kim olduğunu gösteririz.”
Milletimiz aslında, bu kalkışmaya, bu teşebbüste bulunanlara bu kadar sarih bir
mesaj vermiş oldu ama bir mesaj da Hükûmeti yöneten irade olarak Hükûmetinizin
temsilcilerine oldu. 
Ben,
Hükûmetin o gün temsilcisi konumunda olan Sayın Başbakanın ve Cumhurbaşkanın
milleti mesuliyete davet eden cümlelerini de önemseyerek söylüyorum. Bunun
içerisinde Bekir Bozdağ Bey’in bu Mecliste “Gerekirse öleceğiz.” sözünü
-birazcık da taltif edeyim, gururu da okşansın- Kurtuluş Savaşı yapılırken,
Yunan topları Polatlı’dan, Ankara’dan duyulur hâle gelmişken “Kayseri’ye
taşıyalım.” diyenlere “Polatlı’ya taşıyalım.” mukabelesine benzetiyorum, gururu
okşansın. Bunu unutmayacağız, Bekir Bey’in “Burada direneceğiz, öleceğiz.”
dediğini unutmayacağız ama bir şeyi daha unutmayacağız biz. Bekir Bey’in
Fetullah Gülen’le ilgili cümlelere “Beğenirsiniz, beğenmezsiniz, alim bir
insandır, bilge bir insandır, bu topluma hizmet eden bir insandır. Bütün her
şey devletin gözetimi altındadır, kayıt kuyut altındadır.” dediği günlerdeki
siyasi körlüğü de unutmayacağız ki bugünlere nasıl geldiğimiz unutulmasın.
Dolayısıyla aslında, Türk irfanı siyasete şöyle bir mesaj vermiştir: “Orduya,
yargıya, millî eğitime, bürokrasiye, bütün verim şubelerine tahammül edilmez
oranlarda sızan bu cinayet şebekesi fark edin ki sayısal olarak bize
sızamamıştır; millet öyle demiştir. Yani sayısal çoğunluk olarak bu cinayet
organizasyonun, şebekesinin sayısal olarak en az sızabildiği yer arkadaşlar,
millettir. Sayısal çoğunlukları yüzde 1’i bulmaz bir organizasyon devleti
almaya teşebbüs etmiştir. Ama istirham ediyorum, gözden kaçırmamak zorunda
olduğumuz şey şudur: “Darbeyi eniştemden öğrendim.” diyen bir devlet
maharetsizliği bu adamları devleti alma cüretiyle karşı karşıya getirmiştir.
“Darbeyi eniştemden öğrendim.” diyecek kadar kuşatılmış bir siyasi irade bir
tarafıyla bu işi yapma hevesinde olanlara avans vermiştir. Dolayısıyla ihtimam
göstereceğiz, Hükûmeti tenkit edeceğiz ama şehitlerimizin ruhlarını muazzep
etmeyeceğiz. Hükûmeti tenkit edeceğiz ama tenkitlerimizden bu devleti, bu
milleti bir işgal organizasyonu gibi istila etmeye kalkan bir cinnete prim
olarak dönmeyecek cümlelerimiz. Dolayısıyla Cihangir İslam’ın cümlelerini kastı
aşan bir beyan gibi görüyorum. Kürsü dokunulmazlığının ihlal edilmesine karşı
çıkıyorum. Yani milletvekili kürsülerinin dokunulmazlığı anayasal bir haktır,
bu hakkın muhafaza edilmesi bizim namus borcumuzdur, Hükûmetimizin de öyledir.
Dolayısıyla kürsü dokunulmazlığını muhafaza edeceğiz ama sözlerimize ihtimam
göstereceğiz. 
Efendim,
siyasi linci doğru bulmadık. Yani bir milletvekilinin kastı aşan beyanlarına
rağmen kastettiği üzerinden biraz daha zorlayarak asla tasvip etmediğimiz bir
tonlamadır o, asla prim veremeyiz ama buna rağmen bir milletvekillinin kürsü
dokunulmazlığına dönecek şekilde siyasi ablukaya alınmasını doğru bulmadık,
bunu tebarüz ettirmek istedim. 
Bizim
için esas mevzu şudur: Bu teşebbüsün arkasında siyaset sosyolojisini oluşturan
iklim bizdendir. Ben burada partimin grup başkan vekili olarak konuşabildiğim
kadar, aslında mukaddesatçılığın mesuliyeti içerisinde bunlara kurulduğu
günlerden bugünlere zaman zaman siyasal meşruiyet alanı açmış olmanın
mahcubiyetiyle de konuşuyorum. Ama 15 Temmuzdan herkesin hissesine bir şey
düşmüşse AK PARTİ’deki arkadaşlarımızın hissesine daha çok mahcubiyet düşmek
zorundadır. Çünkü siz göremediğiniz için teşebbüs ettiler. Çünkü siz istihdam
ettiğiniz için teşebbüs ettiler. Bu size doğrultulmuş namlular, sizin
üzerinizden devleti almaya doğrultulmuş namlular, sizin atama kararnamelerini
imzalamalarınızın arkasından elde ettikleri güçle yaptılar bunu yani bu ordunun
içerisindeki adamları siz atadınız, sizin isabetsiz atamalarınız ya da fark
edemediğiniz atamalarınız. Bunun içerisinde hani sadece Hükûmete bırakıyorum
sitemleri gibi algılamayın lütfen. Tohumu beraber ektiğimiz dönemlerin
içerisinden geldik bugünlere, ben bunu bilmez bir insan değilim. “Tohumu
beraber ektik.” derken kastettiğim şey şudur: Mukaddesatçılığın avansıdır bu bunlara.
Kimisi “Benim bunlarla irtibatım, iltisakım yok ama bu ektiklerimden belki bir
garip gureba istifade eder.” diye avans verdi. Kimisi dedi ki: “Biz yemeyiz ama
gölgesinde biri oturur.” Kimisi dedi ki: “Yahu, gölgesinde de oturmayız ama
belki bir ihtiyaç sahibine nasip olur.” 
Sizin
talihsizliğiniz, Hükûmetinizin talihsizliği baştan şu idi: Tohumun beraber
ekildiği zamanlardan hasat size denk geldi. Hasat sadece size denk gelse yine
iyiydi, siz hasada biçerdöver gönderdiniz. Ürünü topladınız, siloladınız,
sattınız, kârı paylaştınız. Dolayısıyla bu sizin hissenize birazcık mahcubiyet
düşürmek zorunda. Biz size şöyle diyemeyiz: “Bu teşebbüse bilerek avans
verdiniz.” diyemeyiz, bühtan edemeyiz ama bizim başımıza ne gelmişse bu siyasi
ferasetsizliğimiz yüzünden geldiği gerçeğini de göz ardı edemeyiz. Bunu şu
yüzden ifade ediyorum: Dostum dediğimiz insanların sonra düşmanımız olduğu
süreçlerde öğrenme maliyetlerinizin tahammül edilebilecek düzeyden çok fazla
olduğunu düşünüyorum. Yani Fetullah Gülen’e bu kadar hamilik ettiğimiz
günlerden bugünlere geldik biz. Şimdi, Cihangir İslam üzerinden bir siyasi linç
kampanyasında… Allah’tan sicili buna müsait değildir, müsait değildir. Millî
görüş geleneğinin Saadet Partisinde kalan versiyonunun Fetullah Gülen organizasyonuyla
kanı hiçbir zaman uyuşmamıştır. 28 Şubatı hatırlayın lütfen, rahmetli Erbakan
Hoca 28 Şubatın tasallutu altındayken Fetullah Gülen onunla ilgili “Asla hiçbir
gün ona kalbim ısınmadı.” demiştir. Biz o gün öğrenciydik, cemiyetçilik yapıyor
ve öğrenci, gençlik teşkilatlarının başındaydık. “Bir Müslüman’ın demeyeceği
bir cümleydi bu.” dedik. Bir Müslüman’ın asla söylemeyeceği bir cümledir yani
kendi inancından dolayı hükûmet etmek isteyen iradeye askerler tasallut
etmişken bir Müslümanın böyle zorda kalmış birine “Benim kalbim ısınmadı.” diye
sıvışma temayülünü şahsiyetsizlik telakki etmiştik o zaman. Dolayısıyla onun
bana vermiş olduğu hakla konuşuyorum. Şimdi Hükûmetten arkadaşlarımız diyor ki:
“Bizden önce de vardı.” Evet, sizden önce de vardı ama sizin vazifeniz sizden
önce olan her şeyi sizden sonra olmayacak şekle getirmek. Dolayısıyla bu
mevzuda AK PARTİ’nin siyasi mesuliyetinin cümlelerini duymadığımız için ben de
tonlamayı artırmak zorunda kalıyorum. Cumhuriyet Halk Partisi ne işi var
onların verdiği malzemelerle size ne yapıyor? Ya da biz size ne yapmaya
çalışıyoruz? Ben bir mesuliyet havzası oluşturmaya çalışıyorum. Çünkü bugün bu
işin muhasebesini doğru yapamazsak, bu işi doğuran sosyolojiyi doğru
konuşamazsak biz CHP’den ya da size muhalif olanlardan FETÖ’cü çıkarma
teşebbüsüyle sadece size siyasi avans çıkarabiliriz. Ben istiyorum ki aynı
havzadan beslenmekte olan bir dünya cemaatimiz var, onların da iltihaplı bu
sahaya düşmemesi için sağlıklı işler yapmak zorundayız. 15 Temmuz oldu, henüz
bugüne kadar bu FETÖ meselesini bütün kalbimizde konuşma imkânı bulamadık. Ben
lafın yarısını söylüyorum. Lafın tamını söyleyeceğim zamana birikiyorum. Ama bu
mevzuyu konuşmadan mukaddesatçılığımızın yürüyeceği yol yok arkadaşlar, yok,
yürüyemeyeceğiz, göreceksiniz. Sadece böyle olacak, CHP’den Engin Bey,
çıkaracak size diyecek ki: “Bu resimdekiler ne olacak?” Siz de diyeceksiniz ki:
“Biz onlarla ilgili mücadele ediyoruz.” Bizim meselemiz o değil. Bizim
meselemiz şu: Erzurum’dan bir vaizin devleti almaya teşebbüs edecek kadar
cesareti kendinde bulacağı, devletin kendisini koruyamayacak kadar etkisiz hâle
getirildiği sürecin ferasetsizliğinin hesabını vereceğiz. Teşebbüsten daha kötü
olan şey şudur: Bir vaizin “Ben bu devleti alırım.” diyebilme cüretini gösterebilmesidir.
Sonra buna kalkışmasıdır, sonra devletin bütün mekanizmasının bu şekilde felç
edilmesidir. Özlem Hanım sitem ediyor: “Efendim ilgilisini konuşalım.”
Memlekette hiçbir şeyi FETÖ olmadan konuşamaz hâle memleketi siz getirdiniz;
sağlık konuşuyoruz FETÖ, askeriye konuşuyoruz FETÖ, siyaset konuşuyoruz FETÖ,
hukuk konuşuyoruz FETÖ, mağduriyet konuşuyoruz FETÖ, EYT konuşuyoruz FETÖ.
Bugün 115 astsubay sağlık çalışanı geldi. 85’inin güvenlik soruşturması olumlu
gelmiş, 15’iyle ilgili FETÖ üzerinden değil başka saiklerle endişe var. Ama
sırf bürokrasi “Acaba bize FETÖ’cülük damgası yapıştırılır mı?” korkusundan…
(Mikrofon
otomatik cihaz tarafından kapatıldı)
BAŞKAN
– Devam edin Sayın Ağıralioğlu. 
YAVUZ
AĞIRALİOĞLU (Devamla) – Sadece bu korkudan 115’ini de mağdur edecek şekilde
muamele ediyor. Dolayısıyla şu anda biz bu FETÖ meselesini bütün sarahatiyle
konuşamaz isek bu bürokrasinin işleyişindeki mekanizmanın sağlıklı işlemesine
imkân bulamayacağız arkadaşlar. Hususiyetle arz etmek istediğim sebep, bunu, bu
mevzuyu bu kadar tekrarlamaktan kastım sadece budur. Şimdi, bu meseleyle
alakalı uzunca zaman konuşma imkânı bulduğunuz hâlde konuşmadınız, bunları,
televizyon programlarında, konferanslarda biz istişare ediyoruz, konuşuyoruz.
Çok az buluyoruz bu imkânı. 
Biz
sizi sıkıntıya sokalım, efendim, sizin karşınızda siyasi avans elde edelim diye
yapmıyoruz bunları ama sizin… Ben şimdi İYİ PARTİ Grup Başkan Vekiliyim, kadına
şiddeti konuşuyorum, kadına şiddeti konuşma imkânı bulamadık. Bir tarafıyla
mevkimin mesuliyetini taşıyarak ifade edeceğim, kadına şiddetin magazine mevzu
olunca daha çok dikkatimizi çektiği yerde, işte, bir sanatçımızın şiddete maruz
kalması biraz daha popüler hâle getirdiği için konuştuk. Ben, henüz yeni
kurulmuş bir parti ama, izzetinin, iffetinin üstünde iki senedir tepinilen bir
hanımefendinin partisinin grup başkan vekiliyim. 
(Mikrofon
otomatik cihaz tarafından kapatıldı)
BAŞKAN
– Sayın Ağıralioğlu, toparlayın. 
YAVUZ
AĞIRALİOĞLU (Devamla) – Toparlıyorum. 
Mukaddesatçılığım
adına konuşuyorum. Peygamber Efendimiz’in hanımına iftira atıldı, ayetlerle
uyarılmış bir ümmet olmanın sorumluluğuyla konuşuyorum. Ümmetine veda ederken
“Hanımlarınız size emanettir.” diyen bir peygamber nasihati hissesine düşmüş
adam olarak konuşuyorum. 28 Şubat sürecinde rahmetli Hasan Celal Güzel, Muhsin
Yazıcıoğlu, Tansu Hanım ve Meral Hanım’dan başka kimse yokken, o zaman onlara
duyduğum vefa adına konuşuyorum. Efendim, bizim mahallenin, mukaddesatçıların,
mukaddesatçılığımızın kavga ederken bir marjı olması gerektiğine dair
hissiyatımla konuşuyorum. En son grup başkan vekili sıfatımla konuşuyorum.
Siyaseten rakip olabilir size, siyaseten siyasi muarızınız olabilir. Ama bir
hanımefendinin izzeti, iffeti, namusu -bu bir anne, bu bir eş, bu bir gelin, bu
bir teyze, bu bir hala- üstünde bu kadar galiz cümlelerle hakaret alanı
açılmışken, bir tane partisinden bağımsız ıstırabı olan samimi bir ses
duyamadık. Kendileri siyasete engellenerek çıkmış bir siyasi kadrosunuz siz,
Hükûmet. Tayyip Bey münhasıran, önüne her tür engel, iftiralar konularak,
iftiralar atılarak engellenmiş bir insan. 
(Mikrofon
otomatik cihaz tarafından kapatıldı) 
BAŞKAN
– Toparlayalım.
YAVUZ
AĞIRALİOĞLU (Devamla) – Toparlıyorum.
Kendisi
“Ben rakiplerime siyasi mücadelede istediğimi yaparım ama asla bunların
iffetlerine, izzetlerine musallat olmanıza müsaade edemem.” diyememiştir.
Bizim, 28 Şubat sürecinde yazılarını iftiharla okuduğumuz adamların -güya
münevverlerimizin- gazetecilerimizin Engin Ardıç olma temayülü zirve yaptı.
Gazetecilerimizin hepsinin vicdanı karardı. Bizim, 28 Şubatta böyle
medarıiftiharımız olan bir sürü kalem, kelam sahibi adam kalemlerinin namusuna
sahip çıkamadılar; içlerindeki Engin Ardıç dışarı çıktı. Dolayısıyla,
arkadaşlar, ben hissesine, izzetine, iffetine musallat olunmuş yani bir manevi
şiddete maruz kalmış bir Genel Başkana -ya da bir hanımefendiye- onun çiğnenmiş
hakkına, hukukuna cümle kurmuş olayım ki aslında kadına şiddeti konuşurken
neleri de konuşmamız lazım. 
Bitiriyorum
Başkanım.
İsmail
Kahraman Bey bütün mukaddesatçıların “ağabey” diyebildiği bir siyasi geçmişe
sahip adamdır; yani, Türkiye’de “Ben mukaddesatçılık, milliyetçilik mensubiyeti
taşıdım.” deyip de ona bir vesile, bir sebep “ağabey” dememiş adam yoktur.
İstirham ediyorum, “Meral Kılıçdaroğlu” ne demektir? 
(Mikrofon
otomatik cihaz tarafından kapatıldı)
BAŞKAN
– Toparlayın.
YAVUZ
AĞIRALİOĞLU (Devamla) – Yani, bu cümle bu mukaddesatçılık içerisinde mesuliyeti
olan bir adamın zarafetine, izzetine yakışır bir laf mıdır? Dolayısıyla, bu
işlerin hepsi bizim siyasi asabiyelerimize nezaketimizi kurban verdiğimize
alamettir.
Sözlerime
nihayet veriyorum Başkanım, teşekkür ediyorum, Genel Kurulumuza saygılar
sunuyorum. (İYİ PARTİ sıralarından alkışlar)
BAŞKAN
– Rica ederim Sayın Ağıralioğlu, sağ olun.
ÖZLEM
ZENGİN (Tokat) – Sayın Başkan…
BAŞKAN
– Buyurun. 
Sayın
Zengin, biraz öne gelip anlatabilir misiniz, duyamıyorum ben sizi.
ÖZLEM
ZENGİN (Tokat) – Ben kürsüden konuşmak istiyorum.
BAŞKAN
– Yani, herhâlde bir söz isteyeceksiniz ama söz isterken…
ÖZLEM
ZENGİN (Tokat) – Kürsüden konuşmak istiyorum Başkanım.
BAŞKAN
– Biraz öne gelmenizi rica edeyim, duyamıyorum çünkü oradan. Buyurun, tamam,
yeterli orası.
ÖZLEM
ZENGİN (Tokat) – Sayın Başkan, beni 60 da kurtarmıyor, 69 da kurtarmıyor. Ama
her hâlükârda…
BAŞKAN
– Sayın Zengin, siz talebinizi söyleyin bana. 
Buyurun.
ÖZLEM
ZENGİN (Tokat) – Partimize ciddi bir sataşma var, mümkünse kürsüden konuşmak
istiyorum. 
BAŞKAN
– Hangi konulardan dolayı, sataşmadan dolayı söz istediniz?
ÖZLEM
ZENGİN (Tokat) – Bizim partimize söylüyor kendisi “Hükûmette yeteri kadar idare
etmediniz, sorumluluklarınızı yerine getirmediniz, beslediniz.” yani hepsine
dair, çok karmaşık bir şey. Birkaç dakika söz istiyorum. 
BAŞKAN
– Peki, iki dakika söz veriyorum, buyurun.
ÖZLEM
ZENGİN (Tokat) – İki dakika şöyle uygun değil, söyleyeceğim niye uygun
olmadığını.
BAŞKAN
– Siz buyurun, ben gereğine daha sonra bakarım. İki dakikayla başlayalım önce.
VII.- SATAŞMALARA İLİŞKİN KONUŞMALAR (Devam)
6.- Tokat Milletvekili Özlem Zengin’in, İstanbul
Milletvekili Yavuz Ağıralioğlu’nun birleştirilerek görüşülen (10/361; 10/405;
10/406; 10/407; 10/410) Meclis araştırması önergesi üzerinde İYİ PARTİ Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
ÖZLEM
ZENGİN (Tokat) – Sayın Başkanım, çok değerli milletvekilleri; belli bir konuda
konuşalım derken şunu kastediyorum Sayın Ağıralioğlu: On beş dakika artı üç
dakika, on sekiz dakika konuşuyorsunuz, sataşmalarla yığılı, inşa edilmiş bir
konuşma var ve bunun içerisinde bizim tabii süreçte bir hazırlığımız yok. Yani
arkadaşlarımızın söz alma imkânı yok, hangi birine cevap vereyim yani ben bir
dakikada, iki dakikada. Aynı toleransla birkaç şeye cevap vermek istiyorum.
YAVUZ
AĞIRALİOĞLU (İstanbul) – Empati yaparsınız efendim.
BAŞKAN
– Siz sürenizi tamamlayın, ben gereğini yaparım.
ÖZLEM
ZENGİN (Devamla) – Şimdi, burada mesele şununla alakalı…
YAVUZ
AĞIRALİOĞLU (İstanbul) – Hükûmetimizin karşısında bizim akıbetimiz, durumumuz
bu, onu söylüyorum. 
ÖZLEM
ZENGİN (Devamla) – Evet, akıbetiniz… Yani biz burada Meclisin akışı içerisinde
devam ediyoruz. 
BAŞKAN
– Karşılıklı olmasın, devam edin siz Sayın Zengin, insicamı bozmadan.
ÖZLEM
ZENGİN (Devamla) – Şimdi, Sayın Ağıralioğlu’nun konuşmalarında doğrular var ama
doğrularla inşa edilmiş bir yanlış teori var; doğrular var, yanlışlar da var
içerisinde. En temel mesele şundan kaynaklanıyor: Şimdi, siz Türkiye'deki
darbeler tarihini, dünya darbeler tarihini hiçe sayarak bir konuşma
yapıyorsunuz. Bu ülkede 1960’ta darbe olmadı mı? Oldu. 1980’de darbe olmadı mı?
Oldu. Bunları yapan insanlar başarılı oldu mu? Oldu, maalesef. Maalesef bu
koltuklar işgal edildi, bu koltukların hepsine askerler geldi oturdu. Şimdi, 15
Temmuzun bu ülkede sonuçta milletin başardığı bir şans olduğunu atlamamak
lazım. Bu hissiyatı dönüştüren, Türkiye'de demokratik algıyı dönüştüren AK
PARTİ hükûmeti, Sayın Tayyip Erdoğan. Bunlarla dönüştü bu ülke. Daha evvel
dışarıya çıkamayan insanlar o gece nasıl dışarıya çıktılar? Yani özgürlük
alanları açıldığı için, düşünmeye dair imkânlar doğduğu için, insanlar
kendisini, kendi sahiplenme hissiyatını dışarıda bırakmaktan korktuğu için daha
evvel bunları yapamıyordu. Sokağa çıktı insanlar ve kendi lideriyle beraber
buluştu ve her siyasi partiden insan da dışarıdaydı o gece, liderleri olmasa
bile milletimiz dışarıdaydı hangi hayat görüşünden olursa olsun. O gece
Hakkâri’de de insanlar dışarıdaydı, İzmir’de dışarıdaydı, İstanbul’da,
Ankara’da, ben de Ankara’daydım. En feraset sahibi olanlar, sade vatandaşlardı,
unvanı olmayan insanlar en feraset sahibi, en sakin onlardı. O gece ben bizzat
yaşadım, gördüm.
(Mikrofon
otomatik cihaz tarafından kapatıldı)
BAŞKAN
– Sayın Zengin, toparlayın.
ÖZLEM
ZENGİN (Devamla) – Toparlayacağım, aynı hassasiyeti rica ediyorum Sayın Başkan.
Şimdi,
bunları yaparken, bunları atlamadan, bunun sebepleri var. Bu ülkede -ben
yaşadım- Güngören’deki patlamada darbeden birkaç yıl evvel dizlerini ponza
taşıyla ponzalayan yani askerî sınavda fiziki muayeneyi geçmek için, askerî
sınavdan geçebilmek için namaz kıldığı belli olmasın diye vücudunu ponza
taşıyla ponzalamış bir çocuğun, bir terör örgütünün bombasıyla ölmüş bir
çocuğun evini ziyaret ettiğimde annesinden ağlayarak ben bunları dinledim.
İnsanlarımızın müsamaha gösterdiği inançtı, bunu en iyi siz biliyorsunuz.
İnanmış olmanın bir şeyi vardı, inanmış insanlar giremiyorlardı kardeşim, namaz
kılan insanlar asker olamıyordu. Buradan geliyoruz biz. Annesi başörtülü olduğu
için nüfus cüzdanlarının fotoğrafı değişiyordu ya bu ülkede. Bunları nereden
atlıyorsunuz? Şimdi siz buna “FETÖ’ye destek” nasıl dersiniz, diyemezsiniz.
Yani insanlar, Türkiye'de normal bir hayat olsaydı, inanan insanlar istediği
gibi olabilseydi… Ben başörtülü olduğum için hâkimlik sınavına kabul bile
edilmedim.
(Mikrofon
otomatik cihaz tarafından kapatıldı)
BAŞKAN
– Sayın Zengin, son bir dakika veriyorum. Toparlayın, siz tecrübeli bir
arkadaşımızsınız.
Buyurun.
ÖZLEM
ZENGİN (Devamla) – Bak, evraklarım iade edildi. Evraklarımızın bile kabul
edilmediği bir yerden geliyoruz biz, geldiğimiz yeri unutmayalım. Bu hikâye
içerisinde, bu hayatımızın gerçek, sahici hikâyesi içerisinde resmi yerine
oturtmanız lazım. Böyle baktığımız zaman, AK PARTİ Türkiye'de müthiş bir
dönüşüm yapmıştır. İnsanlara kendileri gibi olmak için imkân vermiştir,
herkese. Her birimiz, ben de böyle, sonuna kadar herkesin kendi istediği gibi
yaşaması için gayret sarf eden bir insanım, bunun için siyaset yaptım. Aslında
siyaset yapmak da değil, bunun için mücadele vererek bu kürsüye geldim. O
yüzden tüm bunlar olurken değerli arkadaşlar, geldiğimiz yeri asla unutmamak
lazım. İnsanlar iyi niyetle, halisane niyetle bir şey yaptıktan sonra
karşılarına muazzam bir tahminin dışında bir terörle karşılaşıyorlarsa o
noktada durursunuz ve dersiniz ki: Yeter artık, yeter! 
Arkadaşımız
biraz evvel ifade etti, “Ben namaz kılmaya gittim oraya.” Gerçek böyle de
olabilir. Böyleyse eğer lütfen yani bu aşamadan sonra insanlara bu alanla
ilgili olarak söylediklerine itibar etmek, itimat etmek gerekir. Bir merhamet
içerisinde Türkiye’deki meseleyi yerine oturtarak bu tarihî olayları bir bütün
içerisinde değerlendirmemiz lazım diye düşünüyorum ve inanıyorum ki Türkiye'de
darbeler tarihî artık kapanmıştır. Her şeyin gücü siyasettedir artık. (AK PARTİ
sıralarından alkışlar)
BAŞKAN
– Teşekkür ederim, sağ olun.
YAVUZ
AĞIRALİOĞLU (İstanbul) – Sayın Başkanım, bir düzeltme yapayım.
BAŞKAN
– Sayın Ağıralioğlu, buyurun siz de yerinizden bir dakika söz veriyorum,
toparlayın.
V.- AÇIKLAMALAR (Devam)
39.- İstanbul Milletvekili Yavuz Ağıralioğlu’nun, Tokat
Milletvekili Özlem Zengin’in sataşma nedeniyle yaptığı konuşmasındaki bazı
ifadelerine ve FETÖ’cülüğün ismiyle mücadele edildiğine, FETÖ’cülüğün sıfatıyla
mücadele etme zamanının geldiğine ilişkin açıklaması
YAVUZ
AĞIRALİOĞLU (İstanbul) – Benim söylediklerimle aynı şeyleri söyledi Özlem Hanım,
teşekkür ediyorum, ben de bunları söyledim.
Şimdi
ilaveten bir şeyi daha arz edeceğim. FETÖ’cülüğün ismiyle mücadele ediyoruz şu
anda biz, 15 Temmuz ve sonrası FETÖ’cülüğün ismi. Şimdi FETÖ’cülüğün sıfatıyla
mücadele etme zamanı geliyor. FETÖ’cülüğü sıfat olarak tanımlayacağız.
İftiracılık, yalancılık, haramcılık, devletin imkânlarını kendi grubu lehine
talancılık, bütün bunları yaparken devletin imkânlarını kendi grubu
kuvvetlensin diye kendi grubu lehine avansa çevirme asabiyesine düşkünlük;
bütün bunlar üzerinden FETÖ’cülüğü bir sıfat olarak tarif edeceğiz. Hak
etmediği hâlde bir mevziyi ele geçirme cinnetine kontrol edilemez bir duyguyla
kapılıp orada oturan adamı alaşağı el etmek için iftiracılık... Bütün bunlardan
bir elbise dikeceğiz, bu elbise kimin üzerine oturuyorsa diyeceğiz ki “Bunda
FETÖ’cülüğün sıfatları var.” 
Şimdi,
biz 15 Temmuzda karşımızda dev şekilde beliren FETÖ’cülüğün ismiyle... Ama
şimdi görünüyor ki siyasetin dili zehirlenmiş, bürokrasinin dili zehirlenmiş...
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (İstanbul) – ...adalet mekanizması sağlıklı çalışamıyor, FETÖ’cülük
bizim üslubumuza sızmış; problemimiz bu. Yani isimle mücadele ettik, tamam,
fena gitmiyor, şimdi bu sıfat kısmına geleceğiz. Hükûmetimizin yapmaktan imtina
ettiği iş bu, bence. Yani FETÖ’cülükle mücadeleyi... FETÖ’cülüğü bir sıfat
olarak tarif edeceğiz, ne olduğunu tarif edeceğiz, ondan sonra nerede görürsek
başını ezeceğiz.
BAŞKAN
– Teşekkür ederim. 
ENGİN
ÖZKOÇ (Sakarya) – Sadece kayıtlara geçmesi için bir cümle ifade edeceğim.
BAŞKAN
– Buyurun Sayın Özkoç.
ENGİN
ÖZKOÇ (Sakarya) – Efendim, sayın hatip, grup başkan vekilimiz konuşurken
gerçekten samimiyet içerisinde olaylara bakmamız gerektiğini söyledi, biz de
aynı duyguyu paylaşıyoruz ama bahsettiği milletvekiliyle ilgili sözü aynen
şöyleydi: “Namaz kılmaya gittiği gerçek olabilir.” Amerika Birleşik
Devletleri’nde namaz kılacağı camiler var.
ÖZLEM
ZENGİN (Tokat) – Bir tek camide namaz kılınıyor, başka yerde kılınmıyor(!)
ENGİN
ÖZKOÇ (Sakarya) – Amerika Birleşik Devletleri’nde namazını kılabileceği
ibadethaneler var ama o neden Fetullah’ın sarayını seçmiştir, bunun hesabını
vermek zorundadır. (CHP sıralarından alkışlar) 
BAŞKAN
– Peki, teşekkür ederim.
VIII.-MECLİS ARAŞTIRMASI (Devam)
A) Ön Görüşmeler (Devam)
1.- Mersin Milletvekili Rıdvan Turan ve 31
milletvekilinin, tıbbi ve aromatik bitki yetiştiriciliğindeki sorunların
giderilmesi, genetik çeşitliliğin korunması ve bunların sağlık sektöründeki
kullanımlarının düzenlenmesi amacıyla bir Meclis araştırması açılmasına ilişkin
önergesi (10/361) (Devam)
2.- MHP Grubu adına Grup Başkanvekili Manisa
Milletvekili Erkan Akçay’ın, tıbbi ve aromatik bitki çeşitliliğin korunması ile
bu bitkilerin daha iyi değerlendirilmesi için yapılması gerekenlerin belirlenmesi
amacıyla bir Meclis araştırması açılmasına ilişkin önergesi (10/405) (Devam)
3.- Hatay Milletvekili Hacı Bayram Türkoğlu ve 24
milletvekilinin, tıbbi ve aromatik bitkilerin üretimi, satımı, denetimi ile bu
süreçlerde ekolojik dengenin korunması hususunda yaşanan sorunlara çözümler
üretilmesi ve bu alanda kadın girişimciliğinin desteklenmesi amacıyla bir
Meclis araştırması açılmasına ilişkin önergesi (10/406) (Devam)
4.- CHP Grubu adına Grup Başkanvekili Manisa
Milletvekili Özgür Özel’in, tıbbi ve aromatik bitki üretiminin arttırılması,
üretim ve arzın her aşamasında ilgili uzmanların denetiminin sağlanması ile bu
süreçlerde ekolojik dengeyi koruyucu tedbirlerin saptanması amacıyla bir Meclis
araştırması açılmasına ilişkin önergesi (10/407) (Devam)
5.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, tıbbi ve aromatik bitkilerin üretimi,
satımı, denetimi hususunda yaşanan sorunlara çözümler üretilmesi ve bu alanda
kadın girişimciliğinin desteklenmesi amacıyla bir Meclis araştırması açılmasına
ilişkin önergesi (10/410) (Devam)
BAŞKAN
– Önerge üzerinde Milliyetçi Hareket Partisi Grubu adına söz isteyen Adana
Milletvekilimiz Sayın Ayşe Sibel Ersoy.
Buyurun
Sayın Ersoy, süreye dikkat ederseniz sevinirim. (MHP sıralarından alkışlar) 
MHP
GRUBU ADINA AYŞE SİBEL ERSOY (Adana) – Sayın Başkan, değerli milletvekilleri;
Türkiye tıbbi ve aromatik bitkiler bakımından zengin bir vejetasyona sahip
olmakla birlikte, potansiyelini yeterince değerlendiremediği ve dünya
pazarından hak ettiği payı alamadığı düşüncesiyle bu konudaki problemlerin
tespit edilerek çözüm önerilerinin belirlenmesi amacıyla, Anayasa’nın 98’inci,
Türkiye Büyük Millet Meclisi İçtüzüğü’nün 104 ve 105’inci maddeleri gereğince
Meclis araştırması komisyonu kurulmasına ilişkin Milliyetçi Hareket Partisi
Grubum adına söz almış bulunmaktayım. Ayrıca, sağlığımız için bu kadar önemli
bir konunun bütün partilerin ortak önerisi olması beni bir sağlıkçı olarak ve
eczacı olarak ayrıca çok memnun etti. 
Ülkemizde
tıbbi ve aromatik bitkilerin potansiyeli gündemde olmakla birlikte, bu
bitkilerden katma değerli ürün elde ederek dünya pazarlarında ön plana çıkmamız
için bir strateji oluşturulması gerekmektedir. 
Bitkilerin
endüstriyel pazarlamasında bir piramit yapı bulunmaktadır. Piramidin en altında
bitki yetiştiriciliği vardır. Bunun bir üstünde, doğru cins bitkinin kaliteli
ve dünya standartlarında yetiştirilmesi yer alır. Örneğin, lavanta. Lavanta
bitkisini yetiştirmek üzere bir proje geliştirildiğini düşünelim. Lavanta ana
grubu altında yüzlerce değişik özellik taşıyan lavanta çeşidi vardır ve doğru
bitki tanımlaması yapılmadan ve dünyada hangi bitkiye ihtiyaç olduğu
araştırılmadan yapılan bir yatırım boşa gidecektir. 
Dünya
pazarlarında katma değeri en yüksek bitki türü tıbbi lavanta olarak
adlandırılan “Lavandula angustifolia” cinsidir. Ülkemizde son yıllarda değişik
yerlerde girişimciler tarafından lavanta ekimi yapılmakta ancak pek çoğu hangi
cinsin üretiminin katma değer yaratacağını bilmediğinden bitki kullanımı ve
pazarlamasında sorun yaşamaktadır. 
Piramidin
bir üstünde bitkilerden uçucu yağ ya da bitki ekstraksiyonları elde etmek
gelir. Bitkiden elde edilen yağ ve ekstraktların fiyatları ve kârlılığı bitkiye
göre daha yüksektir ancak bunu sağlamak için bir sonraki basamağa yani kaliteli
üretime geçmek gerekir. 
Piramidin
hemen üstü, bu yağların ve ekstrelerin dünya standartlarında, kalite analizleri
yapılmış, tercihen organik sertifikalı ve markalı olarak pazara sunulması yer
alır. Maalesef, ülkemizin geçemediği ya da geçmekte zorlandığı basamak
burasıdır. Bu durumun en büyük nedeni ise sebep ile sonucun birbiriyle karışmış
olmasıdır yani dünya standartlarında ve uluslararası tanınan kalitede iş yapmak
için analiz laboratuvarlarına, teknisyenlere, kaliteli personele yatırım yapması
gerekir. Ancak bu yatırım layıkıyla yapıldığında çok yüksek bir yatırımdır ve
yalnızca Türkiye pazarına satış yapan bir firmanın bu masrafların altından
kalkması, devlet desteği de olsa kolay değildir. Bu konuya bizzat teşkil eden
marka örnekleri ülkemizde vardır ve bu yatırımı yapan Türk firmalarının tek
çıkışı Avrupa, Amerika ve Asya’nın gelişmiş ülkelerine ürün satabilmesidir.
Bu
konuda yanıltıcı bir durum da analiz ve kalite çalışmaları için Türkiye'de
üniversitelere yapılan yönlendirmelerdir. Ürün çeşitliliği olan ve düzenli
üretim yapan bir markanın her bir üretim partisi için ürünlerini üniversite
laboratuvarına göndermesi, verimli ve gerçekçi bir uygulama değildir. Bu
nedenle, Türkiye'deki üreticilerin hemen hepsi sadece örnek ürün analizlerini laboratuvarlara
gönderirler ve sadece tek bir örnek üzerine olan raporları hazırlatırlar. Ancak
gerçek kalite anlayışı, analizlerin ve kalite çalışmalarının her bir ürün, her
bir parti numarası için yapılmasını gerektirir. Bu da ancak firmaların kendi
bünyelerinde bir kalite laboratuvarı oluşturmasıyla mümkündür. Ancak bu
laboratuvarların sadece göstermelik olmaması, tam tersine, gerçekten kalite
anlayışını baz alan bir model üzerine kurulmuş olması gerekmektedir. 
Türkiye,
hepimizin bildiği gibi, endemik bitki çeşitliliğiyle tanınan bir ülkedir ancak
bu çeşitliliği gelire dönüştürebilmek için farklı cinslere ait endemik
bitkilerle ilgili araştırmanın yapılması çok önemlidir. Örneğin, ülkemizde
altın otu olarak da bilinen ölmez çiçek bitkisinin dünyada en çok satılan cinsi
Helichrysum italicum’dur. Bu cins ağırlıkla Korsika adasında ve son yıllarda
Hırvatistan gibi Orta Avrupa ülkelerinde üretilmektedir. Ülkemizde de
yetiştirilen Helichrysum çeşitleri vardır ancak literatürde en çok çalışma
yapılan cins Helichrysum italicum olduğu için dünyada bitkinin bu türüne ilgi
çok yüksektir. Bu ilgi beraberinde yüksek fiyat ve kazancı da getirmektedir.
Bitki
üzerine yapılan araştırma ve çalışmaların değişik kurum ve kişilerce yapılması
ve dünya literatüründe yaygın olarak yayınlanması önemlidir. Bu da
üniversitelerin araştırma ve geliştirme yetenek ve imkânlarının artırılması ve
gerçek bilim insanlarının olmasıyla ilgilidir. Ancak bu tek başına yeterli
değildir. Yapılan araştırmalar sonunda tıbbi ve aromatik bakımdan faydası
ortaya konan bitkilerden ürün elde edilerek bu ürünlerin de tanınması
sağlanmalıdır.
Piramidin
daha üst basamağında, bu yağ ve ekstreleri kullanarak üretilen fonksiyonel
ürünler vardır. Arındırıcı sprey, uyku spreyi, strese karşı koku karışımları
gibi aromaterapi ürünleri, kış hastalıklarına karşı destek olarak içilen tıbbi
bitki çayları bu grupta yer alır. Avrupa’da pek çok marka yüksek kârlılık
nedeniyle bu alana kaymıştır. Sadece lavanta değil, lavanta yağı değil, lavanta
yağı da içeren uyku karışımları yapılıp satılmaktadır. Bu ürünler tüketiciye
sağladığı fayda, hızlı ve kolay tüketilebilirlikleri ve yüksek kârlılık gibi
sebepler nedeniyle hızla büyüyen bir endüstridir.
Basamağın
en üstü, yani en kârlı ve katma değeri en yüksek ürün grupları tıbbi ve
aromatik bitkilerden elde edilen kozmetik, parfüm ve geleneksel tıbbi ilaç
kategorileridir. Ancak bu kategoride yatırım maliyetleri ve masraflar çok
yüksektir. Kozmetik yönetmeliğine uygun üretim yapmak, tüketicinin ilgisini
çekecek ambalajlarda ürünü sergilemek, pazarlama çalışmaları gibi konular,
kozmetik markalarının yüksek maliyetle çalışmasına neden olur. Ancak kârlılık
da o denli yüksektir. Eğer dünya standartlarında doğal ya da organik kozmetik
ürün üretip pazarlayabilirseniz kârlılığı yüksek ve rekabetçi bir sektör
yaratabilirsiniz. Bu konuda Fransız firmaları ön plandadır. Fransa’daki
aromatik bitki çeşitliliği, dünya bitki yetiştiricilerine kolay erişim,
kozmetikteki Fransa imajı gibi konular Fransız firmalara büyük avantaj
sağlamaktadır. Maalesef ülkemizin doğal ve organik kozmetik sanayisinde imajı
güçlü değildir.
Diğer
çok önemli bir alan geleneksel tıbbi ilaç kategorisidir. Bu alandaki sağlık
ürünleri tüm dünyada daha çok tercih edilmeye başlamıştır. Araştırma geliştirme
çalışmaları, bilimsel yayınlar, üniversite-sektör ortak projeleri gibi
çalışmalar sonunda bu alanda ülkemizde ilerleme sağlanabilir. Bu alandaki çok
önemli bir konu regülasyona uygunluktur.
Evet,
uzun vadeli bir bakış açısıyla bitki sanayiciliği uzun dönemde sonuçları
alınabilen bir yatırım alanıdır. Bitkinin yetiştirilmesi, analizi, bitki
üzerine yapılacak çalışmalar, araştırmalar, denemeler, dünya pazarına açılma
çabaları hepsi ancak uzun yıllar meyvesini verecek yatırımlardır. Ancak
ülkemizde kısa vadeli bakış açısı, “Bugün ekeyim, seneye parasını kazanayım.”
bakış açısı, bitki gibi sabır ve ilgi isteyen özel bir varlığın temel
felsefesine tamamıyla aykırı bir yaklaşımdır ve ülkemizde bitki endüstrisinin
gelişmesinin önündeki en büyük engeldir.
Girişimcilerin
bitki sanayiciliğine yatırım yaparken bu konuyu iyi anlamış olması
gerekmektedir. Bu da, sermaye birikimi olduğu kadar, uzun vadeli bakış açısı
gerektiren kültürel bir olgudur.
Evet,
bitki endüstrisi ve turizm ilişkisine bakacak olursak, dünyada temalı turizm
daha çok ilgi çekmekte ve turizmdeki kârlılığı artırmaktadır. Örneğin,
Fransa’nın Provence bölgesi en çok ilgi çeken, yüksek gelirli turizm
bölgelerinden biridir. Provence bölgesindeki bitkiler ve etrafında gelişmiş
olan parfüm ve kozmetik sanayisi turistler için unutulmaz deneyimler
yaşatmaktadır. Ancak, bölgeye giden turistin lavanta etrafında göreceği pek çok
şey vardır; lavanta müzesi, korunmuş doğal güzellikler, kaliteli restoran ve
oteller, yerel dokunuşu korunmuş mimari gibi. Ülkemizde bitki çeşitliliği
çoktur, ancak turisti bitkinin yanında cezbedecek diğer konuların da
geliştirilmesi gerekmektedir. Örneğin Isparta. Isparta ilimiz gül açısından
dünyanın ilgisini çeken bir yerdir. Ancak, diğer unsurlar -örneğin mimari,
alışveriş yerleri, doğanın korunması, restoranların çeşitliliği ve kalitesi
gibi birçok unsuru sayabiliriz- Isparta’nın Türkiye dışından yeterince turist
almasını engellemektedir.
Organik
bitki yetiştiriciliği ve organik ürünler önem arz eden diğer bir konudur.
Doğanın kirlenmesi nedeniyle, doğal ortamda yetişen pek çok bitki de çevre
kirliliğinden olumsuz yönde etkilenmektedir. Tıbbi ve aromatik bitkiler
gıdalarda, ilaç endüstrisinde ve kozmetikte kullanıldığı için bu bitkilerin
pestisit, herbisit kalıntılarından etkilenmemiş olması çok önemlidir. Bu da
organik bitki yetiştiriciliğini gündeme getirmektedir. Organik bitki
yetiştiriciliği ve organik bitkilerden elde edilen ürünler dünya pazarlarında
daha yüksek fiyata alıcı bulmaktadır. Aynı cins bitkinin doğal ve organik
kalitesi arasında önemli bir fiyat farkı vardır. Organik tarım sadece kârlılık
açısından değil, aynı zamanda tarım arazilerinin verimliliği ve doğanın
korunması açısından da çok çok önemlidir.
Türkiye,
iklimi ve coğrafi özellikleri nedeniyle organik bitki yetiştiriciliği açısından
avantajlı bir durumdadır. Tıbbi ve aromatik bitkilerin organik tarımla elde
edilmesi Türkiye açısından bir rekabet avantajı da yaratacaktır. 
Ülkemizde
tıbbi ve aromatik bitkilerin satışının önemli bir kısmı aktarlardan
yapılmaktadır. Ancak, aktarlarda bitkilerin kullanımıyla ilgili yeterli denetim
yapılmadığı için, bu noktalarda bitkilerle ilgili yanlış bilgilendiren ve
yönlendiren söylemler yer almaktadır. Bu da tıbbi ve aromatik bitkilere karşı
halkın ve sağlık çalışanlarının kuşkuyla yaklaşmasına yol açmaktadır. Bu önemli
bir konudur ve mutlaka, yetkili kurumlar tarafından ele alınması gerekmektedir.
Halkı doğru bilgilendirmek tıbbi ve aromatik bitkilerin doğru kullanımını
sağlayacak ve bu konuda bilinçlenen halk doğru ürünü ve doğru kaliteyi talep
eder hâle gelecektir. Tıbbi ve aromatik bitkilerin satışının eczane kanalından
yapılması, sektörün doğru yapılanması ve kalite ve güvenliğin daha iyi
denetlenebilmesi açısından büyük önem taşımaktadır.
Evet,
sağlığımızı kazanalım derken sağlımızdan olmayalım. 
İyi
günler. (MHP sıralarından alkışlar) 
BAŞKAN
– Teşekkür ederim Sayın Ersoy.
Önerge
üzerinde Halkların Demokratik Partisi Grubu adına söz isteyen Batman
Milletvekilimiz Sayın Necdet İpekyüz.
Buyurun
Sayın İpekyüz. (HDP sıralarından alkışlar) 
HDP
GRUBU ADINA NECDET İPEKYÜZ (Batman) – Sayın Başkan, değerli üyeler; herkese
merhaba. 
Tabii,
burada önerge üzerinde konuşmadan önce… Ben bir hekimim ve yaklaşık üç gündür
bu Parlamentoda Sağlık Komisyonundaki çalışmaları izliyordum, katılıyordum ve
az önce de oradan geldim tekrar Genel Kurula. Aslında örnek olması gereken
Parlamento binası ve komisyonlarda dün gece saat 2.30’da -az önce Cumhuriyet
Halk Partisinin verdiği önerge doğrultusunda da konuşuldu- hiç istemediğimiz
bir olay yaşandı. Nitekim, az önce Komisyonda tekrar görüşülmeye başlanmadan
önce bütün siyasi partilerin grup başkan vekilleri ele aldığında, Adalet ve
Kalkınma Partisinin grup başkan vekilleri de bu olaydan üzüntü duyduklarını
dile getirdiler. 
Şimdi,
bakın arkadaşlar, Türkiye'yi öyle bir hâle getirdik ki öyle gergin bir ortamda
yaşıyoruz ki insanlar artık birbirini dinlemiyor, insanlar sürekli birbirine
öfkeyle yaklaşıyor, öfkeli bir toplum yaratmışız. “Öfkeli toplum yaratmışız.”
dediğim de hekimler ve sağlık çalışanları bir olayı ele aldığında kökeninde ne
yatıyor, niye böyle oldu… Bugün televizyonları açtığımızda veya gazetelerin
üçüncü sayfalarına baktığımızda en alttan en üste kadar hep şiddet gündemi yani
kadına şiddetten başlayın sokaktaki her şeye kadar şiddet. Bu toplumu sürekli
gererek sinirli bir hâle getirdiğinizde böyle bir sonuçla karşılaşabiliyoruz.
Neye getireceğim? Parlamentoda komisyon üyeleri kendi aralarında konuşurken, bu
olayı ele alırken, büyük mağduriyet yaşayan insanlar sosyal medyada üç gündür
bu konuyu gündeme getirirken bu yasanın komisyonda konuşulması bütün
televizyonlara ilk geldiğinde hükûmet tarafından, birinci parti tarafından veya
iktidar tarafından “Sağlıkta şiddet yasasına yönelik bir torba yasa geliyor.”
diye tanıtıldı ve dün gece bu olay şiddetle, bir arbede şeklinde sanki
yangından mal kaçırır gibi ele alındı. Ne Komisyon üyeleri görüşebildi ne dile
getirilebildi. Ve bu olay, bütün bu medyaya baktığımızda üç gün boyunca hiç
konuşulmayan şey bugün konuşulmuş oldu. Belki de aslında dün AKP’nin yaptığına
teşekkür etmek lazım, üç gündür gündeme gelmeyen konu birden gündeme gelmiş
oldu, herkes izlemiş oldu. Fakat, arkadaşlar şimdi tekrar görüşülüyor, bu
olaydan insanlar etkilenmiş.
Şimdi,
bakın, kanun hükmünde kararname olağanüstü hâl dönemlerinde çıkıyor, yasanın
kendisi geçmiş dönemlerde zaten bunu tanımlarken üçer aylık bir süre için
tanımlamıştı. Olağanüstü hâl dönemleri sürekli oluyordu, olabilir de, bir
şeyler yapabilirsiniz ama bunu bir cezaya ve keyfiyete dönüştürdüğünüzde
sıkıntı var. Siz zor şartlar altında büyümüş bir hekime, mezun olmuş,
diplomasını vermiyorsunuz ve “mecburi hizmet” dediğimiz, “devlet hizmeti
yükümlülüğü” dediğimiz süreçte torbadan kurayı çekecek, bir yere gidecek; siz
diyorsunuz ki: “Çekemezsin de, gidemezsin de ve altı yüz gün boyunca hekimlik
de yapamazsın.” Peki ne yapacak bu? Gerekçesi ne? 
Bakın,
birinci gün sabah altı buçukta -Komisyon üyelerinden olan arkadaşlar şimdi
orada ama burada olan var mı yok mu bilmiyorum- genç bir hekim, İstanbul
Kadıköy’de şimdi iş yeri hekimliği yapıyor, Komisyonda konuşulurken Başkan söz
verdi ona, biz de teklif ettik, dedik ki: “Konuşsa iyi olur.” Genç hekim, 25
yaşında, dedi ki: “Ben burada benim fermanımın ele alındığını, bana ferman
kesildiğini görüyorum.” ve şöyle söylüyor: “Ben Dicle Üniversitesi mezunuyum.
Dicle Üniversitesinde biz kantinde otururken polisler de vardı, kimi kesimler
vardı, tutanak tutmuşlar, bunu ele almışlar ve benim hakkımda böyle bir
düzenleme yapılıyor.” Nasıl oldu bu? Dicle Üniversitesinin Rektörü 22 Temmuz
2007’de Adalet ve Kalkınma Partisinden milletvekili adayı, bir yıl sonra
rektör, Dicle Üniversitesinde ilk kadın rektör. Abdullah Gül tarafından, 3’üncü
sırada seçilmesine rağmen rektör olarak atanmış. 2’nci kez tekrar rektör.
Türkiye’de ilk türban takan rektör. Sonra, 15 Temmuz sonrası ilk tutuklanan
rektör FETÖ’den. Bu, oradaki hekimi mezun eden oradaki kadro ile bu genç mezun
öğrenci hakkında tutanak tutan polisler, ekip, hepsi cezaevinde fakat bu kişi
hekimlik yapamıyor, diploması verilmiyor, böyle bir boyut. İkincisi: Bu kişi
yarın öbür gün askere gidecek mi, gitmeyecek mi? Altı yüz gün sonra diyoruz ki:
“Sen hekimlik yaptığında bile yine sıkıntılısın.” 
Bir
diğeri kanun hükmünde kararnameyle atılanlar. Arkadaşlar, okuduk kimi mahkeme
zabıtlarından çıkan, tutanaklarından çıkanları. Anne bir şirkette aşçı, baba
şoför, hakkında tutanak düzenlenmiş. Anne aşçı olduğu şirket döneminde parasını
Bank Asyaya yatırmış, çocuğun işine son veriyorsunuz, eşinin işine son
veriyorsunuz. Ya, bu zulüm değil, zalimlik değil, nedir? Yasayla kurulmuş, her
şey düzenlenmiş, böyle yapıyorsunuz. 
Bütün
bunların dışında siz bu hekimlere diyorsunuz ki: “Ya, git, bir düzenleme vardı,
çalışamazsın kamuda.” Tamam, hekimler özelde çalışıyordu. Şimdi diyorsunuz ki:
“Sosyal Güvenlik Kurumuyla anlaşmalı kurumda da çalışamazsınız.” Ya, siz bu
kişinin cezası varsa yargılayın ama böyle bir keyfiyet… “SGK’sı olan kurumla
çalışmayın.” dediğinizde, sadece o da değil, kamuyla anlaşmalı… Şimdi, ben
bilmiyordum, Ankara’da bazı hastanelerin SGK’yla anlaşması yok ama Meclisle
anlaşması var. Hemen yanı başımızda bir hastane var, birçok vekil de oraya
gidiyor, SGK anlaşması yok ama Meclis bir kamu kurumu, anlaşması var, orada da
çalışamaz. Bir taraftan da siz özel şirkete diyorsunuz ki: “Ben sizin işinize
son verdim. Siz bu hekimleri alırsanız anlaşmayı keserim.” Tehdit gibi, özel
sektöre diyorsunuz ki: “Benim zapturaptım altında kalacaksınız.” Arkadaşlar,
bütün bunların dışında bir de diyorsunuz ki: “Rapor yazamazsınız. Siz adli
durumlarda, yargı durumlarında rapor yazamazsınız ama iş yeri hekimliği
yapabilirsiniz.” Peki, iş kazası oldu, yere düştü, kırdı veya vinçten düştü,
buna rapor düzenlenecek. Peki, bu raporu yargı kabul etmeyecek mi? Hem
diyorsunuz “İş yeri hekimliği yapabilirsin.” hem de “Rapor yazamazsın.” Böyle
kendi kendine, keyfî, çelişkili bir durumla getirdiğiniz şey talimatlarla
gelmiş. Komisyonda kimse bu konuda da tatmin veremiyordu. Ama en komiği ne,
biliyor musunuz arkadaşlar? Ben dün şaşırdım. Üç gün boyunca -hatta ilk gün
sabah altıya kadar sürdü- dün eski bakan bu raporla ilgili, düzenlemeyle ilgili
açıklama getirdiğinde “Millî Güvenlik Kurulu kararınca ve terör nedeniyle bu
olay ele alındığı için Millî Güvenlik Kurulunun aldığı kararlar uygulanır.”
Arkadaşlar, 28 Şubat neydi hatırlıyor musunuz, 28 Şubat? 28 Şubat da Millî
Güvenlik Kurulu kararıyla gelmişti ve o dönem imam hatiplerden tutun camilere,
pompalı tüfek taşımaya bile sınırlama getirilmişti, insanların giyim kuşamına
getirilmişti ve Adalet ve Kalkınma Partisi o süreçten sonra, Refah Partisi döneminin
dağılmasından sonra kurulmuş, bugüne gelmişti. Bu ne içindir? Kimin hangi
dönemde, ne yaşayacağı belli değil, önemli olan demokratik ortamı geliştirmek,
büyütmek. Demokratik ortamda daha önce tepki gösterirken, öteki iken bunun
aleyhinde konuşan kişi eğer statüyü kendi eline geçirirse ve statükocu
davranırsa vay halimize. O zaman her şey keyfiyete dönüşür, yargısız infaza
dönüşür, yargısız infaz şeklinde bütün yaşamımız altüst olur. 
Daha
önce bizim Diyarbakır’da… Şimdi “OHAL’den bu hâle geldik.” diyelim. Ben
Diyarbakır’ta tabip odası başkanlığı yaptım. O dönem bizim arkadaşlarımız
olağanüstü hâl döneminde, sırf bölgede yaşanan sıkıntıları dile getirdikleri
için bölge dışına sürülüyorlardı, kamudan bile atılmıyorlardı ve daha çok böyle
kutuplaşma olan yerlere gönderiliyorlar ki istifa etsinler. Bugün insanların
siz işine son veriyorsunuz, onu bile geçtiniz. Bunlardan bir an önce vazgeçmek
lazım. Sağlık, bir de hekimlik mesleği insanların hayatı ile yaşatmak üzerine
kurulu bir meslek. Zaten eğer yaşamı tehdit eden, yaşamı tehdit altına alacak
bir meslek olursa ilk başta meslek örgütü Türk Tabipleri Birliği soruşturma
açar, onun hakkında ceza verir ve Sağlık Bakanlığı der ki: “Bu arkadaşımızı
meslekten men ediyoruz.” Türk Tabiplerinin aldığı böyle kararlar var. Bir kişi
işkence uyguluyorsa meslekten men edilir, bir kişi hastayı kandırıyorsa
meslekten men edilir, bir kişi hastayı gereksiz yere ameliyat ediyorsa,
hakkında şikâyet varsa bir yığın cezalar düzenlenir. Ama biz burada kişiyi
yargılamadan, mesleğini icra etmesi açısından sıkıntılar çıkartıyoruz ve bu bir
örnek. Aslında bu meslek üzerinden, sağlık çalışanları veya hekimler üzerinden
bütün herkese de mesaj veriliyor. “Biz gerektiğinde kanun hükmünde kararnameyle
ve uygulamalarla yargısız infaz yapabiliriz, yargıya ihtiyaç yok.” gibi bir
anlayış çıkıyor. Bundan vazgeçilmelidir. Bir an önce bu madde geri
çekilmelidir, hâlâ görüşülüyor. Bizim kendi geleceğimizle ilgili demokratik bir
kurguyu kurmamız lazım. Bunu yapmadığımız zaman büyük sıkıntılar çıkar.
Bir
böyle anı anlatayım bizim bir hekim ağabeyimiz, nörolojik atak geçiren bir
hastayla ilgili. Hasta gelmiş, diyor ki: “Ben nörolojik bir atak geçirdim felç
gibi ama ben eskisi gibi okuyamıyorum, okuduğumda hemen dikkatim dağılıyor,
konuşurken konuşmanın başını sonunu getiremiyorum, orada da dikkatim dağılıyor,
yazarken de sıkıntı yaşıyorum, ne yapayım?” Diyor ki: “Hiç sesini çıkartma, tam
devletin istediği, Hükûmetin istediği bir adama dönüşmüşsün. Ne konuş ne oku ne
yaz, keyfine bak.” Biz böyle bir şey mi istiyoruz ya? Böyle bir şeyden çıkalım,
bu hastalıklı durumdan çıkalım.
Şimdi,
bir diğeri, gerçekten, bizim geldiğimiz süreçte, birçok yerde şiddeti
benimserken biz eğer Parlamentoda da birbirimize tolerans gösteremeyeceksek,
hele hele komisyonlarda bu konuyu ele alırken hiç tolerans ve demokratik zemini
yaratamazsak yine vay hâlimize. Bu keyfî, otoriter bir tarzı getiriyor.
Çoğulculuk yerine “Ben çoğunlukçu değil, çokum, istediğim şeyi yaparım, bana
biat edeceksin, itaat edeceksin, bu olmazsa ben her şeyi yaparım.” diyor. 
Şimdi,
gelelim bu araştırma önergesi üzerine aslında çok konuşacak şey var ama zamanı
tasarruflu kullanalım. 
Şöyle
bir tablo göstereyim: Bakın, bu tablodaki en büyük mavi alan Türkiye’yi
gösteriyor. Bu, Türkiye’deki tarım alanlarının son yıllardaki erozyonla,
barajlarla ve çoraklaşmayla, yanlış tarım politikalarıyla arttığını
göstermiyor. Bu, Türkiye'nin Avrupa ülkelerinde, Avrupa İnsan Hakları
Mahkemesine müracaat eden dosyalarını gösteriyor. Bir yerde insanlar buraya
gidiyorsa, bu tablo doluyorsa demokratikleşmenin ne aşamaya geldiğini
gösteriyor. 
Gerçekten
de arkadaşlar, böyle bir haritayı tarımla ilgili getirsek de böyle. Tarım
politikalarında… Biz saman ithal ediyoruz ya, saman ithal ediyoruz. Türkiye
gibi bir ülke saman ithal ediyor, buğday ithal ediyor. Böyle bir ülkeye döndük.
Ben, buraya gelmeden önce Sayın Grup Başkan Vekilimiz “Tarımla ilgili konuşun.”
deyince Isparta’daki Gül Kooperatifinin sorumlusuyla da konuştum, Şerife
Hanımla da, Bismil’deki pamuk üreticisiyle de konuştum, Batman Kozluk’taki
mısır ekenlerle de konuştum; diyorlar ki: “Gübre uçmuş, mazot uçmuş, sen nasıl
bize bunu soruyorsun? Tarımla ilgili aromatik, bilmem ne… Mazot alamıyoruz,
kredimizi ödeyemiyoruz, hiçbir şey yapamıyoruz. Önce, biz, normal ekmek yiyebileceğimiz
unu bile alacak vaziyette değiliz. İşte kriz var, krize göre bir şey. Peki, biz
nasıl yaşayacağız?” 
Normalde
aromatik ürünlerle ilgili bir yığın düzenleme yapılabilir. Bakın, bir hekim
olarak da şunu söyleyeyim: Gerçekten, birçoğumuz evde, üşüttüğümüzde, bir şey
olduğunda “Ihlamur, papatya, adayaçayı…” diye başlarız. Gerçekten de hekimlik
mesleğinde, sağlık çalışanlarında, bizim son yıllarda savunduğumuz şey şu:
“Tamamlayıcı tıp” diyoruz “alternatifi” demiyoruz. Modern tıbbı da reddetmeden
bazı şeylerin yararlı olduğunu… Gerçekten, tıp fakültelerinde de eczacılık
fakültelerinde de bu konuda öğretiler gelişiyor ama bunu tekrar bu yaptığımız
keyfiyetle yaparsak, birilerine rant alanı geliştirmeye çalışırsak yine
sakatlıklar çıkar. Bunda tümüyle pozitif ayrımcılıkla bölgelere göre,
özelliklere göre alanlar yaratmamız lazım. 
Bir
öneri: Biz, grup başkan vekilimizle de konuştuk. Halkların Demokratik Partisi
ilk kurulduğundan beri ilkelerinin başında ekoloji ve organik tarımı destekleme
ve gerçekten mağdur olan insanlara kooperatif olmak üzere birçok konuda da
olanak yaratmak. Türkiye’nin bir sınırına duvar öreceğimize mayınlı alanlar
var, sökelim; aromatik ve tıbbi ürünleri yetiştirelim ve insanlara dağıtalım.
Bütün sınır boyunca mayınları çıkar, ölümler olmaz. Bir taraftan aromatik ve
tıbbi ürünlerin dünyadaki piyasası 60 milyar dolar. 
HASAN
ÇİLEZ (Amasya) – O, güvenlikle alakalı Sayın Hatip, güvenlikle alakalı o. 
NECDET
İPEKYÜZ (Devamla) - Normalde aromatik tıbbi ürünler nerede yetişir biliyor
musunuz arkadaşlar? Az kullanılmış, doğal olan yerde. Bir kekik, bir ada çayı
Kars’ın bir dağından geldiğinde, Sason’un bir dağından geldiğinde farklıdır;
bir kültür olarak bir tabakta yetiştiğinde farklıdır, bir bahçede yetiştiğinde
farklıdır. Normalde daha az kullanılmış yerlerde, toprağı daha az yorulmuş
yerlerde, daha doğal yerlerde yetişir ki neden? Çünkü bir şeyi siz eğer
uzmanına danışmadan kullanırsanız iyilik yapayım diye kötülük yaparsınız.
Şimdi, deseniz ki: “Şu bitki iyidir, gidip iki kilo da yiyelim.” Her şeyin
etken maddesine göre, etkisine göre ele alınması lazım. 
(Mikrofon
otomatik cihaz tarafından kapatıldı)
BAŞKAN
– Sayın İpekyüz, tamamlayalım.
NECDET
İPEKYÜZ (Devamla) – Onun için bunun nasıl ele alınması lazım? Bunun şu şekilde
ele alınması lazım: Bir heyet olacaksa bunun içinde özellikle sivil toplum
örgütlerinin olması lazım, hekimlikle ilgili, eczacılıkla ilgili, ziraatla
ilgili olması lazım ve köylü temsilcileri varsa, böyle pozitif ayrımcılık
düşündüğümüz yerler varsa onları da katmak lazım. Bunları şirket ve şantiye
yerlerine, daha çok, birçok insanla buluşabilecek… Ve Türkiye’nin birçok
bölgesi farklıdır, göller bölgesi farklıdır, dağlık bölgeler farklıdır, ovalar
farklıdır; oraya özgü aromatik bitkilerle ilgili düzenlemeler yapılması lazım ve
mutlaka bunun, bir ranta dönüşmeden herkesin ulaşabileceği bir alana dönüşmesi
lazım ve hepimizin yapmamız gereken en önemli şey, gerçekten huzurlu bir
ortamda herkesin yararlanabileceği bir ortam yaratmak lazım. Unutmayalım, hâlâ
mera yasakları var. Bir yerde huzur ve sıkıntı varsa sizin yaptığınız şeyler
birilerini mağdur eder, diğerlerini geliştirebilir ama bu konuda, organik
tarım, doğallık ve ilaç konusunda her türlü desteği verebiliriz, dört parti de
anlaşmış ama bunun mutlaka ranta dönüştürülmeden bir katılımcı yapıyla
dönüşmesi lazım.
Saygılarımı
sunuyorum. (HDP sıralarından alkışlar) 
BAŞKAN
– Teşekkür ederim Sayın İpekyüz. 
Değerli
milletvekilleri, söz sırası Cumhuriyet Halk Partisi Grubu adına söz isteyen
Bursa Milletvekilimiz Sayın Erkan Aydın’a aittir.
Buyurun
Sayın Aydın. (CHP sıralarından alkışlar)
CHP
GRUBU ADINA ERKAN AYDIN (Bursa) – Teşekkür ederim Sayın Başkanım.
Tıbbi
ve aromatik bitkilerle ilgili verilmiş olan araştırma önergesi hakkında söz
almış bulunmaktayım. Yüce heyetinizi sevgi ve saygıyla selamlıyorum.
Evet
-Sayın Kubat burada yok ama- konu teknik olduğu için önce birazcık teknik giriş
yapalım, daha sonra da işin siyasi tarafına hep birlikte bakalım.
Bitkiden
ilaca giden yolda bitkilerin ülkemiz açısından ve dünya açısından önemi gerçekten
çok fazla. İnsanlar yüzyıllar boyunca deneme yanılma yoluyla hangi bitkilerin
zehirli, hangilerinin gıda, hangilerinin ise ilaç olarak kullanılabileceğini
öğrenmiş ve bu bilgiler sürekli nesilden nesle aktarılarak günümüze kadar
gelmiş. Bugün bu bilgiler bilim süzgecinden geçerek yeni ilaçlar, bitkisel
ilaçlar keşfedilmekte ve geleneksel tıpta kullanılan bitkilerin yararlı
özelliklerinden faydalanılmaktadır. Dünya üzerinde yaklaşık 450 bin bitki türü
bulunmakta, yeni türler de keşfedilmeye devam edilmekte. Ülkemizde ise yaklaşık
üçte 1’i endemik olmak üzere 12.500’e yakın tür bulunmakta. Bu açıdan da Avrupa
kıta florasıyla eşit bitki zenginliğine sahip bir coğrafyada yaşıyoruz.
İnsanoğlu
bitkileri iyi tanıdıkça, tedavi edici özelliklerinden de etkin faydalandıkça bu
alana yapılan yatırımlara ilgi artmıştır. Tıbbi bitkilerin kullanımı Sümerlere,
Çinlilere kadar, milattan önce de 4 bin yılına kadar dayanan, çok eski,
geçmişte de baharat ticareti olarak bilinen, İpek Yolu ticareti olarak da
bilinen; sömürgeciliğin, emperyalizmin ilk sebeplerinden sayılan, daha sonra
sanayileşmeyle de geriye giden… Aslında bu kadar önemi baharat ticaretiyle
başlamış, daha sonra da emperyalizmin başka alanlara kaymasıyla da bugün eski
önemini yitirmiştir ancak sağlık ve tıp alanında hâlâ devam etmektedir. 
Dünya
Sağlık Örgütü raporlarına göre, gelişmekte olan ülkelerde yaşayan halkın yüzde
80’i hâlâ geleneksel tıp tedavileriyle, bitkisel ilaçlarla ve -diğer ilaçlara
ve hastane hizmetlerine ulaşamadığı için- bunlara mecbur bir şekilde
hayatlarını sürdürüyorlar; özellikle Afrika, bazı Asya ülkeleri, Güney Amerika
ülkeleri bunları en çok kullanan ülkeler. 
Tıbbi
bitkilerden yararlanarak hastalıkları tedavi etmek her ne kadar Uzak Doğu
ülkelerinde yaygın gözükse de Batı toplumlarında da bitkisel tıbbi ürün
ticareti giderek yükselen bir pazar konumuna gelmiştir. Global ilaç piyasasında
bitkisel ürünlerin pazar payına bakıldığında, 2017 yılı itibarıyla 107 milyar
dolara yaklaştığı rapor edilirken 2018 yılında ise gelişmiş marketlerde yüzde
7, gelişmekte olan marketlerde yüzde 69 oranında bir artış beklenmektedir.
Ülkeler açısından bakıldığında da en yüksek payı Kuzey Amerika, daha sonra
Avrupa, daha sonra da Japonya almaktadır.
Evet,
bu zenginlikler tabii ki Türkiye’nin çeşitli yerlerinde olduğu gibi benim de
memleketim olan, seçim bölgem olan Uludağ’da da kendine has endemik türleriyle,
bitkisel florasının zenginliğiyle çok fazla vardır. Ama gelin görün ki on altı
yıllık AKP iktidarında o zenginlikleriyle, o meşhur güzellikleriyle, yeşiliyle
ünlü olan Uludağ maalesef talan edilmiş; taş ocakları, mermer ocakları, enerji
tesisleri, biyokütle katı atık yakma tesisleri, termik santrallerle âdeta talan
hâline gelmiştir. Geçen nisan ayında çıkarttığınız, ormanların satışı, suların
satışı, özelleşmesiyle de bu talan hızla artmış. Bugün Uludağ böyle giderse
birkaç yıl sonra maalesef yaşanamayacak bir hâle gelecektir. Özellikle büyük
oranı Karaağız köyünde yapılmak istenen, daha önce de gündeme getirdiğimiz
biyokütle katı atık tesisi ağaç yakacağını ifade etmekte. Eğer bu kadar ağacı
yakar, bu kadar büyük bir tesiste yirmi dört saat boyunca ağaç yakarsak, emin
olun, iki sene sonra Uludağ’da ne bir ağaç bulursunuz ne bir yeşillik
bulursunuz ne de bir canlı bulursunuz. 
Einstein’in
yıllar önce yaptığı çok güzel bir tespiti var: “Eğer dünyada arılar yok olursa
dört yıl sonra dünyada yaşam biter.” Sayın iktidar vekilleri, bu coğrafyada, bu
dünyada sadece insanlar yaşamıyor; arısı da var, börtü böceği de var, canlısı
var, ağacı var, kuşu var, hayvanı var. Her türlü canlının bu ekosistemde bir
bütünlük yaratarak yaşam hakkı var. Siz bunları yok ettiğinizde oradan elde
ettiğiniz rantla belki günü kurtarıyorsunuz, belki yandaşlarınızın cebini
dolduruyorsunuz ama emin olun, geleceğimizi, çoluğumuzun çocuğumuzun geleceğini
karartıyorsunuz. 
Gene,
hemen burada güncel bir konuyu da ifade edeyim. Pazar günü, Artvin Cerattepe’de
yapılmak istenen ve hâlâ izinsiz olmasına rağmen devam eden maden ocaklarıyla
ilgili Bursa’da Artvin Çevre Platformunun bir toplantısı vardı. Bir ay önceden
izin alınmış olmasına rağmen AKP’li Yıldırım Belediyesi bir gün önce saat üçte
toplantıyı, paneli iptal ettiğini duyurdu. Sayın Kaboğlu Hocamız da konuşmacı
olarak geliyordu. Yıldırım Belediyesi... Sanki Barış Manço Kültür Merkezi babasının
malıymış gibi, hiç kimseye sormadan “Önümüzdeki seçimde beni belediye başkan
adayı yapmazlar.” diye korkarak hakkı olmadan bu toplantıyı iptal etmiştir.
Buradan da onu kınıyorum. O salon Yıldırımlılarındır, kimsenin babasının malı
değildir. (CHP sıralarından alkışlar) Teşekkür ederiz.
Maalesef,
iktidar yandaşları tüm doğayı hedef almış durumdalar. Bakın, İsrail, suyu
olmayan Arava Çölü’nde su buluyor, yerin altından suyu çıkarıyor, sera
çiftlikleri kuruyor, 1 milyar euroluk da tarım ihracatı yapıyor. Biz elimizdeki
kaynakları ne yapıyoruz? Önce yok ediyoruz, olanları da yabancılara peşkeş
çekiyoruz. Hiçbir şeye sahip çıktığımız yok. Yollar araç geçiş garantili,
tüneller araç geçiş garantili, nükleer elektrik alım garantili, köprüler geçiş
garantili, hapishaneler mahkûm garantili, hastaneler hasta garantili. Ne varsa
yabancılara, ormanlar da yabancılara peşkeş çekilmiş durumda. 
Evet,
bu eleştiriler belki sizi rahatsız ediyor ama şu sözleri de ifade etmem
gerekiyor, bir hikâye, meşhur: “Büyük İskender bir gün vezirine diyor ki:
“Seninle artık çalışmayacağım.” Tabii, vezir şaşırıyor “Hayırdır, niye
çalışmıyorsun benimle?” diyor. “Çünkü ben bir beşerim, zamanı gelir şaşarım ama
bu kadar süredir sen beni hiç uyarmadın. Eğer benim bir hatamı görmediysen cahilsin.
Yok, hatamı gördüysen, uyarmadıysan da hainsin. İkisinden biri olduğun için
seninle artık çalışmıyorum.” 
Bakın,
arkadaşlar, saraydan gelen her şey doğru olmayabilir. Saraydan her geleni
sorgulamadan -en son şu sağlıktaki yasa teklifiyle ilgili- bakmadan, halkın ne
düşündüğünü görmeden, oradaki doktorun, eczacının, diş hekiminin sahada
yaşayacağı sorunları bilmeden, gidip saatlerdir, cuma gününden beri bizi
günlerdir uğraştırıyorsunuz. Mesele çok basit; 5’inci maddedeki bir cümleyi
çıkartacaksınız. O madde ne diyor: İşte, FETÖ şüphesi, terör şüphesiyle ilgili
herhangi bir şüphe varsa SGK’ye bağlı hastane ve kurumlarda çalışamaz. SGK’ye
bağlı olamayan özel hastane mi var? 
ÖZLEM
ZENGİN (Tokat) – Evet, var tabii. 
ERKAN
AYDIN (Devamla) – Nerede var, bir söyleyin, örneğini verin; bir tane verin, tek
bir tane verin. Varsa buyurun, söyleyin bir tane. Bakın, arkadaşlar, bir tane
olmaz. SGK’yle sözleşme yapmadan hiçbir özel hastane ayakta kalamaz, bunu siz
bizden daha iyi biliyorsunuz çünkü özel hastanelerin çoğu sizin
yandaşlarınızın.
ÖZLEM
ZENGİN (Tokat) – Muayenehaneleri var. 
ERKAN
AYDIN (Devamla) – Muayenehanecilik zaten bitti. Aile hekimi, aile hekimi hangi
muayenehaneyi açacak? Devlette çalıştırmıyorsunuz, hastanede
çalıştırmıyorsunuz, acilde çalıştırmıyorsunuz; “Raporu geçerli değil.”
diyorsunuz, “Zabıt tutamaz.” diyorsunuz, ne yapacak? Resmen diyorsunuz ki bu
doktora: “Git, ağaç kabuğu ye.” Zaten Anayasa’da belli, yasada var, eğer
herhangi bir şekilde mahkeme suçlu olduğuna karar verdiyse sizin bunu, yasayı
çıkartmanıza gerek yok. Hem orası, tabip odası hem eczacılar odası hem diş
hekimleri odası meslekten men ediyor, zaten çalışamıyor. Ama, siz muhalif
gördüğünüzü, kaşının üzerinde gözü var dediğinizi, tipini beğenmediğinizi bu
yasaya dayandırarak görevinden attığınızda ya da açlığa mahkûm ettiğinizde,
işte, biraz önce o Büyük İskender’in vezirinin düştüğü duruma düşersiniz, bunu
yapmayın. Saraydan da gelse insan eliyle geliyor, yanlışlar olabilir, uyarın;
uyarırsanız da siz yücelirsiniz, bu millet de takdir eder. Hep işi seçim
sonucuna getirip bu gerçekleri maalesef göz ardı ediyorsunuz. 
Evet,
gene gelelim… “Yerli ve millî” diye diye ne yerli bıraktınız ne millî
bıraktınız ne de üretimde bir yerlilik kaldı. İthal edilenlerin oranlarına
baktığımızda, dışarıdan gelen, saman meşhur oldu zaten, cevizinden… İşte
aklınıza hemen hemen ne geliyorsa yetiştirilen her şeyi ithal ediyoruz. Ama
bunun yanında, doğruyu söyleyenleri, gerçeği söyleyenleri de hemen görevden
alıyorsunuz. En son, Sayıştay Başkan Yardımcısı… Ne dedi adam? “Kardeşim, sizin
belediyelerinizde yolsuzluk var.” dedi. İşini yapıyor. Ne dedi? “Kayyum
belediyelerinde yolsuzluk var.” dedi. İşini yapıyor. Bir ay önce de TÜİK
Başkanını, enflasyon oranını doğru söylediği için onu görevden alıyorsunuz. Bence
bunu yapacağınıza enflasyonu düşürün, kimseyi görevden almanıza gerek kalmasın.
Bunu yapacağınıza belediyelerdeki yolsuzluğu engelleyin, kimse görevinden
alınmasın, doğruyu yapsın, siz de doğru yapanı ödüllendirin. Görevden alarak
bir ceza ve baskı yoluna gitmeyiniz lütfen. 
Gene
gelelim tarımdaki oynanan büyük oyunlara. Anadolu toprağı, binlerce yıldır
oluşan üretim kültürüyle, kendine has tohumlarıyla, bu tohumlarla da yıllarca,
bugüne kadar yaşamış ve bunları yaşarken hiçbir hastalık, bugün görünen kanser,
obezite, şeker, metabolik hastalıklar görülmemiş ama bugün geldiğimiz noktada
sizin yabancı tohuma teslim ettiğiniz, ithal ilaca teslim ettiğiniz, ithal
gübreye teslim ettiğiniz bu topraklarda şeker de, kanser de, kalp krizi de
-genç yaşta- hepsi de patlamış durumda. İşin en acı tarafı da şu değerli
iktidar milletvekilleri: Bir FOX TV muhabiri gidip Tarım Bakanına ithal edilen
eti sorduğunda, bununla ilgili cevap vereceğine, gidip görevini yapan
gazeteciyi azarlıyor; bu da yetmiyor, ertesi gün o gazetecinin Tarım
Bakanlığındaki akreditasyonu iptal ediliyor. Siz, onu sordu diye iptal
edeceğinize ithal etin ithalatını bırakın. Oradaki rakamlara baktığımız zaman,
on altı yılda 852 milyar TL para harcamışsınız ithalata. Bunun yanında, on altı
yılda çiftçiye verdiğiniz destek 88 milyar. Yani dünyanın hiçbir yerinde
çiftçiye verdiği desteğin 10 katı ithalat yapan hiçbir gelişmiş ülke
bulamazsınız ki Anayasa’mızda yazıyor. “Gayrisafi millî hasılanın yüzde 1’ini
üreticiye, çiftçiye destek olarak vermeniz gerekiyor.” denirken siz ne
yapıyorsunuz? Ona vermeniz gereken parayı yandaşa verip, etrafını zengin edip,
ülkeyi de ithal et, ithal tarım ürünleri, ithal tıbbi bitkiler cennetine
maalesef ki çevirdiniz. 
Tabii,
burada teknik önerilerimiz de var tıbbi ve aromatik bitkilerin üretimiyle
ilgili. Bunları araştırma komisyonunda konuşacağız ama birkaç tanesini -çünkü
vaktim de daraldı- sizlere çok kısa söylemek istiyorum.
Bu
ürünlerin elde edilmesindeki en kritik aşama, hasat makineleri, özel cihazlar,
bunların temin edilmesi; ondan sonraki aşama, maliyeti düşürmek, verimliliği
artırmak için bunların kümelenme mantığıyla belli yerlerde yapılması; bunların
orman köylerine özellikle yakın yerlerde yapılmış olması; standardize edilmiş
bitkilerin üretilmesi için tohum tescilinin yapılması ve tescilli tohum
kullanılması, bunlarla ilgili yönetmeliklerin çıkarılması; özellikle de ana
yollar, sanayi kuruluşları, havayolları, çevresel kirlilik ve kontaminasyona
açık yerlerden uzak yerlerde olması gerekir. Havza bazlı desteklerin yerel
paydaşlardan öneri alarak yapılması gerekir. Tıbbi aromatik havzaların
oluşturulması gerekir. Uluslararası düzeyde piyasa değeri olan tıbbi ve
aromatik bitkilerin ıslah ve tohum geliştirme çalışmalarının artırılması
gerekir. Ülkemizde gıda, kozmetik, boya, süs, hayvancılık ve diğer sektörlerde
kullanım potansiyeli olabilecek tıbbi aromatik bitkilerin listelerinin
literatürlerden taranarak seçilmesi gerekir. Geleneksel ve tamamlayıcı tıpta
kullanılan bitkilerin üretiminin planlanması gerekir. Gen kaynaklarının gene
korunması ve uluslararası ticarete konu edilebilmesi açısından ülkemizdeki
tıbbi aromatik bitkilerin biyolojik tanımlamalarının yapılması gerekir. AR-GE
ve ölçek büyütme süreçleri düzgün planlanmalıdır. Aktarlarla ilgili mevzuat
çalışmalarının ivedilikle yapılması gerekir. Farmasötik ürün formunda yer alan
ürünlerin de eczanelerde satılması ve alınmasına yönelik mümkün ise yasal
düzenleme yapılması gerekir. Piyasada satılan tıbbi aromatik bitkilerin üretici
ve satıcılarının yasal sorumluluklarının çerçevesinin çizilmesi gerekir. Gene,
pazarlama stratejisi önemli bir konu. Alım garantili sözleşmeler yapılarak
üretici desteklenmelidir. Fiyat politikası ve kontrolü sağlanmalıdır. Ürün
bazlı talep oluşturulmalıdır. Uluslararası fuarlarda bulunmak ve yerli
fuarlarla ilgili organizasyonların düzenlenmesi, üretim yerlerinin denetlenmesi
ve gerekli cezai yaptırımların da kanunla düzenlenmesi şart olarak görünüyor. 
Velhasıl,
bu araştırma komisyonunun kurulması… Ülkemizde yeteri kadar önem verilmeyen ancak
gelişmiş ülkelerde hızla bunun sanayisinin ve kullanımının…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Aydın.
ERKAN
AYDIN (Devamla) – Toparlıyorum Sayın Başkanım.
…arttığını
göz önünde bulundurarak bu komisyonun güzel işler yapacağına inanıyorum ve
Meclise de geldiği zaman umarım bu maddeleri daha geniş tartışır ve yasalaşması
konusunda da hemfikir olur, oy birliği olur diyor, Genel Kurulu saygıyla
selamlıyorum. (CHP ve HDP sıralarından alkışlar) 
BAŞKAN
– Teşekkür ederiz Sayın Aydın.
Gruplar
adına son söz, Adalet ve Kalkınma Partisi Grubu adına söz isteyen Hatay
Milletvekilimiz Hacı Bayram Türkoğlu’na aittir.
Buyurun
Sayın Türkoğlu. (AK PARTİ sıralarından alkışlar) 
AK
PARTİ GRUBU ADINA HACI BAYRAM TÜRKOĞLU (Hatay) – Teşekkür ederim Sayın
Başkanım.
Sayın
Başkan, değerli milletvekilleri; Türkiye’de tıbbi ve aromatik bitkiler üzerine
verdiğimiz Meclis araştırma önergesi üzerinde söz almış bulunuyorum. Yüce
heyetinizi saygıyla selamlıyorum. 
İnsanlık
tarihi boyunca bitkiler ve bitkilerden elde edilen ürünler çok farklı amaçlarla
kullanılmıştır. Küresel bazda çok geniş bir kullanımı olan tıbbi bitkilerin
tanımını tam olarak yapmak mümkün değildir. Günümüzde “tıbbi” ve “aromatik”
bitkiler terimi genellikle birlikte kullanılmaktadır. Tıbbi ve aromatik
bitkiler, hastalığı önlemek, sağlıklı yaşamak veya hastalıkları iyileştirmek
için ilaç olarak kullanılan bitkilerdir. Tıbbi bitkiler, beslenme, kozmetik,
vücut bakımı, tütsü veya dinî törenler gibi alanlarda yer alırken aromatik bitkiler
ise güzel koku ve tat vermeleri için kullanılmaktadır. Dünya pazarlarında tıbbi
ve aromatik bitkilere olan talep çok değişik alanlarda ve sanayi kollarında
tüketimine paralel olarak her geçen gün giderek artmaktadır. 
Türkiye,
tıbbi ve aromatik bitkilerin dış satımında dünyanın önde gelen ülkelerinden
biridir. Ülkemiz farklı iklim ve ekolojik koşullara sahip olması, floranın çok
sayıda bitki türü ve çeşitliliği içermesi bakımından doğadan toplanan ve
kültürü yapılan tıbbi ve aromatik bitkiler açısından büyük bir ekonomik
potansiyele sahiptir. Bu kadar zengin bir kaynağa sahip ülkemizde hâlen doğadan
toplanan ve üretimi yapılan bitkilerin sayısı çok azdır. Binlerce yıl önce
insan, bitkilerin tedavi edici gücünü tanımış ve sağlıklı yaşayabilmek için onlardan
yararlanmıştır. 
Tedavi
amaçlı kullanılan bitki tür ve çeşitlerinin miktarı Antik Çağ’dan beri devamlı
bir artış göstermiştir. Mezopotamya uygarlığı döneminde yaklaşık 250 bitki ilaç
ham maddesi olarak kullanılırken, Antik Yunan Dönemi’nde 600 kadar bitki tıbbi
amaçlı kullanılmıştır. Özellikle 1990’lı yıllardan itibaren doğal ürünlere olan
talep artarak bitkisel kökenli ilaç ve kozmetik sanayisi hızla gelişmiştir.
19’uncu yüzyılın başlarında tedavide kullanıldığı bilinen ve tıbbi bitkilerden
elde edilen ilaç ham maddesi sayısı 13 bini bulmuştur. 
Türkiye’nin
doğal bitki örtüsü, belirlenen 11.707 bitki çeşidiyle küresel ölçekte büyük
zenginliğe sahiptir. Bu bitkilerin 3.649’u yöreye özgü iklim ve toprak
şartlarında yetişen ülkemize ait endemik tür ve çeşitlerdir. İç piyasada
ticarete konu olan bitki sayısı ise 350 olup bu bitkilerden yaklaşık 100
bitkinin yurt dışına ihracatı yapılmaktadır. TÜİK’in tıbbi ve aromatik bitkiler
olarak özel bir sınıflandırması bulunmamakla birlikte yaklaşık 20 çeşit tıbbi
ve aromatik bitkinin 1,8 milyon dekar alanda tarımı yapılmakta, üretim miktarı
bakımından siyah çay, kırmızıbiber, haşhaş, kimyon, nane, kekik, yağlık gül ve
anason ilk sıralarda yer almaktadır. 2000-2017 yılları arasında yetiştiricilik
kaynaklı üretim miktarı yaklaşık yüzde 80 artmıştır. 
Son
dönemlerde tıbbi bitkilerin endikasyon belirtilerek kontrolsüz olarak satılması
toplum sağlığını ciddi bir şekilde tehlikeye sokmaktadır, tehdit etmektedir.
Piyasada satılan tıbbi bitkilerin gerçekten o bitki olup olmadığı konusunda
şüpheler vardır. Toplanan tıbbi bitkilerin doğru bitki olup olmadığı ancak bir
uzmanın bitkiyi teşhis etmesiyle mümkün olabilir. Ayrıca, tıbbi bitkilerin etki
gösterebilmesi için standardize olması gerekir. Tıbbi bitkilerin doğru
kısımları, doğru mevsimde, doğru saatte ve doğru bölgeden toplandıklarında
standardizasyondan söz edilebilir çünkü bitkilerin içerdikleri maddeler
ekolojik şartlara göre değişmektedir. Çevrecilik açısından bakıldığında,
bilinçsiz toplamayla biyoçeşitlilik azalabilir ve bazı türlerin nesli
tükenebilir. 
Tıbbi
ve aromatik bitkilerin dış ticaretinde onlarca bitki yer almaktadır. Bu
bitkilerden bazıları hem endüstri bitkileri veya yağlı tohumlar sınıfında yer
alırken hem de tıbbi ve aromatik bitki kabul edilmektedir. Tıbbi ve aromatik
bitkilere ilişkin özel bir sınıflandırma, GTİP numarası olmadığından dış
ticareti sağlıklı olarak izlenememektedir. Türkiye’nin tıbbi ve aromatik
bitkileri dış ticareti 2016 yılında 303,6 milyon dolar ihracat ve 267,1 milyon
dolar ithalat -kahve hariç- olmak üzere gerçekleşmiştir. İhracatta en önemli
bitkiler kekik, haşhaş, defne, çay, anason, kimyon, ada çayı, mahlep,
kırmızıbiber ve bitkisel çaylar şeklindedir. İhracatta kekik yüzde 25’lik payla
ilk sırada yer almaktadır. Kekik ihracatı geçmişe oranla yüzde 300 artışla 61
milyon dolara ulaşmış olup yaklaşık yarısı Ege Serbest Bölgesi’nden
gerçekleştirilmektedir. 
İthalatta
en önemli bitkiler kahve, çay, keten, karabiber, kimyon, çörek otu, şerbetçi
otu şeklindedir. İthalatın yüzde 60’ını kahve oluşturmaktadır. Yine kekik,
defne, kimyon, kahve, ada çayı ve keçiboynuzu gibi birçok bitkide reeksport
yapılmaktadır.
Kalkınmanın,
ekonomik büyümenin, istihdamın artışının temelinde girişimcilik vardır.
Ülkemizde kadın girişimci oranı yüzde 7-8 civarındadır, oysa Avrupa’da bu oran
yüzde 35’tir. Avrupa ülkelerine oranla daha düşük olan kadın girişimci
sayısının artırılması, kadınların iş kurmaya heveslendirilmesi gereklidir.
Özellikle kadın girişimcilerin desteklenmesi yalnızca onları değil, Türkiye’yi
de ilgilendirmektedir. 
Araştırma
önergemize konu alan kadın girişimcilerimize çok uygun bir alandır. Tıbbi
bitkiler ve etkileri konusunda eğitim almış tek meslek grubumuz
eczacılarımızdır. 6197 sayılı Kanun’da yapılan değişiklikle tıbbi bitkilerin
eczanelerde, eczacının danışmanlığıyla satılması söz konusudur. Bu alanda da
pek çok sorun bulunmaktadır. 
Gerek
iç tüketimde kullanılan gerekse dış satımı yapılan tıbbi ve aromatik bitkilerde
üretimi arttırmak ve istenen kalitede ürünü elde edebilmek için doğadan toplamaların
sürdürülebilirlik ilkesine dayalı, floraya zarar vermeden yapılması, bitki
toplayıcıların eğitilmesi, talebi fazla olan bitkilerin kültüre alınması,
yetiştirme tekniklerinin her bitkiye ve ekolojik koşullara göre saptanması,
yurt dışında geliştirilmiş ve ülkemiz ekolojik koşullarına adapte
olabilecek çeşitlerin getirtilerek ülkemiz iklim koşullarında denenmesi, bu
bitki grubunun en önemli sorunlardan biri olan tohumluk temini için kurumsal
altyapının oluşturulması, çeşit geliştirmeye yönelik ıslah çalışmalarının
desteklenmesi, hasat sonrası işlemler, depolama ve nakliyede uygun şartların
sağlanması gerekmektedir.
Yine
sosyoekonomik yoksunluk içinde bulunan vatandaşlarımızın topluma entegre
olmaları ve ekonomide aktif üretken duruma geçerek sürdürülebilir gelire
ulaşmaları amacıyla tıbbi bitkilerin bölge kadınlarına toplatılarak kadınlar
için istihdam alanı oluşturulması ekonomimiz açısından büyük fayda
sağlayacaktır. Tabii, bunun işlenmesini de ihmal etmiyoruz. 
Dünya
piyasalarının istediği kalite ve miktarda güvenilir tıbbi ve aromatik bitki
üretiminin artırılması için Bakanlığımızca yeni bir destekleme politikası
uygulanmaya başlamıştır. 2018 yılı için iyi tarım uygulamaları kapsamında
dekara 50 ila 100 TL, işletme büyüklüğü toplam 5 dekar veya altında tıbbi
aromatik bitki yetiştiriciliği yapan küçük aile işletmelerine dekar başına 100
TL, mazot ve gübre desteği olarak dekar başına 14 TL, organik tarım yöntemiyle
üretim yapan üreticilerimize ise dekara, ürün kategorilerine bağlı olarak 10
ila 100 TL arasında değişen destekleme ödemesi yapılmaktadır.
Kırsal
kalkınma destekleri, indirimli kredi destekleri, Ziraat Bankası veya Tarım
Kredi Kooperatiflerinden 2 milyona kadar işletme kredisi kullananlara yüzde 50
indirim, 2 ila 3 milyon arasında işletme kredisi kullananlara da yüzde 25
destek sağlanmaktadır; kekik, biberiye, ada çayı, sıla yağı, sumak,
keçiboynuzu, defne, fesleğen, ıhlamur, safran, jojoba üretimi için söz konusu
bunlar.
Hazine
arazilerinin tahsisi konusuna gelince, 24 Kasım 2017 tarihinde yayımlanan 379
sıra no.lu Milli Emlak Genel Tebliği’yle hazine arazilerinin rayiç bedelinin
binde 1’i olarak belirlenecek kira bedeliyle tıbbi ve aromatik bitkililer
üreten çiftçilere kiraya verilmesi söz konusu hâle gelmiştir. Bu kapsamda
lavanta, gül, adaçayı, kekik, çörekotu ve kuşburnu başta olmak üzere 1,2 milyon
metrekare yüzölçümlü hazine taşınmazı kiralanmıştır, bu proje kapsamında toplam
20 ilimizde 4,6 milyon metrekare hazine taşınmazı daha ilana çıkarılmıştır.
Sayın
Başkan, değerli milletvekilleri; ülkemizin mevcut toprak ve su kaynakları ile
biyoçeşitlilik durumu dikkate alınarak küresel rekabet gücümüzü artırmak,
uluslararası piyasaların talep ettiği kalite ve özelliklerde ıtri tıbbi bitki
üretimini sağlamak ve uluslararası pazarlarda biyolojik çeşitliğimizi avantaja
dönüştürmek için Gıda, Tarım ve Hayvancılık Bakanlığı Bitkisel Üretim Genel
Müdürlüğünce Itri ve Tıbbi Bitkiler ile Boya Bitkileri Üretiminin
Geliştirilmesi Projesi hazırlanmıştır. Projeyle araştırma, yayım ve çiftçi
bağının güçlendirilmesi, üretimin iç ve dış talebe uygun olarak geliştirilmesi,
uluslararası piyasaların istediği kalite ve miktarda tıbbi ve aromatik
bitkilerin üretilmesi, kayıt ve izlenebilirliğin sağlanması, üretim
havzalarının oluşturulması, sektörel iş birliğinin artırılması
hedeflenmektedir.
Projeyle
Denizli’nin kekiği, Isparta’nın gülü ve lavantası, Karabük’ün safranı, Hatay’ın
defnesi ve Ege’nin ada çayı dünya standartlarında üretilerek mamul ürünler
şeklinde küresel pazarlara sunulacaktır. 
Projenin
yürütüldüğü illere gelince… 2015 yılında 25 ilde başlatılan proje, 2016 yılında
35 ilde, 2017 yılında 37 ilde, 2018 yılında 38 ilde yürütülmektedir. İlerleyen
yıllarda projenin 81 ilde uygulanması hedeflenmektedir çünkü Türkiye’miz,
dünyanın en zengin florasına sahip, tıbbi ve aromatik bitkiler bakımında da
deste başı bir ülkedir. Bunun da gerekliliğini, inşallah, zaman dilimi
içerisinde bizim yerine getirmemiz lazım. 2018 yılında proje Ağrı,
Afyonkarahisar, Antalya, Aydın, Balıkesir, Bartın, Bilecik, Bingöl, Bitlis,
Bursa, Çankırı, Çorum, Denizli, Diyarbakır, Elâzığ, Eskişehir, Hakkâri, Hatay,
Isparta, İzmir, Karabük, Kahramanmaraş, Kastamonu, Kayseri, Kırklareli, Konya,
Kütahya, Malatya, Muğla, Niğde, Samsun, Şanlıurfa, Uşak, Tokat, Tekirdağ,
Trabzon, Tunceli ve Van illerinde yürütülmektedir. İlerleyen zaman diliminde
sayamadığımız, saymadığımız diğer illerimiz de bu kapsam içerisine dâhil
edilecektir. 
Proje
kapsamında yürütülen çalışmalara gelince… Mevcut durum analizine yönelik
çalışmalar yani hâlihazır çalışma envanterimizin olduğu yerler, Denizli,
Trabzon, Hatay, İzmir ve Antalya -Akseki ilçemiz- illerinde sektörün tüm
paydaşlarının katılımıyla tıbbi ve aromatik bitkiler çalıştayları
çalıştırılmıştır. Mevcut durum analizi sonrasında sektörün strateji belgesini
hazırlamak üzere çalışmalar başlatılmış olup bu amaçla tıbbi ve aromatik
bitkiler ticareti yapan taraflarla 2016 yılında İzmir ilinde bir araya
gelinmiştir.
Teknik
personele yönelik eğitim çalışması ve altyapının güçlendirilmesine gelince, projenin
uygulandığı otuz sekiz ilde en az 3 personelden oluşan tıbbi ve aromatik
bitkiler teknik ekibi oluşturulmuş, bu ekipte görev alan toplam 778 personele
yönelik hizmet içi eğitim çalışmaları tamamlanmıştır.
Tarımsal
Araştırmalar ve Politikalar Genel Müdürlüğümüze bağlı olarak faaliyet gösteren
15 araştırma enstitümüzde tıbbi ve aromatik bitkilere yönelik AR-GE faaliyeti
devam etmektedir.
Antalya
Batı Akdeniz Araştırma Enstitüsü bünyesinde Tıbbi ve Aromatik Bitkiler Merkezi
2011 yılından beri faaliyettedir. Bu merkez, tıbbi ve aromatik bitkiler
konusunda gerek TAGEM’e bağlı enstitülerin çalışmalarına ve gerekse özel sektör
çalışmalarına laboratuvar desteği sağlamaktadır.
Çiftçi
bazında yürütülen çalışmalara gelince: AR-GE çalışmaları tamamlanan tür ve çeşitlerin
çiftçi şartlarında yaygınlaştırılması hedeflenmektedir. Bu amaçla, Tarımsal
Araştırmalar ve Politikalar Genel Müdürlüğümüze bağlı araştırma enstitüleriyle
iş birliği hâlinde demonstrasyon çalışmaları yapılmaktadır. 2015-2017 yılları
arasında, 37 ilde 888 çiftçiyle 32 bitki türünde 2.293 dekar alanda
demonstrasyon yapılmıştır. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Türkoğlu. 
HACI
BAYRAM TÜRKOĞLU (Devamla) – 2018 yılında 36 ilde 29 türde 460 dekar alanda
çalışma planlanmıştır. Sadece 2017 yılında yürütülen demonstrasyon
çalışmalarında, 1 milyon 193 bin 600 adet fide ve 442 kilogram tohum, 1.600
adet fidan ve 1.680 kilogram yumru çiftçilere temin edilmiştir. Proje
çerçevesinde, toplam 7.135 çiftçiye yönelik eğitim ve yayım çalışması
yapılmıştır. Demonstrasyon çalışmalarıyla uzun yıllardan beri sadece doğadan
toplanarak elde edilebileceği düşünülen bazı bitkilerin üretimi başarılmıştır.
Böylece, uygulamalı olarak hem teknik personelin hem de çiftçilerimizin
deneyimleri artırılmıştır. Demonstrasyon yapılan bitkilerin kalitelerinin
belirlenmesi için Bakanlığımız Batı Akdeniz Araştırma Enstitüsünde etken madde
analizi yapılmıştır. Ülkemizde tıbbi ve aromatik bitkilerin üretimi, satılması,
kontrolü, ekolojik dengenin korunması…
(Mikrofon
otomatik cihaz tarafından kapatıldı)
BAŞKAN
– Toparlayın. 
HACI
BAYRAM TÜRKOĞLU (Devamla) – Bu konuda, kadın girişimciliğinin desteklenmesi
gibi konularda problemlerin tespit edilerek çözüm önerilerinin belirlenmesi
amacıyla Anayasa’nın 98’inci maddesi, Türkiye Büyük Millet Meclisi İçtüzüğü’nün
104 ve 105’inci maddeleri gereğince bir Meclis araştırması komisyonu kurularak
konunun tüm boyutlarıyla araştırılması her bakımdan yararlı olacaktır diye
inanıyoruz.
Şimdiden
hayırlı olmasını temenni ediyor, yüce heyetinizi saygıyla, sevgiyle
selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Türkoğlu. 
Değerli
milletvekilleri, bu şekilde, gruplar adına konuşmalar tamamlanmıştır. 
Sayın
Gaytancıoğlu, sisteme girmişsiniz 60’a göre söz istiyorsunuz.
Bir
gerekçesini açıklar mısınız kısaca.
OKAN
GAYTANCIOĞLU (Edirne) – Sayın Başkanım, bizim Edirne Enez ilçesinde 86 işçimiz
grev kararı almıştır. Ciddi bir konudur, onu arz etmek istedim.
BAŞKAN
– Buyurun.
V.- AÇIKLAMALAR (Devam)
40.- Edirne Milletvekili Okan Gaytancıoğlu’nun,
Edirne’nin Enez ilçesindeki Amcol Mineral Madencilik fabrikasında ücretlerine
zam yapılmadığı gerekçesiyle grev kararı alan işçilerin durumuna ilişkin
açıklaması
OKAN
GAYTANCIOĞLU (Edirne) – Sayın Başkan, değerli milletvekilleri; Edirne’mizin
Enez ilçesinde faaliyet gösteren ve 86 işçinin çalıştığı Amerikan firması olan
Amcol Mineral Madencilik Fabrikasında toplu iş sözleşmesinde çıkan
anlaşmazlıklardan dolayı dün itibarıyla işçiler greve başlamıştır. İşveren, işçiyi
asgari ücretle çalıştırmak istemekte, işçinin talebi ise sadece 2.200 lira,
altını çiziyorum, 2.200 lira ücret talep ediyorlar yani açlık sınırının biraz
üzerinde. Bu kadar düşük bir ücret talep edilmesine rağmen işçi ve işveren
arasında çok az da bir fark kalmıştır. Gerek işçiler, gerekse Türkiye Maden
İşçileri Sendikası yetkililerinden aldığım bilgilere göre fabrika ciddi anlamda
da kârlıdır. Kendim de bizzat gittim, yapmış olduğum görüşmeler neticesinde
daha vahim bir konuyla karşılaştım, bunu tüm Türkiye kamuoyuyla paylaşmak
istiyorum: İşveren, işçiyle anlaşmak istiyor ancak Türkiye ekonomisinin içinde
bulunduğu durumdan ve yasaların kendine tanıdığı haklardan ötürü uzlaşmaya
yanaşmıyor, hatta işveren “Biz kârlıyız ama ürün sattığımız firmalar birer
birer konkordato ilan ediyorlar.” diyerek Türkiye ekonomisinin aslında bize
gerçek tablosunu ortaya koyuyor.
Bu
imkânı verdiğiniz için de teşekkür ediyorum, saygılar sunuyorum.
BAŞKAN
– Teşekkür ederim.
VIII.-MECLİS ARAŞTIRMASI (Devam)
A) Ön Görüşmeler (Devam)
1.- Mersin Milletvekili Rıdvan Turan ve 31
milletvekilinin, tıbbi ve aromatik bitki yetiştiriciliğindeki sorunların
giderilmesi, genetik çeşitliliğin korunması ve bunların sağlık sektöründeki
kullanımlarının düzenlenmesi amacıyla bir Meclis araştırması açılmasına ilişkin
önergesi (10/361) (Devam)
2.- MHP Grubu adına Grup Başkanvekili Manisa
Milletvekili Erkan Akçay’ın, tıbbi ve aromatik bitki çeşitliliğin korunması ile
bu bitkilerin daha iyi değerlendirilmesi için yapılması gerekenlerin
belirlenmesi amacıyla bir Meclis araştırması açılmasına ilişkin önergesi
(10/405) (Devam)
3.- Hatay Milletvekili Hacı Bayram Türkoğlu ve 24
milletvekilinin, tıbbi ve aromatik bitkilerin üretimi, satımı, denetimi ile bu
süreçlerde ekolojik dengenin korunması hususunda yaşanan sorunlara çözümler
üretilmesi ve bu alanda kadın girişimciliğinin desteklenmesi amacıyla bir
Meclis araştırması açılmasına ilişkin önergesi (10/406) (Devam)
4.- CHP Grubu adına Grup Başkanvekili Manisa
Milletvekili Özgür Özel’in, tıbbi ve aromatik bitki üretiminin arttırılması,
üretim ve arzın her aşamasında ilgili uzmanların denetiminin sağlanması ile bu
süreçlerde ekolojik dengeyi koruyucu tedbirlerin saptanması amacıyla bir Meclis
araştırması açılmasına ilişkin önergesi (10/407) (Devam)
5.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, tıbbi ve aromatik bitkilerin üretimi,
satımı, denetimi hususunda yaşanan sorunlara çözümler üretilmesi ve bu alanda
kadın girişimciliğinin desteklenmesi amacıyla bir Meclis araştırması açılmasına
ilişkin önergesi (10/410) (Devam)
BAŞKAN
– Değerli milletvekilleri, şimdi önerge sahipleri adına konuşmalara başlıyoruz.

Önerge
sahipleri adına ilk söz, Mersin Milletvekilimiz Sayın Rıdvan Turan’a aittir.
Buyurun
Sayın Turan. (HDP sıralarından alkışlar) 
Süreniz
on dakika Sayın Turan.
RIDVAN
TURAN (Mersin) – Sayın Başkan, değerli milletvekilleri; hepinizi saygıyla
sevgiyle selamlıyorum. 
Tabii,
tarım konuşmak, aslında uygarlığı konuşmak anlamına geliyor. Zira avcı,
toplayıcı toplumlardan günümüze kadar gelen tarihsel süreç insanın tarımla
kurduğu ilişkiler bağlamında ele alınıp değerlendirilebilecek bir süreç.
Özellikle tabii, buğdayın evcilleştirilmesiyle beraber ve insanın ilk kez
tükettiğinden daha fazlasını üretir hâle gelmeye başlamasından itibaren uygar
toplumların ortaya çıkması, sınıfların ortaya çıkması, toplumsal, sosyolojik
ilişkilerin ortaya çıkması ve nihayetinde devletin ortaya çıkması bu saikle
mümkün oldu. Ünlü Marksist antropolog ve tarihçi Gordon Childe “İnsan soyunun gördüğü
ilk devrim, neolitik devrimdir.” der yani insanın doğada avcı, toplayıcı
olmaktan çıkarak ilk kez bilinçli tarım üretmeye başlaması, insanın aynı
zamanda insan olarak kendisini var etmesi, savaş, açlık, kıtlık, buna benzer
pek çok musibetten kendi soyunu kurtarması açısından anlamlı oldu. 
Hiç
kuşkusuz tabii, bu bağlam içerisinde uygarlığın başından bu yana aromatik,
tıbbi bitkilerin çok büyük önemi var. Özellikle Anadolu açısından düşünecek
olursanız özellikle zeytin, defne gibi ürünlerin bütün antik metinlerde ve son
derece de güzel biçimde anıldığını göreceksiniz. Yalnızca Anadolu neolitiği ya
da tarihi açısından değil, bütün Orta Doğu açısından, Uzak Asya açısından,
dünyanın farklı yerleri açısından da böyle bir durumdan bahsetmek tabiatıyla
mümkün. Fakat takdir edersiniz ki şöyle bir temel meseleyle karşı karşıyayız;
bu konuda -aşağı yukarı- Parlamentoda bir uzlaşma var; bu, takdire şayan bir
durum ama şöyle bir problemle karşı karşıyayız: Türkiye tarımının çok önemli
yapısal problemleri var. 
Şimdi,
pek çok hatibimizin burada anlattığı şeyler, destekler, girdiler vesair şeyler;
evet, bunlar belki gerekli olan şeyler ama tarım, sınıfsal çelişkilerle
bölünmüş durumda yani yoksul tarım çalışanlarıyla, topraksız köylüler ile yüz
binlerce dönüm araziye hitap edenler aynı tarımsal portföy içerisinde
değerlendiriliyor. Dolayısıyla böylesine bir sınıfsal çelişki yumağı söz konusu
olduğunda buraya ilişkin yaptığınız destekler, aldığınız önlemler ya da sair
şeyler ne yazık ki gerçek anlamını bulmuyor. Bir sacayağı nasıl ancak düz bir
zeminde durursa aromatik bitkiler konusunda yaptığımız değerlendirme de ancak
Türkiye’nin tarım politikasının, özellikle neoliberal siyasetten ve neoliberal
tarım politikasından kurtulduğu ve kendi içerisinde demokratikleşme adımı atıldığı
koşullarda anlamlı olacak. Bu nasıl olacak? Yani örneğin, ülke çiftçisi tek
başına kalmış durumda. Kimler karşısında? Neoliberal tarım tekelleri
karşısında.
Geçenlerde
Bakanlık tohum konusunda –biliyorsunuz- bir yönetmelik çıkardı yani evlere şenlik
bir yönetmelik. Bizim atalık tohumlarımızı kullanmak, bu tohumları takas etmek,
üretmek, köylünün kendi içerisinde döngüsel bir biçimde yaptığı şeyler artık
devlet zoruyla yasaklanmış durumda. 
Şimdi
değerli arkadaşlar, tarıma eğer böyle bakarsanız tarım da size ne yazık ki
böyle bakar ve tarımda mutlak ihracatçı bir ülke olmaktan çıkar, sapı samanı
ithal eder duruma düşersiniz, şu anda düştüğümüz gibi. Küçük aile çiftçiliğinin
özendirilmediği durumda -ki kırsal tasfiye olmuş durumda; şu anda yüzde 75 kentlerde,
yüzde 25 kırsalda yaşıyor- kırsalın bu kadar tasfiye olmasının özellikle
güvenlikçi politikalarla, bölgede köy yakma, köy boşaltma sayesinde tarımsal
tasfiye söz konusu olduğu koşullarda gerçekten bu konuda adım atmak da
zorlaşıyor.
En
önemli mesele şudur tarımımıza ilişkin: Türkiye’de çiftçinin pazarda ya da çok
uluslu tekeller karşısında sahipsiz olmasıdır, örgütsüz olmasıdır. Çiftçi
örgütlenmedikten sonra; kooperatifler, çiftçi sendikaları, köylü sendikaları
biçiminde örgütlenmedikten sonra değerli arkadaşlar, her zaman sermaye
karşısında sahipsiz kalacaktır. Buradan hareketle, evet, aromatik bitkileri
kalkındıralım, aromatik bitkiler de bizi kalkındırsın. Tıbbi bitkilere önem
verelim, destekler sağlayalım, girdi fiyatlarını düşürelim. Mesela, iktidarın
yaptığı gibi, bir senede yalnızca gübreye yüzde 120 zam koymayalım. Tohumu keza
yine öyle zamlandırmayalım. Traktörde kullanılan mazotu ucuzlatalım. Eyvallah,
bunları ancak tarımda toptan bir demokratikleşme sağlayabildiğimiz koşullarda,
örneğin topraksız köylüye toprak verdiğimiz koşullarda, bir toprak reformu
yaptığımız koşullarda ancak başarabiliriz.
Bu
anlamda, bütün partilerin üzerinde anlaşmış olduğu tıbbı ve aromatik bitkiler
önemli bir konudur ve biz de bu konuda bir önerge vermiştik. Araştırılmasının
anlamlı olacağını, ülke insanımıza ve ekonomimize katkı sağlayacağını
düşünüyorum.
Evet,
bunun üzerinde bir fikir birliğimiz var ama fikir birliğimiz olmayan bir mesele
var, en azından dün saatlerce konuştuğumuz Sağlıkta Şiddet Yasası. 
Arkadaşlar,
yasayı biliyorsunuz, ne getirip ne götürdüğünden bahsetmeyeceğim, ancak, mesele
şu ki bu yasanın, ülke barışına, ülke demokrasisine faydalı bir sonucu yok.
Özellikle, bakın, hekimlerin mesleklerini yapmaktan menedilmesi hem de
haklarında herhangi bir yargı kararı olmaksızın, haklarında yazılmış çizilmiş
birtakım şeylerden dolayı mesleklerinden menedilmiş olması, ülke demokrasisini
geliştirecek bir durum değil. Tabii, üzücü fakat iki gün önceki toplantıda
“Yahu, kardeşim, KHK’lilerin ne kabahati var?” dediğimizde, bir sayın
milletvekilinin “251 şehidin ne kabahati vardı?” demesi, AKP’nin zihninin
gerisindeki kodları özetliyor değerli arkadaşlar:
“Mesele,
terör tehlikesiymiş.” Buna inanmamız için şunu yapmanızı tavsiye ederiz sevgili
AKP’li milletvekili arkadaşlarım: Kendi içinizde FETÖ’nün siyasi ayağının
ortaya çıkartılmasına dair bizi ikna edici bir çalışma içerisine girersiniz,
biz de deriz ki demek ki mesele, gerçekten terörün tasfiye edilmesiymiş, terör
örgütüyle ilişki içerisindekilerin açığa çıkarılmasıymış. Meselenin o
olmadığını biliyoruz. “İltisak” diye bir kavram üretilmiş. Nedir iltisak ya?
İrtibat değil, örgüt üyeliği değil, alaka değil… İltisakla, insanları
mesleklerini yapmaktan menediyorsunuz, olacak gibi değil. 
Ülkemizin
siyasetinin temel meselesi şu: FETÖ’yle kol kola girmiş olanların ülke
yönetmeye ehliyeti var ama AKP gibi düşünmeyen hekimin, hekimlik yapma
ehliyeti; AKP gibi düşünmeyen öğretmenin, öğretmenlik yapma ehliyeti; AKP gibi
davranmayan polisin, polislik, askerin, askerlik yapma ehliyeti yok.
Arkadaşlar, böyle bir matrak durum olmaz. Bu, trajik bir durumdur. Dolayısıyla,
burada 130 bin kişinin kanun hükmünde kararnamelerle işinden edildiği ve
özellikle 6 bin civarında sağlık çalışanının, hekimin ve genç hekimin mağdur
edileceği bir durumla karşı karşıyayız. Bakın, terörle böyle uğraşılmaz, böyle
mücadele edilmez. 
Hani
halkımızın bir lafı var, çok da sevdiğim bir laf: “Kendi gözündeki merteği
görmez, elin gözündeki çöple uğraşır.” derler. Arkadaşlar, kendi gözünüzle
mertekle lütfen biraz uğraşın. Bakın, komisyonda da geçen tartışmaların bize
gösterdiği şey şu: Yani, demokrasinin olmadığı, insan haklarının bu kadar
derdest edildiği yerde bu tür tedbirlerle daha iyi bir ülke yaratmak ne yazık
ki mümkün olmayacak. İltisaklı olmaktan bahsediyorsunuz ya, iltisaklı olma
hasebiyle insanları kapının dışına koyuyorsunuz. 
Ben
size söyleyeyim, sizinki iltisaklı olmak değil, sizinki aynı örgüt içerisinde
olmak. “Ne istediniz de vermedim?” diyen, ardından efendim, Ankara’yı parsel
parsel satan… Bu, açık bir örgütsel ilişkinin karşılığı. Böyle bir örgütsel
ilişki sizi kriminalize etmiyor, bu ülkeyi yönetme ehliyetini aslanlar gibi
elinizde tutmaya devam ediyorsunuz. Ama bunun dışında bilmem hangi bankanın
önünden geçmiş… Ya şöyle bir şey olur mu: Babası HDP’ye oy vermiş diye kanun
hükmünde kararnameyle işinden edilen ve şimdi de hekimlik yapması elinden
alınan insanlar var. Biraz vicdan yok mu? Biraz insanlık yok mu? Yani bu 5’inci
madde, gerçekten, değerli arkadaşlar, ülkeyi bir adım ileriye götürecek değil,
tam tersine bu, toplumumuzdaki kutuplaşmaları ve gerilimi çok daha fazla
artıracak bir durumdur. Bu açıdan diyorum ki, şimdi Komisyonda 5’inci madde
yeniden görüşülmeye başlandı ama benim gördüğüm şu, sevgili arkadaşlar…
(Mikrofon
otomatik cihaz tarafından kapatıldı) 
BAŞKAN
– Toparlayalım.
RIDVAN
TURAN (Devamla) – Toparlıyorum. 
Gördüğüm
şey şu: AKP dün akşamki ortamı şeklen tashih etmek için yeniden görüşüyor,
yoksa bu meselenin yakıcılığını, bu meselenin kaç tane hekimin hayatına mal
olacağını, kaç insanın intihar edeceğini, kaç insanın hayatının söndüğünü,
ailesinin hayatının söndüğünü gördüğü için, buna ikna olduğu için değil; bir
şekil şartını yerine getirmek için bunu yapıyor. O sebepten, sevgili
arkadaşlar, bu ülke hepimizin. 
Bakın,
size ilginç bir ülke örneği vereyim. Bir profesyonel kamu hizmetinin
yenilenmesi yasası çıkartılıyor, ardından lidere ve partiye güvenmemek ve
kendini teslim etmemek sebebiyle önce çok sayıda doktorun sigortayla ilişkisi
kesiliyor -bizde de öyle, önce sigortayla ilişkisi kesilecek bu insanların-
ardından da doktorluk yapmaları engelleniyor. Bura nere biliyor musunuz? 1933
ve 1938 Almanya’sı. Takdir, yüce heyetinizin. 
(Mikrofon
otomatik cihaz tarafından kapatıldı) 
RIDVAN
TURAN (Devamla) – 5’inci maddenin keenlemyekûn addedilmesi gerekir. Ne siz hiç
getirmiş olun ne de biz konuşmuş olalım. 
Teşekkür
ediyorum. (HDP sıralarından alkışlar) 
BAŞKAN
– Teşekkürler Sayın Turan.
Değerli
milletvekilleri, salonda bir uğultu var, lütfen biraz sessiz olalım. 
Önerge
sahipleri adına ikinci söz, Ankara Milletvekilimiz Sayın Nevin Taşlıçay’a ait. 
Süreniz
on dakika Sayın Taşlıçay. (MHP sıralarından alkışlar) 
NEVİN
TAŞLIÇAY (Ankara) – Teşekkür ediyorum Sayın Başkan.
Değerli
milletvekilleri, tıbbi ve aromatik bitkilerle ilgili araştırma komisyonu
kurulması hakkında Milliyetçi Hareket Partisi Grubu adına söz almış
bulunuyorum.
Ankara
Eczacı Odası ve Türk Eczacıları Birliğinde uzunca bir süre görev almış,
özellikle de bu konuda çalışmış bir eczacı olarak sağlığı ilgilendiren her türlü
ürünün, öncelikle de suistimale bu kadar açık olan bitkisel ürünlerin eczacı
eliyle ve eczane kanalıyla hastaya ulaştırılması gerekliliğini ifade ederek
başlamak istiyorum. Tabii, her türlü ruhsatlandırma ve kontrol işlemlerinin de
Sağlık Bakanlığı eliyle yürütülmesi gerekliliğinin de altını çizmek isterim . 
Tıbbi
ve aromatik bitkilerin üretimi, işlenmesi ve akabinde dünya pazarından pay
almasının sağlanması, Türkiye için oldukça önemli bir fırsattır. Hem ekonomik
değeri açısından hem de ilaç sanayisi gibi stratejik öneme sahip bir alanda
kritik bir eksiği kapatacak olmasından dolayı tıbbi ve aromatik bitkilerle
ilgili atılacak bu adımlar, ülkemiz adına faydalı olacaktır.
Şu
an için sadece “bitki satan ülke” konumunda olmamız büyük bir eksiklik olsa da
tıbbi ve aromatik bitki floramız, yarınlar için büyük bir istihdam kapısı,
inovatif bir ihracat ürünü olarak da önümüzdedir.
Artan
eczacılık fakültelerinden sonra ortaya çıkan eczacının istihdam sorununun
çözümünden ekonomik değeri yüksek alternatif tarım ürünlerine, yani ekonomiden
tarıma kadar birçok alanda katkısı olabilecektir.
Tıbbi
ve aromatik bitkiler, koruyucu sağlık hizmetlerinde yani hastalıkların
önlenmesi, sağlıklı hâlin sürdürülmesi ve hastalıkların iyileştirilmesi için
ilaç olarak geleneksel ve modern tıpta kullanılmaktadır.
Aynı
zamanda bu bitkilerden besin takviyeleri, bitkisel çay, tat ve çeşni olarak
beslenmede faydalanılmaktadır. Parfümeri ve kozmetikte kullanılmalarının yanı
sıra parlatıcılar, hatta böcek ilaçları olarak sanayinin farklı kollarında
geniş bir kullanım alanı bulunmaktadır.
Tıbbi
ve aromatik ürünlere olan talep, son yıllarda oldukça artmış ve artmaya devam
etmektedir. Bu değerin artışındaki en önemli itici güç ise sağlıklı kalmak ve
yaşlılığını iyi bir şekilde geçirmek isteyen orta ve ileri yaş grubu nüfustur. 
Bitkisel
ürünlerin sentetik ilaçların aksine çok az yan etkisi olan güvenli ve sağlıklı
ürünler olarak kabul edilmesinin de pazar payının büyümesinde önemli bir etken
olduğunu düşünüyoruz.
Dünya
Sağlık Örgütünün verilerine göre 20 bin civarında bitki türünün modern ve
geleneksel tıpta kullanıldığı bilinmektedir. Kozmetik ve botanik endüstrisinin
de kullandığı bitki türleri bu sayıya dâhil değildir.
2000
yılında tıbbi ve aromatik bitkiler piyasasının yıllık yaklaşık 60 milyar
dolarlık bir pazar payına sahip olduğu kaydedilmiştir. Bu rakam, dünyadaki
yıllık ilaç pazarının yaklaşık yüzde 20’sini oluşturmaktadır. Uluslararası
raporlara göre, tıbbi bitkisel ürün ve ilaçların global pazarı 2015’te 93
milyar dolara, 2017’de ise 107 milyar dolara ulaşmıştır.
Bitkisel
ürünler ve ilaçlar pazarı, son on yıl içerisinde dünya genelindeki ekonomik
durgunluğa rağmen kayda değer bir büyüme göstermiştir.
Dünyada
bitkisel droglar için başlıca ticaret merkezleri Çin, Almanya, Amerika, Fransa,
İtalya, Japonya, İspanya, İngiltere ve Hong Kong’dur. Bitkisel ilaçların kişi
başına en yüksek tüketiminin olduğu ülke de Japonya’dır. Peki Türkiye’de tıbbi
ve aromatik bitkiler adına durum nasıl? Doğal yapısı itibariyle üç eski kıtanın
birleşmesiyle oluşan Türkiye’nin ekolojik ve biyolojik çeşitliliği, bölgenin
diğer yerlerini kıymet açısından geride bırakır. Türkiye, gelişmiş ülkelerin
bitkisel ilaç, bitki kimyasalları, gıda ve katkı maddeleri, kozmetik ve
parfümeri sanayilerinin girdisini oluşturan pek çok bitkisel ürünü, florasında
barındırmaktadır. Bu bitkisel ürünlerdeki çeşitlilik açısından baktığımızda
mevcut türler içerisinde 8.988 bitki türü doğal, 2.991 bitki türü de endemik
türüdür.
Türkiye,
Avrupa kıtasında bulunan bitki türlerinin yüzde 75’ini barındırmakta olup bunun
yaklaşık üçte 1’i de endemiktir. Endemik bitkilerin 2.282 kadarının yurdumuzun
coğrafik bölgelerinden yalnızca birisine has oldukları ve sadece o bölgede
yayılış gösterdikleri saptanmıştır.
Tıbbi
ve aromatik bitkiler, Ege, Marmara, Akdeniz, Karadeniz ve Güneydoğu Anadolu
bölgelerinden toplanmaktadır.
Türkiye’de
iç ve dış ticareti yapılan tıbbi ve aromatik bitkiler hakkında yapılan bir
çalışmaya göre bitki türü sayısı alt türler de dâhil olmak üzere 347 adet olup
bunlardan 139 türünün ihracatı yapılmaktadır.
Türkiye,
tıbbi ve aromatik bitkiler yönünden dünyanın en önemli ülkelerinden birisi
olmasına rağmen tıbbi ve aromatik bitki ihracatı henüz istenilen düzeylerde
bulunmamaktadır.
Türkiye’de
2017 yılı verilerine göre, yaklaşık 140 milyon dolar civarlarında tıbbi ve
aromatik bitki ihracatı gerçekleştirilirken toplam pazar 2,5 milyar doları
bulmuştur. Tıbbi bitki ihracatı yapan 110 ülke arasında Türkiye 18’inci sırada
bulunmaktadır.
Türkiye,
Doğu ve Güneydoğu Avrupa ülkeleri arasında ise ihracatta 5’inci sırada iken
ithalatta 8’inci sırada yer almıştır. Türkiye’nin ihracatında önemli olan 16
bitkinin ihracat değeri 2001 yılında 52 milyon dolar olarak gerçekleşmişken
2009 yılında 94 milyon dolar seviyesine yükselmiştir.
Ticareti
yapılan tıbbi ve aromatik bitki türleri içerisinde yağ gülünün yanı sıra
kimyon, kekik, anason, rezene, çemen, kişniş, nane ve çörek otunun kültürü
yapılmakta olup bu bitkilerin üretimleri, diğer kültür bitkilerine oranla
oldukça sınırlıdır.
Ülkemizde
genelde tıbbi ve aromatik bitkiler, ham hâlde ihraç edilmekte olup düşük katma
değer yaratmaktadır. Bunu tekrar etmek istiyorum: Ülkemiz bitki satan bir
ülkedir. Ülkemizde genelde tıbbi ve aromatik bitkiler ham hâlde ihraç edilmekte
olup düşük katma değer yaratmaktadır. Hâlbuki ham madde hâlindeki bu bitkileri
işleyerek neredeyse ürüne 7-8 kat ekonomik değer katmak mümkün 
Türkiye
ciro bazında dünyanın 16’ncı, Avrupa’nın ise 6’ncı büyük ilaç pazarına
sahiptir. Dünya ilaç sektöründen daha hızlı büyüyen Türkiye ilaç sektörü, 2017
yılında 20 milyar TL’yi aşmıştır.
Türkiye’nin
ilaçta dışa bağımlılığı her geçen yıl daha da artmaktadır. Uluslararası ilaç
şirketleri, Türkiye’deki ilaç pazarının yüzde 60’ından fazlasını elinde
tutmaktadır. Sektörde yaşanan hızlı tekelleşme ise pazarın rekabetçi yapısını
bozmaktadır. Ülkemizde ilaç AR-GE yatırımları çok az düzeydedir. Zaten yeni
ilaç keşfi, dünyada çok az sayıda ülkede global ilaç firmaları tarafından
yapılmaktadır. Diğer ülkelerde ise AR-GE giderlerinin büyük bir kısmı kamu fonlarınca
karşılanmaktadır. Bu anlamda, Türk ilaç sanayisinin gerçek anlamda inovatör
olması ve referans ilaç üretmesinden daha kolay olanı, tıbbi ve aromatik
ürünleri tarladan başlayarak her aşamada üretmek, yeni ürünleri geliştirerek
pazara sunmak olarak karşımızda duruyor. Ülkemiz ilaç sanayisi, bitkisel
ilaçları üretecek, hatta geliştirecek ve Anadolu tıbbını özümseyerek yeni
ürünleri pazara sunacak yeterli bilgi birikimi ve teknolojiye sahiptir.
Bu
çerçevede, ülkemizde öncelikle birçok firma tarafından dünya standartlarında
tıbbi ve aromatik bitki üretimi, sonrasında da gıda, kozmetik ve ilaç
sanayisinin kullandığı standardize bitkisel ham maddeler üretilmesi
gerekmektedir. Çünkü kaliteli ve standardize ham madde bu işin olmazsa
olmazıdır. Bitkisel ham maddeleri kullanan sektörlerce bitmiş ürün olarak
fonksiyonel gıda, gıda takviyesi, bitkisel çay, bitkisel kozmetik ve bitkisel
ilaçlar üretilerek hem Türkiye pazarında hem de dünya pazarlarında hak
ettiğimiz noktaya sanayi, üniversite ve kamu kurumları iş birliği ile bir an
önce varılmalıdır.
Reçete
hazır, buyurun: 35 üniversitede eczacılık fakültesi, 40 üniversitede ziraat
fakültesi, kadrolarıyla bekliyorlar. Bu araştırma komisyonuyla hem raporlama
döneminde hem de akabinde üniversitelerimizi aktive edelim, Türk tarımının da
Türk ilaç sanayisinin de kaderini değiştirelim.
İç
tüketimde kullanılan, dış satımı yapılan tıbbi ve aromatik bitkilerde üretimi
artırmak ve istenen kalitede ürünü elde edebilmek için gerekeni Meclis olarak
yapalım. Doğadan toplamaların sürdürülebilir şekilde, floraya
zarar vermeden yapıldığı, bitki toplayıcılarının eğitildiği, talebi fazla olan
bitkilerin kültüre alındığı, yetiştirme tekniklerinin her bitkiye ve ekolojik
koşullara göre saptandığı, yurt dışında geliştirilmiş ve ülkemiz ekolojik
koşullarına adapte olabilecek çeşitlerin getirtilerek ülkemiz iklim
koşullarında denendiği, tıbbi ve aromatik bitkilerin en önemli sorunlardan biri
olan tohumluk temini için kurumsal altyapının oluşturulduğu, çeşit geliştirmeye
yönelik ıslah çalışmalarının desteklendiği, hasat sonrası işlemlerin, depolama
ve nakliyede uygun standartların sağlandığı, üretilen bitkilerin işlenmesi ve
pazarda istenilen standartlara uygun hâle getirilmesi ve uygun pazarın
bulunması için gerekli çalışmaların yapıldığı tıbbi ve aromatik bitki sektörü
hayal değil.
Bilelim
ki tüm bu koşullar yerine getirildiğinde dünya pazarının istediği kalite ve
standartta ürün elde etmemek için hiçbir neden bulunmamaktadır.
Türkiye
Büyük Millet Meclisi olarak tıbbi ve aromatik bitkiler için çağın gerektirdiği
çalışmaları başlatmalı ve hızlı bir şekilde, sağlıklı bir şekilde ekonomik
üretimi hayata geçirmeliyiz. 
İlginiz
için teşekkür ediyorum, hepinizi saygıyla selamlıyorum. (MHP sıralarından
alkışlar)
BAŞKAN
– Teşekkür ederim Sayın Taşlıçay.
Önerge
sahipleri adına üçüncü söz, Niğde Milletvekilimiz Sayın Selim Gültekin’e
aittir.
Buyurun
Sayın Gültekin. (AK PARTİ sıralarından alkışlar)
SELİM
GÜLTEKİN (Niğde) - Sayın Başkan, değerli milletvekilleri; ülkemizde var olan
tıbbi ve aromatik bitkilerin üretimi, satılması, kontrolü, ekolojik dengenin
korunması ve bu konuda kadın girişimcilerin desteklenmesi amacıyla verilen
Meclis araştırması hakkında önerge sahipleri adına söz almış bulunmaktayım.
Yüce Meclisi saygıyla selamlıyorum.
Dünyada
ve ülkemizde gıda, baharat, boya, ilaç, kozmetik ve parfüm olmak üzere birçok
alanda yaygın şekilde ham madde olarak kullanılan tıbbi ve aromatik bitkilere
ilgi son yıllarda artarak devam etmektedir. Bu ilginin artışı tıbbi ve aromatik
bitkilere ait pazarın da ekonomik açıdan çok yüksek rakamlara ulaşmasına
sebebiyet vermektedir. Türkiye 3 önemli floristik bölgenin kesiştiği alanda
bulunması nedeniyle geniş bir bitki çeşitliliğine, farklı iklimlere ve geniş
yüzölçümüne sahip olması bakımından bu bitkilerin üretilmesinde önemli bir
ticari potansiyele sahiptir. 2000’li yıllarda yapılan araştırmalar dünyada
yayılış gösteren mevcut 422 bin kadar çiçekli bitki türünden yaklaşık yüzde
17’sinin tıbbi değer taşıdığını göstermektedir. Yine, Dünya Sağlık Örgütünün
yayınladığı listeye göre bu rakam 20 bin civarındadır. Bunlardan da yaklaşık 5
bin tanesinin dünya ticaretinde dış alımı ve dış satımı yapılan ürünler olduğu
kaydedilmektedir. Ülkemiz bu yönden önemli bir avantaja sahip bulunmaktadır.
Dünya Sağlık Örgütünün yayınlamış olduğu listede bulunan bitkilerden 1.700
tanesi ülkemizde yetişmektedir, daha da önemlisi bu bitkilerin büyük oranı
endemiktir yani sadece ve sadece ülkemizde yetişmektedir. Bu durum ülkemizi
dünya genelinde büyük bir yere sahip olan bu sektörün doğal bir parçası hâline
getirmektedir. 
Sayın
Başkan, değerli milletvekilleri; dünya pazarına sunulan tıbbi ve aromatik bitki
droglarının neredeyse yüzde 90’dan daha fazlası doğadan yabani olarak
toplanmaktadır. Yapılan araştırmalar sonucunda gıda, baharat, geleneksel ve
modern tedavi yöntemlerinin parçası olan tıbbi ve aromatik bitkilerin yoğun ve
kontrolsüz toplamalar sonucu ekolojik dengede bozulmaya sebebiyet verdiği ve
tıbbi bitki türlerinin yüzde 20’den fazlasının geleceğinin tehlike altında
olduğu görülmüştür. Örneğin, Anadolu’da kardelen ve centiyan gibi endemik
türler yok olma tehlikesi altındadır. Bu konuya özellikle dikkatinizi çekmek
istiyorum. Endemik yani sadece ülkemizde bulunan bu kıymetli ürünlerin
geleceğini de güvenliğini de sağlamamız gerektiğini düşünüyorum.
Yabani
olarak toplanmış drogların etkin madde içeriği ve çeşitliliği, kültür
koşullarında yetiştirilenlere göre ekseriyetle daha fazladır ancak dünya
genelinde tıbbi ve aromatik bitkilerin yüzde 1’inden daha azının ekonomik
anlamda kültürü yapılmaktadır. Kültür olarak üretmenin yabani toplamaya göre
birçok avantajı vardır. Her şeyden önce, belirli standartlarda ve kalitede,
sürekliliği olan bir üretim yapılır. Bu çalışmalar sonucunda yüksek verim
alındığından, üretim maliyetleri de düşmektedir. 
Türkiye’de
ticareti yapılan tıbbi ve aromatik bitkilerin bir kısmı doğadan toplanarak, bir
kısmı da kültür yapılarak üretilmektedir. Ada çayı, biberiye, defne, ıhlamur,
ısırgan otu, kantaron, kuşburnu, meyan kökü, oğul otu, papatya, salep, yabani
kekik doğadan toplanan önemli bitkilerdir. Kültürü yapılarak üretilen tıbbi ve
aromatik bitkiler olaraksa kekik başta olmak üzere, ada çayı, nane, rezene,
papatya, biberiye ve lavanta sayılabilir.
2000
yılında 50 milyar dolar büyüklüğünde olan küresel tıbbi ve aromatik bitkiler
pazarı önemli bir artış göstererek 2018 yılında yaklaşık 200 milyar dolara
ulaşmıştır. Dünyada tıbbi ve aromatik bitki üretiminde Çin, toplam üretim
miktarının yüzde 57’sini gerçekleştirerek ilk sırayı almaktadır. Ülkemizse bu
pazarda yüzde 0,6 üretimle 17’nci sırada yer almaktadır. 2012-2017 yılları
arasındaki veriler baz alındığında, üretim alanında yüzde 10,3; üretim miktarı
ton olarak yüzde 45 artmıştır. Verilerden anlaşılacağı üzere, Türkiye tıbbi ve
aromatik bitkiler üretim ve ihracatında dünyanın en önemli ülkelerinden birisi
olmasına rağmen, ihracat miktar ve değerini istenilen düzeylerde
artıramamıştır.
Günümüzde
tıbbi ve aromatik bitki olarak çok uzun yıllardan beri kullanılmakta olan
birçok tür doğadan aşırı toplama nedeniyle yok olma tehlikesiyle karşı
karşıyadır. Bu değerlerin hem yok olmasının önlenmesi hem de daha büyük
ekonomik katkılar sağlayacak yeni türlerin bir an öne tarımsal üretime
kazandırılması ekolojik dengenin korunması açısından da yarar sağlayacaktır. 
Değerli
milletvekilleri, Tarımsal Araştırmalar ve Politikalar Müdürlüğü tıbbi ve
aromatik bitkiler konusunda 19 üniversite, 6 özel sektör, 1 sivil toplum
kuruluşu ve 1 kamu kurumu olmak üzere toplam 27 adet projeyi 
Toplam
27 adet projeyi 5 milyon 322 bin Türk lirası bütçeyle desteklemektedir.
TAGEM’e
bağlı olarak çalışan araştırma enstitülerinin tıbbi bitkilerle yürütülen
projelerine birkaç örnek vermek gerekirse Ankara’da bulunan Tarla Bitkileri
Merkez Araştırma Enstitüsünde kekik, ada çayı ve çörek otu ıslah çalışmaları,
Samsun’da bulunan Karadeniz Tarımsal Araştırma Enstitüsünde tıbbi aromatik
olarak değerlendirilecek ıhlamur tiplerinin belirlenmesi çalışmaları, yine,
İzmir’de bulunan Ege Tarımsal Araştırma Ensitüsünde Ege Bölgesi tıbbi ve
aromatik bitkiler çeşitliliğini geliştirme çalışmalarıdır.
2010
yılında Batı Akdeniz Tarımsal Araştırma Enstitüsünde Tıbbi Aromatik Bitkiler
Araştırma Merkezi kurulmuştur. 430 bitki türünden oluşan koleksiyon bahçesi, 3
bin metrekare cam sera, 10 bin örnek analiz kapasiteli laboratuvar
bulunmaktadır. Laboratuvarlarda mikrobiyal analiz, kimyasal analiz, fiziksel
analiz yapılabilmektedir. Ayrıca ülkemizde iki yılda bir düzenlenen Tıbbi ve
Aromatik Bitkiler Sempozyumu’nun bu sene dördüncüsü uluslararası katılımlı
olarak 2-4 Ekim 2018 tarihlerinde İzmir’de gerçekleştirilmiştir. Bu sempozyum
sayesinde dünyadaki en son eğilimleri, bu konuda yapılmış araştırma
sonuçlarını, sektör sorunlarını ve çözüm önerilerini değerlendirme konusunda
imkân bulunmuştur. 
Son
dönemlerde tıbbi bitkilerin endikasyonunun belirtilerek kontrolsüz olarak
satılması toplum sağlığını ciddi bir şekilde tehlikeye sokmaktadır. Piyasada
satılan tıbbi bitkilerin gerçekten o bitki olup olmadığı konusunda şüpheler
vardır. Toplanan bitki türlerinin doğru bitki olup olmadığı ancak bir uzmanın
bitkiyi teşhis etmesiyle mümkün olabilir. Ayrıca, tıbbi bitkilerin etki
gösterebilmesi için standardize olması gerekiyor yani bitkilerin doğru
kısımları, doğru mevsimde, doğru saatte ve doğru bölgeden toplandıklarında
standardizasyondan söz edebiliriz çünkü bitkilerin içerdikleri maddeler
ekolojik şartlara göre değişmektedir. Çevrecilik açısından bakıldığında,
bilinçsiz toplamayla biyoçeşitlilik azalabilir ve bazı türlerin nesli
tükenebilir. 
Sayın
Başkan, değerli milletvekilleri; toplanılması ve üretiminin uygun kalite
standartlarına göre yapılması sonrasında bu ürünlerin işlenmesi ve uzman
kişilerce tüketicilerle buluşması da son derece önemlidir. Bu alanda ürünlerin,
bitkiler hakkında eğitim almış ve gerekli donanıma sahip bir meslek grubu olan
eczacılar kontrolünde ve yalnızca eczanelerde satılması yönünde bir
sınırlandırma getirilmesi son derece önemlidir. 
Sayın
Emine Erdoğan Hanımefendi’nin himayesinde yürütülen Sıfır Atık Projesi’nin de
tüm ülkemizde uygulanmaya başlanmasıyla daha temiz, kaynaklarını daha verimli
ve geri dönüşümlü kullanabilen bir Türkiye’yle bitki floramız da çeşitlenecek
ve bu ürünlerin kalitesi ve verimliliği daha da artacaktır. 
Araştırma
önergemizin konularından birisi olan, kadınlarımızın doğasında var olan sevgi,
emek, yetiştiricilik, bakım temelinden hareketle, ülkemizde yaklaşık yüzde 7
civarında olan kadın istihdamının artırılmasına yönelik, tıbbi ve aromatik
bitkilerin kaliteli ve doğal ortamına zarar vermeden toplama, kültür
çalışmalarının yapılması hususunda eğitimler verilebilir. Sosyoekonomik yönden
topluma entegre olmaları, ekonomide aktif, üretken duruma geçerek
sürdürülebilir gelire ulaşmaları amacıyla istihdam alanları oluşturulması
ülkemiz ekonomisi açısından da ayrıca büyük önem arz etmektedir. Bu konuda
Tarım Bakanlığımızın destek ve teşvikleriyle kadınlarımızın tıbbi ve aromatik
bitkiler pazarında bulunmaları ve daha etkin olmaları sağlanabilir. Bu sayede
hem kadınlarımızın istihdam oranında artış hem de tıbbi ve aromatik bitkiler
pazarında daha yüksek rakamlar hedeflenebilir.
Ülkemiz
açısından son derece önemli bu konuda emeği geçen herkese yürekten teşekkür
ediyorum. Gerek kamu gerek özel sektör gerekse üniversite aracılığıyla
çalışmaların hızla devam edeceğini, ülkemizin bu sektör pazarında hak ettiği
yere hızla ulaşarak ekonomik açıdan devletimize ve milletimize büyük katkılar
sağlayacağına inanıyorum.
Ülkemizde
tıbbi ve aromatik bitkilerin üretimi, satılması, kontrolü, ekolojik dengenin
korunması ve bu konuda kadın girişimciliğinin desteklenmesi gibi konularda
problemlerin tespit edilerek çözüm önerilerinin belirlenmesi amacıyla
Anayasa’nın 98’inci maddesi, Türkiye Büyük Millet Meclisi İçtüzük’ünün 104 ve
105’inci maddeleri gereğince bir Meclis araştırması komisyonu kurularak konunun
tüm boyutlarıyla araştırılması her bakımdan yararlı olacaktır.
Sayın
milletvekilleri, gündem konumuzun temelinde sağlık bulunmaktadır. 2-8 Kasım
arası her yıl Lösemili Çocuklar Haftası olarak belirlenmiştir. Lösemi hastalığı
tedavi edilen bir hastalıktır. Tedavisi pahalı da olsa hasta çocuklar sadece
ailelerinin değil, toplumun çocuklarıdır. Sağlıklı toplum sağlıklı bireylerden
oluşur ilkesi gereği devletimiz bu konuda çocuklarımızın ailelerine her türlü
desteği sağlamaktadır. Başta çocuklarımız olmak üzere bütün lösemili
hastalarımıza acil şifalar diliyorum.
Ayrıca
3-9 Kasım arası Organ Bağışı Haftası olarak belirlenmiş ve bu konuda
farkındalık etkinlikleri düzenlenmektedir. Organ bağışındaki yetersizlik
dünyanın ve ülkemizin en önemli sorunlardan birisidir. Organ bağışının artması
için toplumun her bireyine önemli görevler düşmektedir. Hayatını kaybeden bir
insan böbrek, karaciğer, akciğer, kalp, bağırsak ya da kornealarını
bağışlayarak birçok insana sağlıklı bir hayat için yeni bir başlangıç ve hayata
yeniden sarılabilme imkânı verebilir. Unutmayın bağış için iki dakikanızı
ayırmanız yeterli olacaktır. 
Teşekkür
ediyorum, tüm Genel Kurulu saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ederiz Sayın Gültekin. 
Değerli
milletvekilleri, söz sırası önerge sahipleri adına söz isteyen İstanbul
Milletvekilimiz Sayın Ali Şeker’e aittir. 
Buyurun
Sayın Şeker. (CHP sıralarından alkışlar) 
Süreniz
on dakika. 
ALİ
ŞEKER (İstanbul) – Sayın Başkan, değerli milletvekilleri; üç gündür mücadele
veriyoruz Sağlık Komisyonunda sağlıksız bir karar çıkmasın diye, onun için
sesimizi kaybettik. Biz diyoruz ki: Sesimizi kaybedelim ama insanlar
hayatlarını kaybetmesin. Çünkü haksız bir kanun çıkardığımızda biz buradan
insanlar intihar edecek, insanların hayatları kararacak, o hekimler görev
yapmadığı için binlerce, on binlerce hastanın da hayatı kararacak, onun için
herkesi sorumluluklarının gereğini yerine getirmeye davet ediyorum. 
Tıbbi
aromatik bitkilerin korunması tabii ki önemli ama insan hayatının korunması,
hak, hukuk ve adaletin korunması hepsinden önemli. Mahkeme kararları olmadan
sadece birilerinin değerlendirmesiyle… Bugün Hüseyin Avni Mutlu, daha önceki
İstanbul Valisi hapse atıldı. Nedir? İşte FETÖ’yle iltisaklı diye, FETÖ terör
örgütüne yardım etti diye şu anda hapiste. Şimdi, biz ne yapıyoruz? O
valilerin, o emniyet müdürlerinin düzenlediği raporlar üzerinden, mezun olan
tıp fakültesi öğrencilerine, doktorlara doktorluk yaptırmıyoruz. Brecht’in bir
şiiri var: 
"Biliriz
nedir bizi hasta eden!
Söylenir
bizi senin iyileştireceğin,
Hastalandığımız
zaman.
Diyorlar
ki, sen, tam on yılda
Öğrenmişsin
hastalar iyi etmesini
Halkın
parası ile yapılan
Güzel
okullarda.
Dünyanın
parasını dökmüşsün
Olmak
için bilgi sahibi.
Senin
elinde öyleyse iyileştirmek bizi.
Ne
dersin, elinde mi?” diyor Brecht. 
Şu
anda elinde değil. O tıp fakültesinden mezun olmuş pırıl pırıl insanlar, daha
mesleğinin başında güvenlik soruşturmasıyla, Özgecan’ın katledilmesinin
protestosuna katıldı diye, Berkin Elvan’ın cenazesine katıldı diye, daha önce
FETÖ’cü polisler haklarında rapor düzenledi diye bunlar altı yüz gün boyunca
evde annesinin babasının eline bakacak ve doktor bulamayan hastalar da
hastalıklarıyla baş başa kalacaklar. 
Bu
ülkede siyasi ayak çözülmeden hiçbir şey çözülmez. Bu kanunun hazırlanmasında
bu “iltisak” dediğimiz bir şey var ya bu maddede, “iltisakı, irtibatı” diye.
Bakın, yapışık bir kişi var burada. Bu Fetullah Gülen Hoca Efendinizle yapışık
olan kişi bu kanunu hazırlayan kişi. Yok muydu bir tane Fetullah Gülen’le fotoğraf
çektirmeyen birisi de bu kanunu hazırlasın? Şimdi bu kişi diyor ki bize:
“Bununla nasıl mücadele edeceğinizi… Ben bir kanun çıkarıyorum, bunu onaylayın,
bununla mücadele edeceksiniz.” Bu, bizim aklımızla alay etmek, bu akla izana
sığan bir şey değil. Bu itirafçı da mı oldu acaba bu işten kurtardı, bu gizli
tanık oldu da mı bu işten kurtardı? Şimdi bize akıl öğretiyor. Herkesin aklı
kendine yeter. Bizim aklımızla alay etmeyin. 
Yani
burada ne diyor? “Terör örgütlerine veya terör örgütü üyelerine suçlarından
dolayı ceza verdiğinizde bir gün bile ceza verseniz…” Zaten 1219 sayılı
Yasa’nın 28’inci maddesine göre hekimlik yapamıyor. Böyle bir kanun varken bu
kanunu uygulamak yerine. “Biz bu kanunu uygulamayı beceremiyoruz, keyfî bir
madde çıkaralım. Ne yapalım? Bütün muhalifleri hekimlik yapamaz hâle getirelim
ve bunların hastalarını da mağdur edelim...” 
Burada,
bu maddede, yan yana duran, bitişik duran, yapışık değil, şurada güvenlik
soruşturmalarında babası FETÖ’ye müzahir bir şirkette şoför, hamal diye,
annesi aşçı diye, kişinin hiçbir bağlantısı yok diye tespit edip sonra o kişiye
doktorluk yaptırmıyorsunuz ya da doktorsa da mesleğinden atıyorsunuz. Bu doğru
değil, KHK’yle ilgili yüzde 7’sinin hatalı işlem yapıldığını siz kendi
komisyonunuzda tespit ettiniz. Bugün yaklaşık 7.500 kişiyi mağdur edecek bir
madde; aileleriyle birlikte bir stadyum dolusu insan; 30 bin kişi. Aynı 1935’te
Hitler’in Nürnberg mahkemeleri gibi insanları ölüme mahkûm edeceksiniz.
Bunların içerisinde çok sayıda insan intihar edecek, bunların içerisinde birçok
yetkin profesör hastalarını tedavi edemediği için o hastalar ölecek. 
Bu
yetkin hocalardan birkaç örnek vermek istiyorum size. Çocuk nefrolojisi
profesörü, siz bunu işten attığınızda o çocuk nefrolojisi profesörü olarak baktığı
çocuklar da hastalıklarıyla baş başa kalıp ölecekler. Cem Terzi, kanser cerrahı
ve onun muayenesinde olan, onun takibinde olan kanser hastaları onun
tedavisinden mahrum kalacak; o da gidecek evinde oturacak. Bunu kabul etmek
mümkün değil. Bu, insan haklarına da aykırı, Anayasa’ya da aykırı. İnsanların
emeklerini üretime katmak gibi bir hakları var. Devletin de görevi, insanların
çalışma hakkını korumaktır onların çalışmasını engellemek değil. 
Terör
örgütüne üye ise en ağır cezaları verebilirsiniz ama buradaki bu maddede,
efendim “Millî Güvenlik Kurulunca devletin millî güvenliğine karşı faaliyette
bulunduğuna karar verilen yapı, oluşum, gruplara üyeliği, mensubiyeti veya
iltisakı…” Yani yan yana duran yapışık değil, o hamalın, o şoförün oğlu doktor
oldu diye yapışık oldu, o aşçının oğlu doktor oldu diye yapışık oldu. Yani
bundan daha fazla yapışık kimse yok! (CHP sıralarından alkışlar) Siyasi ayağı
temizlemeden FETÖ ile mücadele edemezsiniz. 
Bu
yapılan nedir biliyor musunuz? İlk günlerde FETÖ’cüler listeler hazırladılar,
dediler ki: “Bunları atalım, atalım ki FETÖ’cülere sıra gelmesin.” FETÖ’cüler
atılmasın diye… Ve o raporlarla insanların hayatını karartmaya hakkımız yok.
Mahkeme kararlarıyla bunu yapma imkânı var, bunu yapabilirsiniz; bunu yapın.
Yani bugün Suriye’den gelen, IŞİD’e mi mensup, başka bir terör örgütüne mi
mensup, El-Kaide’ci mi belli değil, bunları biz aile hekimi olarak
çalıştırıyoruz, kendi öz evlatlarımızı açlığa mahkûm ediyoruz. Diyoruz ki
“Bunların içinde FETÖ’cü olabilir, birkaç tane terör örgütü üyesi olabilir;
hepsi ağaç kökü yesin.” Ağaç kökü yedirmekle olmaz. Biz burada tıbbi aromatik
bitkileri tartışıyoruz ama millete ağaç kökü yediriyoruz. Buna hakkımız da
haddimiz de yok. 
Şimdi,
bir kişiyi bile mağdur etsek, buna hakkımız yok. Demokratik rejimlerde böyle
bir şeye imkân yok. 
Mihriban
Yıldırım var, aylarca Ankara sokaklarında dolaştı, en sonunda “Limon
satacağım.” dedi ve o kişi haksızlığa uğradığını söyledi, dedi ki: “Benim bu
yapılarla alakam yok, beni haksız yere attınız.” Sonra “Mor Beyin” olduğu çıktı
ama o kızımız perişan oldu. Bunu yapmaya kimsenin hakkı yok. 
Cenk
Yiğiter “KHK’li bir hukuk doktoruyum. Bazı dergilerde yazımın yayınlanması,
bazı bilimsel toplantılara katılmam yasak, vakıf üniversitesinde çalışmam
yasak, avukat olmam yasak, Ankara Üniversitesinde öğrenci olmam yasak, pasaport
almam ve yurt dışına çıkmam yasak.” diyor. Bu kişi üniversiteden atıldı,
öğrenci olması engellendi, danışman olması engellendi. Burada bu kişi niçin
bunlara maruz kaldı biliyor musunuz? Sırf “barış” dedi diye. “Barış” demeyen
bir kişinin doktorluk yapmaması lazım. İnsan hayatından yana olmayan bir
kişinin doktorluk yapmaması lazım. (CHP sıralarından alkışlar) Hipokrat yemini
eden bir kişi insan hayatını karartmaz. Kim insan hayatını karartır biliyor
musunuz? O F16’ları, o bombaları verdiğiniz o FETÖ’cüler var ya, biz uyardık,
rahmetli Kamer Genç -saygıyla anıyorum- sizi uyardı “Bu yılan sizi de sokar.”
diye ve o 50 polisi katleden, o bombayı atanlar sizler tarafından korundu ve o
uyarıları dikkate alsaydınız o bombaları onlara vermezdiniz. Ama diyorsunuz ki
doktorun eline stetoskop vermeyeyim çünkü ben insanların eline tankları verdim,
topları, tüfekleri, bombaları verdim. Bu sizin hatanız, bunun hesabını siz
vermelisiniz. Bunları yapan sizler insanların elindeki stetoskopu alamazsınız.
(CHP sıralarından alkışlar) 12 Eylül faşist diktatörlüğü bile, cuntası bile
böyle bir düzenleme yapmadı. Siz de hani bir yönteminiz var ya eğit-donat diye,
siz bir hekimi, bir kişiyi, en yüksek puanları alan kişiyi, Türkiye'nin
yetişmiş beyinlerini alıyorsunuz, tıp doktoru yaptıktan sonra eğitiyorsunuz,
donatıyorsunuz sonra yok ediyorsunuz. Böyle bir lüksü yok Türkiye'nin. Bu
yetişmiş profesörlere, bu yetişmiş doktorlara ihtiyacı var bu ülkenin. 
Şimdi,
bu yasa ne getiriyor? Doktora ceza, eczacıya ceza, gemicikleri olanlara ceza
indirimi. Onların cezası çokmuş, onları indirelim diyorsunuz. Eczaneye gitti
bir Vermidon aldı çocuğu ateş içinde yanıyor, ona o ilacı verirse 2 bin lira
ceza verecek. Öbür tarafta eczacı o ilacı verirse kendisi yanacak, vermezse o
çocuğun evladı yanacak. Bunu hangi vicdan kabul eder? 2 bin lira ceza verilecek
diye eczacı vermediğinde o eczacı bu sefer şiddete maruz kalacak. 
Bu
sağlıkçıya şiddet yasası, sağlıkta şiddeti önleme yasası değil. Onun için bu
yasanın çekilmesi lazım. 5’inci maddenin dün akşamki oylamalarında maalesef
-ben komisyon üyesiyim- on bir saat beklediğim hâlde bana söz verilmedi.
Oldubittiyle o madde oylatılmaya çalışıldı. O madde o şekilde oylatılmaya
kalkıldığından bugün tekriri müzakere kararı almak durumunda kaldınız ve tekrar
görüşülüyor.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Şeker.
ALİ
ŞEKER (Devamla) – Buradan oraya gideceğim, o yasanın görüşülmesine.
Bu
yasanın derhâl geri çekilmesi lazım. İnsanları mağdur edecek, intihara
sürükleyecek kararları bu kadar kolay almamamız lazım. Bu ülkenin bağımsız
mahkemelerini adam gibi çalıştıralım. Yasalarımız var. Bunları uygularlarsa
bunlara hak ettikleri en ağır cezaları verirler. Ama bunları bahane edip “Bütün
muhaliflerimizi yok edeceğiz, açlığa mahkûm edeceğiz.” diyorsanız buna karşı
direnmek haktır. Bu tür zulüm karşısında sizin de direnmeniz gerekir. Sizin de
bu zulme ortak olmamanız gerekir. 
Hepinizi
saygıyla selamlıyor, bu direnişe ortak olmaya çağırıyorum. (CHP sıralarından
alkışlar) 
BAŞKAN
– Teşekkür ederim Sayın Şeker. 
Değerli
milletvekilleri, araştırma önergesi üzerinde önerge sahipleri adına son söz,
İstanbul Milletvekilimiz Sayın Hayrettin Nuhoğlu’na aittir.
Buyurun
Sayın Nuhoğlu. (İYİ PARTİ sıralarından alkışlar)
Sayın
Nuhoğlu, süreniz on dakika.
HAYRETTİN
NUHOĞLU (İstanbul) – Teşekkür ederim.
Tıbbi
ve aromatik bitki çeşitliliğinin korunması konusunda önergemizin arkasındayız.
İYİ PARTİ olarak destekliyoruz. Şahsen ben de bundan mutluluk duyuyorum.
Ama
çok geç kalınmış bir konu. Çünkü on beş yıldan fazladır bizim ülkemizde
gerçekten çok zengin olan bu bitkiler üzerine, bizzat kendim rastladığım için
söylüyorum, başta İsrail olmak üzere dünyanın pek çok ülkesinden insanlar “İlmî
çalışma, araştırma yapıyoruz.” diyerek sürekli dolaştılar, neyimiz varsa
numunelerini alıp götürdüler. 
Değerli
arkadaşlar, her konuda olduğu gibi bu konuda da devlet ciddiyeti yok. Alınacak
tedbir nedir? Bana sorarsanız alınacak tedbir, devlet ciddiyetini yeniden tesis
etmektir. Bunu niçin söylüyorum? Değerli arkadaşlar, hem Türk yönetim
düşüncesini hem İslam yönetim düşüncesini inceleyen bazı ilim adamlarının
eserlerinden baktım, ortak 3 tane hususu tespit ettim. Bir tanesi adalet,
diğeri liyakat, üçüncüsü istişare. 3’ü de on altı seneye yaklaşan süre
içerisinde yok. Liyakat olsa konuştuğumuz konu gibi diğer bütün konularda en
iyi insanlar yönetici olur, hassasiyetini gösterir ve mesele kalmaz. 
Bu
liyakat konusunda o kadar gelişigüzel davranılmıştır ki… Geçen hafta
yaşadığımız, bu, Harran Üniversitesindeki olay aslında herkesi uyandırmalıydı.
2015’te rektörlük seçimleri yapılıyor, 58 oyla 5’inci sırada yer alan kişi
rektör olarak atanıyor. Tabii ki 5’inci sıradaki rektör olursa ne yapacak?
Yağcılık yapacak, yalakalık yapacak, biat edecek ve bunun sonucunda da ne
diyor? Üstelik İslam adına konuşuyor hoca, profesör, rektör “İslami olarak
Cumhurbaşkanına itaat etmek farzıayndır, karşı gelmek de harpten kaçmak
manasına gelir, haramdır.” diyor. Tepkileri bu Mecliste de çok gördük,
kamuoyunda da gördük, tepkiler üzerine istifa ediyor. Şimdi bu rektör ne zaman,
hangi daha iyi bir yere atanacak diye ben takip ediyorum çünkü bundan önce
bunun örneklerini çok gördük biz. 
Hani
hatırlayacaksınız, bir üniversitemizin rektör yardımcısı vardı, Sabahattin Zaim
Üniversitesinin Rektör Yardımcısı, ne demişti? “Okuma oranı arttıkça beni
afakanlar basıyor, ben her zaman cahil halka güvendim.” demişti. Bunu diyen
rektör yardımcısı, profesör. Arkadaşlar, bu kişi kısa zamanda terfi ettirildi
ve YÖK’te Denetleme Kurulu üyesi oldu. 
Terfi
etmenin yolu belli; iyi iş yapmayacaksın, vasıflı olmayacaksın, yalakalığı iyi
yapacaksın, o zaman terfi edersin. Zaten bu konuda o kadar çok örnek var ki,
ben bazılarını tespit ettim, sizlere arz ediyorum: 
Bir
milletvekilimiz vardı, hatırlayacaksınız, “Fetullah Gülen son bin yılın en
büyük Türk büyüklerinden biridir.” demişti. Ne oldu? Yeniden milletvekili
olamadı ama eşi şu anda vali oldu, son kararnameyle vali oldu. 
Eski
İçişleri Bakanı -şu anda yok zannediyorum- milletvekili “Peygamber gurura
kapıldı ama biz gurura kapılmadık.” dedi ve nitekim yeniden milletvekili oldu.
Düzce
eski milletvekili vardı. Ne dedi Cumhurbaşkanı için? “Allahuteâlâ’nın bütün
vasıflarını toplamış bir liderdir.” dedi ve hâlen o partide duruyor. Hiç kimse
dokunmuyor. 
Bursa
eski milletvekili -o zaman Başbakandı Cumhurbaşkanı- diyor ki: “Sayın Başbakana
dokunmak bile ibadettir.” ve hâlâ duruyor o partide, kimse dokunmuyor.
Eski
meşhur bakan vardı ya hani “Bu Bakara iyi makara, oradan beğen, bir tane salla
gitsin” dedi ve son törende gördüm, gene boy gösteriyor, havaalanında boy
gösteriyor. Ne güzel ya! Bunlar o kadar çok ki bunları ben araştırıp nasıl
bulduysam, unutmadıysam Harran Üniversitesi Rektörünü de öyle takip edeceğim,
bakalım, nereye terfi edecek. Bu ödüllendirme işi aslında AKP’ye hiçbir fayda
sağlamayacaktır, ülkemize sağlamıyor, Türk milletine sağlamıyor ama partiye de
bir fayda sağlamayacaktır. 
Son
olarak, geçen hafta bana bir fotoğraf gönderdiler Ordu’dan. Bir pankart asılmış
Ordu Belediyesi tarafından, pankartın bir tarafında Cumhurbaşkanlığı amblemi ve
Cumhurbaşkanının resmi, pankartta şöyle yazıyor: “Biz denize insan dökmedik,
biz denize taş dökerek Avrupa’nın tek havalimanını inşa ettik.” Bu pankartı yazdıranlara,
astıranlara, o fikirde olanlara, hepsine seslenmek istiyorum: Değerli
arkadaşlar, biz Türk milleti olarak denize insan dökmedik, düşman döktük,
düşman. Aklınızı başınıza alın! (İYİ PARTİ sıralarından alkışlar) Bu nasıl bir
laftır ve nasıl bu pankart asılabiliyor, buna nasıl müsaade ediyorsunuz?
Ülkemizi yönetiyorsunuz. 
Değerli
arkadaşlar, bu yönetim şekli zaten nasıl bir hâl aldı? “Partili
Cumhurbaşkanlığı sistemi” Adı böyle değil mi? Adı böyle ama televizyona çıkan
pek çok insan ve sizin burada, kürsüde söz alan bazı milletvekilleriniz
“başkan” diyor. Kardeşim, partili Cumhurbaşkanlığı sistemini getirdiysek başkan
değildir, Cumhurbaşkanıdır. Zaten buraya gelirken, bu “yeni Türkiye” dediğiniz
sistem değişikliğine kadar gelirken neler demediniz ki? “Bu Anayasa değişikliği
ilk adımdır, sonra daha da değişecektir.” Sonra “Anayasa’nın değiştirilemez
maddelerini de kabul etmek mümkün değildir.” demişsiniz, “Yeni bir devlet
kuruyoruz. Beğenin, beğenmeyin, bu yeni devletin kurucu lideri Tayyip Erdoğan’dır.”
demişsiniz. Bir devlet mi kuruldu, biz mi farkında değiliz? Değerli arkadaşlar,
bu yanlışlığa bir son vermek gerekir. 
Sayın
Cumhurbaşkanı da kendini kaptırdı gidiyor. Hafta sonu İstanbul’da bir okul
açılışında diyor ki: “Kazanırsak hep birlikte kazanacağız, kaybedersek hep
birlikte kaybedeceğiz.” Hatırlar mısınız, iki hafta evvel grup konuşmasında da
şöyle bir ifade de bulunmuştu: “Tarih bizi öyle bir noktaya getirdi ki
ülkemizin kaderi ile partimizin kaderlerini birleştirdi. Allah korusun, AK
PARTİ’nin yıkılması Türkiye için felaket olacaktır.” Olamaz arkadaşlar, Türk
milletinin devlet yönetimi anlayışında ebet müddet anlayışı hâkimdir. Burada
böyle kibirlenmek, böbürlenmek olmaz. 
Bakın
ne diyor Atatürk: “Bir devlet adamı kerameti kendinde görmeye başladı mı devlet
adamlığını yitirdi demektir.” Ve bir şey daha söylüyor kendisi için: “Benim
naçiz vücudum elbet bir gün toprak olacaktır fakat Türkiye Cumhuriyeti ilelebet
payidar kalacaktır.” İşte anlayış bu, devleti yönetme anlayışı bu. Hiç kimse
kerameti kendinde görmemelidir. 
Bu
konu oldukça hassas bir konudur ama Türkiye Büyük Millet Meclisi çatısı altında
-ben ilk konuşmamda da ifade etmiştim, tekrar ifade ediyorum- bütün bunları ve
sorunlarımızı konuşarak çözebilmeyi de becermeliyiz arkadaşlar. 
Özellikle
AKP sıralarından -ben şimdi göz atıyorum- dinlemek istemiyorlar, duymak
istemiyorlar ama mecburuz konuşarak anlaşmaya. Konuşarak anlaşabiliriz,
sorunlarımızı konuşabileceğimiz en yüce yer burasıdır. 
(Mikrofon
otomatik cihaz tarafından kapatıldı)
BAŞKAN
– Sayın Nuhoğlu, toparlayın. 
NAZIR
CİHANGİR İSLAM (İstanbul) – Sizi yine konuşturuyorlar, şanslısınız. 
HAYRETTİN
NUHOĞLU (Devamla) – Burada konuşarak çözebileceğiz, birbirimizi anlamaya
çalışacağız ama buranın itibarını korumak da bizim görevimizdir, buranın
itibarını düşürmek kimseye fayda sağlamayacaktır. Tabii, itibarını korumanın
ilk şartı da yeminimize sadık kalmak ve kurucu iradeye saygılı olmaktır. 
Ben
de sizlere saygılar sunuyorum. (İYİ PARTİ sıralarından alkışlar)
BAŞKAN
– Teşekkürler Sayın Nuhoğlu. 
ÖZLEM
ZENGİN (Tokat) – Sayın Başkan…
BAŞKAN
– Buyurun Özlem Hanım.
Ayakta
ifade eder misiniz Özlem Hanım talebinizi lütfen. 
ÖZLEM
ZENGİN (Tokat) – Talebimi ayakta… Partimize çok ciddi bir sataşma var, o yüzden
söz talep ediyorum. Kendimize gelmekten bahsetti sayın hatip. Bayağı bir
kendimdeyim çünkü. 
BAŞKAN
– Buyurun. (AK PARTİ sıralarından alkışlar)
İki
dakika kürsüden veriyorum. 
Yeniden
sataşmaya mahal vermeden iki dakikada toparlayalım. 
VII.- SATAŞMALARA İLİŞKİN KONUŞMALAR (Devam)
7.- Tokat Milletvekili Özlem Zengin’in, İstanbul
Milletvekili Hayrettin Nuhoğlu’nun birleştirilerek görüşülen (10/361; 10/405;
10/406; 10/407; 10/410) Meclis araştırması önergesi üzerinde önerge sahipleri
adına yaptığı konuşmasında Adalet ve Kalkınma Partisine sataşması nedeniyle
konuşması
ÖZLEM
ZENGİN (Tokat) – Teşekkür ediyorum. 
Sayın
Başkan, çok değerli milletvekilleri; günün sonuna geldik. Doğrusu, herkesin
sabrının da sonunda olduğunu düşünüyorum fakat söz almam elzem olduğu için
kürsüye gelme ihtiyacı duydum. 
Şimdi,
sayın hatip diyor ki: “Kendinize gelin.” “Kendinize gelin.” ne demek ya, ne
demek? Herkes kendinde; herkesin iradesi, aklı, muhakemesi başında, ne
yaptığını biliyor, iradi. Hayatımız boyunca iradi işler yapıyoruz, hiç kimse
uyumuyor. Dinlenmek için de başka şartlar gerekiyor. Eğer siz aromatik
bitkilerle ilgili çıkıp buradaki insanlara “Kendinize gelin.” diye hakaret
ederek seslenirseniz kim sizi dinleyebilir ki, kim dinleyebilir?
Şimdi,
buradan baktığımızda şunu görüyorum: Bir pankarttan bahsediyorsunuz. “Biz
denize insanları dökmedik, taş döktük.” İyi bir pankart mı? Bence değil, iyi
bir pankart değil ama bu pankartın bir evveliyatı var, bir çağrışımda bulunmak
için bunu yapmış. Çağrışımdaki konu da bellidir. Yani Türkiye’de daha evvel
referandum yapıldı, bu 16 Nisan referandumunda, referandum için yapılan
kampanyalarda CHP’nin bir milletvekili 3 Nisan 2017’de Konya’da dedi ki: “Eğer
‘Evet’ çıkarsa hepinizi denize dökeceğiz.” Alenen bu söylendi. Bunun çok
tartışması oldu. 
TAHSİN
TARHAN (Kocaeli) – Hayda…
ATİLA
SERTEL (İzmir) – Öyle bir şey demedi. 
ÖZLEM
ZENGİN (Devamla) – Aynen böyle söylendi. Bunun günlerce tartışması oldu. 
ATİLA
SERTEL (İzmir) – Öyle bir şey demedi, yalan söylüyorsun. 
FATMA
KAPLAN HÜRRİYET (Kocaeli) – Çarpıtmayın, öyle bir şey demedi. 
ATİLA
SERTEL (İzmir) – Yalan söylüyorsun, bir daha aç bak. 
ÖZLEM
ZENGİN (Devamla) – Asla, asla! Bana kimse “Yalan söylüyorsun.” diyemez. 
RAVZA
KAVAKCI KAN (İstanbul) – “Yalan söylüyorsun.” diyemezsin. 
ATİLA
SERTEL (İzmir) – Yok, öyle bir şey demedi. 
ÖZLEM
ZENGİN (Devamla) – Söz hakkı alırsınız, konuşursunuz. (AK PARTİ sıralarından
alkışlar) 
ATİLA
SERTEL (İzmir) – Yalan söylüyorsun. 
ÖZLEM
ZENGİN (Devamla) – Hürriyet gazetesini açın, bakın hemen adını yazdığınızda tak
diye çıkıyor. Bana oradan bağırmayın. 
ATİLA
SERTEL (İzmir) – Yalan söylüyorsun. 
ÖZLEM
ZENGİN (Devamla) – Kimse bana “Yalan söylüyorsun.” diyemez. 
ATİLA
SERTEL (İzmir) – Yalan söylüyorsun ama. 
BAŞKAN
– Sayın Zengin, siz sükûnetle Genel Kurula hitap edin. 
ÖZLEM
ZENGİN (Devamla) – Hayır Sayın Başkan, lütfen. 
ATİLA
SERTEL (İzmir) – Yalan söylüyorsun. 
ÖZLEM
ZENGİN (Devamla) – Bana “Yalan söylüyorsun.” diyemezsiniz. (AK PARTİ
sıralarından gürültüler)
BAŞKAN
– Sayın Zengin, siz Genel Kurula hitap edin lütfen. 
ATİLA
SERTEL (İzmir) – Kocaman bir yalan söylüyorsun. 
ÖZLEM
ZENGİN (Devamla) – Hayır, kimse “Yalan söylüyorsun.” diyemez böyle kayılmış bir
şekilde. Herkes haddini bilecek. 
ATİLA
SERTEL (İzmir) – Kocaman bir yalan söylüyorsun, kocaman. 
BAŞKAN
– Değerli arkadaşlar, konuşmacıya müdahale etmeyelim.
ÖZLEM
ZENGİN (Devamla) – Nihayetinde gelir burada konuşursunuz. Bu cümleler sarf
edildi, sizin partinizin milletvekili söyledi, bu konuyu açan da İYİ PARTİ’li
milletvekilidir. Bu böyle söylendiği için bu pankart yazılmıştır. Dürüstçe de
söylüyorum, böyle bir pankartın gerçek olmasına rağmen yazılmasını da ben
şahsen doğru bulmam ama nihayetinde buraya gelen hatip Allah rızası için
mevzuyla alakalı laflar söylesin, insanların sabrını zorlamasın. (AK PARTİ
sıralarından alkışlar) 
BAŞKAN
– Teşekkür ederim.
HAYRETTİN
NUHOĞLU (İstanbul) – Sayın Başkan...
ENGİN
ÖZKOÇ (Sakarya) – Sayın Başkanım...
BAŞKAN
– Sayın Nuhoğlu, önce Sayın Özkoç’a, ondan sonra size söz veririm.
ENGİN
ÖZKOÇ (Sakarya) – Sayın Başkanım, Cumhuriyet Halk Partisi milletvekiliyle
ilgili –geçmiş dönemdeki- ağır bir sataşmada bulunmuştur. İzin istiyorum
sataşmadan.
BAŞKAN
– İki dakika süreniz var. Toparlayarak bitirelim.
Buyurun.
8.- Sakarya Milletvekili Engin Özkoç’un, Tokat
Milletvekili Özlem Zengin’in sataşma nedeniyle yaptığı konuşmasında Cumhuriyet
Halk Partisine sataşması nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; arkadaşlar,
birbirimize saygı göstermeliyiz ama Türkiye Büyük Millet Meclisi Başkan
vekiline -kim olursa olsun- saygı göstermeliyiz.
ÖZLEM
ZENGİN (Tokat) – Ben sonuna kadar Başkana saygılıyım, bana had bildirmeyin.
ENGİN
ÖZKOÇ (Devamla) – Bu nasıl bir şey, nasıl bir grup başkan vekilliğidir.
BAŞKAN
– Karşılıklı konuşmayalım.
ÖZLEM
ZENGİN (Tokat) – Ben Başkanıma saygılıyım.
ENGİN
ÖZKOÇ (Devamla) – Ben daha bir şey söylemedim.
ÖZLEM
ZENGİN (Tokat) – Hayır söylüyorsunuz, bu laf bana dönük.
ENGİN
ÖZKOÇ (Devamla) – Bu nasıl bir grup başkan vekili tarzıdır.
ÖZLEM
ZENGİN (Tokat) – Ben Sayın Başkana sonuna kadar saygılıyım.
ENGİN
ÖZKOÇ (Devamla) – Bir grup başkan vekili böyle saygısızca... Yahu arkadaş, bir
grup başkan vekili konuşuyor.
ÖZLEM
ZENGİN (Tokat) – Hayır, bana saygısızlık itham edemezsin. 
BAŞKAN
– Karşılıklı konuşmayalım.
Sayın
Özkoç, siz devam edin lütfen.
ÖZLEM
ZENGİN (Tokat) – Ben Başkana saygılıyım, lütfen!
ENGİN
ÖZKOÇ (Devamla) – Birincisi: Sizi saygısızlıkla itham ediyorum. 
ÖZLEM
ZENGİN (Tokat) – Edemezsiniz, değilim çünkü; değilim, değilim.
ENGİN
ÖZKOÇ (Devamla) – Yani bunu siz söyleyebilirsiniz ama ben ediyorum, ne
yapacağınızı da çok merak ediyorum, nasıl bir tavır içerisine gireceğinizi çok
merak ediyorum.
ÖZLEM
ZENGİN (Tokat) – Değilim, değilim; söylüyorum.
BAŞKAN
– Karşılıklı konuşmayalım değerli arkadaşlar.
ENGİN
ÖZKOÇ (Devamla) – Bir grup başkan vekiline yakışır bir tarzla...
ÖZLEM
ZENGİN (Tokat) – Sizin partilinizin yaptığı...
ENGİN
ÖZKOÇ (Devamla) – Bir grup başkan vekiline yakışır bir tarzla konuşmuyorsunuz.
ÖZLEM
ZENGİN (Tokat) – Kayda geçsin, zinhar reddediyorum, reddediyorum.
ENGİN
ÖZKOÇ (Devamla) – O şekilde davranmıyorsunuz.
ÖZLEM
ZENGİN (Tokat) – Nasıl davranacağıma ben karar veririm, ben karar veririm.
ENGİN
ÖZKOÇ (Devamla) – Meclis Başkan Vekiliyle konuşurken ayağa kalkmıyorsunuz. Sizi
saygıya davet ediyorum, birincisi bu.
ÖZLEM
ZENGİN (Tokat) – Ben karar veririm. Ben nasıl olacağını gayet iyi biliyorum.
YAŞAR
TÜZÜN (Bilecik) – Başkanım, böyle bir usul yok.
ENGİN
ÖZKOÇ (Devamla) – İkincisi: Burada bir milletvekilimiz konuşmuş. Cumhuriyet
Halk Partisiyle ilgili bir sataşmada bulunuyorsunuz.
ÖZLEM
ZENGİN (Tokat) – Söylüyorum.
BAŞKAN
– Sayın Zengin, lütfen!
ENGİN
ÖZKOÇ (Devamla) – O milletvekilimiz diyor ki: “Gerçekten bu ülkede kendisini
Yunan’la birlikte hareket edenleri nasıl denize döktüysek şimdi de Fetullah’la
beraber hareket edenleri öyle denize dökeceğiz.” diyor. Bu iradeyse o, o
iradeyi de dökecek. (CHP sıralarından alkışlar) 
BAŞKAN
– Teşekkür ederim, sağ olun. 
Sayın
Nuhoğlu…
ÖZLEM
ZENGİN (Tokat) – Vekiliniz öyle dedi, hâlâ mı savunuyorsunuz? 
HASAN
ÇİLEZ (Amasya) – Burada var Sayın Grup Başkan Vekilim. Grup Başkan Vekilim,
burada var, yazdığı burada, söylediği bu. Arkasında duramayacağınız sözü
söylemeyin. Arkasında duramıyorsanız söylemeyin. 
ENGİN
ÖZKOÇ (Sakarya) – Ne dediysek söylüyoruz. 
ÖZLEM
ZENGİN (Tokat) – Kendisi özür diledi ya, kendisi. 
HASAN
ÇİLEZ (Amasya) – Kendisi özür diledi. 
BAŞKAN
– Bir saniye, değerli arkadaşlar, karşılıklı konuşmayın lütfen…
Buyurun
Sayın Nuhoğlu.
V.- AÇIKLAMALAR (Devam)
41.- İstanbul Milletvekili Hayrettin Nuhoğlu’nun, Tokat
Milletvekili Özlem Zengin’in sataşma nedeniyle yaptığı konuşmasındaki bazı
ifadelerine ilişkin açıklaması
HAYRETTİN
NUHOĞLU (İstanbul) – Sayın Başkan, bana gönderilen pankartın resmini ben
saklıyorum, dilerlerse veririm. Eğer pankarta karşıysalar ben bundan mutluluk
duyarım.
ÖZLEM
ZENGİN (Tokat) – Söyledim zaten. 
HAYRETTİN
NUHOĞLU (İstanbul) – Pankartı asanlar ve astıranlar kimlerse onları da partiden
uzaklaştırırlarsa tebrik ederim.
ÖZLEM
ZENGİN (Tokat) – Aynı şekilde… 
HAYRETTİN
NUHOĞLU (Devamla) - Diğer taraftan da sistem konusunda “Kendinize gelin.”
derken değerli arkadaşlar, Cumhurbaşkanlığı partili sistemi mi, Başkanlık
sistemi mi? İkide bir çıkıp “Başkan” derseniz elbette ben de bunu size
söyleyeceğim, burada bir hakaret yok ki, hiçbir şey yok. Partili
Cumhurbaşkanlığı sistemi varsa bu sistemi kabul edelim ama ısrarla “Başkan”
diyorsanız televizyona çıkan birçok insan hâlâ “Başkan” diyorsa ben de
“Kendinize gelin.” deme hakkını kendimde bulmaz mıyım. 
Teşekkür
ederim. 
BAŞKAN
– Teşekkür ederim. 
ÖZLEM
ZENGİN (Tokat) – Sayın Başkan, tekrar söz istiyorum. 
BAŞKAN
– Buyurun Sayın Zengin. 
Sükûnetle…
İsterseniz yerinizden, oradan vereyim. 
Toparlayalım
ama lütfen, artık tartışmaları bitirelim. 
42.- Tokat Milletvekili Özlem Zengin’in, Sakarya
Milletvekili Engin Özkoç’un sataşma nedeniyle yaptığı konuşmasındaki bazı
ifadelerine ilişkin açıklaması
ÖZLEM
ZENGİN (Tokat) – Sayın Başkanım, ben sakinim normal şartlar altında. 
Size
bakın “Başkanım” diyorum, “Başkan” falan da değil, orada oturduğunuz müddetçe
hiçbir siyasi partinin önemi yok, benim Başkanımsınız ve çok rızayla bunu ifade
ediyorum. (CHP sıralarından gürültüler) 
Müsaade
eder misiniz bir. 
BAŞKAN
– Değerli arkadaşlar, lütfen… 
Sayın
Zengin, lütfen Genel Kurula hitap edin siz. 
Arkadaşlar…
ENGİN
ÖZKOÇ (Sakarya) – Arkadaşlar, yahu hakaret etmeden lütfen, sataşma var…
BAŞKAN
– Sayın Özkoç…
Sayın
değerli arkadaşlar, bir grup başkan vekili konuşuyor, lütfen.
Siz
tamamlayın. 
İLYAS
ŞEKER (Kocaeli) – Bir saygı göster ya! Bir konuşmasını bitirsin be!
BAŞKAN
– Sayın Akbaşoğlu, lütfen arkadaşlarınıza müdahale edin. 
Buyurun.

ÖZLEM
ZENGİN (Tokat) – Sayın Başkanım, bir kez daha söylüyorum. 
Sayın
Başkanım, aklım başımda, size iradi olarak çok büyük saygı duyuyorum ve bence
fevkalade iyi bir yönetim sergiliyorsunuz. (CHP sıralarından gürültüler) 
Susar
mısınız arkadaşım. 
BAŞKAN
– Teşekkür ederim. 
ÖZLEM
ZENGİN (Tokat) – Bu manada hiçbir itirazım yok. Fakat ben orada konuşurken
kürsüdeyim, konuşmam bitsin, arkadaşın paşa gönlü ne istiyorsa söylesin,
oturduğu yerden bana “Yalan söylüyorsunuz.” dediği an insanım ve kızarım. Niye
yalan söyleyeyim? Yalan söylemiyorum…
BAŞKAN
– Peki. 
İki
grup başkan vekilinin artık toparlamasında yarar var. 
ÖZLEM
ZENGİN (Tokat) – Bir saniye… 
Ve
hiç kimse de sizi saygısızlıkla itham edemez çünkü hiçbir şey yapmadım. Hayatım
boyunca yaptığım her şeyin bedelini öderim, hataysa da söylerim ama bir
partinin milletvekili bunu söylemişse, her taraf bunu yazıyorsa beni yalanla
itham edenin kendisi… Neyse “Kendisi öyledir.” diyeceğim, iade ediyorum. (AK
PARTİ sıralarından alkışlar)
BAŞKAN
– Konu anlaşılmıştır. 
Sayın
Özkoç… 
NAZIR
CİHANGİR İSLAM (İstanbul) – Sayın Başkan… 
BAŞKAN
– Buyurun Sayın İslam. 
NAZIR
CİHANGİR İSLAM (İstanbul) – Bu söz kesme konusu açılmışken bir dakikalık
konuşabilir miyim? 
BAŞKAN
– Siz bir sisteme bir girin, toparlayacağız. 
Sayın
Özkoç, siz de yerinizden bir toparlayın. 
Buyurun.

43.- Sakarya Milletvekili Engin Özkoç’un, Tokat
Milletvekili Özlem Zengin’in yaptığı açıklamasındaki bazı ifadelere ilişkin
açıklaması
ENGİN
ÖZKOÇ (Sakarya) – Sayın Başkanım, hanımefendinin doğruyu söylemediğini iddia
ediyoruz. Arkadaşımız kayıtlarda olduğu şekliyle arkadaşımızın ne dediğini
okuyacak. 
BAŞKAN
– Peki. 
ENGİN
ÖZKOÇ (Sakarya) - Bugün emperyalizmin kucağında oturan Fetullah terör
örgütünden neden bahsettiğini de açık bir şekilde ortaya koyacak. 
BAŞKAN
– Sayın Zengin’in anlattığı konu da o “İnternetten bakın.” dediği… 
ENGİN
ÖZKOÇ (Sakarya) – Evet.
BAŞKAN
- Sadece o bölümü okuyun Sayın Sertel, bitirelim tartışmayı. 
ABDULLAH
GÜLER (İstanbul) – Engin Bey, bir dakika… Düzeltmesini değil, önce ne
söylediğini okusun. 
BAŞKAN
– Lütfen susar mısınız değerli arkadaşlar. 
Arkadaşlar,
grup başkan vekillerinin olduğu yerde milletvekillerinin araya girmesi yanlış
olur. 
Sayın
Sertel, siz devam edin, toparlayalım. 
ATİLA
SERTEL (İzmir) – Şimdi, Hüsnü Bozkurt arkadaşımız Mecliste değil, keşke olsaydı
o yanıt verirdi. 
BAŞKAN
– Siz lütfen ne söylediğini okuyun, o sözleri söyleyin siz sadece Sayın Sertel.

ATİLA
SERTEL (İzmir) – Ama şunu söyleyeceğim: Hüsnü Bozkurt o programda -ben de
o programı canlı olarak izledim- “Ülkeyi bölmek isteyenlere, emperyalist
güçlere ve onların iş birlikçilerine karşı ayağa kalkarız ve emperyalist
güçlerin iş birlikçilerini denize dökeriz.” dedi. Burada emperyalist güçler
kastı eğer bu arkadaşları çok ilgilendiriyorsa alınganlık gösterebilirler ama
biz emperyalizme karşı hep mücadele ettik, emperyal güçlere karşı da mücadele
edeceğiz. 
Teşekkürler.

BAŞKAN
– Teşekkür ederim. 
ÖZLEM
ZENGİN (Tokat) – Hayır, hayır. 
ENGİN
ÖZKOÇ (Sakarya) – Olanı okuyor. 
BAŞKAN
– Teşekkür ederim ama Sayın Zengin…
ÖZLEM
ZENGİN (Tokat) – Olmaz, hayır, lütfen… 
BAŞKAN
- Sayın Zengin, bir saniye lütfen. 
Sayın
İslam, siz benden söz talep ettiniz. Yerinizden bir dakika söz veriyorum.
Buyurun.

ÖZLEM
ZENGİN (Tokat) – Ama konuyu bölüyoruz, hiç alakası yok Sayın Başkan. 
BAŞKAN
– Bir saniye Sayın Zengin, bir oturun lütfen, sakin olalım. 
Buyurun
Sayın İslam. 
44.- İstanbul Milletvekili Nazır Cihangir İslam’ın,
milletvekillerinin birbirini dinlemesi hâlinde sorunun kalmayacağına ilişkin
açıklaması
NAZIR
CİHANGİR İSLAM (İstanbul) – Bir dakika da sürmeyebilir Sayın Başkan. 
Ben
Sayın Zengin’i takip eden bir siyasetçiyim, izleyen bir siyasetçiyim. Bakın, o
bile sesini yükseltmek zorunda kaldı Mecliste. Birisi şu kürsüye çıktığında
birbirimizi dinlesek -ben öyle yapacağım, kim ne yaparsa yapsın- inanın ortada
çok fazla büyük bir sorun kalmayacak. Bu kadar.
BAŞKAN
– Teşekkür ederim.
ÖZLEM
ZENGİN (Tokat) - Sayın Başkan…
BAŞKAN
– Sayın Zengin, son defa söz veriyorum, lütfen sükûnetle toparlayalım artık,
bitirelim.
Buyurun.
45.- Tokat Milletvekili Özlem Zengin’in, Sakarya
Milletvekili Engin Özkoç’un yaptığı açıklamasındaki bazı ifadelerine ilişkin
açıklaması
ÖZLEM
ZENGİN (Tokat) – Teşekkür ederim.
Sayın
Başkanım, sükûnet nasıl bizim kendi irademizse celallenmek de böyle fevri olan,
kendiliğinden olan bir şey değil.
BAŞKAN
– Ama grup başkan vekillerinin biraz soğukkanlı olması gerekiyor tabii, lütfen.
ÖZLEM
ZENGİN (Tokat) – Şimdi, bir saniye, bir saniye… Hayır.
Sayın
Başkanım, bakınız, Sayın İslam söyledi, ben normal şartlarda fevkalade sakin
bir insanım.
BAŞKAN
– Peki, tanıyoruz sizi tabii, buyurun.
ÖZLEM
ZENGİN (Tokat) – Ama bana “yalan” dendiği an hakikaten dayanmam mümkün değil.
Arkadaşlarımız kendi milletvekillerinin yorumunu -ben “arkadaşım” diyorum “bu”
demeyeceğim- ifade ediyor. Oysa ki ifadenin tamamında kendisi çok aleni olarak
“Evet çıkarsa denize dökeriz.” diyor.
BAŞKAN
– Bu tartışma artık geride kaldı, ama bitti.
ÖZLEM
ZENGİN (Tokat) – Bu tartışma değil, hayır… Ben isteyerek…
ENGİN
ÖZKOÇ (Sakarya) – Okuyun, oradan okuyun efendim.
ÖZLEM
ZENGİN (Tokat) – Açar mısınız. Okuyacağım.
ENGİN
ÖZKOÇ (Sakarya) - Okuyun oradan. Niye açmadınız daha önce?
ÖZLEM
ZENGİN (Tokat) – Bana emretmeyin, bana emretmeyin!
BAŞKAN
– Lütfen arkadaşlar, karşılıklı konuşmayın. 
ENGİN
ÖZKOÇ (Sakarya) - Okuyun o zaman.
ÖZLEM
ZENGİN (Tokat) – “Emretmeyin” diyorum, hâlâ “okuyun” diyorsunuz ya!
BAŞKAN
– Lütfen tartışmayı sonuçlandırın.
ENGİN
ÖZKOÇ (Sakarya) - Ne yapmayı düşünüyorsunuz Sayın Grup Başkan Vekili?
ÖZLEM
ZENGİN (Tokat) – “Okur musunuz?” diye bir Türkçe kelime var. Nezaket “Okur
musunuz!”
ENGİN
ÖZKOÇ (Sakarya) - Hakikaten ne yapmayı düşünüyorsunuz?
BAŞKAN
– Lütfen tartışmayı keselim. 
ÖZLEM
ZENGİN (Tokat) – Ne yapacağıma kendim karar veririm, ifade aynen böyledir:
“Evet çıkarsa denize dökeriz.”
ENGİN
ÖZKOÇ (Sakarya) - Neden okumadınız?
VIII.-MECLİS ARAŞTIRMASI (Devam)
A) Ön Görüşmeler (Devam)
1.- Mersin Milletvekili Rıdvan Turan ve 31
milletvekilinin, tıbbi ve aromatik bitki yetiştiriciliğindeki sorunların
giderilmesi, genetik çeşitliliğin korunması ve bunların sağlık sektöründeki
kullanımlarının düzenlenmesi amacıyla bir Meclis araştırması açılmasına ilişkin
önergesi (10/361) (Devam)
2.- MHP Grubu adına Grup Başkanvekili Manisa Milletvekili
Erkan Akçay’ın, tıbbi ve aromatik bitki çeşitliliğin korunması ile bu
bitkilerin daha iyi değerlendirilmesi için yapılması gerekenlerin belirlenmesi
amacıyla bir Meclis araştırması açılmasına ilişkin önergesi (10/405) (Devam)
3.- Hatay Milletvekili Hacı Bayram Türkoğlu ve 24
milletvekilinin, tıbbi ve aromatik bitkilerin üretimi, satımı, denetimi ile bu
süreçlerde ekolojik dengenin korunması hususunda yaşanan sorunlara çözümler
üretilmesi ve bu alanda kadın girişimciliğinin desteklenmesi amacıyla bir Meclis
araştırması açılmasına ilişkin önergesi (10/406) (Devam)
4.- CHP Grubu adına Grup Başkanvekili Manisa
Milletvekili Özgür Özel’in, tıbbi ve aromatik bitki üretiminin arttırılması,
üretim ve arzın her aşamasında ilgili uzmanların denetiminin sağlanması ile bu
süreçlerde ekolojik dengeyi koruyucu tedbirlerin saptanması amacıyla bir Meclis
araştırması açılmasına ilişkin önergesi (10/407) (Devam)
5.- İYİ Parti Grubu adına Grup Başkanvekili İstanbul
Milletvekili Yavuz Ağıralioğlu’nun, tıbbi ve aromatik bitkilerin üretimi,
satımı, denetimi hususunda yaşanan sorunlara çözümler üretilmesi ve bu alanda
kadın girişimciliğinin desteklenmesi amacıyla bir Meclis araştırması açılmasına
ilişkin önergesi (10/410) (Devam)
BAŞKAN
– Değerli arkadaşlarım, Meclis araştırması önergeleri üzerindeki görüşmeler
tamamlanmıştır. 
Şimdi
Meclis araştırması açılıp açılmaması hususunu oylarınıza sunacağım: Meclis
araştırması açılmasını kabul edenler… Kabul etmeyenler… Meclis araştırması
açılması kabul edilmiştir. 
Değerli
milletvekilleri, açılan Meclis araştırması önergesi üzerine yapılması gereken
birkaç oylamamız daha var. Birincisi: Meclis araştırmasını yapacak komisyonun
12 üyeden kurulmasını oylarınıza sunuyorum: Kabul edenler… Kabul etmeyenler… Oy
birliğiyle kabul edilmiştir. 
İkincisi:
Komisyonun çalışma süresinin başkan, başkan vekili, sözcü ve kâtip üyenin
seçimi tarihinden başlamak üzere üç ay olmasını oylarınıza sunuyorum: Kabul
edenler… Kabul etmeyenler… Kabul edilmiştir.
Komisyonun
gerektiğinde Ankara dışında da çalışabilmesi hususunu oylarınıza sunuyorum:
Kabul edenler… Kabul etmeyenler… Kabul edilmiştir. 
Gündemimizde
başka görüşecek konu kalmadığından, denetim konuları ve “Kanun Teklifleri ile
Komisyonlardan Gelen Diğer İşler”i sırasıyla görüşmek üzere, 13 Kasım 2018 Salı
günü saat 15.00’te toplanmak üzere birleşimi kapatıyorum. 
Hepinize
iyi akşamlar diliyorum. 
Kapanma Saati: 19.46




(×) Birleştirilerek görüşülen Meclis
Araştırması Önergeleri tutanağa eklidir




