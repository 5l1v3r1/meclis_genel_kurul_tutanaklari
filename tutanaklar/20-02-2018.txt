



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 61’inci
Birleşim
 20
Şubat 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Baki Şimşek’in, otizmli çocukların sorunları ve
Otizm Eylem Planı’na ilişkin gündem dışı konuşması
2.- Bilecik Milletvekili Yaşar Tüzün’ün, 15 Temmuz hain darbe girişimi
sırasında kaybolan TSK ve EGM’ye ait silah ve mühimmata ilişkin gündem dışı
konuşması
3.- Isparta Milletvekili Said Yüce’nin, kadın ve çocuğa yönelik şiddetin
önlenmesine ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, 26 Şubat 1992
Hocalı katliamında hayatını kaybedenlere Allah’tan rahmet dilediğine ilişkin
konuşması
2.- Oturum Başkanı TBMM Başkan Vekili Ahmet Aydın’ın, bu zamana kadar
Meclis Başkan Vekili olarak görev yapan Pervin Buldan’a teşekkür ettiğine ve
yeni görevinde başarılar dilediğine ilişkin konuşması

V.- AÇIKLAMALAR
1.- İzmir Milletvekili Mustafa Ali Balbay’ın, 14 şeker fabrikasının
satılacağına yönelik haberlere ilişkin açıklaması
2.- Hatay Milletvekili Birol Ertem’in, Reyhanlı Barajı’nın bir an önce
bitirilip faaliyete geçmesi için gerekli çalışmaların yapılmasını beklediğine
ilişkin açıklaması
3.- Edirne Milletvekili Okan Gaytancıoğlu’nun, Hocalı katliamını
kınadığına ve taşeron olarak çalışan eski hükümlülerin durumuna ilişkin
açıklaması
4.- Çanakkale Milletvekili Bülent Öz’ün, çıkan yangın sonucu evleri
kullanılamaz hâle gelen bedensel engelli olan Bayramiçli Halil Uyanık ve
ailesine Hükûmetin el uzatmasını beklediğine ilişkin açıklaması
5.- Kırklareli Milletvekili Vecdi Gündoğdu’nun, 14 şeker fabrikasının
satışa çıkarılmasına ilişkin açıklaması
6.- Balıkesir Milletvekili Ahmet Akın’ın, 26 Şubat Hocalı katliamının
26’ncı yıl dönümüne ve Anayasa Mahkemesinin kayıp kaçak bedeli konusunda
verdiği kararın hukuk devletiyle bağdaşmadığına ilişkin açıklaması
7.- Niğde Milletvekili Ömer Fethi Gürer’in, TEOG’un yerine getirilen
uygulamalarla ilgili karışıklık yaşandığına ilişkin açıklaması
8.- Kayseri Milletvekili Sami Dedeoğlu’nun, Afrin Zeytin Dalı
Operasyonu’na ve Mehmetçiklere verdikleri destek için Kayserili hemşehrilerini
tebrik ettiğine ilişkin açıklaması
9.- Denizli Milletvekili Kazım Arslan’ın, pazarlık usulü ihalelerin
artmasının nedenini, aşırı faiz ödemesi ve yabancılara ödenen iç borçlanma
faizinin yüksekliği konusu ile faizlerin neden düşürülmediğini öğrenmek
istediğine ilişkin açıklaması
10.- İstanbul Milletvekili Mahmut Tanal’ın, Üsküdar ilçesinin bazı
mahallelerinde yaşanan mülkiyet ve imar sorununun ne zaman çözümleneceğini
öğrenmek istediğine ilişkin açıklaması
11.- Kahramanmaraş Milletvekili İmran Kılıç’ın, 26 Şubat Hocalı
katliamının 26’ncı yıl dönümüne ve 20 Şubat Dünya Sosyal Adalet Günü’ne ilişkin
açıklaması
12.- İstanbul Milletvekili Onursal Adıgüzel’in, çocuklara yönelik
istismar konusunda iyi bir sınav verilememesinin sebebinin iktidarın tutumu
olduğuna ilişkin açıklaması
13.- İstanbul Milletvekili Ali Şeker’in, Halkevleri yöneticisi Kutay
Meriç ve Serdar Başçetin’in tutuklu olmalarına ilişkin açıklaması
14.- Manisa Milletvekili Mazlum Nurlu’nun, Ankara Milletvekili Aydın
Ünal’ın Yeni Şafak gazetesindeki FETÖ döneklerinden bahsettiği yazısına ilişkin
açıklaması
15.- İzmir Milletvekili Kerem Ali Sürekli’nin, 20 Şubat Fırat Yılmaz
Çakıroğlu’nun bir terörist tarafından şehit edilmesinin 3’üncü yıl dönümüne
ilişkin açıklaması
16.- Mersin Milletvekili Hüseyin Çamak’ın, 26 Şubat Hocalı katliamının
26’ncı yıl dönümüne ve çocuk istismarının panzehrinin eğitim olduğuna ilişkin
açıklaması
17.- Samsun Milletvekili Erhan Usta’nın, şehitlere Allah’tan rahmet
dilediğine, 20 Şubat Fırat Yılmaz Çakıroğlu’nun bir terörist tarafından şehit
edilmesinin 3’üncü yıl dönümüne, 26 Şubat Hocalı katliamının 26’ncı yıl
dönümüne ve çocuk istismarı olaylarının yaşanmaması için eksiklikleri giderecek
düzenlemelerin mutlaka yapılması gerektiğine ilişkin açıklaması
18.- İstanbul Milletvekili Filiz Kerestecioğlu Demir’in, bütün partileri
taşeron işçi, kiralık işçi uygulamaları, çocuk işçiliği ve emek alanındaki
cinsiyet eşitsizliğine karşı birlikte mücadeleye çağırdıklarına, camilerde
toplanan paraların akıbetini bilmediğini ifade eden Bilal-i Habeşi Camisi’nde
görev yapan imam Ebubekir Karsan’ın açığa alınmasına ve çocuk hakları daimî
komisyonu kurulmasının acil olarak Meclis gündemine alınması gerektiğine
ilişkin açıklaması
19.- Manisa Milletvekili Özgür Özel’in, 26 Şubat Hocalı katliamının
26’ncı yıl dönümüne, çocuk istismarıyla ilgili Meclis Araştırması Komisyonu
raporunun görüşülecek olmasına, 24’üncü Dönemde kurulan Soma faciasıyla ilgili
Meclis Araştırması Komisyonu raporunun hükümsüz kalmasına ve Cumhurbaşkanı ile
Meclis Başkanının ayrı ayrı Kadir Mısıroğlu’nu ziyaretlerine ilişkin açıklaması
20.- Çanakkale Milletvekili Bülent Turan’ın, çocuklara yönelik
istismarla ilgili Meclis Araştırması Komisyonu raporunun görüşülecek olmasına,
Manisa Milletvekili Özgür Özel’in Cumhurbaşkanının Kadir Mısıroğlu’nu
ziyaretiyle ilgili ifadelerine, Zeytin Dalı Harekâtı’nda şehit olan
Mehmetçiklere Allah’tan rahmet dilediğine ve 26 Şubat Hocalı katliamının 26’ncı
yıl dönümüne ilişkin açıklaması
21.- Adana Milletvekili Elif Doğan Türkmen’in, eski hükümlü taşeron
işçilerin durumuna ilişkin açıklaması
22.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
23.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
24.- Manisa Milletvekili Özgür Özel’in, tekraren, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
25.- Çanakkale Milletvekili Bülent Turan’ın, tekraren, Manisa Milletvekili
Özgür Özel’in yaptığı açıklamasındaki bazı ifadelerine ilişkin açıklaması
26.- Çanakkale Milletvekili Bülent Turan’ın, Konya Milletvekili Mustafa
Hüsnü Bozkurt’un görüşülmekte olan 442 sıra sayılı Meclis Araştırması Komisyonu
Raporu üzerinde CHP Grubu adına yaptığı konuşmasındaki bazı ifadelerine ilişkin
açıklaması
27.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
28.- Afyonkarahisar Milletvekili Burcu Köksal’ın, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
29.- İstanbul Milletvekili Mahmut Tanal’ın, görüşülmekte olan 442 sıra
sayılı Meclis Araştırması Komisyonu Raporu’nda getirilen önerilerin bir an önce
hayata geçirilmesini temenni ettiğine ilişkin açıklaması
30.- İstanbul Milletvekili Filiz Kerestecioğlu Demir’in, 442 sıra sayılı
Meclis Araştırması Komisyonu Raporu’nda muhalefet şerhinde isminin yer
almamasına, muhalefet şerhindeki kimyasal kastrasyonla ilgili konulara bir daha
göz atılması gerektiğine ve bu konuda düzgün bir kamu spotu olmadığına ilişkin
açıklaması
31.- İstanbul Milletvekili Mahmut Tanal’ın, cezanın caydırıcı olma
özelliğinin öneriler arasında açık ve net bir vaziyette yer alması gerektiğine
ilişkin açıklaması
32.- (10/123, 124, 125, 126) esas numaralı Meclis Araştırması Komisyonu
Başkanı Yılmaz Tunç’un, İstanbul Milletvekili Mahmut Tanal ile İstanbul
Milletvekili Filiz Kerestecioğlu Demir’in yaptıkları açıklamaları ve
Afyonkarahisar Milletvekili Burcu Köksal’ın sataşma nedeniyle yaptığı
konuşmasındaki bazı ifadelerine ilişkin açıklaması
33.- Manisa Milletvekili Özgür Özel’in, 442 sıra sayılı Meclis
Araştırması Komisyonu Raporu’nun 435 gün boyunca Genel Kurula gelmemesinin
büyük bir ayıp olduğuna ve bu raporda Ensar ile KAİMDER’in isminin geçmemesine
ilişkin açıklaması
34.- (10/123, 124, 125, 126) esas numaralı Meclis Araştırması Komisyonu
Başkanı Yılmaz Tunç’un, Manisa Milletvekili Özgür Özel’in yaptığı
açıklamasındaki bazı ifadelerine ilişkin açıklaması
35.- Manisa Milletvekili Özgür Özel’in, Çanakkale Milletvekili Bülent
Turan’ın yerinden sarf ettiği bazı ifadelerine ilişkin açıklaması

36.- Aydın Milletvekili Deniz Depboylu’nun, daimî çocuk hakları
komisyonunun ne zaman kurulacağını, 115 çocuk hamileliğiyle ilgili olarak
ihmali olanlar ile istismar edilen çocuğun annesinin ifadesini dikkate almayan
yetkililer hakkında ne yapıldığını öğrenmek istediğine ve rehberlik derslerinin
kaldırılmasına ilişkin açıklaması
37.- İstanbul Milletvekili Filiz Kerestecioğlu Demir’in, Meclis
Araştırması Komisyonu çalışmalarında her şeyin güllük gülistanlık
gerçekleşmediğine ve özellikle çağrılmayan insanlar olduğuna ilişkin açıklaması
38.- Bursa Milletvekili Lale Karabıyık’ın, çocuk istismarı konusunun
çözümünü ararken bazı gündem maddelerini kaçırmamak gerektiğine ve göstermelik
çalışmaların yeterli olmadığına ilişkin açıklaması
39.- (10/123, 124, 125, 126) esas numaralı Meclis Araştırması Komisyonu
Başkanı Yılmaz Tunç’un, 442 sıra sayılı Meclis Araştırması Komisyonu Raporu’nda
çocukların korunması için isimlerin zikredilmediğine ve çok detaylı bir çalışma
yapıldığına ilişkin açıklaması
40.- İstanbul Milletvekili Mahmut Tanal’ın, Başbakan Yardımcısı Recep
Akdağ’ın görüşülmekte olan 442 sıra sayılı Meclis Araştırması Komisyonu Raporu
üzerinde Hükûmet adına yaptığı konuşmasındaki bazı ifadelerine ilişkin
açıklaması
41.- Adana Milletvekili Meral Danış Beştaş’ın, seçim bölgesi Adana’da
yaşanan bir istismar olayına ve bu meselenin tüm ülkenin meselesi olduğuna
ilişkin açıklaması
42.- Manisa Milletvekili Özgür Özel’in, HDP kongresinde seçilen eş genel
başkanları ve Meclis Başkan Vekili seçilen Mardin Milletvekili Mithat Sancar’ı
kutladıklarına ilişkin açıklaması
43.- Manisa Milletvekili Özgür Özel’in, Suriye ordusuna bağlı “Ulusal
Savunma Güçleri” adı altında bir grubun Afrin’e girdikleriyle ilgili haberler
hakkında Hükûmetin Meclise bilgi vermesini talep ettiğine ilişkin açıklaması
44.- Manisa Milletvekili Özgür Özel’in, Ankara Milletvekili Vedat
Bilgin’in görüşülmekte olan 519 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşmasındaki bazı ifadelerine ilişkin açıklaması
45.- Gaziantep Milletvekili Mahmut Toğrul’un, Ankara Milletvekili Vedat
Bilgin’in görüşülmekte olan 519 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşmasındaki bazı ifadelerine ilişkin açıklaması
46.- Manisa Milletvekili Özgür Özel’in, 519 sıra sayılı Kanun
Teklifi’nin görüşmelerinde Millî Eğitim Bakanının bulunmamasının ve bu konuda
muhalefete bilgi verilmemesinin kabul edilemez olduğuna ilişkin açıklaması
47.- Ekonomi Bakanı Nihat Zeybekci’nin, Suriye ordusuna bağlı “Ulusal
Savunma Güçleri” adında bir grubun Afrin’e girdiklerine ve bu duruma müdahale
edildiğine ilişkin açıklaması
48.- Manisa Milletvekili Özgür Özel’in, Ekonomi Bakanı Nihat Zeybekci’ye
yaptığı bilgilendirme için ve İstanbul Milletvekili Mehmet Muş’a Millî Eğitim
Bakanının bulunmaması konusunda partileri bilgilendirmesi ve görüşmeleri
erteleme teklifinde bulunması nedeniyle teşekkür ettiğine ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, İstanbul Milletvekili Pervin Buldan’ın Halkların
Demokratik Partisi Eş Genel Başkanı seçilmesi münasebetiyle Başkanlık Divanı
üyeliğinden istifasına ilişkin önerge (4/132) yazısı
2.- Ankara Milletvekili Mustafa Mit’in, (2/1354) esas numaralı 5393
Sayılı Belediye Kanunu ile 5510 Sayılı Sosyal Sigortalar ve Genel Sağlık
Sigortası Kanununda Değişiklik Yapılması Hakkında Kanun Teklifi’nin doğrudan
gündeme alınmasına ilişkin önergesi (4/133)

VII.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun 20 Şubat 2018 Salı günkü
birleşiminde, 23/1/2017 tarihinde bastırılarak dağıtılan 442 sıra sayılı Başta
Cinsel İstismar Olmak Üzere Çocuklara Yönelik Her Türlü İstismar Olaylarının
Araştırılarak Alınması Gereken Önlemlerin Belirlenmesi Amacıyla Kurulan Meclis
Araştırması Komisyonu Raporu’nun gündemin “Özel Gündemde Yer Alacak İşler”
kısmına alınmasına ve rapor üzerindeki genel görüşmenin aynı birleşimde
yapılmasına ilişkin önerisi

VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.- Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu (10/123, 124, 125, 126)
(S. Sayısı: 442)

B) Kanun Tasarı ve Teklifleri
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519)
2.- Türkiye Cumhuriyeti Hükümeti ile Uluslararası Göç Örgütü (IOM)
Arasında Türkiye Cumhuriyeti Hükümeti ile Uluslararası Göç Örgütü Arasında
Örgüt ve Ofisin Türkiyedeki Yasal Statüsü Ayrıcalıkları ve Bağışıklıklarına
İlişkin Anlaşmayı Tadil Eden Anlaşmanın Onaylanmasının Uygun Bulunduğuna Dair
Kanun Tasarısı (1/848) ve Dışişleri Komisyonu Raporu (S. Sayısı: 517)
3.- Türkiye Cumhuriyeti Hükümeti ile Çin Halk Cumhuriyeti Hükümeti
Arasında Yatırımların Karşılıklı Teşviki ve Korunmasına İlişkin Anlaşma ve Eki
Protokolün Onaylanmasının Uygun Bulunduğuna Dair Kanun Tasarısı (1/691) ve
Dışişleri Komisyonu Raporu (S. Sayısı: 361)
4.- Türkiye Cumhuriyeti Hükümeti ile Katar Devleti Hükümeti Arasında
Deniz Taşımacılığı Anlaşmasının Onaylanmasının Uygun Bulunduğuna Dair Kanun
Tasarısı (1/729) ve Dışişleri Komisyonu Raporu (S. Sayısı: 477)

IX.- SATAŞMALARA İLİŞKİN KONUŞMALAR
1.- Afyonkarahisar Milletvekili Burcu Köksal’ın, Bartın Milletvekili
Yılmaz Tunç’un görüşülmekte olan 442 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması

X.- SEÇİMLER
A) TBMM Başkanlık Divanında Açık Bulunan Üyeliklere Seçim
1.- Türkiye Büyük Millet Meclisi Başkan Vekilliğine seçim

XI.- YAZILI SORULAR VE CEVAPLARI
1.- Niğde Milletvekili Ömer Fethi Gürer’in, 2017 yılında kredi ve kredi
kartı borcunu ödeyemeyen kişi sayısına ilişkin sorusu ve Başbakan Yardımcısı
Mehmet Şimşek’in cevabı (7/21081)
2.- Antalya Milletvekili Mustafa Akaydın’ın, Özelleştirme Yüksek
Kurulunun otuz civarında hazine arazisinin satışa çıkarılmasına yönelik
kararına ilişkin Başbakandan sorusu ve Maliye Bakanı Naci Ağbal’ın cevabı
(7/22039)
3.- Denizli Milletvekili Melike Basmacı’nın, 2001 yılından bu yana
özelleştirilen kamu kuruluşlarına ilişkin Başbakandan sorusu ve Maliye Bakanı
Naci Ağbal’ın cevabı (7/22071)
4.- Niğde Milletvekili Ömer Fethi Gürer’in, yurt dışı fuarlara katılıma
ve yurt dışı pazarlarda faaliyet gösteren firmalara ilişkin sorusu ve Ekonomi
Bakanı Nihat Zeybekci’nin cevabı (7/22194)
5.- İstanbul Milletvekili Mustafa Sezgin Tanrıkulu’nun, mevzuatımızın
engellilerle ilgili BM sözleşmeleri ve AB müktesebatı kapsamında taranmasına
ilişkin sorusu ve Avrupa Birliği Bakanı Ömer Çelik’in cevabı (7/22356)
6.- Ağrı Milletvekili Dirayet Dilan Taşdemir’in, bazı TV yorumcularının
TCMB’nin faiz değişikliği kararlarına dair açıklamalarına ilişkin sorusu ve
Başbakan Yardımcısı Mehmet Şimşek’in cevabı (7/22586)
7.- İstanbul Milletvekili Mustafa Sezgin Tanrıkulu’nun, 2016 yılından bu
yana Bakanlık birimlerince yapılan ihalelere ilişkin sorusu ve Gümrük ve
Ticaret Bakanı Bülent Tüfenkci’nin cevabı (7/22656)
20 Şubat 2018 Salı
BİRİNCİ OTURUM
Açılma Saati: 15.04
BAŞKAN: Başkan
Vekili Ahmet AYDIN
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 61’inci Birleşimini açıyorum. 
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, otizmli çocukların sorunları ve Otizm Eylem Planı hakkında söz isteyen
Mersin Milletvekili Baki Şimşek’e aittir.
Buyurun Sayın
Şimşek. (MHP ve CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mersin Milletvekili Baki Şimşek’in, otizmli çocukların sorunları ve
Otizm Eylem Planı’na ilişkin gündem dışı konuşması
BAKİ
ŞİMŞEK (Mersin) – Sayın Başkan, değerli milletvekilleri; otizmli çocukların
sorunları ve Otizm Eylem Planı hakkında gündem dışı söz almış bulunmaktayım.
Gazi Meclisi ve bizleri ekranları başında izleyen Türk halkını sevgi ve
saygılarımla selamlıyorum. 
Otizm,
bireyin dış dünyadaki uyarıları algılamasını, aldığı bilgileri düzenleyip
kullanmasını etkileyen, yaşam boyu süren gelişimsel bozukluktur; kaynağı
psikolojik değil, nörolojiktir, diğer bir deyişle beynin işlev bozukluğuna
bağlıdır. Nörolojik ve gelişimsel bir bozukluk olan otizmin belirtileri erken
çocukluk dönemine, 0-3 yaş arasına dayanır; bazı sinir sistemi sorunlarından
kaynaklandığı düşünülse de neden ve nasıl oluştuğu tam olarak bilinememektedir.
Otistik bozukluk belirtilerinin sayısı ve şiddeti bireyler arasında farklılık
gösterebilir. Zihinsel kapasite, uyum becerileri, tıbbi psikiyatrik sorunların
bulunup bulunmaması gibi etkenler yine otizmin görünümünü çeşitlendirmektedir.
Otizmin tedavisi yoktur ancak doktorlar, terapistler ve özel öğretmenler
otistik çocuklara bazı zorlukların üstesinden gelebilmelerini sağlamak
açısından yardımcı olurlar. Her çocuğa farklı bir şekilde yardım etmek
gerekmektedir. Her zaman nasıl iletişim kurulacağını anlamak en önemli adımdır.
Konuşulan dili öğrenme otizmli çocuklar için çok zordur. Kelimeleri anlamak
yerine onları görmek otizmli çocuklar açısından çok daha anlamlı olabilir. Bu
anlamda, otizmli çocuklara işaret yoluyla eğitim verilmelidir. İşaret dilini
kullanmaları çocuklarımızın daha iyi öğrenmelerini ve sonucunda konuşmaya
başlamalarını sağlamaktadır. 
Değerli
milletvekilleri, otizm hızla yaygınlaşmaktadır, her 70 çocuktan 1’inde otizm
belirtisine rastlanmaktadır; ailenin duygusal, toplumsal, ekonomik ve günlük
yaşantısını olumsuz etkilemektedir. Yapılan araştırmalarda ebeveynlerin,
çocuklarına otizm tanısı konulduğunda bunu kabullenmekte zorlandıkları, yaşam
şekillerinin büyük ölçüde değiştiği, kendilerini çevreden soyutladıkları, daha
duygusal oldukları, gelecekten endişe duydukları, yapmak istedikleri birçok
şeyden vazgeçtikleri, her şeye rağmen çocuklarıyla ilgilenmenin onlara mutluluk
verdiği ve yaşama bakış açısında büyük değişikliklerin olduğu sonucuna
varılmıştır. Otizmli çocuklarımızın ailelerini, sabır, anlayış ve sevgi dolu
yaklaşımlarından dolayı buradan tebrik etmek istiyorum.
Değerli
milletvekilleri, erken tanı ve girişimle hastalığın seyri daha iyi
olabilmektedir. Otizmli çocuklarımızın mevcut olan özel eğitim merkezlerinde
aldıkları eğitim sınırlıdır, haftalık 4 saat gibi bir eğitim almaktadır. Bu
yüzden, özel eğitim merkezlerinden ziyade devletimizin bünyesi içerisinde otizm
eğitim, rehabilitasyon merkezi kurularak, çok ağır otistik çocuklarımızın
yatılı olarak, hafif otistik çocuklarımızın da aileleriyle birlikte eğitim
alması sağlanarak topluma hazırlanmalıdır. 
Geçen
haftalarda, otizmli çocuklarımız Türkiye Büyük Millet Meclisi çatısı altında
bizleri ziyaret ettiler, aileleri sorunlarını bizlere aktardılar. Düşünün,
otizmli çocuğu olan bir annenin çalışabilmesi mümkün değil, bütün zamanını
çocuğuyla ilgilenerek, o çocuğun eğitimiyle, bakımıyla ilgilenerek geçirmesi
gerekmektedir çünkü kontrol edilmesi çok zordur ki bu ailenin yaşlandığını,
çocukların delikanlı olduğunu veya ileri yaşlara geldiğini düşünün; bu süre
içerisinde anne babadan başka bunların sorunlarıyla ilgilenecek olan kimse
yoktur. 
Onun için,
otizmli çocuklarla ilgili, yaşlı bakımevlerinde olduğu gibi… Sosyal yardımlar
eve giren kişi başı gelir seviyesine göre verilmektedir. Engelli bireyler ve
otistik bireyler için verilecek olan yardımlar, engelli birey için şahsa özel
verilmelidir. Buradaki gelir seviyesine göre yapılan uygulama yanlıştır.
“Kardeşi çalışıyor, annesi babası çalışıyor.” gibi kriterlerden dolayı otistik
ve engelli insanlarımıza yapılan yardımlar kesilmektedir ve aileler de bundan
büyük bir rahatsızlık duymaktadırlar. Bu sosyal yardımların, mutlaka her
engelli bireye kişi başına verilmesi gerekmektedir. 
Ayrıca, bugün,
bir diğer önemli konu da vatandaşlarımızdan bizlere aktarılan renk körlüğüyle
alakalı sorunlardır. Özellikle polis okulu, askerî okul ve devletin birçok
memurluk sınavlarında, renk körü çıkan insanlar sınavlardan elenmektedir. Ben
de 1987 yılında askerî okul sınavlarında renk körlüğü sebebiyle elenmiş bir
Türkiye Cumhuriyeti vatandaşıyım. O güne kadar ben de renk körü olduğumu
bilmiyordum, sınav anında öğrendim renk körü olduğumu. Bugün de -yüzlerce,
binlerce insan- aslında hiçbir engel olmamasına rağmen, normal yaşantılarının
hiçbir şeklini değiştirmemesine rağmen polis okullarında, astsubay okullarında
ve askerî okullarda renk körleri devlet kadrolarına alınmamaktadır. Bu
yanlışlığın bir an önce düzeltilerek…
(Mikrofon
otomatik cihaz tarafından kapatıldı)
BAKİ
ŞİMŞEK (Devamla) - …renk körlüğünün bir engel olmaktan çıkartılıp renk körlerinin
de devlet kadrolarında çalışabilmesinin önü açılmalıdır.
İSMAİL
TAMER (Kayseri) – Renk körüne “diskromatopsi” denir ama yani onun bölümleri
var. Hangisi acaba, o önemli.
BAKİ
ŞİMŞEK (Devamla) – Yani ben normal renkleri görüyorum, kitapçıktaki bazı renkleri
okuyamıyorum. Tamamını eliyorlar.
BAŞKAN
– Teşekkür ediyoruz. İsmail Bey, sonra bir çay içirirsiniz, birlikte
konuşursunuz. Önemli bir konu. Teşekkür ediyoruz Sayın Şimşek’e. (MHP
sıralarından alkışlar)
Gündem
dışı ikinci söz, 15 Temmuz hain darbe girişimi sırasında kaybolan Türk Silahlı
Kuvvetleri ve Emniyet Genel Müdürlüğüne ait silah ve mühimmat hakkında söz
isteyen Bilecik Milletvekili ve aynı zamanda Meclis Başkan Vekilimiz Sayın
Yaşar Tüzün’e aittir.
Buyurun
Sayın Tüzün. (CHP sıralarından alkışlar)
2.- Bilecik Milletvekili Yaşar Tüzün’ün, 15 Temmuz hain darbe girişimi
sırasında kaybolan TSK ve EGM’ye ait silah ve mühimmata ilişkin gündem dışı
konuşması
YAŞAR
TÜZÜN (Bilecik) – Sayın Başkanım, sayın milletvekilleri; hepinizi Meclis Başkan
Vekili ve Bilecik Milletvekili olarak saygıyla selamlıyorum.
Sevgili
arkadaşlar, tabii, Anayasa’mıza ve İç Tüzük’ümüze göre Meclis başkan vekilleri
siyasi tartışmalara, kanunun içeriği noktasındaki görüşmelere katılamıyor.
Ancak bugün Meclis Başkan Vekilliği görevimden önce Millî Savunma Komisyonu
üyesiyken 1 Şubat 2017 tarihinde Millî Savunma Bakanımıza vermiş olduğum yazılı
soru önergesinin 2 Şubat 2018 tarihinde yazılı olarak cevabı geldi. Yani
Hükûmetimizin ve bakanlarımızın Türkiye Büyük Millet Meclisi milletvekillerine,
yasama görevini yerine getiren arkadaşlara ne kadar değer verdiğinin en somut
örneğini yaşamış bulunuyoruz. Bir yıl, bir gün sonra gelen bu yazılı soru
önergeme, 15 Temmuz tarihinde FETÖ terör örgütünün darbe girişiminde bulunduğu
gece gerek Türk Silahlı Kuvvetlerinin gerekse Emniyet Genel Müdürlüğünün
dağıtmış olduğu silahların geri dönüşü noktasındaki soruma maalesef yeterince
cevap alamadığım gibi, geçiştirilen bir cevap söz konusu. 
Sevgili
arkadaşlar, bu, öncelikle iktidar-muhalefet meselesi değil. Bu mesele, bir
millî güvenlik meselesidir. Millî güvenlik meselesi olduğu için, yasama
görevini yapan biz milletvekillerini, Türk Silahlı Kuvvetlerini, Emniyet Genel
Müdürlüğünü yakinen ilgilendiren bir konu olduğu için gündem dışı söz alıp bunu
sizlerle paylaşmak istedim. 
Sevgili
arkadaşlar, özellikle erkek milletvekillerimizin askerlik yaptığını çok iyi
biliyoruz. Askerlikte, bırakın bir silahın kaybolmasını, bir kasatura
kaybetseniz, silahınızın bir cıvatasını kaybetseniz askerliğiniz bitmez ama o
gece dağıtılan silahların -uzun namlulu silahlar mı, bombalar mı, mermiler mi-
ne kadar ve nasıl dağıtıldığı belli olmadığı gibi, kimde olduğu da belli
değildir. Bu silahlar vatandaşın elinde mi, bu silahlar FETÖ terör örgütüne
mensup vatandaşların elinde mi, bu silahlar PKK terör örgütüne mensup
insanların elinde mi, belli değil. 
Bakınız, bu
darbe girişiminde bulunulduğundan bugüne kadar on sekiz ay geçti. Bir buçuk
yıldır maalesef bu silahlar bulunamıyor. Bu noktada tehlikenin farkında mısınız
diye sormadan geçemeyeceğim. Gerçekten adedi belli olmayan… Bin tane mi, 10 bin
tane mi, 1 milyon tane mi, ne kadar silah kaybolduğu belli değil ve bu
silahların geri dönüşü noktasında da maalesef Hükûmetin ve ilgili Bakanlığın
sınıfta kaldığını bir kez daha ifade etmek istiyorum. 
Sevgili
arkadaşlar, Ankara’da işlenen bir cinayetin sanığı “Bu silahı kimden buldun?”
denildiğinde “15 Temmuz gecesi Emniyet Genel Müdürlüğü tarafından dağıtılmıştı.
O silah bende kaldı ve ben bu silahla cinayet işledim.” diyebiliyor. Dolayısıyla
çok sayıda silahın maalesef vatandaşımızın elinde olduğunu biliyoruz. Ancak
bunların geri dönüşü noktasında başta Türkiye Büyük Millet Meclisinde bir
araştırma komisyonunun kurulması ve aynı şekilde -bu kaybolan silahların gerek
TSK’ye gerekse Emniyet Genel Müdürlüğüne iade edilmediği takdirde- yasanın
çıkartılması gerektiğine inananlardanım. O nedenle, bir Meclis araştırma
komisyonu kurulması noktasında girişimimiz olacak. Meclis Başkanlığına bunu
vereceğiz ve kaybolan silahlar tekrar iade edilmediği takdirde yasal
işlemlerin, cezai işlemlerin de artırılması noktasında bir kanun teklifi
vereceğiz. Bu, çok önemli bir konu. Böylesine önemli bir konuyu yüce
Meclisimizde paylaşmış bulunuyorum. 
Önümüzdeki
günlerde gerek komisyonun kurulması gerekse kanun teklifimizin Mecliste
görüşülmesi noktasında desteğinizi bekliyor, Genel Kurulu saygıyla
selamlıyorum. (CHP sıralarından alkışlar) 
BAŞKAN
– Teşekkür ediyorum Sayın Tüzün.
Gündem
dışı üçüncü söz, kadına ve çocuğa şiddetin önlenmesi hakkında söz isteyen
Isparta Milletvekili Said Yüce’ye aittir.
Buyurun
Sayın Yüce. (AK PARTİ sıralarından alkışlar) 
3.- Isparta Milletvekili Said Yüce’nin, kadın ve çocuğa yönelik şiddetin
önlenmesine ilişkin gündem dışı konuşması
SAİD
YÜCE (Isparta) – Teşekkür ederim.
Sayın
Başkan, değerli milletvekilleri; kadın ve çocuğa yönelik aile içi şiddetin
önlenmesine ilişkin söz almış bulunmaktayım.
Aile
Bütünlüğünün Korunması ve Boşanmaların Önlenmesi Komisyonu üyeliği de yapmış
birisi olarak şunları söyleyebilirim: Kadın ve çocuğa, genelde her türlü
canlıya karşı yapılan şiddetin önlenmesi için tüm dünyada birçok görüş ortaya
konmaktadır. Sosyologlar, psikologlar, siyasetçiler, güvenlik ve adalet
birimleri sorunun teşhis ve tedavisine yönelik görüşler serdetmekte ve
müeyyideler ortaya koymaktadır. Nitekim Sayın Cumhurbaşkanımız da bugünkü grup
konuşmasında bu konuya temas ederek “Bu masumların yaşatılması değil her türlü
tehditten korunması da bizim sorumluluğumuzdadır. Burada en ağır cezai
müeyyideler neyse kesinlikle alınacaktır.” diyerek yasal düzenlemelerin süratle
yapılacağını belirtmiştir. 
Günümüzde
jandarma, polis, güvenlik kameraları, hapishaneler, mahkemeler ve kanunlar
olmasına rağmen suçlar azalmamakta, bilakis artmaktadır. İnsanlığın günümüzde
bir numaralı probleminin güvenlik olduğunu söyleyebiliriz. Şiddet ve teröre
kaynaklık eden davranışların kaynağı, tahrip olmuş ruh ve zihin dünyasıdır.
Aslında maddi tahribatın kaynağının da aldığımız manevi yaraların tedavi
edilememesi olduğunu pek rahatlıkla söyleyebiliriz. Kalbinde hakiki manada iman
ve merhamet taşıyanın hiç kimseye el kaldıramayacağını, her türlü suçtan ve
şiddetten uzak duracağını söyleyebiliriz. Ne yazık ki bugün şiddet ve her türlü
istismar, toplumun sadece bazı yerlerinde ve çürümüş ailelerde değil, PKK, PYD,
DAİŞ gibi terör örgütlerinde de görülmekte, insanlığın yüz karası bu caniler
çocuk ve kadının eline silah vererek tarihin en büyük çocuk istismarını da
yapmaktadır.
Eğitim
ve ıslah sadedinde bazı şeyleri de sizlerle paylaşmak istiyorum. Günümüzde
“hâkimiyet” kavramı klasik anlamını yitirmiş, artık toplumlar üzerinde silah ve
askerle değil, bilgi teknolojileri, kitle iletişim araçlarıyla toprakları
değil, beyinleri, duyguları, zihinleri, kalpleri işgal ederek hâkimiyet
kurmaktadırlar. Kadim medeniyetimizin değerleri olan adalet, aile, dürüstlük,
alçakgönüllülük, şefkat, merhamet, bağışlama, cesaret, cömertlik, çalışkanlık,
dayanışma, doğruluk, emaneti korumak, fedakârlık gibi hususlar daima
hatırlanmaya ve yaşanmaya ihtiyaç duyulan değerlerimizdir. Bugün şikâyet
ettiğimiz ve karşılaştığımız sıkıntıları doğru teşhis edersek tedavisi de o
derece başarılı olacaktır. 
Evet,
insanın en birinci üstadı ve tesirli muallimi onun validesidir yani annesidir.
Çocuk ilk tecrübe ve terbiyesini annesinden alır, hayatın ilk adımlarını ve
şartlarını çocuğa annesi öğretir. Çocuğun belleği safi ve temiz olduğu için,
ilk işlemeyi anne yapar, sonrakiler tamamen bunun üstüne bina olur. Öyleyse,
anne ve baba çocuğa güzel bir örnek ve ahlaklı bir terbiyeci olmalıdır. Bir
insanın karakterinin temeli, ailenin verdiği eğitimle atılır. Örneğin, anne ve
babasının yardımseverliğine şahit olan bir çocuk yardıma ihtiyacı olan birisini
gördüğünde ilk olarak anne ve babasının bu tavrını hatırlar. Bir de bunun tam
aksi, hayatta en güvendiği insanlar olan anne ve babasının yalan söylediğine,
çıkarları için insanları kandırdığına, öfkelendiğinde saldırganlaştığına şahit
olan bir çocuk için bu yaşam tarzı örnek bir modeldir. Bu nedenle büyük bir
ihtimalle ileriki hayatında ailesinden gördüğü bu davranış tarzını uygulamakta
bir sakınca görmez. Ailenin bir insanın hayatında ne kadar önemli bir yeri
olduğunu Bediüzzaman Saidi Nursi bir sözünde şöyle ifade eder: “Nevibeşerin
hayatıdünyeviyesinde en cemiyetli merkez ve en esaslı zemberek ve dünyevi saadet
için bir cennet, bir melce, bir tahassungâh yani sığınılacak yer aile hayatıdır
ve herkesin hanesi küçük bir dünyasıdır, cennetidir.” Bu nedenle, insanın
dünyaya ahiret için eğitilmek üzere gönderildiği, Allah’ın her insanı
ahlakından ve niyetinden sorguya çekeceği, cehennemin varlığı, hayatın kısalığı
ve ölümün yakınlığı çocuğa verilmesi gereken ilk temel eğitimdir. Dünyaya neden
geldiğinin ve ne yapması gerektiğinin şuuruyla yetişen bir çocuk bu eğitimden
sonra doğru ile yanlışı ayırt edebilecek bir akla ve doğruyu uygulayacak bir
vicdana sahip olur ancak birçok insan çocuklarına Allah’ın varlığını ve kul
olmanın ona yüklediği sorumlulukları öğretmez çünkü kendisi de yerine getirmez;
bundan dolayı tarih boyunca suça meyilli, vicdanını kullanmayan, zulme rıza
gösteren sayısız nesiller yetiştirmiştir. 
(Mikrofon
otomatik cihaz tarafından kapatıldı) 
SAİD YÜCE
(Devamla) – Son cümlem Sayın Başkan. 
BAŞKAN – Lütfen
tamamlayın. 
SAİD YÜCE
(Devamla) – Allah resulü (SAV) “İnsanın öldükten sonra geride bıraktığı en
hayırlı şeylerden biri yetiştirdiği salih evlattır.” buyuruyor. Bu sözleri bize
tavsiye niteliğinde olmalı inşallah ve salih evlatlar yetiştirmeye toplum
olarak gayret etmeliyiz. 
Bu düşüncelerle
hepinizi saygıyla selamlıyorum. (AK PARTİ sıralarından alkışlar)
BAŞKAN – Çok
teşekkür ediyorum Sayın Yüce, çok önemli bir konu. Bugün de inşallah, tüm
siyasi parti gruplarının anlaşmasıyla birlikte daha önce açılmış olan Meclis
araştırması komisyonu raporu burada görüşülecektir.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, 26 Şubat 1992
Hocalı katliamında hayatını kaybedenlere Allah’tan rahmet dilediğine ilişkin
konuşması
BAŞKAN – Sayın
milletvekilleri, bundan yirmi altı yıl önce Hocalı’da kadın, çocuk, yaşlı
demeden masum insanlar dünyanın gözü önünde katledildi. Bu insanlık dışı
saldırı başta Azerbaycan halkı olmak üzere tüm halkımızın da yüreğinde derin
bir acı bırakmıştır. Bu katliamın üzerinden yıllar geçmesine rağmen Hocalı
unutulmadı ve unutturmayacağız. Tüm dünyanın da ikircikli yaklaşımını bir
tarafa bırakarak Hocalı katliamıyla birlikte Müslümanların da acı çektiği,
katledildiği her bir olayı görmesini buradan ifade etmek isterim bir kez daha.
Bu vesileyle de bu katliamda hayatını kaybedenlere tekrardan Allah’tan rahmet
diliyorum. Katliamın müsebbiplerini bir kez daha şiddetle kınadığımızı da ifade
etmek istiyorum.
Şimdi, sisteme
giren 15 sayın milletvekiline sırasıyla İç Tüzük 60’a göre birer dakika süreyle
söz vereceğim. 
İlk söz size
aittir Sayın Balbay, buyurun.
V.- AÇIKLAMALAR
1.- İzmir Milletvekili Mustafa Ali Balbay’ın, 14 şeker fabrikasının
satılacağına yönelik haberlere ilişkin açıklaması
MUSTAFA ALİ
BALBAY (İzmir) – Teşekkür ediyorum Sayın Başkan.
Bugün ortaya
çıkan haberlere göre Hükûmetin 14 şeker fabrikasını satacağı, özelleştireceği
haberi var. Özelleştirmelerin artık içeriği de ekonomiyi büyütmek ya da daha
iyisini yapmak değil devlete gelir kazandırmak. Bu, üretecek bir şey kalmadı,
elde bir şey yok, artık mevcudu satarak devletin çarkını döndüreceğiz anlamına
gelmektedir. 5 milyon kişi şeker pancarından, bu şeker fabrikalarının getirdiği
artıyla ekmek yemektedir. “Cumhur ittifakı yapıyoruz.” deyip cumhurun yani
halkın her şeyini satmak bu iktidara özgü bir şey. 1934’te kurulan Turhal Şeker
Fabrikası ve devamında satılan bu fabrikalarla birlikte, cumhuriyeti kuranlar
fabrika yapan, bugünküler de fabrika satan oldular. (CHP sıralarından alkışlar)
BAŞKAN – Sayın
Topal’ın yerine Sayın Ertem…
2.- Hatay Milletvekili Birol Ertem’in, Reyhanlı Barajı’nın bir an önce
bitirilip faaliyete geçmesi için gerekli çalışmaların yapılmasını beklediğine
ilişkin açıklaması
BİROL ERTEM
(Hatay) – Teşekkür ediyorum Sayın Başkan.
Yapımına 2010
yılında başlanan, 2015 yılında bitirilmesi planlanan Reyhanlı Barajı yıl 2018
olmasına rağmen hâlâ bitmemiş, ne olup olmayacağı da belli değildir.
Bitirildiğinde Amik Ovası’nda yaklaşık 600 bin dekar arazinin suya kavuşmasına
vesile olacağını düşünürsek projenin ne kadar elzem ve ne kadar önemli olduğuna
kanaat getirebiliriz. Yaşanan Suriye savaşından, Hükûmetin uyguladığı yanlış
tarım politikalarından, bozulan uluslararası ilişkilerden, tarımsal ihracatın
durma noktasına gelmesinden dolayı ve çözümü çok kolay olmasına rağmen,
Hatay’daki çiftçilerimizin yaşadığı susuzluk nedeniyle çiftçilerimiz mağdur
edilmekte ve ciddi bir ekonomik çıkmaza sürüklenmektedirler, ya tarlalarını
ekememekte ya da Hükûmete yandaş olan tüccarlara satmak zorunda kalmaktadırlar.

Bu vesileyle
Orman ve Su İşleri Bakanını bir kez daha uyarıp, Reyhanlı Barajı’nın bir an
önce bitirilip faaliyete geçmesi için gerekli çalışmaları yapmalarını
bekliyoruz.
Teşekkür
ediyorum.
BAŞKAN – Sayın
Gaytancıoğlu…
3.- Edirne Milletvekili Okan Gaytancıoğlu’nun, Hocalı katliamını
kınadığına ve taşeron olarak çalışan eski hükümlülerin durumuna ilişkin
açıklaması
OKAN
GAYTANCIOĞLU (Edirne) - Teşekkür ediyorum Sayın Başkan.
Bundan yıllar
önce meydana gelen Hocalı katliamını kınıyor, hayatını kaybedenleri saygıyla
anıyorum.
Taşeron yasası
bir oldubittiye getirildi. Yasa, Türkiye Büyük Millet Meclisine getirilerek tüm
eksiklikleri taşeron çalışanlar lehine müzakere edileceğine, AKP mantığıyla
hazırlanan kanun hükmünde kararname kapsamında çıkarıldı. CHP olarak tüm
taşeronların kadrolu olması gerektiğini hep savunduk. Şimdi, kadro başvuruları
sonuçlandı. Birçok mağdur taşeron çalışan var, en zorda olanlar ise eski
hükümlüler. Birçok belediye -yöresel özellikleri de dikkate alarak- sosyal bir
proje olarak eski hükümlüleri taşeron işçisi olarak çalıştırmayı tercih
etmiştir, bu da çok güzel bir uygulama olmuştur çünkü zaten iş hayatında zor
yer edinebilen eski hükümlüler bu sayede kimseye muhtaç olmadan evlerine ekmek
götürebilmiş, topluma yeniden karışmışlardır. Elde edilen bilgilere göre,
başvuran eski hükümlülerin hiçbiri kadroya alınmamıştır. Yıllarca kimseye
muhtaç olmadan çalışan bu işçiler şimdi ne yapacaklar? Eğer bir suçları varsa,
iş ortamında işledikleri bir suç varsa cezalarını çekerler. Yasalar herkes için
eşittir. Acaba Hükûmet eski hükümlü taşeron şirket işçilerinin yeniden sokağa itilmesini
mi istiyor?
(Mikrofon
otomatik cihaz tarafından kapatıldı)
BAŞKAN – Sayın
Özdemir’in yerine Sayın Öz…
4.- Çanakkale Milletvekili Bülent Öz’ün, çıkan yangın sonucu evleri
kullanılamaz hâle gelen bedensel engelli olan Bayramiçli Halil Uyanık ve ailesine
Hükûmetin el uzatmasını beklediğine ilişkin açıklaması
BÜLENT ÖZ
(Çanakkale) – Sayın Başbakan Yardımcısına iletmek istiyorum: Uyanık ailesi,
seçim bölgem olan Çanakkale’nin Bayramiç ilçesinin Çavuşlu köyünde oturuyordu,
3 Şubat günü evlerinde çıkan yangın sonucu evleri kullanılamaz hâle geldi ve
evsiz kaldılar. Şunu hatırlatmak istiyorum: Evi yanan Halil Uyanık bedensel
engelli. Evleri yandıktan sonra akrabalarında, diğer köylülerin evinde
kalıyorlar ve her gün başka bir evde kalmak zorundalar. Hükûmet olarak,
bedensel engelli olan Bayramiçli Halil Uyanık ve ailesine el uzatmanızı
bekliyoruz. Bu konuda gerekli talimatları vermenizi bekliyoruz.
Teşekkür ederim.
BAŞKAN – Sayın
Aydın’ın yerine Sayın Gündoğdu...
5.- Kırklareli Milletvekili Vecdi Gündoğdu’nun, 14 şeker fabrikasının
satışa çıkarılmasına ilişkin açıklaması
VECDİ GÜNDOĞDU
(Kırklareli) – Teşekkür ediyorum Sayın Başkan.
Sayın Başbakana
sormak istiyorum: Özelleştirme İdaresi bünyesindeki 25 şeker fabrikasından
içerisinde Alpullu Şeker Fabrikasının da bulunduğu 14 şeker fabrikamızı
öncelikli olarak satışa çıkarıyorlar. Tüm dünya nişasta bazlı şekerin insan
sağlığını tehdit ettiğini keşfetmiş ve şeker pancarı üretimine, şeker
fabrikalarına yeni yatırımlar yaparken sizler hiçbir akılcı açıklama yapmadan
neden millî kuruluşları satıyorsunuz? Millî sanayimiz, millî servetimiz olan
şeker fabrikalarımızın satılmasını kimler istiyor; pancar üreticisi mi,
kooperatifler mi, çalışanlar mı, sendikalar mı, ziraat odaları mı yoksa nişasta
bazlı şeker üreten Amerikan firmaları mı?
Teşekkür
ediyorum Sayın Başkan.
BAŞKAN – Sayın
Akın...
6.- Balıkesir Milletvekili Ahmet Akın’ın, 26 Şubat Hocalı katliamının
26’ncı yıl dönümüne ve Anayasa Mahkemesinin kayıp kaçak bedeli konusunda
verdiği kararın hukuk devletiyle bağdaşmadığına ilişkin açıklaması
AHMET AKIN
(Balıkesir) – Başkanım teşekkürler.
Azerbaycan’ın
Dağlık Karabağ Bölgesi’ndeki Hocalı kasabasında 26 Şubat 1992 tarihinde
Ermeniler tarafından hunharca katledilen Azerbaycanlı kardeşlerimizin acısını
yüreğimizde hissediyoruz. Kardeş Azerbaycan halkının acısını paylaşıyoruz. 
Ayrıca Sayın
Başkanım, görevi kişi ve hak hürriyetlerini korumak olan Anayasa Mahkemesi
hukuk devletiyle bağdaşmayan bir karara imza attı. Tüketicinin kullanmadığı ve
almadığı hizmetten kayıp kaçak bedeli alınmasında bir sakınca görmedi. Bir
hukuk devletinde, sorumluluğun şahsiliği gereği vatandaşlarımız başkalarının
külfetlerini yüklenemez, tüketici yalnızca aldığı hizmetin bedelini öder.
Devletin görevi kayıp kaçağı önlemek ya da külfeti üstlenmektir. Hukuk devleti
ilkesine uymayarak kanun devleti anlayışıyla devlet yönetilemez. Bu karar kamu
hukukuna da özel hukuk kurallarına da aykırıdır. Anayasa Mahkemesi bu adaletsiz
kararıyla vatandaşlara yüklenen yükümlülüklerin adaletsiz bir hâl almasını tescil
etmiştir. Kayıp kaçakları önlemek devletin asli görevidir. Devlet bu görevini
yapamıyor ve kaçakçıları yakalamıyorsa bu suç da vatandaşın değildir.
BAŞKAN – Sayın
Gürer...
7.- Niğde Milletvekili Ömer Fethi Gürer’in, TEOG’un yerine getirilen
uygulamalarla ilgili karışıklık yaşandığına ilişkin açıklaması
ÖMER FETHİ GÜRER
(Niğde) – Niğde’den bir anne mektup göndermiş, diyor ki: “Millî eğitim sürekli
uygulama değiştiriyor. TEOG sınavı kaldırıldı, yerine nitelikli okulların
sınavı yapılacağı açıklandı. Şimdi de okul müdürlerine Başbakanlıktan
gönderilen bir yazıdan söz ediliyor. Başarılı çocukların imam-hatip okullarına
yönlendirilmesi, gereğinin yapılması isteniyormuş. Ayrıca, öğretmenler sınava
girmeden çocuklara psikolojik baskı uygulamaya başladılar, sınavın çok zor
olacağını ve çok az kişinin kazanacağını anlatıp ‘Kazanamazsanız evinize en
yakın liselere gidersiniz.’ demeleri çocuklarımızı etkilemektedir, bu gibi
psikolojik baskılar uygulanmaktadır. İmam-hatibe gitmek isteyen gitsin, engel
yok, çocuğum ise fen okumak istiyor; sesimizi duyurun.” Hükûmete velilerin
feryadını duyurmak istiyorum. Bu bağlamda, yapılan değişikliklerle çocukların
kafası oldukça karışık ve başarıları da düşüyor. Ayrıca, Millî eğitimin bu
uygulamaları millî eğitimin açıkça canını okudu. Mağdur öğrencilerin
durumlarının gözetilmesini temenni ediyorum. 
Teşekkür ederim.

BAŞKAN – Sayın
Dedeoğlu, buyurun. 
8.- Kayseri Milletvekili Sami Dedeoğlu’nun, Afrin Zeytin Dalı
Operasyonu’na ve Mehmetçiklere verdikleri destek için Kayserili hemşehrilerini
tebrik ettiğine ilişkin açıklaması
SAMİ DEDEOĞLU
(Kayseri) – Teşekkür ediyorum Sayın Başkan. 
Afrin Zeytin
Dalı Operasyonu’nda askerlerimiz ve güvenlik güçlerimiz canla başla mücadele
etmektedirler. Mehmetçiklerimizin moralleri gayet yerinde olup âdeta düğüne
gider gibi gitmektedirler, otuz bir günden beri sivillere zarar vermeden
destanlar yazmaktadırlar. Cesur Türk halkı da Afrin’e gitmek için askerlik
şubelerine müracaat etmektedirler. Kayseri’mizde de Özel Harekât Polislerine
“Afrin’e, Zeytin Dalı Operasyonu’na gönüllü olarak gitmek isteyenler bir adım
öne çıksın” diye sorulduğunda kahraman polislerimizin hepsi Afrin’e gitmek
istediklerini belirtmişlerdir. 
Fırat Kalkanı
Operasyonu’nda bugüne kadar Mehmetçik’imize hiçbir eksiği olmamasına rağmen
Türkiye genelinde 1.600 tır gıda ve ihtiyaç malzemesi gönderilmiştir.
Kayseri’mizden ise 335 tır yardım malzemesi gönderilmiştir. Ayrıca, Kayseri
Yahyalı ilçemizde belediyemiz ve müftülük tarafından düzenlenen Afrin Zeytin
Dalı Operasyonu’na katılan Mehmetçiklerimize manevi destek olmak için hatim ve
dualar yapıldı. Bu vesileyle vefakâr Kayserili hemşehrilerimi tebrik ediyorum,
yüce Meclisi saygılarımla selamlıyorum. (AK PARTİ sıralarından alkışlar) 
BAŞKAN – Sayın
Arslan…
9.- Denizli Milletvekili Kazım Arslan’ın, pazarlık usulü ihalelerin
artmasının nedenini, aşırı faiz ödemesi ve yabancılara ödenen iç borçlanma
faizinin yüksekliği konusu ile faizlerin neden düşürülmediğini öğrenmek
istediğine ilişkin açıklaması
KAZIM ARSLAN
(Denizli) – Başbakana soruyorum.
Bir: Afet ve
salgın hastalık dönemlerinde yapılan ve istisnai olarak kabul edilen pazarlık
usulü ihaleler 2017 yılında rekor düzeye ulaşmıştır. Bu dönemde herhangi bir
önemli afet ve salgın hastalıkları olmamıştır. Ama, bu ihaleler 37 milyar
doları bulmuştur. Bu rakam 2016 yılında pazarlık usulüyle ihaleleri 2’ye
katlamıştır; bunun nedeni nedir?
İki: İhale
yapılması zorunlu olan hâllerde bile pazarlık usulüyle yapılan iş ve
hizmetlerin yapılmış olmasının gerekçesi nedir?
Üç: İktidar
olarak faize karşı olduğunuzu söylüyorsunuz ancak iktidarınızın on altı yıllık
döneminde faiz lobisine ödediğiniz faizin tutarı 708 milyar Türk lirasıdır. Bu
aşırı faiz ödemesini nasıl izah edeceksiniz?
Dört: Son
günlerde yabancılara ödenen iç borçlanma faizi piyasanın en yüksek faiz oranı
olan 13,53’ü bulmuştur; bunun nedeni nedir?
Beş: Sürekli
faizin düşmesini istiyorsunuz. İktidar olarak bu faizleri neden
düşürmüyorsunuz, yoksa gücünüz yetmiyor mu?
Teşekkür ederim.
BAŞKAN – Sayın
Tanal…
10.- İstanbul Milletvekili Mahmut Tanal’ın, Üsküdar ilçesinin bazı
mahallelerinde yaşanan mülkiyet ve imar sorununun ne zaman çözümleneceğini
öğrenmek istediğine ilişkin açıklaması
MAHMUT TANAL
(İstanbul) – Teşekkür ederim Sayın Başkan. 
İstanbul
ilimizin Üsküdar ilçesinin başta Yavuztürk Mahallesi, Kirazlıtepe ve diğer
mahalleleri olmak üzere Üsküdar ilçesinin çoğu mahallesinin mülkiyet sorunu
var, imar sorunu var, sokakların aydınlatılmaması sorunu var ve otopark sorunu
var. İmar Kanunu uyarınca belediye ücretsiz bölge otoparkları açması gerekirken
bu görevini yapmamakta. Ayrıca, çoğu mahallede lise yok. Bu anlamda
Üsküdarlılar ve Üsküdar Mahallesi sakinleri mağdur durumda. Siyasi iktidar,
Üsküdar ilçemizin bu mağdur olan başta Yavuztürk Mahallesi’nin, Kiraztepe
Mahallesi’nin bu mülkiyet sorununu, imar sorununu, okul sorununu, sokak
aydınlatması sorununu ne zaman çözümleyecek?
Teşekkür
ediyorum, selam ve saygılarımı iletiyorum. 
BAŞKAN – Sayın
Açıkkapı yerine Sayın Kılıç…
11.- Kahramanmaraş Milletvekili İmran Kılıç’ın, 26 Şubat Hocalı
katliamının 26’ncı yıl dönümüne ve 20 Şubat Dünya Sosyal Adalet Günü’ne ilişkin
açıklaması
İMRAN KILIÇ
(Kahramanmaraş) – Teşekkür ederim Sayın Başkan.
Yıl dönümünde,
Hocalı’da katliam yapanları kınıyorum, mağdurları saygıyla anıyorum. 
Ayrıca, bugün
Dünya Sosyal Adalet Günü’dür. Adalet ve sosyal adalet kavramının tarihsel bir
gelişim süreci vardır. Bu kavram bazen bir hedef bazen de karşıtı bir anlamda
karşımıza çıkmaktadır. Bu kavramla ilgili ideolojik, felsefi ve sosyal olarak
çeşitli görüşler ileri sürülmüştür. Kâr ve risk paylaşımı büyük oranda sosyal
adalet kavramının aleyhine işlemektedir. Az sayıdaki varlıklılar kârdan çok
pay, çok sayıdaki yoksullar da daha az pay almaktadırlar. Şairin dediği gibi
“Bu taksimi kurt yapmaz kuzulara şah olsa/ Yaşasın, kefenimin kefili
karaborsa!” Dünyadaki bu orantısızlık, zengin ve yoksul ülkelerin kendi
içlerinde de geçerliliğini korumaktadır. “Ben tok olduktan sonra âlem açlıktan
ölmüş bana ne. Sen çalış, ben yiyeyim; sen yorul, ben dinleneyim.” anlayışının
işlediği günümüz dünyasında kendi medeniyet değerlerimizin güncellenerek
sistematize edilmesi sosyal adalet hedefine ulaşmak için en çıkar yol olarak
gözükmektedir. 
BAŞKAN – Sayın
Adıgüzel… 
12.- İstanbul Milletvekili Onursal Adıgüzel’in, çocuklara yönelik
istismar konusunda iyi bir sınav verilememesinin sebebinin iktidarın tutumu
olduğuna ilişkin açıklaması
ONURSAL ADIGÜZEL
(İstanbul) – Teşekkürler Sayın Başkan. 
Çocuklarımız
için iyi bir sınav vermediğimiz gerçeği çocuklara yönelik her istismar olayıyla
yüzümüze çarpıyor. Günlerdir bizi insanlığımızdan utandıran bu tablonun tek
sorumlusu ise “6 yaşındaki kız çocuğu evlendirilebilir.” zihniyetini baş tacı
eden, 18 yaş altı evlilikleri “gelenektir” diye meşrulaştıran, bu Genel Kurul
salonuna getirdiği utanç düzenlemesiyle çocuk istismarcılarına affı öngören
siyasi iktidarın ta kendisidir. 
BÜLENT TURAN
(Çanakkale) – Çok ayıp ve terbiyesizce bu söylediği Sayın Başkan. 
ONURSAL ADIGÜZEL
(İstanbul) – Bugün çıkmış istismar komisyonu kurduğunuzu açıklıyorsunuz. Biz
sizlere defalarca bu kürsüden “Komisyon kuralım.” dediğimizde binlerce
çocuğumuz istismara uğrarken aklınız neredeydi? Çocukları koruyamadıktan sonra
yere batsın sizin Başkanlığınız, yere batsın sizin iktidarınız da ittifakınız
da. 
Teşekkürler. 
BAŞKAN – Sayın
Şeker… 
13.- İstanbul Milletvekili Ali Şeker’in, Halkevleri yöneticisi Kutay
Meriç ve Serdar Başçetin’in tutuklu olmalarına ilişkin açıklaması
ALİ ŞEKER
(İstanbul) – Halkevleri, halkın evidir, yurdudur, doğasıdır, aydınlığıdır,
geleceğidir. Halkevleri memlekettir. Halkevleri, halkın evine, yurduna,
doğasına, memleketine, aydınlığına, geleceğine sahip çıkmasının aracıdır.
Halkevleri 86 yaşında ve bugün Kutay Meriç ve Serdar Başçetin “barış” dedikleri
için tutuklandılar. Bunların salınması için Merkel’e mi müracaat etmemiz
gerekiyor? Yerli ve millî Başbakan ne iş yapıyor?
BAŞKAN – Sayın
Nurlu… 
14.- Manisa Milletvekili Mazlum Nurlu’nun, Ankara Milletvekili Aydın
Ünal’ın Yeni Şafak gazetesindeki FETÖ döneklerinden bahsettiği yazısına ilişkin
açıklaması
MAZLUM NURLU
(Manisa) – Sayın Başkan, AKP Milletvekili Sayın Aydın Ünal’ın Yeni Şafak
gazetesindeki FETÖ döneklerinden bahsettiği yazısını okurken kim bunlar diye
düşünmeden edemedik. Ne diyor Sayın Ünal? “Dün Fetullah’a övgüler düzüyorlardı,
bugün FETÖ ile mücadeleye övgüler düzüyorlar. Dün, Fetullah’a neredeyse tapacak
kadar Fetullahçıydılar; bugün ise ‘FETÖ ile sadece ben mücadele ediyorum’
havasındalar. Siz siz olun, çevrenizde FETÖ’ye bağlı abartılı şekilde tepki
veren, mücadeleyi sulandırmaya çalışan kim varsa ona kuşkuyla yaklaşın.” diyor
Sayın Ünal; çok haklı. 
Hemen aklımıza
başta Recep Tayyip Erdoğan olmak üzere bazı bakanlar, milletvekilleri ve AKP
kadroları geldi çünkü aynen böyle davranıyorlar, dün FETÖ’ye övgüler düzerken
bugün hepsi FETÖ düşmanı olmuş. Herkesi FETÖ’cü ilan edecek kadar
samimiyetsizler diyor, Genel Kurulu saygıyla selamlıyorum. 
BAŞKAN – Sayın
Taşkın’ın yerine Sayın Sürekli. 
15.- İzmir Milletvekili Kerem Ali Sürekli’nin, 20 Şubat Fırat Yılmaz
Çakıroğlu’nun bir terörist tarafından şehit edilmesinin 3’üncü yıl dönümüne
ilişkin açıklaması
KEREM ALİ
SÜREKLİ (İzmir) – Teşekkür ediyorum Sayın Başkan.
Vatanına
sevdalı, bayrağına aşık, Allah yolunda bir yiğit, bir evin bir oğlu Fırat
Yılmaz Çakıroğlu. Hayali öğretmen olmaktı, kendisine benzeyen pırlanta gibi
gençler yetiştirecekti ama 20 Şubat 2015’te bölücü terör örgütünün gençlik
yapılanmasına mensup bir terörist tarafından şehit edildi, Allah mekânını
cennet etsin. Devletimizin terörle mücadelesi dağlarla sınırlı değildir. Şunu
herkes iyi bilmelidir ki, devletimiz gençlerini hainlerin kan damlayan ellerine
bırakmayacaktır. Yüreği Allah ve vatan aşkıyla yanan gençler gelecek
sizlerindir. Allah yâr ve yardımcımız olsun. (MHP sıralarından alkışlar)
BAŞKAN - Son
olarak Sayın Çamak, buyurun.
16.- Mersin Milletvekili Hüseyin Çamak’ın, 26 Şubat Hocalı katliamının
26’ncı yıl dönümüne ve çocuk istismarının panzehrinin eğitim olduğuna ilişkin
açıklaması
HÜSEYİN ÇAMAK
(Mersin) – Sayın Başkan, yirmi altı yıl önce yaşanan Hocalı Katliamını
kınıyorum. Cemal Süreya der ki: 
“Dilsizdir benim
acılarım,
Konuşmazlar
kimseyle, 
Sadece benim
canımı acıtırlar,
Hiç hak
etmediğim hâlde.”
Yüreklerimizi
yakan çocuk tecavüzleri işte bu dilsiz acılardır. Gelin, bu çocuklarımızın
dilsiz acılarına kalıcı ve akılcı bir çözüm bulalım. Ülkemizde son yıllarda
taciz ve tecavüz vakalarında bir patlama yaşanıyor. Bu rezalet sadece ağır
cezalarla önlenemez. Her vakada bunun münferit bir sorun olmadığını, bir
zihniyet dönüşümünün ve eğitimin gerektiğini vurguluyoruz. Örneğin Güney Kore
çocuk istismarına karşı ömür boyu eğitimi şart koşuyor. Çocuk istismarının
panzehri eğitim, eğitim, eğitimdir.
Teşekkür ederim
Sayın Başkan
BAŞKAN –
Teşekkür ediyorum.
ELİF DOĞAN
TÜRKMEN (Adana) – Başkanım, 60’a göre söz talebim var.
BAŞKAN - Şimdi
iki dakika süreyle sisteme giren sayın grup başkan vekillerine söz vereceğim.
Sayın Usta,
buyurun.
17.- Samsun Milletvekili Erhan Usta’nın, şehitlere Allah’tan rahmet
dilediğine, 20 Şubat Fırat Yılmaz Çakıroğlu’nun bir terörist tarafından şehit
edilmesinin 3’üncü yıl dönümüne, 26 Şubat Hocalı katliamının 26’ncı yıl
dönümüne ve çocuk istismarı olaylarının yaşanmaması için eksiklikleri giderecek
düzenlemelerin mutlaka yapılması gerektiğine ilişkin açıklaması
ERHAN USTA
(Samsun) – Teşekkür ederim Sayın Başkan.
Sınırlarımız içerisinde
ve ötesinde terörle mücadele devam ederken art arda gelen şehit haberleri de
yüreğimizi yakmaktadır. 16 Şubat tarihinde eğitim uçağının düşmesi sonucu 2
subay evladımız Hakk’a yürümüştür, kendilerine Allah’tan rahmet diliyorum.
Ayrıca, 18 Şubat tarihinde Hakkâri’de ve Afrin’de 2 evladımız, uzman çavuşumuz
terörle mücadele esnasında şehit olmuştur, onları da Havza’da ve Çorum’da
toprağa verdik. Ayrıca, yine 19 Şubat tarihinde Şanlıurfa’da askerî aracın
devrilmesi sonucu sele kapılan 2 erimiz de şehit olmuşlardır. Ben bütün
şehitlerimize Cenab-ı Allah’tan rahmet diliyorum, milletimizin başı sağ olsun. 
Tarih
okurken tarih yazan bir yiğit, Ege Üniversitesi öğrencisi ülkücü Fırat Yılmaz
Çakıroğlu şehadetinin 3’üncü yıl dönümünde bütün yurtta anılıyor. PKK’lı
teröristler tarafından şehit edilmiştir. Ben şehidimize ve bütün şehitlerimize
Allah’tan rahmet diliyorum. Acısı yüreğimizde hâlâ bir kor gibi yanmaktadır. 
Ayrıca,
Hocalı katliamının 26’ncı yılı, 26 Şubat 1992 yılında Ermenistan askerleri
tarafından Azerbaycan’ın Hocalı kasabasında kardeşlerimiz katledilmiştir,
insanlığa sığmayan büyük bir katliam yaşanmıştır. Burada da hayatını
kaybedenlere Cenab-ı Allah’tan rahmet diliyorum. 
Sayın
Başkan, değerli milletvekilleri; geçen hafta, birbiri ardına, insanın kanını
donduran, insanlığa sığmayan olayları peş peşe yaşadık, çocuklarımızın
çığlıklarını duyduk. 12 Şubat tarihinde Adana’da bir düğünde 3 yaşındaki bir
çocuğumuz cinsel saldırıya uğradı, 15 Şubat tarihinde Antalya’nın Manavgat
ilçesinde de 4,5 yaşındaki -insan söylemeye utanıyor- bir kız çocuğu babası
tarafından sürekli tacize uğradı. Öyle çığlıklar duyuyoruz ki insan
insanlığından utanıyor. Ayrıca, diğer bir olay da 18 Şubat tarihinde de
Diyarbakır’da yaşanan bir diğer olayda cinsel istismar suçunun işlendiğine dair
kuvvetli suç şüphesi bulunmasına rağmen tutuksuzluğuna karar verildi saldırıyı
yapanın.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen. 
ERHAN
USTA (Samsun) – Tabii, tutuklanmaması da son derece can sıkıcı bir durumdur. Bu
konunun da bence gözden geçirilmesi lazım, niye böyle yapılıyor, ona bir bakmak
lazım. 
Sadece
2017 yılında 387 çocuğumuz cinsel saldırıya uğradı. Bugün grup toplantısında
Sayın Genel Başkanımızın da ifade ettiği gibi, “Bekanın çürüyüşü yalnızca
güvenlik duvarlarının çöküşüyle gerçekleşmez. Bekanın çürüyüşü yalnızca siyasi
ve askerî tedbirlerdeki zaaf ve zayıflıklardan da doğmaz. Ahlâk biterse ati
karanlığa gömülü kalır. Ahlâk sönerse, Allah muhafaza, beka silinir gider.
Böyle bir zillete tahammül edemeyiz.” Benzer olayların bir daha yaşanmaması
açısından da buradaki eksiklik her ne ise -kanunlarda caydırıcılıkla ilgili
özellikle eksiklikler olduğunu biz düşünüyoruz- bunun, mutlaka bu
düzenlemelerin yapılması lazım. Bu anlamda, aslında Bakanlar Kurulunda alınan
bir kararla 6 sayın bakandan oluşan bir komisyon oluşturulmuştur. Bu komisyonun
da en hızlı şekilde çalışarak burada eğitimle ilgili, işin psikolojik,
sosyolojik boyutu ve ceza boyutuyla ilgili kararların bir an evvel alınıp bu
konuda tedbir geliştirilmesi çok önemlidir. Bugün ayrıca bu konuyla ilgili daha
önce oluşturulmuş komisyon raporunu da görüşeceğiz çocuklara karşı cinsel
istismarla ilgili, bütün grupların ortak teklifi olarak bugün geliyor. Bizim bu
anlamda yapılacak bütün düzenlemelere Milliyetçi Hareket Partisi Grubu olarak
destek vereceğimizi de buradan ifade etmek isterim.
Genel Kurulu
saygıyla selamlarım. 
BAŞKAN –
Teşekkür ediyorum.
Sayın
Kerestecioğlu, buyurun.
18.- İstanbul Milletvekili Filiz Kerestecioğlu Demir’in, bütün partileri
taşeron işçi, kiralık işçi uygulamaları, çocuk işçiliği ve emek alanındaki
cinsiyet eşitsizliğine karşı birlikte mücadeleye çağırdıklarına, camilerde
toplanan paraların akıbetini bilmediğini ifade eden Bilal-i Habeşi Camisi’nde
görev yapan imam Ebubekir Karsan’ın açığa alınmasına ve çocuk hakları daimî
komisyonu kurulmasının acil olarak Meclis gündemine alınması gerektiğine
ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Bugün İşçi
Sendikaları Kanunu’nun çıkarılmasının yıl dönümü. Bu konuda cumhuriyet
kurulduktan sonra ilk kanun 1947 yılında çıkarılıyor. Ancak emeğin,
demokrasinin kutsallığının bir kültür hâline gelmesinde hep engeller ortaya
çıkmıştır ne yazık ki. Sadece geçtiğimiz sene iş kazalarında hayatını kaybedenlerin
sayısı 2.006 kişidir. Bu korkunç rakamın 60’ı ise çocuktur. AK PARTİ
iktidarları boyunca ise toplamda 20.500 kişi -dile kolay- hayatını kaybetmiştir
iş cinayetlerinde. Sendikayı bile işlevsiz hâle getiren zihniyetler karşısında
örgütlenmenin, birlikte mücadelenin ne kadar önemli olduğunun farkındayız. Bu
anlamda bütün partileri taşeron işçi, kiralık işçi uygulamaları, çocuk
işçiliğiyle mücadeleye ve emek alanındaki cinsiyet eşitsizliğine karşı da
birlikte mücadeleye çağırıyoruz. 
Bir başka olay,
İstanbul Yenidoğan’daki Bilâl-i Habeşî Camisi’nde görev yapan İmam Ebubekir
Karsan, camilerde toplanan paraların akıbetini bilmediğini, nereye harcandığını
bilmediğini söyleyerek müftülüğü eleştiren bir video çekmişti. Camilerde
toplanan yardımların yolsuzluğa konu olduğunu söyleyen imamın dedikleriyle
yolsuzluk soruşturması açması beklenen Diyanet, bunun yerine imamı açığa almış
ve onu susturma yoluna gitmiş. Aynı şekilde müftülük de İmam Karsan’ı açığa
almış ve yolsuzluğu gizleme, üzerini örtme yolunu seçmiş. Yapılması gereken, bu
imamın, derhâl görevine döndürülmesi ve yolsuzlukla ilgili, iddialarla ilgili
derhâl soruşturma başlatılmasıdır.
(Mikrofon
otomatik cihaz tarafından kapatıldı)
BAŞKAN –
Toparlayın lütfen.
FİLİZ
KERESTECİOĞLU DEMİR (İstanbul) – Diyanetin fetih gibi, savaş fetvaları gibi
fetvalar yerine gerçekten ülkenin huzuru, birlikteliği, barışı ve aynı zamanda
yolsuzluklara karşı mücadeleyle ilgili fetvalar vermesi çok daha yerinde
olacaktır düşüncesindeyiz.
Teşekkür ederim.
Bir nokta daha
var, sürem varken onu da söyleyeyim. Evet, bugün iyi bir şey yapacağız. Çocuk
istismarının önlenmesiyle ilgili o rapor, benim de üye olarak yer aldığım,
komisyonun raporu uzun bir süre, bir yıldan fazla bir zaman sonra olsa da
gündeme gelecek. Ama gerçekten daha önce reddedilmiş önergelerimize bakıyorum,
bunların içinde en önemlisi, çocuk hakları daimi komisyonu kurulmasıdır, ki
bunda bütün partiler ortaklaşmıştı. Bunun, acil bir görev olarak Millet
Meclisinin gündemine alınması gerekir, o raporun görüşülmesinin akabinde.
Gerçekten bu konuda yol almamız gerekir Sayın Başkan.
Teşekkürler.
BAŞKAN –
Teşekkür ediyorum.
Sayın Özel,
buyurun.
19.- Manisa Milletvekili Özgür Özel’in, 26 Şubat Hocalı katliamının
26’ncı yıl dönümüne, çocuk istismarıyla ilgili Meclis Araştırması Komisyonu
raporunun görüşülecek olmasına, 24’üncü Dönemde kurulan Soma faciasıyla ilgili
Meclis Araştırması Komisyonu raporunun hükümsüz kalmasına ve Cumhurbaşkanı ile
Meclis Başkanının ayrı ayrı Kadir Mısıroğlu’nu ziyaretlerine ilişkin açıklaması
ÖZGÜR ÖZEL
(Manisa) – Sayın Başkan, teşekkür ederim.
Açılışta sizin
ve pek çok arkadaşımızın değindiği, hatırlattığı gibi yirmi altı yıl önce
yaşanmış olan Hocalı katliamını kınıyoruz. Hocalı katliamında hayatını kaybeden
soydaşlarımızı rahmetle anıyoruz ve bundan sonra Hocalı katliamı gibi
katliamların yaşanmaması için tüm insanlığın ve uluslararası ilişkiler
düzeyinde hem bölgemizdeki hem dünyadaki tüm devletlerin üzerine düşeni
zamanında yapması konusundaki uyarımızı bir kez daha tekrarlıyoruz. 
Biraz önce de
ifade edildi, bugün iyi bir şey yapacağız. Aslında Ensar Vakfına ait olan bir
yurtta yaşananlardan sonra kurulmuş bir komisyon raporu vardı. Bu rapor bir
buçuk yıldır Meclisin -deyim yerindeyse, klasik deyimiyle- tozlu raflarında
bekliyordu. Ama geçen hafta yaşanan, kan donduran, insanın insanlığını
sorgulatan olaylardan sonra bugün toplumdaki infial Meclisin de nihayet o
raporu alıp görüşmesi noktasında tecelli etmiş oldu. Tüm partiler zaten benzer
öneriler getirmek istiyordu ve önergelerimizi çektik, üzerinde uzlaştık ve hep
birlikte bunu görüşeceğiz. 
Geçen
dönem, 24’üncü Dönemde Soma Komisyonu kurulmuştu biliyorsunuz. Ama nasıl
kurulmuştu? Soma faciası yaşandıktan sonra kurulmuştu. “Mevsimlik tarım
işçilerinin sorunları araştırılsın.” diye önerilmiş, reddedilmiş, büyük
facialar yaşandıktan sonra kabul edilmişti. Bonzai Komisyonu, bonzaideki belki
100’üncü vakadan sonra kabul edilmişti ve şu anda geçen dönem kurulmuş olan…
Örneğin, hekime şiddetle ilgili, Gaziantep’teki bir doktorumuzun herkesin gözü
önünde -Ersin doktorun- bıçaklanmasından sonra, 11 kez reddedildikten sonra
kurulmuştu. Şimdi geldiğimiz noktada bir dönüp bakalım, hepsi için aynı ama
bütün milletvekillerimizi Meclisin web sayfasına girip örneğin “Soma Raporu”
yazmaya davet ediyorum. Karşısında ne yazıyor biliyor musunuz? “Raporu
görüşülmedi -parantez içinde- hükümsüz.” 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen. 
ÖZGÜR
ÖZEL (Manisa) - Yani, Soma Komisyonu dört ay çalıştı, madenlere girdi çıktı;
dört başı mamur öneriler yazdı, üzerinde ortaklaştığımız kısmı birlikte yazdık,
3 siyasi parti muhalefet şerhlerini yazdılar ama iktidar bir türlü getirmedi
gündeme ve Soma Komisyonu artık hükümsüzmüş. Dün 6 sayın bakanın
görevlendirilmesi bir yandan umut verici ama bir yandan on yıldır çocuk
istismarı yüzde 700 artıyorken, kadına karşı şiddet yüzde 1400 artıyorken,
yaptığı politikalarla sorunu çözmek yerine sorunu büyütenlerin çözümün bir
parçası olmayacağı açık. Çözüm burada. 6 bakanın önce gelip bu komisyonun
raporunu dinlemesi lazım, ardından da bu konuda Mecliste gerekiyorsa yeniden
bir komisyon kurmak lazım. Yoksa, sorunu yaratanlar, büyütenler, önlemeyenler
“On beş yılda her şeyi yaptık.” deyip çocuk istismarını 1’e 7, kadına karşı
şiddeti 1’e 14 artıracak politikaları sürdürenlerin çözümün bir parçası olması
zor görünüyor. Burada eğri oturup doğru konuşmak lazım. Elbette çok yerinde bir
şeydir bugün yapacağımız ortaklaşma ama Hükûmet merkezli değil, Meclis merkezli
bir çözümün gerekliliği ve hepimizin ortak aklına ihtiyaç duyulduğunu görmek
lazım.
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Müsaade ederseniz…
BAŞKAN –
Tamamlayın lütfen.
ÖZGÜR ÖZEL
(Manisa) – Son olarak Sayın Başkan, önce geçtiğimiz hafta Sayın Cumhurbaşkanı,
Adalet ve Kalkınma Partisi Genel Başkanı Recep Tayyip Erdoğan, dün de Meclis
Başkanımız Kadir Mısıroğlu’nu ziyaret ettiler, ziyaretlerinin resimleri burada,
elini tuttular, gözüne baktılar. Meclis Başkanının yanında da Şevki Yılmaz
vardı. Meclisin Başkanı ve ülkenin Cumhurbaşkanı kimi ziyaret ediyor? “Keşke
Yunan kazansaydı, ne hilafet yıkılır ne şeriat ortadan kalkardı.” diyeni,
“Yunan’ı beş yüz sene idare ettik, yendik diye bayram mı yapılır?” diyeni, “10
Kasımda dokuzu beş geçe kenefe gidin.” diyeni. Kiminle birlikte ziyaret
ediyorlar? “Biz ata, ite, puta tapanlardan değiliz, o yüzden Atatürk Anıtı’na
çelenk koymadım.” diyen Şevki Yılmaz’ı da yanına alıp ziyarete gidiyor. Şunu
deriz Meclis olarak: Kadere bak, kadere! Kimler kimlerle beraber? Herkes de
kimin elini tuttuğunu, cuma günü bu eli tutanların pazar günü kimin elini
tuttuğunu… Atatürk’e, cumhuriyete laf söyletmeyenlerin bu tutulan ele bir laf
söyleyip söylemeyeceğini de merak ediyoruz.
Çok teşekkür
ediyorum, saygılar sunuyorum. (CHP sıralarından alkışlar) 
BAŞKAN – Sayın
Turan…
20.- Çanakkale Milletvekili Bülent Turan’ın, çocuklara yönelik
istismarla ilgili Meclis Araştırması Komisyonu raporunun görüşülecek olmasına,
Manisa Milletvekili Özgür Özel’in Cumhurbaşkanının Kadir Mısıroğlu’nu
ziyaretiyle ilgili ifadelerine, Zeytin Dalı Harekâtı’nda şehit olan
Mehmetçiklere Allah’tan rahmet dilediğine ve 26 Şubat Hocalı katliamının 26’ncı
yıl dönümüne ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; yasama çalışmalarına
başladığımız bu haftanın milletimize hayırlı olmasını diliyorum. Umarım
başarılı bir hafta olur. 
Sayın Başkan, az
önce diğer grup başkan vekillerimizin de ifade ettiği gibi, hepimizi toplum
olarak derinden yaralayan, rahatsız eden, çocuklara yönelik, istismarın çok
ötesinde, ağır saldırıyı 4 partimizin ortak çalışma raporu ve ardından ortak
önerisiyle bugün görüşüyoruz. Bununla ilgili şimdiye kadar değişik çalışmalar
yapıldı. 2004 yılında TCK’nin bu konuya ilişkin cezaların artırılmasından tutun
da birçok bakanlığımızın önemli tedbirlerine kadar büyük mesafe alındı ancak
tekrar bugün bu üzüntü dolu tabloyla karşılaştığımızdan dolayı konuyu gündeme
getiriyoruz. Hem Hükûmetimiz hem Meclisimiz bu konuda hangi tedbirleri
alabilir, hangi adımları atabiliriz, bunları beraberce tartışacağız. 4 partinin
ortak önerisiyle bugün bu konuyla ilgili çalışma raporunu -ki önemli bir rapor,
çok mesai harcanan bir rapor, bunu tüm arkadaşlarımızın katkısıyla hazırladık-
görüşeceğiz. 
Sayın
Başkanım, az önce grup başkan vekilinin ifade ettiği, Cumhurbaşkanımızın bir
tarihçinin ağır hastalığından kaynaklı ziyaretini eleştirmesini şaşkınlıkla
karşılıyorum. Bir insanın hasta olmasının, bir insanın tedavi olmasının, bu
hastalığıyla ilgili Cumhurbaşkanımızın ziyarete gitmesinin burada gündem olmasını
çok doğru bulmadığımı ifade etmek istiyorum sizlere. 
Onun
dışında, Sayın Başkanım, bugün itibarıyla Zeytin Dalı Harekâtı’nda bir ayımızı
geride bıraktık. Bu süreçte 32 Mehmetçik’imiz rahmetli oldu, şehit oldu. Aziz
şehitlerimize Allah’tan rahmet diliyorum. Yaralılarımıza acil şifalar
diliyorum, inşallah en kısa süre içerisinde sağlıklarına kavuşarak aramıza
dönerler. Bu vesileyle, cephede mücadele eden askerlerimize başarılar
diliyorum. Tüm milletimizin duaları onlarla beraber.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
BÜLENT
TURAN (Çanakkale) – Ayrıca, Sayın Başkanım, değerli milletvekili arkadaşlarım;
bundan yirmi altı yıl önce Karabağ Savaşı sırasında Dağlık Karabağ bölgesinde
bulunan Hocalı kasabasına giren Ermenistan kuvvetleri büyük bir insanlık
suçuna, bir soykırıma maalesef imza attılar. 106’sı kadın 83’ü çocuk olmak
üzere 613 Azeri kardeşimiz Ermenistan güçleri tarafından katledildiler.
Katledilen Müslüman olunca ne yazık ki dünya bu katliama yeterince ses ve cevap
vermedi. Katledilen kardeşlerimize bir kez daha Allah’tan rahmet diliyorum.
Azeri kardeşlerimize başsağlığı dileklerimi iletiyorum. 
Teşekkür
ediyorum Başkanım. 
BAŞKAN
– Teşekkür ediyorum. 
Gündeme
geçiyoruz.
Başkanlığın
Genel Kurula sunuşları vardır. 
ELİF
DOĞAN TÜRKMEN (Adana) – Sayın Başkan, 60’a göre bir dakika söz istiyorum. 
BAŞKAN
– Peki, Sayın Türkmen, size söz vereyim. 
Buyurun.

21.- Adana Milletvekili Elif Doğan Türkmen’in, eski hükümlü taşeron
işçilerin durumuna ilişkin açıklaması
ELİF
DOĞAN TÜRKMEN (Adana) – Teşekkür ediyorum. 
Sayın
Başkanım, iki hafta önce Sayın Bekir Bozdağ’a sormuştum, eski hükümlü taşeron
işçilerin durumunun ne olacağına dair. Kendisi, terörle ilgili bir sabıka kaydı
yoksa onların kadroya alınacağını söylemişti. Ancak bugün Adana’dan çok sayıda
mesaj geliyor ve bir işçi “Canıma kıyacağım abla, ben çocuklarıma nasıl ekmek
götüreceğim.” diyor. Bu konuda Çalışma Bakanlığının, Sayın Bekir Bozdağ’ın
açıklaması doğrultusunda valilere mutlaka bir talimat göndermesi gerektiğini düşünüyoruz.
Ancak, herhangi bir olay yaşanmadan, bir insan canına kıymadan ivedi olarak bir
eylem planı yapılır ve hemen valilere bu konuda talimat gönderilirse çok
yerinde olacaktır diye düşünüyorum. 
Söz hakkı
verdiğiniz için de ayrıca teşekkür ediyorum. 
BAŞKAN –
Teşekkür ediyorum. 
Başkanlığın
Genel Kurula sunuşları vardır. 
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, İstanbul Milletvekili Pervin Buldan’ın Halkların
Demokratik Partisi Eş Genel Başkanı seçilmesi münasebetiyle Başkanlık Divanı
üyeliğinden istifasına ilişkin önerge (4/132) yazısı
BAŞKAN - Sayın
milletvekilleri, İstanbul Milletvekili Sayın Pervin Buldan’ın, Halkların
Demokratik Partisi Eş Genel Başkanı seçilmesi münasebetiyle Başkanlık Divanı
üyeliğinden istifasına ilişkin yazısı 20/2/2018 tarihinde Başkanlığımıza
ulaşmıştır, bilgilerinize sunulur. 
Danışma
Kurulunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
VII.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun 20 Şubat 2018 Salı günkü
birleşiminde, 23/1/2017 tarihinde bastırılarak dağıtılan 442 sıra sayılı Başta
Cinsel İstismar Olmak Üzere Çocuklara Yönelik Her Türlü İstismar Olaylarının
Araştırılarak Alınması Gereken Önlemlerin Belirlenmesi Amacıyla Kurulan Meclis
Araştırması Komisyonu Raporu’nun gündemin “Özel Gündemde Yer Alacak İşler”
kısmına alınmasına ve rapor üzerindeki genel görüşmenin aynı birleşimde
yapılmasına ilişkin önerisi
20/2/2018
Danışma Kurulu Önerisi
Danışma
Kurulunun 20/2/2018 Salı günü yaptığı toplantıda aşağıdaki önerinin Genel
Kurulun onayına sunulması uygun görülmüştür. 
 İsmail
Kahraman
 Türkiye
Büyük Millet Meclisi Başkanı 

 Bülent Turan Özgür
Özel
 Adalet ve Kalkınma
Partisi  Cumhuriyet Halk Partisi
 Grubu Başkan
Vekili Grubu Başkan Vekili
 Filiz Kerestecioğlu
Demir Erhan Usta
 Halkların Demokratik
Partisi Milliyetçi Hareket Partisi
 Grubu Başkan
Vekili Grubu Başkan Vekili
Öneri:
Genel Kurulun;
20 Şubat 2018 Salı günkü (Bugün) birleşiminde, 23/1/2017 tarihinde bastırılarak
dağıtılan 442 sıra sayılı Başta Cinsel İstismar Olmak Üzere Çocuklara Yönelik
Her Türlü İstismar Olaylarının Araştırılarak Alınması Gereken Önlemlerin
Belirlenmesi Amacıyla Kurulan Meclis Araştırması Komisyonu Raporu’nun, gündemin
“Özel Gündemde Yer Alacak İşler” kısmına alınması ve rapor üzerindeki genel
görüşmenin aynı birleşimde yapılması önerilmiştir. 
BAŞKAN – Danışma
Kurulu önerisini oylarınıza sunuyorum: Kabul edenler… Kabul etmeyenler… Kabul
edilmiştir. 
İç Tüzük’ün
37’nci maddesine göre verilmiş bir doğrudan gündeme alınma önergesi vardır,
okutup işleme alacağım ve oylarınıza sunacağım: 
VI.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
2.- Ankara Milletvekili Mustafa Mit’in, (2/1354) esas numaralı 5393 Sayılı
Belediye Kanunu ile 5510 Sayılı Sosyal Sigortalar ve Genel Sağlık Sigortası
Kanununda Değişiklik Yapılması Hakkında Kanun Teklifi’nin doğrudan gündeme
alınmasına ilişkin önergesi (4/133)
9 Ekim 2017
Türkiye Büyük
Millet Meclisi Başkanlığına
(2/1354) esas
numaralı Kanun Teklifi’min İç Tüzük 37’ye göre doğrudan Genel Kurul gündemine
alınması hususunda gereğini arz ederim. 
Saygılarımla. 
 Mustafa
Mit 
 Ankara

BAŞKAN – Önerge
üzerinde teklif sahibi olarak Ankara Milletvekili Mustafa Mit konuşacaktır. 
Buyurun Sayın
Mit. (MHP sıralarından alkışlar).
MUSTAFA MİT
(Ankara) – Sayın Başkan, değerli milletvekilleri; İç Tüzük’ün 37’nci maddesi
gereğince doğrudan gündeme alınan (2/1354) esas numaralı Kanun Teklifi’miz
üzerine söz almış bulunmaktayım. Genel Kurulu saygıyla selamlıyorum. 
Değerli
milletvekilleri, zaferleri ve mazisi insanlık tarihiyle başlayan kahraman
ordumuzun Zeytin Dalı Harekâtı’ndaki başarısında dualarımız ordumuz içindir.
Harekâtın otuz ikinci gününde, şehadete ulaşmış kardeşlerimize Allah’tan
rahmet, kederli ailelerine sabırlar niyaz ediyorum; kahraman gazilerimize acil
şifalar diliyorum. Cenab-ı Allah birlik ve beraberliğimizi bozmasın diyorum. 
Değerli
milletvekilleri, belediye hizmetlerinin önemli bir sınıfını oluşturan itfaiye
teşkilatı mensuplarının günün koşullarına uygun olarak görev yapmalarının
tanımlanması ve buna uygun olarak statülerinin belirlenmesi gerekmektedir. 1924
yılında sadece yangın söndürme amaçlı olarak “itfaiye” adıyla belediyelere
bağlanan hizmetler, günümüzde yangın haricinde trafik kazaları, deprem, göçük,
patlama sonucu oluşan tahribatlar, su baskınları, intihara teşebbüsler,
zehirlenmeler, suda boğulmalar, metan gazı dolu kuyulardaki boğulmalar, mahsur
kalan ya da sıkışan insan ve hayvanlar, kısacası her türlü arama kurtarma
gerektiren olayları fiilen icra etmektedirler. 
Görev
tanımlaması yapılan zaman ile bulunduğumuz zaman arasında meydana gelen
teknolojik gelişmelere paralel olarak itfaiye teşkilatımızın karşı karşıya
kalmış olduğu riskler hem artmış hem de çeşitlenmiştir. Belediye Kanunu’nda
bahsedilen itfaiye hizmetleri bugünkü hizmet kapsamı itibarıyla tam anlamıyla
afet ve acil durum önleme ve müdahale hizmetleridir. Yaşanan fiilî durumu yasal
olarak tanımlamak, günün şartlarına uygun hâle getirmek gerekmektedir. 
Değerli
milletvekilleri, kanun teklifiyle Belediye İtfaiye Yönetmeliği’nin 6’ncı
maddesinde sayılan görevler itibarıyla itfaiye teşkilatının “afet ve acil durum
önleme ve müdahale” kavramı içerisinde tanımlanarak çıkarılmış bulunan
yönetmeliklerde yapılacak düzenlemelerle hizmetin ihtisas alanlarının
belirlenmesi ve personelin bir meslek statüsüne kavuşturulması amaçlanmaktadır.
Çünkü üç yüz iki yıllık tarihi olan itfaiye teşkilatı personelinin meslek
sınıfı tanımlanmamış, itfaiyeciler 657 sayılı Devlet Memurları Kanunu’nda genel
idari hizmetler sınıfı içerisinde değerlendirilmişlerdir.
Diğer taraftan,
5510 sayılı Kanun’la getirilen fiilî hizmet süresi zammının uygulanmasındaki
adaletsizlikler ve bu adaletsizlikleri ortadan kaldırmaya yönelik olarak mesleğin
geniş kapsamlı ve yüksek risk taşıması sebebiyle adaletsizliğin önlenmesi ve
hak kaybının giderilmesi de amaçlanmaktadır.
Şöyle ki 5510
sayılı Kanun’un 40’ıncı maddesinin on beşinci bendi fiilî hizmet süresine
eklenecek gün sayısını altmış gün olarak belirlemektedir. Madde metninde hizmet
tanımlaması “yangın söndürme işlerinde çalışanlar” olarak yapılmıştır. Hâlbuki
fiilen yapılan görev kapsamı çok daha geniş olup maddi ve manevi olarak hayati
önem taşımaktadır. 2008 yılında Resmî Gazete’de yayımlanan Fiilî Hizmet Süresi
Zammı Uygulamasının Usul ve Esasları Hakkında Yönetmelik’le getirilen yorum
dolayısıyla fiilî hizmet süresi zammı kanuna rağmen fiilen uygulanmamaktadır.
Bir diğer husus
da görev ifa ederken hayatını kaybeden itfaiyeci şehit sayılmamakta, geride
kalan ailelerine yeterince sahip çıkılmamaktadır.
Değerli
milletvekilleri, fedakârlıkla görev ifa eden itfaiyecilerimizin sorunlarını
çözmek maksadıyla başlattığımız bu teşebbüsün Genel Kurulca da kabulü hakka,
hukuka uygun olacaktır diyor, desteklerinizi bekliyor, Genel Kurulu saygıyla
selamlıyorum. (MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Buyurun Sayın
Özel.
60’a göre bir
dakika…
V.- AÇIKLAMALAR (Devam)
22.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, biraz önce Kadir Mısıroğlu’nun Sayın Recep Tayyip
Erdoğan ve Sayın Meclis Başkanı tarafından ziyaretlerini söyleyip Kadir
Mısıroğlu’nun Atatürk hakkında söylediği sözleri söylemiştim, sayın grup başkan
vekili de şöyle bir şey söyledi: “Ya, hasta ziyaretidir, ona da mı gitmesin?”
Bakın, Kadir Mısıroğlu ne diyor: “Buradan ilan ediyorum, 80’ime giriyorum,
Mustafa Kemal’e zerre muhabbeti olan cenazeme gelmesin. Mustafa Kemal’e zerre
muhabbeti olanla bu dünyada da ahirette de alakam olmaz, kabul etmiyorum,
vasiyetimdir.” demiş. Şimdi, “hasta ziyareti” diyorsunuz ya, adam diyor ki: “Bu
dünyada da ahirette de Mustafa Kemal’e zerre muhabbeti olanı kabul etmiyorum,
vasiyetimdir.” Cenazesi olursa –ne zaman olacağını Allah bilir- cenazeye
gidenleri göreceğiz; adam vasiyet etmiş, cenazesinden men ediyor Mustafa
Kemal’e muhabbeti olanı. “Bu dünyada da…” diyor, “Bu dünyada da…” dediği, dün
gidip de elini tutan Meclis Başkanının, cuma günü gidip elini tutan
Cumhurbaşkanının vermesi gereken bir cevaptır.
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Sizin Mustafa Kemal’le zerre muhabbetiniz yok mu? Adam “Varsa
gelmeyin.” diyor. Nasıl gidersiniz? Bu nasıl bir hakarettir? 
Çok teşekkür
ediyorum.
BAŞKAN – Sayın
Turan, buyurun.
Sayın
milletvekilleri, lütfen bitirelim.
23.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
BÜLENT TURAN
(Çanakkale) – Sayın Başkan, bu polemiğin uzamasını açıkçası doğru bulmuyorum,
Meclisin yoğun gündemi var ancak Sayın Genel Başkan Kılıçdaroğlu bir ufak
ameliyat geçirdiğinde Sayın Cumhurbaşkanımız kendilerini aramışlardır. 
MUSTAFA AKAYDIN
(Antalya) – Ne alakası var?
BÜLENT TURAN
(Çanakkale) – Hastalık gibi, ölüm gibi hâllerde insani değerler öne çıkar.
Kişilerin fikirleri başka bir şey, yaklaşımlarımız başka bir şey ama insani
durumdan bahsediyoruz, başkalarının düşüncesinden bizi mahkûm etmeye
kalkmalarını doğru bulmuyorum. Yapılan insani bir ziyarettir, teşekkür ederim.
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, yani bir hasta ziyaretini bu kadar abartmayalım. Düşüncesine
katılırsınız, katılmazsınız, öyle düşünceye katıldığı manasında değildir.
İnsani bir durum, bir hasta ziyaretinde bulunmuştur. 
Buyurun,
bitirelim isterseniz, bitirin lütfen.
24.- Manisa Milletvekili Özgür Özel’in, tekraren, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkanım, siyasi partilerin hangisinin lideri rahatsızlansa…
Sayın Cumhurbaşkanının rahatsızlığında da hem Deniz Baykal ziyarette bulunmuştu
hem de Sayın Genel Başkanımız telefon açmıştı. Sayın Bahçeli de aynı nezaketi
gösterdi, biz de göstermiştik, bunda hiçbir sıkıntı yok. HDP’nin değerli eş
başkanları da aradılar. Biz birbirimizi birbirimizin cenazesinden men etmiş,
biz birbirimize “Mustafa Kemal’e zerre muhabbeti olan benimle bu dünyada alaka
kurmasın.” dememişiz. Hepimiz Anayasa’ya sadakat yemini etmişiz, Atatürk’ün
kurduğu Meclisteyiz. Bu ülkenin kurucu kadrolarına “Onun ölüm dakikasında
kenefe gidin.” diyen adama gidip de ziyarette bulunuyorsan, o da diyorsa ki
“Mustafa Kemal’e zerre muhabbetin varsa gelme.” bu, açıklamaya muhtaç, ayıplı
bir iştir. Yoksa Genel Başkanımızın aranması, bizim aramamız, bunlar normal,
siyasetin nezaketi gereği olan şeyler, elbette yapacağız ama eğer ki desin
onlardan birisi “Mustafa Kemal’e zerre muhabbeti olan benim yanıma gelmesin.”
gidersem namussuzum, o da başka bir şey. Bunu görmek lazım, buna göre davranmak
lazım.
BAŞKAN – Sayın
Özel, abartmayalım, insani bir durum, bir hasta ziyareti, bu onun düşüncesine
katıldığı anlamına gelmez. Lütfen bu işi kapatalım.
BURCU KÖKSAL
(Afyonkarahisar) – Adam Atatürk düşmanı, “Atatürk’ü seven gelmesin.” diyor, ne
insanisi Sayın Başkanım. 
ÖZGÜR ÖZEL
(Manisa) – Adamın vasiyetini okuduk, vasiyetini. 
BAŞKAN – Sayın
Turan, kapatalım lütfen.
Buyurun,
bitirelim artık. 
25.- Çanakkale Milletvekili Bülent Turan’ın, tekraren, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
BÜLENT TURAN
(Çanakkale) – Sayın Başkan, Özgür Bey’in ifade ettiği görüşlere katılmadığımızı
söylüyorum. 
ÖZGÜR ÖZEL
(Manisa) – Benim mi, Kadir Mısıroğlu’nun mu?
BÜLENT TURAN
(Çanakkale) – Okuduğunuz görüşlere diyorum.
ÖZGÜR ÖZEL
(Manisa) – Kadir Mısıroğlu’na ait görüşlere mi? 
BÜLENT TURAN
(Çanakkale) – Evet, evet, katılmıyorum. 
Ancak…
ÖZGÜR ÖZEL
(Manisa) – Cenazesine katılacak mısın mesela? Adam men ediyor çünkü. Cenazeye
gidecek misin?
BAŞKAN – Sayın
Özel, lütfen müsaade edin, Sayın Turan’a söz verdim.
Buyurun.
BÜLENT TURAN
(Çanakkale) – İnsanların hastalığında, ölümünde ziyaretine giderken sadece
fikirlerine göre hareket etmeyiz. Kaldı ki bu polemik uzayacaksa eğer, şehit
cenazelerine gelmezken terörist cenazelerine giden vekillerden başlarız
hatırlatmaya, bu doğru olmaz. O yüzden, ölüm gibi, hastalık gibi hâllerde daha
hassas olmak lazım diyorum.
Tekrar teşekkür
ediyorum. (AK PARTİ sıralarından alkışlar)
BAŞKAN –
Teşekkür ediyorum. 
ÖZGÜR ÖZEL
(Manisa) – Sayın Başkan, kayda geçsin; şehit cenazesine gitmeyip de terörist
cenazesine giden bir tane milletvekilimiz yoktur. Yapmaya çalıştığı, içinde
bulundukları durumdan dolayı haksız ve hadsiz bir sataşmadır. Cumhuriyet Halk
Partisi yetişebildiği tüm şehit cenazelerine eksiksiz katılır, henüz bir tane
terörist cenazesine katılmışlığımız yoktur. 
Teşekkür
ediyorum. 
BÜLENT TURAN
(Çanakkale) – Sayın Başkan, tüm kamuoyu biliyor kimlerin katıldığını, hepsinin
belgeleri var. 
BAŞKAN – Yani,
hasta ziyaretinin bu kadar abartılmaması lazımdı Sayın Özel. 
ÖZGÜR ÖZEL
(Manisa) – Hasta var, hasta var. Bu, bir kere akıl hastası. 
BAŞKAN – Ya,
hastanede yatan bir hasta, onun düşüncesine katıldığınız anlamına gelmez. 
ÖZGÜR ÖZEL
(Manisa) – Ruh hastası ve Atatürk düşmanı.
BAŞKAN –
İnancımızın da gereği “Hastaları ziyaret edin.” deniyor ama bu, onun
düşüncelerine katıldığınız anlamına gelmez. Bunu bu kadar abartmayalım lütfen. 
ÖZGÜR ÖZEL
(Manisa) – Ya, Başkan, sen tartışmaya girme, sen yönet. 
BAŞKAN – Şimdi,
alınan karar gereğince gündemin “Özel Gündemde Yer Alacak İşler” kısmına
geçiyoruz. 
1’inci sırada
yer alan, Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak Alınması Gereken Önlemlerin Belirlenmesi
Amacıyla Kurulan Meclis Araştırması Komisyonunun 442 sıra sayılı Raporu
üzerindeki genel görüşmelere başlıyoruz. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Komisyonlardan Gelen Diğer İşler
1.- Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu (10/123, 124, 125, 126)
(S. Sayısı: 442) (x) (xx)
BAŞKAN –
Komisyon? Yerinde. 
Hükûmet?
Yerinde. 
İç Tüzük’ümüze
göre Meclis Araştırması Komisyonu Raporu üzerindeki genel görüşmede ilk söz
hakkı önerge sahiplerine aittir, daha sonra İç Tüzük’ün 72’nci maddesine göre
siyasi parti grupları adına birer üyeye, şahısları adına iki üyeye söz
verilecektir, ayrıca istemleri hâlinde Komisyon ve Hükûmete de söz verilecek,
bu suretle Meclis Araştırması Komisyonu Raporu üzerindeki genel görüşme tamamlanmış
olacaktır. 
Konuşma süreleri
Komisyon, Hükûmet ve siyasi parti grupları için yirmişer dakika, önerge
sahipleri ve şahıslar için onar dakikadır. 
Komisyon Raporu
442 sıra sayısıyla bastırılıp dağıtılmıştır. 
Rapor üzerinde
söz alan sayın milletvekillerinin isimlerini okuyorum: Halkların Demokratik
Partisi Grubu adına İstanbul Milletvekili Filiz Kerestecioğlu, Milliyetçi
Hareket Partisi Grubu adına Aydın Milletvekili Deniz Depboylu, Cumhuriyet Halk
Partisi Grubu adına Konya Milletvekili Mustafa Hüsnü Bozkurt, Adalet ve
Kalkınma Partisi Grubu adına Bartın Milletvekili Yılmaz Tunç konuşacaktır;
Hükûmet adına da Başbakan Yardımcısı Recep Akdağ konuşacaktır. 
Gruplar adına
söz sırası Milliyetçi Hareket Partisi Grubu adına Aydın Milletvekili Deniz
Depboylu’ya aittir. 
Buyurun Sayın
Depboylu. (MHP sıralarından alkışlar)
MHP GRUBU ADINA
DENİZ DEPBOYLU (Aydın) – Sayın Başkan, değerli milletvekilleri; Türkiye Büyük
Millet Meclisinin Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak Alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu üzerinde Milliyetçi
Hareket Partisi Grubumuz adına söz almış bulunmaktayım. Konuşmama başlamadan
önce aziz Türk milletini ve Gazi Meclisi saygıyla selamlıyorum. 
Öncelikle bugün,
PKK’lı teröristler tarafından şehit edilen Fırat Yılmaz Çakıroğlu’nun ebediyete
intikalinin üçüncü seneidevriyesi. Fırat kardeşimizi ve tüm ülkücü
şehitlerimizi saygı ve rahmetle anıyorum. 
Değerli
milletvekilleri, son günlerde yaşadığımız olaylar, özellikle çocuklara yönelik
istismar hadiseleri son derece üzücü ve hatta mide bulandırıcı. Anayasa’nın
41/2 maddesi uyarınca devlet çocukların korunmasıyla ilgili önlemleri almakla
yükümlüdür. Bu nedenle, üzerinde yapacağımız çalışmalar komisyonla sınırlı
kalmamalıdır, devletin tüm gücüyle bu sorunların üzerine gitmesi önem arz
etmektedir. 
Birleşmiş
Milletler Çocuk Haklarına Dair Sözleşme’nin 19’uncu maddesine göre, taraf
devletlerden çocuğun bedensel veya zihinsel saldırıya, şiddet veya
suistimaline, ihmal veya ihmalkâr muameleye, ırza geçme dâhil her türlü
istismar ve kötü muameleye karşı korunması için yasal, idari, toplumsal,
eğitsel bütün önlemleri alması istenmektedir. Aynı sözleşmenin 34’üncü
maddesinde ise taraf devletler çocuğun her türlü cinsel sömürüye ve cinsel
suistimale karşı korunması güvencesini verirler. Ve bizim de bu anlaşmalara
uygun olarak ilgili kanunları değerlendirip varsa yaşanan sorunları -ki var
olduğunu hepimizi biliyoruz- çözmek adına önemli girişimlerde bulunmamız
gerekmektedir. 
Çocukluk dönemi,
insanın kişilik gelişiminin tamamlandığı, gelecekteki yaşamının temellerinin
atıldığı çok özel ve hassas bir dönemdir. Bu dönemde çocuğun yaşayabileceği
olumsuz bir olay onun sadece o dönemdeki mevcut sağlığını etkilemez, bilişsel,
ruhsal veya fiziksel gelişimin hızla gerçekleştiği bu dönemde çocuğun
yaşayabileceği olumsuz bir olay onun gelişmesini ve sağlıklı büyümesini de
etkiler. Bir çocuğa karşı yöneltilmiş istismar ve şiddet içerikli davranış,
sadece bir insanın da yaşamını etkilemez; o çocuğun ilişkili olduğu, içinde
yaşadığı aileyi, arkadaş grubunu, hatta semti, şehri ve hatta ülkeyi direkt
etkiler. Başta cinsel istismar olmak üzere çocuğa yöneltilmiş her türlü şiddet,
çocuğun geleceğini içine alan geniş zaman diliminde yaşayacağı kişilik
bozukluğu riski ve ruhsal problemler ile sorunları kuracağı aileye kadar
taşıyabileceği bir dönemi içine alır. Yetişmekte olan, korunmaya ihtiyacı olan
bir çocuğun yaşayabileceği benzeri sorunları da sadece bireysel değil,
toplumsal olarak da ele almamız gerekir. 
Üzerinde
görüştüğümüz raporun sahibi Araştırma Komisyonu -şöyle bir bakarsak, ne zaman
kuruldu, ne zaman çalışmasını bitirdi- ilki 28/4/2016 tarihinde olmak üzere
Türkiye Büyük Millet Meclisinde 9 toplantı gerçekleştirdi; Ankara’da 2,
Karaman’da da 1 kez inceleme ve değerlendirme programı düzenledi, nihayetinde
12 kez toplanarak çalışma faaliyetlerini aldığı bir ay ek süreyle 22/8/2016
tarihinde de sonlandırdı. 
Milliyetçi
Hareket Partisi olarak biz, her toplantıda, hatta ilk toplantıda farklı
bölgelerde yapacağımız çalışmalarda bulunduğumuz illerdeki mülki idare
amirlerinin, yerel yöneticilerin, savcıların, hâkimlerin, Millî Eğitim
Bakanlığı çalışanlarının, STK temsilcilerinin yani çocuklarla ilişkili olan, çocukları
ilgilendiren bütün kurum ve kuruluşların -resmî veya resmî değil- bu
toplantılara katılmasını rica etmiştik, dâhil edilmesini istemiştik ama bu
maalesef mümkün olmadı. Eğer böyle çalışılsaydı risk analizleri daha iyi
oluşturulabilecek, mevcut sorunlar daha iyi görülebilecek, daha iyi çözüm
yolları üretilebilecekti. Toplantımıza hiç olmazsa bir kez Millî Eğitim
Bakanının, Aile ve Sosyal Politikalar Bakanının, Adalet Bakanının ve vakıf ve
derneklerden sorumlu Başbakan Yardımcısının katılmasını istedik ama maalesef
hiçbiri gelmedi. Yine, gerçekleştireceğimiz toplantıların birinde medya ve
basın mensuplarının davet edilerek çocuklara yönelik her türlü istismarın
önlenmesinde görüş ve önerilerinin alınması, Komisyonun kendilerinden
beklentilerinin iletilmesi ve nasıl iş birliği yapabileceğimiz üzerinde de
çalışmayı istedik ama olmadı. Maalesef, saydığımız tüm bu isteklerimiz,
önerilerimiz yerine gelmedi, o nedenle bu taraflar hep eksik kaldı. 
Komisyon,
çalışmalarını dar bir çerçevede yürüttü, yeterli saha çalışması yapmadı.
Toplantılar, davetimizi kırmayarak gelen ve değerli bilgilerini, tecrübelerini
bizden esirgemeyen akademisyenler ve kurum yöneticileriyle veya temsilcileriyle
sınırlı kaldı. Toplantılarımızda çocuk ihmali, çocuğa yönelik fiziksel istismar,
suça yönelen çocuklar, sokakta yaşamak zorunda kalan çocuklar ve hatta erken
yaş evlilikler üzerinde durulmadı, bu konularla ilgili olarak araştırma ve
incelemelerde maalesef bulunulmadı. 
Her ne kadar
öncelikli sorunumuz çocuklara yönelik cinsel istismar olsa da bütün bu
saydıklarım istismar ve ihmal dâhilindedir, ele alınması gerekliydi ama eksik
kaldı. 
Komisyonun
çalışma süresi içinde farklı illerimizde farklı istismar olayları yaşandı.
Oraya gitmeyi talep ettik, “Oraları ziyaret edelim, sorunlara bakalım.”
dediğimizde maalesef bu da gerçekleşmedi yani saha çalışmaları da yine maalesef
önemsenmedi. 
Sunulan taslak
raporun Karaman’da gerçekleştirilen çalışmayla ilgili kısmında verilen
bilgilerde ise vakıf, dernek, kurum, kuruluş ve şahısların aklanmasına yönelik
ifadeleri raporun içeriyor olması üzüntü verici. Çocukların ilgili şahıslar
tarafından –Karaman’daki olaydan bahsediyorum- “misafirhane” adı altında ifade
edilen evlerde tutulması, bu duruma ailelerinin rızasının olması, bahsi geçen
evlerin faturalarının herhangi bir şahıs üzerine düzenlenmiş olması o evleri
ilgili dernek ve vakıflardan tamamen alakasız kılamaz. Bununla birlikte, olayın
yaşandığı ilimizde gerekli soruşturmanın eksik yapılması, ihmal ve kusurların
araştırılmaması onaylanacak bir tutum değil, yönetim zafiyetidir. Zira toplantı
sırasında resmî kurum ve kuruluşların temsilcilerine yönelttiğimiz sorular
çocukların korunması ve olay sonrası yapılan çalışmalardaki eksiklikleri ve
ihmali ortaya çıkarmaktadır. Bu geçen süreçte bunlarla ilgili ne tür çalışmalar
yapılmıştır, o da bizde birer soru işaretidir. 
Çocukları
korumak devletin görevidir, vakıfların, cemaatlerin, derneklerin eline çocuklar
terk edilemez. 
Komisyon Ağustos
2016’da çalışmalarını tamamladı ve raporunu tüm milletvekillerine dağıttı.
Peki, o günden bugüne ne değişti? Sadece 2017 genelinde 387 çocuk cinsel
istismara uğradı. 2017’de öldürülen 20 çocuğun 10’unu babası katletti ve
maalesef ocak ayında 2 çocuk daha babası tarafından katledildi.
Yine,
kayıp olan çocuklarsa başlı başına ele alınması gereken bir sorun çünkü bu
konuda verilen istatistikler hep kafa karıştırıcı. Türkiye’de 2014 yılında
güvenlik birimine mağdur olarak 131.172 çocuk getirildi, bu çocuklardan
11.095’inin de cinsel istismara maruz kaldığı belirtiliyor. Yine, Türkiye
İstatistik Kurumu 2008-2011 verilerine göre, kayıp çocuk sayısı 27 binden
fazla. Yine, 2008-2012 yılları arasında toplam 40.220 kişi çocuk kayıp ilanı
vermiş. 2008’den 2011 yılına kadar toplamda 5.724 çocuk bulunabilmiş, bunun
gerisi nerede? İçişleri Bakanlığının verilerine göre 15.900 çocuk kayıp,
yakınlarını kaybetmiş ailelerin verdiği bilgiye göre 30 bin çocuk kayıp. Yine,
Suriyeli çocukların da kaybolduğuna dair bilgiler istatistiklerde mevcut.
İstatistik Kurumunun verilerine göre, 2012 yılında 12.747’yle en fazla çocuk
kayıp ilanı verilmiş ama bulunan çocuk sayısı az. Yine, Emniyet Müdürlüğünde,
teslim edilen ve kayıp bildirilen çocuk sayısı fazla. 2008’de 4.517’yken bu
sayı 2012’de 12.474 olmuş. Şimdi, diyeceksiniz ki bana “Hep 2008, 2012, 2014 en
son, buraya kadar bilgi veriyorsunuz.” Evet, maalesef böyle bilgi
veriyorum çünkü o tarihten sonra bir daha hiçbir resmî kurum ve kuruluşumuz
çocuk kayıplarıyla ilgili bir istatistik yayınlamamış arkadaşlar. Bu da kafa
karıştırıcı ve üzücü.
Unutulmamalıdır
ki kayıp çocuklar istismar mağdurudur. Bu çocuklar tehlike altındadır ve
üzülerek söylüyorum -bu çok endişe verici ama- bir çoğunun hayatı da belki de
son bulmuş olabilir.
Bir
raporun belirlediği en önemli kararların… Aslında bakarsanız bu raporda güçlü
taraflar da var yani güçlü öneriler, güzel öneriler de var ki bunlardan biri,
bence raporun belirlediği en önemli öneri ve ikinci öneri olarak sunuluyor,
çocuk hakları daimi komisyonunun kurulması. Meclisimizde bulunan tüm siyasi
partilerin ortak görüşü olmasına rağmen, Milliyetçi Hareket Partisi Grubumuz
adına 10/10/2017 tarihinde Meclis gündemine getirdiğimiz daimî çocuk hakları
komisyonu kurulmasına dair teklifimiz Meclis tarafından kabul edilmedi.
Üzülerek söylüyorum: İktidar partisi kabul etmedi, diğer muhalefet
partilerinden “Kabul ediyoruz.” diye bir el kalkmadı, sadece CHP’den arkada 2-3
el kalktı, o da ön tarafa bakıp grup başkan vekillerinin el kaldırmadığını
görünce bir tereddüt yaşadı yani o gün bu komisyon kurulup bugüne kadar yol
alınabilirdi ama maalesef kanun teklifimiz reddedildi. 
Başka ne
sorunlar var raporda? Hazırlanan taslak raporda aile içi fiziksel şiddetin
önlenmesine dair yaptırım gücü yüksek bir mevzuat önerisi yok arkadaşlar. 
Yine, terörün
kullandığı çocuklar için de tedbir alınmalı, bu konuyla ilgili de sıkı
çalışmalar yapılması gerekiyor. 
Raporda ensestle
ilgili sorunlar mevcut değil, Komisyonun gündemine de taşınmadı. Yok sayarak
yok edemezsiniz; o nedenle, ensest vakalarını da görüp araştırmak durumundayız.

Erken yaş evliliği
üzerinde de yeterli bir çalışma yapmadı Komisyonumuz. Ayrıca, şunu da belirtmek
istiyorum ben: Türk Ceza Kanunu’nun 103’üncü maddesinde yapılacak değişim iptal
edilen kısmın düzenlemesiyle sınırlı kalmamalı, yaş sınırının 15’ten 18’e
yükseltilmesi de dikkate alınmalıdır; bu da bizim şerh raporumuzda mevcuttu.
Biz, buna yönelik Türk Ceza Kanunu’nun 18 yaşın altında kalan tüm bireyleri
çocuk kabul ederek o şekilde düzenlenmesiyle ilgili bir kanun teklifinde
bulunduk. Yine, Türk Medeni Kanunu’yla ilgili bir kanun teklifinde bulunduk.
İnşallah gündeme geldiğinde kabul edilir. 
1999’da Dünya
Sağlık Örgütü Çocuk İstismarını Önleme Komitesi tarafından yapılan çocuğa
yönelik cinsel istismarın tanımı “Bir çocuğun tam olarak anlamadığı, yeterli
bilgi ve gelişim düzeyine sahip olmadığı için rıza veremeyeceği ya da kanunlar
ile toplumun sosyal tabularına uymayan herhangi bir cinsel aktivite içinde yer
alması.” olarak kabul edilmiştir ama bu ilgili maddede “15 yaşını tamamlamamış”
ibaresi -özellikle Türk Medeni Kanunu’nda- failler açısından maalesef suç
indirme ve hatta “çocuk gelin” olarak zorunlu evliliklerin önünü açmaktadır.
Bunlarla ilgili düzenleme yapılması gerekmektedir.
Yine, Türk Ceza
Kanunu’nun 103’üncü maddesinin 1’inci bendinde beden dokunulmazlığını ihlal
etsin ya da etmesin her türlü cinsel davranışla çocuğun cinsel istismar suçunun
işlenebileceğinin belirtilmesine rağmen, kanunun gerekçesinde maddenin uygulama
alanı yalnızca vücut dokunulmazlığını ihlal eden cinsel davranışlarla
sınırlandırılmıştır. Bu konuda Yargıtay hatalı bir karar vermiştir. Bunu açıp
kendiniz de inceleyebilirsiniz. Bunun bir an önce düzeltilmesi, 104’üncü
maddede yapılan değişiklikle cinsel taciz suçunun çocuğa karşı işlenmesi
durumunda cezanın ağırlaştırılacağına yer vermek suretiyle bedensel temas
içermeyen davranışların da 103’üncü maddede yer aldığı gibi değerlendirilmesi
çok önemlidir, bunun da üzerinde durulmalıdır.
Yine, erken yaş
evlilikleriyle ilgili olarak Milliyetçi Hareket Partisi Grubumuz adına Meclis
Başkanlığına sunduğumuz bir kanun teklifimiz var. Bugüne kadar herhangi
birinizin dikkatini çekti mi bilmiyorum, geçmişe dönük verilen cezalara
bakarsanız eğer, küçük yaşta evlendirilmiş kız çocuklarıyla evlenen erkeklere
verilen cezalar çok fazla. Hatta ebeveynlere verilmiş ceza da var. Ama bu dinî
tören düzenleyen kişilere yönelik verilmiş hiçbir ceza yok; bu, büyük bir
eksikliktir. Bunun sebebi de, 2015 yılında Yargıtayın, resmî nikâh aranmaksızın
dinî nikâha izin veren yeni bir uyarlama getirmesiyle, bir kanunu kaldırmasıyla
ortaya çıkan bir açıktır. Sadece imamlar kıymıyor bu küçük yaş erken
evliliklerin nikâhlarını, dini bütün bir aile yakını da kıyabiliyor. Ama 12
yaşında bir çocuk önüne getirildiğinde, ister din görevlisi olsun ister sıradan
bir vatandaş olsun, bu çocuk önüne geldiği zaman “Bu, kanunlara aykırıdır, ben
12 yaşındaki bir çocuğun evliliğine izin veremem.” diyebilmeli. Bunun için de
bir kanun olmalı ve cezai işlem bulunmalıdır. İnşallah bu kanun teklifimiz
geldiğinde de bunu kabul eder, desteklersiniz.
Hazırlanmış olan
taslak raporda suça tanık olmuş çocukların haklarıyla ilgili bir öneri
bulunmamaktadır. Kimyasal kastrasyon, yani hadım
edilme; bu, gündeme gelmiştir. Aslında cinsel istismarda bulunan, özellikle
çocuklara yönelik cinsel istismarda bulunan kişilerin ciddi bir şekilde
cezalandırılması gerekiyor. Ceza, her zaman tek çözüm değildir, suçun tekrardan
oluşmasını önleyecek tek bir yöntem değildir; cezayla birlikte yapılması
gereken çok fazla çalışma vardır. Bunun içerisinde toplumsal cinsiyete duyarlılık;
yine, erkek çocuklara ve kız çocuklara kendilerini koruma… Sadece kız çocuklar
da değil, erkek çocuklar da istismar mağduru olduğuna göre her birine iyi bir
eğitim verilmesi, ailelerin de eğitimden geçirilmesi gerekiyor ama bununla
birlikte verilecek cezaların caydırıcılığı çok önemli. Bu caydırıcı cezaların
nasıl düzenleneceğiyle ilgili de ciddi çalışmalar yapılması gerekiyor. Her ne
olursa olsun çocuğa yönelik cinsel istismarların hiçbir şekilde ceza hafifletme
durumuna sokulmaması yani o konuma getirilmemesi, en ağır cezaların verilmesi
önemli. Kimyasal kastrasyon gündemde olduğuna göre uygulanabilir ama kimyasal
kastrasyon nedir? Tıbbi olarak uygulanan bir yöntemle belli periyotlarla faile
ilaç vererek cinsel etkinliğinin sonlandırılması anlamına gelir. Yani bu yöntem
sorunu tek başına çözmüyor aslında çünkü bu, kullanılan organların işlevsiz
hâle getirilmesidir ama sadece olay burada bitmiyor, zihniyet çok önemli. Bu
zihniyetle nasıl mücadele edileceği… Ve yine bu şahısların sadece belli bir yöntemle
etkisiz hâle getirilemeyeceğinin de görülmesi gerekiyor. O kişi eğer kafasına
koyduysa çocuğu daha farklı yöntemlerle de istismar edebilir. Bu riskin de
gözden kaçmaması çok önemli. 
Yine,
çocuk ombudsmanlığı oluşturulmalıdır. Sadece çocuk haklarını koruyan, çocuk
suçlarını bulmaya yönelik, ulusal risk haritalarının oluşturulmasında da
çalışacak çocuk ombudsmanlığı çok önemli.
Bir
de cezai ehliyet konusu var, bu da bizim en büyük sıkıntımız. Bir kişi çocuğa
cinsel istismarda bulunuyor veya bir kadına şiddet uyguluyor, sonra “Cezai
ehliyeti yok.” denilip belli cezalardan kendisini sıyırabiliyor. O nedenle bu konu tekrar
çalışılmalı ve her ne sebeple olursa olsun, çocuğa veya bir başkasına, bir
kadına, bir hayvana -hiç fark etmez- bir canlıya zarar veren kişilerin ceza
alması noktasında hassasiyet gösterilmesi çok önemli. 
Sunulan taslak
raporda yine eksiklik, önemli bir eksiklik, mevsimlik tarım işçiliği nedeniyle
bölgesel olarak göç eden ailelerin çocuklarının barınma koşullarının
iyileştirilmesi ve eğitim haklarından mahrum kalmaması için yapılmış bir öneri
de yok, bu da bir ihmal ve bir istismardır.
Yine, bu
istismarların ortaya çıkması için çalışan ve en çok da ortaya çıkaran grup
olarak bilinen okul psikolojik danışmanları, rehber öğretmenler ve okullarda
görev alan psikologlar. Bu arkadaşlarımızın da çalışacağı koşulların en uygun
hâle getirilmesi önemli ancak yeni bir genelge çıktı, diyor ki: “Bir psikolojik
danışman iki üç okulda daha görev alabilir.” Böyle sorun çözülmez. Çocukların
ihtiyacı kadar psikolojik danışmanın, psikoloğun okullara atanması gerekir,
bölündüğü zaman çalıştığı kurumlara hâkim olamayacağı için bazı şeyler gözden
kaçabilir. 
Çocuklarımızın
korunması ve layık oldukları yaşam standartlarına kavuşmalarının sağlanması
amacıyla, mevcut yasa ve mevzuatlarda çocukların yararına yönelik kısımlar
üzerinde tarama ve inceleme yapmak, gerekli yasal düzenlemelerin yapılmasını
sağlamak ve yeni yasaların oluşturulmasına destek vermek amacıyla Türkiye Büyük
Millet Meclisi çocuk hakları komisyonu acilen kurulmalıdır ve böylece, tüm
siyasi partiler bu komisyonda çalışarak bilgi ve becerilerini, tecrübelerini,
görüşlerini sorun çözümü için kullanabilirler. 
Bugün çocuklara
yönelik istismarın önlenmesine yönelik çalışma yapmak üzere, Bakanlar Kurulu
bünyesinde, yine bakanlarımızdan oluşan bir komisyon oluşturulması
sevindiricidir ancak yeterli değildir, tüm siyasi partilerin de buna destek
vermesi amacıyla bu komisyon hemen kurulmalıdır. 
Bununla
birlikte, başta kadın ve çocuklara yönelik olarak gerçekleştirilen, kendine
yönelik şiddet türü olan intihar ve yaşamımızı paylaştığımız diğer canlılara
uygulanan şiddet davranışları da dâhil olmak üzere toplumda artan şiddet
eğiliminin sebeplerinin tespit edilmesi ve çözüme yönelik çalışmaların da
yapılması şarttır. Çalı tepmekten korkmamamız gerekiyor, o çalıyı tepersek
biliyoruz ki -bunu daha önceden de söyledim- arkasından tavşan çıkmayacak.
Arkasından ne kadar iğrendiğimiz, korktuğumuz şey varsa o çıkacak, yılan
çıkacak, akrep çıkacak. Ama biliniz ki eğer biz o çalıyı tepmekten kaçarsak,
görmezden gelirsek veya istemediğimizi görmek istemezsek ya da bakmadığımız bir
yerleri ihmal edersek bir yerlerde çocuklar şu anda hâlâ acı çekiyor olabilir,
istismar mağduru olabilir, yaşamı tehlikede olabilir. Biz o çalıyı tepmek
zorundayız ve görmediğimiz her şeyi görebilmek için, daha iyi görebilmek için
çaba sarf etmek zorundayız. Aynı zamanda aziz milletimiz de bunun bir
vatandaşlık görevi olduğunu bilmeli, çevresindeki çocukların ihmali ve
istismarına karşı duyarsız kalmamalıdır. 
(Mikrofon
otomatik cihaz tarafından kapatıldı) 
DENİZ
DEPBOYLU (Devamla) – Konuşmama son verirken her birinizi saygıyla selamlıyorum.
(MHP sıralarından alkışlar) 
BAŞKAN
– Teşekkür ediyorum Sayın Depboylu. 
Şimdi,
ikinci söz, gruplar adına, Cumhuriyet Halk Partisi Grubu adına Konya
Milletvekili Mustafa Hüsnü Bozkurt’a aittir. 
Buyurun
Sayın Bozkurt. (CHP sıralarından alkışlar) 
CHP
GRUBU ADINA MUSTAFA HÜSNÜ BOZKURT (Konya) – Sayın Başkan, Meclis Başkanlık
Divanının saygıdeğer üyeleri, Sayın Bakan; yüce Meclisi saygıyla selamlıyorum
diye başlamak âdetten olduğu için öyle yapıyorum. Üç partinin, dört partinin
ortak önerisini görüşüyoruz. Çocuk istismarı son günlerin en yakıcı
konularından biri. Güya bir ortak komisyon kurduk, aylarca çalıştık, bir rapor
hazırlandı, sonra o rapora bir muhalefet şerhi hazırladık biz, onu verdik.
Rapor bir türlü görüşülemiyor. Darbeyle ilgili bir de komisyon kuruldu, güya
çalışıldı, onun da raporu falan yok ortada. 
Şimdi,
ben deminden beri sayıyorum, 1, 2, 3, 4, 5, 6… 6 da değil, 5’e inmiş.
ÖZGÜR
ÖZEL (Manisa) – AKP’den 5 kişi var. Yüzde 1,5 oranında katılım gösteriyor. 
MUSTAFA
HÜSNÜ BOZKURT (Devamla) – 5 sayın AKP’li milletvekili kardeşimi saygıyla
selamlıyorum. Neden bunu söylüyorum? Yani savaşı konuşuyoruz, kimse yok;
ölümleri konuşuyoruz, kimse yok; iç barışı konuşuyoruz, kimse yok; çocuk
istismarını konuşuyoruz, kimse yok. Yani arkadaşlar, gerçekten, böyle, bir sürü
hazırlık yaptım. Sabahleyin beni grup başkan vekili Konya’dan gelirken
telefonla aradı, “Siz konuşacaksınız.” dedi. Ben de sabahtan beri bir hazırlık
yapmaya çalışıyorum ama bunların hiçbirini okumanın hiçbir anlamı yok çünkü
Türkiye Büyük Millet Meclisini fiilen kapattınız. (AK PARTİ ve CHP sıralarından
karşılıklı laf atmalar)
Evet, Bülent
Turan Bey, beni dinle. Şimdi nasıl olsa cevap vereceksin.
BÜLENT TURAN
(Çanakkale) – Arkadaşlar fotoğraf çekiyorlar, o yüzden.
MUSTAFA HÜSNÜ
BOZKURT (Devamla) – Bakın, inanın bana, bu Meclise işgal kuvvetleri bu sizin
yaptığınızı yapamadı kardeşim. İşgal kuvvetleri 16 Mart 1920’de Türkiye Büyük
Millet Meclisini bastı, Meclis-i Mebusân üyelerini bir zırhlıya bindirip
Malta’ya gönderdi. Gazi Mustafa Kemal Atatürk 23 Nisan 1920’de Ankara’da
Türkiye Büyük Millet Meclisini açtı. 115 adam kelle koltukta oraya geldi. Bulgur
aşına tahta kaşıkla, aç biilaç üç yılda bir cumhuriyet kurdu ya. O cumhuriyetin
Meclisindeyiz arkadaşlar. (CHP sıralarından alkışlar) Yani gerçekten şu
fotoğrafı Türk milletinin takdirine sunuyorum. Ordumuz Afrin’de savaşıyor,
çocuklarımız şehit oluyor. Ağzınızdan yerlilik, millîlik, uf, sular seller gibi
akıyor ama Türkiye Büyük Millet Meclisinde hiçbir konuyu konuşurken hiçbir
şekilde buna değer vermiyorsunuz. Çünkü siz de biliyorsunuz ki bu Meclis,
iradesini bir tek adama teslim etmiştir. Bunun da mührünü 16 Nisan günü YSK
vasıtasıyla çaktınız, güzel.
Şimdi, anlatalım
o zaman. Son on yılda çocuk istismarındaki artış yüzde 700, yüzde 700. Bunlar
sizin yönettiğiniz devletin rakamları, kafadan atmıyorum. Efendim, çocuk
istismarıyla ilgili olarak dünyada yapılan sıralamada dünya 3’üncüsüyüz. Hani,
yıllar önce bir millî takım dünya 3’üncüsü oldu, bir de burada maşallah, dünya
3’üncüsüyüz. Tabii, tutuklu gazetecilerde dünya 1’incisiyiz falan. O
gazeteciler de duruma göre ha, yani arkasında Merkel olan elini kolunu sallayıp
gidiyor, valla arkasında Türk milleti olan da içeride ızdırap çekiyor. (CHP
sıralarından alkışlar) Efendim, istismarcıların yüzde 66’sı akraba, komşu
çocuğu falan gibi yakın kişiler. Adalet verileri yılda ortalama 8 bin
çocuğumuzun cinsel istismara uğradığını söylüyor, mahkemelerden alınan veriler
bunlar. Burada daha sayısız rakam var.
Komisyonda
da söyledik, çocuk istismarı, çocuk tacizi, çocuk ne, “çocuk” deyince biz neyi
anlıyoruz? Neyi anlıyoruz? “Kindar ve dindar nesiller yetiştireceğiz.” diyen
bir anlayışı anlıyoruz. Neyi anlıyoruz? “Dünyada hiçbir milletin kadını Türk
kadını kadar milletinin bağımsızlığı ve egemenliği için mücadele etmiş olamaz.”
diyen bu cumhuriyetin kurucusu Gazi Mustafa Kemal Atatürk’ün koltuğunu bugün
işgal eden zatın “Kadın erkek eşitliği diyorlar, bu fıtrata ters.” dediği lafı
anlıyoruz. Öyle bakılan annelerin çocukları tacize uğruyor hem de tacize
uğradığı yurtlarda, vakıf evlerinde, dernek evlerinde, neden oralarda kaldığını
hiç sorgulamıyoruz. Devlet ilk ve ortaöğretimdeki çocuklarına yurt temin
edemediği için Ensar Vakfının, KAİMDER’lerin yani Karaman İmam Hatip Mezunları
Derneğinin ya da başka derneklerin... Bugün de gelirken televizyonda gördüm,
“İkra Derneği” diye bir dernek ve Hükûmetinizin Millî Eğitim Bakanlığı anlaşma
yapmış, İkra Derneği 5-6 yaşında çocukları oturtup efendim, işte dinsel öğütler
veriyor. Dünya çocukları nelerle uğraşıyor, biz çocuklarımızı nelerle meşgul
ediyoruz?
Arkadaşlar,
bu kürsüden defalarca söyledik, bakın tekrar söylüyorum: Bu cumhuriyetin kilit
taşı Mustafa Kemal Atatürk ve laikliktir; oynayıp durmayın, sonunda
yıkacaksınız o kubbeyi, hep beraber altında kalacağız ya. Nedir amacınız,
anlamak mümkün değil, gerçekten mümkün değil. 
Eğitimi resmen
yazboz tahtasına döndürdünüz; en çok değiştirdiğiniz bakan Millî Eğitim Bakanı,
en çok değişiklik yapılan da eğitim sistemi. Sistem diye bir şey kalmadı.
“4+4+4” dediniz, bir gün sabahleyin adamın biri kalkıyor “Şu olsun.” “Hayhay o
olsun.” “Bu olsun.” “Hayhay bu olsun.” Bir sabah kalkıyoruz, Cumhurbaşkanı
diyor ki: “Ya, bizim torun bu TEOG’u sevmedi, değiştirin.” “Olur, emrin başım
üstüne, değiştirelim.” Ya, değiştirirken yerine ne koyacağınızı bilmediğiniz
için aylarca sıkıntı çekiyoruz. Şimdi, bu sistem içinde yetişen çocuk, çocuk,
adı üzerinde çocuk, kendisine yapılan hangi muamelenin istismar, hangi
muamelenin sevgi olduğunun ayırdına varamadan yetiştirdiğiniz çocuk ve gidip
bizzat yerinde gördüğüm için söylüyorum, Karaman’da ifade vermeyi kabul eden 10
çocuk, toplam 45 çocuk, hepsi erkek çocuk. Kız çocuk olsa da fark etmez ama
hani kızlara siz diyorsunuz ya: “6 yaşında da nikâhına alabilirsin, 1 aylıkken
de yapabilirsin, 3 yaşında da yapabilirsin.” Hadi onu söylemeyelim, onlarca
erkek çocuk üç yıl boyunca tecavüze uğruyor, gidiyoruz valiye soruyoruz:
“Vallahi, benim haberim yok, bu adamı tanımıyorum.” İki gün sonra valiyle
beraber tarikat evinde fotoğrafı çıkıyor. Millî Eğitim Müdürü olan vatandaşa
soruyoruz, diyoruz ki: “Ya, kardeşim, senin denetiminde değil mi bu yurtlar?”
“Vallahi, öyle bir yurt yok, öyle bir şeyden bizim haberimiz yok.” diyor.
Ertesi gün, aynı yurtta, o tacize uğrayan öğrenciler ve onları taciz eden
öğretmenle fotoğrafları çıkıyor. Hayır, hiç kimsenin umurunda değil. Bunları o
komisyonda söylüyorum, şimdi görüyorum ki Sayın Komisyon Başkanı da burada yok,
üyeleri de burada yok. 
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Burada, burada. 
Hüsnü Bey…
MUSTAFA HÜSNÜ
BOZKURT (Devamla) – Ha, buradaymış, pardon, özür dilerim, tamam. 
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Estağfurullah.
MUSTAFA HÜSNÜ
BOZKURT (Devamla) – Sayın Yılmaz Bey, buradaymışsınız, çok mutlu oldum. 
Şimdi, bunları
söylüyoruz, söylüyoruz, söylüyoruz da sonuçta ne oluyor? 
Bakın, yıllardır
eğitimi sürekli dinsel öğretilere göre biçimlendirme çabanız devam ediyor.
Buradan muradınız ne? Ne diyor Sayın Cumhurbaşkanı bir imam-hatipliler
toplantısında? Diyor ki: “Zihniyet devrimini siz yapacaksınız.” Arkadaşlar,
zihniyet devrimi yapabilmek için hakikaten çağdaş, bilimsel bir eğitim almak
gerek. Bütün okullarımızın adını “imam-hatip” yapabiliriz, benim için hiçbir
mahzuru yok. Bütün çocuklarımız, 18 milyon çocuğumuzun hepsi dinimizi öğrensin,
Peygamberimiz’in hayatını öğrensin, hiçbir mahzuru yok. Ama bu çocuklar fizik,
kimya, biyoloji öğrensin; yağmurun duayla değil ancak biyolojik şartlar
oluştuğu zaman yağabileceğini öğrensin. Kuraklık… Kar duasına çıkan adamları
televizyonlarda göstermeyelim. Eğer duayla bu yağmur yağsaydı herhâlde dünyanın
en Müslüman ülkesi İngiltere olurdu ya. Böyle bir zihniyetle bu çocukları
yetiştirdiğiniz zaman belki size oy veren mütedeyyin, mümin, iyi niyetli,
elleri öpülesi insanların hoşuna gidiyor olabilir ama bu, dünyanın gidişatına
ters arkadaşlar. “Biz çocuklarımızı nasıl eğitmeliyiz ki çağdaş dünyanın
gereklerine göre, aydın, bilimden yana ve yüksek teknolojili üretim yapabilecek
donanımla donatalım?” gibi bir derdiniz yok. Böyle olduğu için çocuklarımız
istismara uğruyor.
Diyebilirsiniz
“Dünyanın her yerinde istismar var.” Doğru, her yerde var, sapık dünyanın her
yerinde var. Ama Allah aşkına ya, devlet televizyonuna, benim de vergimle olan
televizyona bir adam çıkarıyorsunuz, bir tarikat önderi, diyor ki: “6 yaşında
çocukla evlenmek dinen uygundur.” Ya, 6 yaş ya, Allah’tan korkun ya. Yani yemin
ediyorum, bir gram yetkim olsun, o adamın, değil televizyona çıkarmak, sokakta
dolaşmasını yasaklarım, topluma zararlıdır ya. Böyle bir şey olabilir mi? Bu
adam el üstünde tutuluyor.
BURCU KÖKSAL
(Afyonkarahisar) – O adamın söylediklerini de ifade özgürlüğü saydınız.
MUSTAFA HÜSNÜ
BOZKURT (Devamla) – Bakın, demin burada tartışma oldu, Sayın Bülent Turan da,
Sayın Meclis Başkan Vekilimiz Ahmet Aydın Bey de dedi ki: “Hasta ziyareti.” E,
doğru ama adam hasta yani fiziksel hasta değil, gerçekten hasta. Ya arkadaş,
Türkiye Büyük Millet Meclisi burası ya -demin söyledim- 16 Mart 1920’de işgal
kuvvetleri Meclis-i Mebusânı basıp dağıttığı zaman Anadolu’nun bağrından kopup
gelmiş 115 kişiyle Gazi Mustafa Kemal’in açtığı bir Mecliste konuşuyoruz. Yahu
“Keşke Yunan kazansaydı.” diyen bir adama yapılan hasta ziyaretini doğal
karşılayan bir anlayışla karşı karşıyayız. (CHP sıralarından alkışlar) 
Sayın Bülent
Turan, Sevgili Ahmet Aydın; bu bir hasta ziyareti falan değil, yapmayın, bu
doğru değil.
BÜLENT TURAN
(Çanakkale) – Şahsileştirmeyelim Sayın Başkan.
MUSTAFA HÜSNÜ
BOZKURT (Devamla) – Bu doğru değil, bakın, inanın doğru değil. Yani böyle bir
anlayış, bu adamcağız hastalıklı bir kafa olabilir, buna hiçbir itirazım yok;
kalkıp da bunu Kemal Kılıçdaroğlu’nun geçirdiği operasyona geçmiş olsun
telefonu açmakla eş değer görmeniz de ayrı bir ayıp, çok ayıpladım. Ne demek
yani, Kemal Kılıçdaroğlu ile bu adını anmak istemediğim fesli adamı bir arada mı
tutuyorsunuz, aynı mı görüyorsunuz? Bu olmaz.
ÖZGÜR ÖZEL
(Manisa) – Meczup, meczup.
BÜLENT TURAN
(Çanakkale) – Fikrine katılmamak için söylüyoruz. 
MUSTAFA HÜSNÜ
BOZKURT (Devamla) – Siz sonra yanıt verin Sayın Bülent Turan. 
BÜLENT TURAN
(Çanakkale) – Çok klasik bunlar.
MUSTAFA HÜSNÜ
BOZKURT (Devamla) – Bakın, size saygım sonsuz, Grup Başkan Vekilisiniz;
gerçekten saygı duyuyorum, Sayın Meclis Başkan Vekilime gerçekten saygı
duyuyorum, hepinize saygı duyuyorum ama bu tür adamları hep birlikte mahkûm
etmezsek inanın bana burada bir ortak çalışma zemini bulamayız. (CHP
sıralarından alkışlar) 
Çocuk
istismarını konuşuyoruz, kimse yok. Bakın, dedik ki, ilk günden beri, bak, ilk
gün, daha televizyonlar altyazı geçerken, Afrin Operasyonu’nun başladığı
söyleniyor, aynen attığım “tweet”i söylüyorum: “Ordumuzun ve Hükûmetimizin
arkasındayız. Mehmetçik’in ayağına taş değmesin, Allah ordumuzu esirgesin.”
Bunun üzerine 200’ün üzerinde yorum aldım. 200’e yakın yorumun büyük çoğunluğu
“Vay, niye ‘Hükûmetin arkasındayız.’ diyorsun?” da, bilmem ne de, şu da bu da. 
Şimdi
arkadaşlar, bakın, Kıbrıs Harekâtı’nda ben İpsala’da altı ay çadırlı ordugâhta
yatmış bir arkadaşınızım. Böyle durumlarda hükûmet-devlet ayrımı ortadan
kalkar. Siyasi iradedir o kararı veren, muhalefet olsun, iktidar olsun bütün
partilerin de görevi o siyasi iradenin aldığı kararın arkasında durmaktır. Bunu
yaptık, iyi niyetle yaptık, doğru olduğuna inandığımız için yaptık ve asla,
orada yaptığımız harekâtın, her ne ise, adını “operasyon” diye koyup sonradan da
“savaş mavaş” demek ne kadar doğru onun da takdirini size bırakıyorum ama,
buradan, bu harekâttan mülhem 32 evladımızı şehit vermişiz, ne kadar başka
kayıp olduğunu bilmiyorum. Ama, bu harekât üzerinden hâlâ bir iç cephede
birlik, bir ulusal birlik oluşturmak yerine bu harekâttan mülhem sürekli
Cumhuriyet Halk Partisini karalamak, sürekli işte “Bay Kemal, may Kemal” gibi
laflarla sürekli ama sürekli sanki CHP bu harekâtın arkasında değilmiş
görüntüsü yaratmak doğru bir şey değil. Ha, biz bu harekâtın arkasındayız,
doğru ama bu harekâtı yapma sebebi, sizin altı senedir bizim sürekli
ikazlarımıza rağmen yapmış ve uygulamış olduğunuz yanlış politikalar. Bunu
söylemeyecek miyiz? Söyleyeceğiz. Söyleyeceğiz ki bir daha aynı hataya
düşmeyin. 
Bakın, biz
aylardır söylüyoruz, diyoruz ki: Kardeşim, ya, Rusya, İran, Irak, Suriye,
Türkiye, bu 5 ülke bir araya gelip bu sorunu kendi arasında konuşarak buradaki
terör sorununu da, Büyük Ortadoğu Projesi adlı Türkiye’yi bölmek isten
emperyalist projeye karşı ortak bir tavrı da geliştirebilirler. “Hayır.” Niye?
“Esad katil.” Ne yapmış? “1 milyon Suriyeli öldürmüş.” Esad katil, vallahi bu
El Beşir herhâlde Nobel Barış Ödülü sahibi; durmadan ağırlayıp duruyorsunuz
adamı. Yahu, Sudan’ın eli kanlı diktatörüyle görüşmekte hiçbir beis
görmüyorsunuz, efendim, 10 bin kilometre öteden gelip Irak’ta 2 milyon Müslüman
Iraklıyı katleden, Ebu Gureyb’de Iraklı esirleri köpeklere tecavüz ettiren
adamlarla oturup görüşüyorsunuz, komşunuzla görüşmüyorsunuz. (CHP sıralarından
alkışlar) O komşu kim? O komşu daha birkaç sene önce sizin Marmaris’te beraber
balık tuttuğunuz adam ya. Karşılıklı vizeleri kaldırdığınız, neredeyse ortak
Bakanlar Kurulu toplantıları falan yaptığınız bir adam. 
Şimdi, buradan
hareketle şu çocuk istismarına gelmek istiyorum, ne alakası var demeyin. Ülkeyi
yönetme anlayışınız, ülkeyi sürekli tek başınıza yönetme anlayışınız, her
doğruyu kendinizin bildiğiyle ilgili bir ön kabulünüz, hatta ve hatta
kendinizin de değil, kendi adınıza vekâlet verdiğiniz Sayın Recep Tayyip Erdoğan’ın
en doğruyu bildiği hakkındaki bu ön kabulünüz Türkiye’yi açmazdan açmaza
sürüklüyor. Sayın Recep Tayyip Erdoğan ne diyor? “Durmadan beni aldatıyorlar.”
Ya, şimdi sürekli aldanan bir insanın ihtiyacı nedir? Doğru bir istişare, doğru
bir birliktelik kurmak ve fikirlerden yararlanmaktır. Yani “Burada muhalefet ne
söylerse söylesin karşı çıkalım.” “İktidar ne söylerse haklıdır.” İktidar da
değil, pardon, “Recep Tayyip Erdoğan ne söylerse doğrudur.” gibi bir anlayışla
işte buraya geliyorsunuz. Ondan sonra “Rabb’im de affetsin, milletim de
affetsin, işte biz aldatıldık, kandırıldık.” Ya arkadaş, aldatıldın,
kandırıldın da bu 32 çocuğumuzun kanının hesabını kimden soracak bu millet?
Onun da hesabını gelin bizden sorun o zaman! Bunlar yanlış. 
Çocuk
istismarı… Bakın, Türk Standartları Enstitüsü dün bir kitapçık yayınlıyor,
helal otel standardı. Sayın Bakan, helal otel standardı ne? “6 yaşın üstündeki
otel müşterilerinin kadın erkek kullanım alanlarını ayırın.” Kafa aynı kafa ya,
hiç farkı yok, televizyonda konuşan tarikat lideri de aynı, “6 yaşında
evlenilebilir.” diyen adamın kafası da aynı, Türk Standartları Enstitüsünün
kafası da aynı. Peki, bu adamları bu göreve kim getiriyor, kim getiriyor? Siz
getiriyorsunuz. Ondan sonra “Biz çocuk istismarını önleyeceğiz.” Çocuk
istismarını önlemenin yolu ahlaklı bir toplum yaratmaktan geçer arkadaşlar.
Ahlak, dinler daha yokken, yani ilk insandan beri, yani mağara insanından beri
3-5 insanın bir arada yaşayabilmesini sağlayan kurallar bütünü; bunun dinle,
Hristiyanlıkla, Müslümanlıkla, Musevilikle hiç alakası… 
BAŞBAKAN
YARDIMCISI RECEP AKDAĞ (Erzurum) – İnsanlığın doğuşuyla beraber dinler vardır.
MUSTAFA HÜSNÜ
BOZKURT (Devamla) – Elbette, dinlerin de ahlakı vardır ama asıl ahlak insan
ahlakıdır. İnsan ahlakı dediğiniz şey aldatmamak ve fedakârlık üzerine
kuruludur. Ahlak, utanma duygusuyla eş anlamlı bir kavramdır. Utanması olmayan
adamın hangi dinden olursa olsun ahlakı olmaz kardeşim. (CHP sıralarından
alkışlar) 6 yaşında bir çocuğun, 3 yaşında bir çoğun ırzına geçen bir adam
Müslüman olsa ne olur, Hristiyan olsa ne olur, Musevi olsa ne olur, ateist olsa
ne olur ya? Bu anlayışı lanetlememiz lazım hep beraber. 
Şimdi, burada
gene konuşulacak, Hükûmet cevap verecek, muhtemelen, ben konuştuktan sonra siz
de bana cevap vereceksiniz. Benim de cevaplarım hazır, hazır ya, hazır da bizim
birbirimize cevap vermemiz… O televizyonda konuşturduğunuz adamların, “6
yaşında çocukla evlenilebilir.” diyen sapık kafaların lafını dinleyen birtakım
çocuklarımız belki şu anda tecavüze uğruyor. Bu gerçeği değiştiremiyoruz
arkadaşlar. 
Ya, bu süre de
amma çabuk bitiyor Sayın Başkan, vallahi yirmi dakika olmuş, daha söyleyeceğim
bir çuval laf var. 
Şimdi, sözlerimi
şöyle bitireyim: Sevgili AKP’li kardeşlerim -burada bulunmayan kardeşlerime de
saygı iletiyorum- sevgili MHP’li kardeşlerim, sevgili HDP’li arkadaşlar,
sevgili CHP’liler; gelin, şurada hep beraber olalım arkadaşlar. Bakın, samimi
söylüyorum, ülkemiz kanıyor, ülkemiz yıllardır kanıyor. Biz, sürekli
birbirimizi ötekileştirerek bir yere varma şansına sahip değiliz. Gelin kendi
Kürt’ümüzle barışalım, gelin iç barışımızı sağlayalım, gelin çocuklarımızı
sevelim yahu. Ya, buraya niye geliyoruz kardeşim? Adalarımızda Yunan Bayrağı,
güneyimizde bilmem ne, Süleyman Şah Türbesi’ni kaçır… Gel her gün sabahtan
akşama kadar Kemal Kılıçdaroğlu’na, CHP’ye bağır çağır. Ne olacak, neyi
sağlayacaksınız? 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen bir dakikada. 
MUSTAFA HÜSNÜ
BOZKURT (Devamla) – Teşekkür ederim Başkanım. 
Tamamladım…
Tamamlasam ne olacak, yarım bıraksam ne olacak Sayın Başkanım? 
Ben şunu tekrar,
inanın bana, ömrünü bu memlekete, bu millete vermiş kırk beş yıllık bir hekim,
eski bir asker olarak içim kanayarak söylüyorum: Bakın, bu arz ettiğimiz,
topluma sunduğumuz bu manzaradan asla bir millî birlik çıkmaz, asla bir
beraberlik çıkmaz. Bunu yapmayın ne olur, yalvarıyorum. Gelin burada hep
beraber olalım, bu toplumun bütün sorunları çözülebilir sorunlardır, sizden
rica ediyorum. Ama burada biz onu nakzedelim, öbürü onu eksiltsin, öbürü bunu
bilmem ne yapsın… 
Şimdi, bana
istediğiniz cevabı verin ama bir şeyi değiştiremeyeceksiniz, bu toplum kanıyor,
bu toplum 2002’de kanamıyordu, şimdi kanıyor. Bunun sorumluluğunu lütfen
arayın, bulun ve lütfen ama lütfen, rica ediyorum, hep birlikte bu sorunu
çözelim. 
Başkanım,
teşekkür ediyorum, sağ olun. (CHP sıralarından alkışlar) 
BAŞKAN –
Teşekkür ediyorum.
Sayın Turan,
buyurun.
V.- AÇIKLAMALAR (Devam)
26.- Çanakkale Milletvekili Bülent Turan’ın, Konya Milletvekili Mustafa
Hüsnü Bozkurt’un görüşülmekte olan 442 sıra sayılı Meclis Araştırması Komisyonu
Raporu üzerinde CHP Grubu adına yaptığı konuşmasındaki bazı ifadelerine ilişkin
açıklaması
BÜLENT TURAN
(Çanakkale) - Sayın Başkan, az önceki konuşmacının ifade ettiği hususa geçmeden
önce gündemin hassas olduğunu, hepimizi etkileyen, ağır bedelleri olan bir
gündem olduğunu ifade etmek istiyorum. O yüzden konuyu dağıtmaya, polemiğe
çekmeye, farklı yerlere taşımaya gerek olmadığı kanaatindeyim. Meclisin
ilgilisi kim varsa bugün burada; Komisyon yerinde, Hükûmet yerinde,
arkadaşlarımız yerinde. Zaten çok önemli bir rapor hazırlandı, tüm
vekillerimiz, tüm partilerimizin katkısıyla bu hazırlandı. Dolayısıyla konuyu
takip edenler zaten işinin başında. O yüzden bakıldığında her partinin -tırnak
içerisinde- sayısal verisi verilebilir eksik var mı fazla var mı diye. Ama ben
bu tarz yaklaşımı doğru bulmuyorum. 15 Temmuz gecesi ihtiyaç olduğunda bu
Meclisin nasıl açılacağını tüm dünya gördü. Dolayısıyla ihtiyaç hâlinde nasıl
yaklaşacağını tüm kamuoyu biliyor.
Tekrar teşekkür
ediyorum.
BAŞKAN –
Teşekkür ediyorum.
27.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Bülent Turan, tabii öyle söylüyor ama 316 milletvekilinin
hazır bulunabileceği iktidar partisinden 5 kişiyle oturuyor. 130
milletvekilinin hazır bulunabileceği Cumhuriyet Halk Partisi 40 kişiyle
oturuyor. Diyor ki: “Her parti oranında oturuyor.”
BÜLENT TURAN
(Çanakkale) – 15, Sayın Başkan, önemliyse eğer.
ÖZGÜR ÖZEL
(Manisa) – Şöyle bir şey var: Yüzde 1,5’unuz burada, yüzde 40’ımız burada,
yüzde 35’imiz burada; birazcık da insaflı olun yani. Hani vatandaşın gözünün
içine baka baka aynı şeyi söylüyorsunuz.
BÜLENT TURAN
(Çanakkale) – Kaç olunca yeterli olacak?
BAŞKAN –
Teşekkür ederim.
ÖZGÜR ÖZEL
(Manisa) – Sayın Başkan, iktidar partisi Meclisi çalıştırmakla yükümlü bir
partidir, hâli ortadadır, hâli perişandır.
Teşekkür
ediyorum. 
BAŞKAN –
Teşekkür ediyorum.
BÜLENT TURAN
(Çanakkale) – Sayın Başkan, bu polemik yersiz bir polemik, gerçekten. Böyle
önemli bir konuda sayısal verilerle iş yapmak doğru değil, ne dediğimizin daha
kıymeti var.
ERTUĞRUL KÜRKCÜ
(İzmir) - Yani “5 kişiyiz ama 100 kişiye bedeliz.” diyorsunuz, helal!
BÜLENT TURAN
(Çanakkale) – Bakınız, eğer böyle yapacak olursak CHP’nin her gün 20 kişiyle
nöbet tutup hiçbirinin gelmediğini söylemem gerekir. Bu, yanlış bir yaklaşım.
İlgililer burada Sayın Başkan.
BAŞKAN –
Teşekkür ediyorum.
Sayın
milletvekilleri, şimdi gruplar adına üçüncü söz, Halkların…
ÖZGÜR ÖZEL
(Manisa) – Sayın Başkan…
BURCU KÖKSAL
(Afyonkarahisar) - Sayın Başkan…
ÖZGÜR ÖZEL
(Manisa) – ...60’a göre Komisyon üyemizin bir söz talebi var, bir dakika, uygun
görürseniz.
BURCU KÖKSAL
(Afyonkarahisar) - ...60’a göre bir söz talebim var, bu Komisyonla ilgili
olarak, uygun görürseniz.
BAŞKAN – Tamam,
uygun göreyim de, polemiği uzatmayalım.
BÜLENT TURAN
(Çanakkale) – “Katkımız yok.” diyecek Sayın Başkan, saygı duyuyoruz.
ÖZGÜR ÖZEL
(Manisa) – Hayır, hayır, polemik için değil, bir bilgi vermesi gerekiyor bu
açıklamayla ilgili.
BAŞKAN –
Buyurun.
28.- Afyonkarahisar Milletvekili Burcu Köksal’ın, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
BURCU KÖKSAL
(Afyonkarahisar) – Sayın Başkan, değerli milletvekilleri; biraz önce AKP Grup
Başkan Vekili Sayın Turan, Komisyon raporunun tüm siyasi partilerin
katkılarıyla hazırlandığı yönünde bir beyanda bulundu. Ben o Komisyonda
Cumhuriyet Halk Partisini temsilen bulunan bir Komisyon üyesi olarak şunu
söylemek istiyorum: Komisyon raporu tamamen AKP’li Komisyon Divan üyeleri
tarafından hazırlandı, taslağı bize gönderildi ve sadece “Görüş bildirin.”
denildi. Hâlbuki, biz isterdik ki Komisyon raporunu tüm siyasi partilerin
katılımıyla yazalım. Zaten en başında Komisyon Divanı sadece AKP’li üyeler
tarafından teşekkül ettirildi, muhalefetten kimse Divanda yer almadı. Aynı
şekilde Komisyon raporunda da muhalefet partilerinin görüşlerine yer verilmedi,
sadece muhalefet şerhimiz var. Bunun da özellikle Meclis gündeminde
paylaşılmasını talep ediyorum.
BAŞKAN –
Teşekkür ediyorum.
BÜLENT TURAN
(Çanakkale) – Sayın Başkan, zapta geçsin; rapor burada, hanımefendi nasıl
atladı bilmiyorum da muhalefet şerhi olarak epey uzun sayıda not var, belge var.
Eleştiri de bizim açımızdan bir kıymettir.
Teşekkür
ediyorum. 
BURCU KÖKSAL
(Afyonkarahisar) – Şerh koyduğumuzu söyledim. Şerh koyduk sadece, şerh koyduk.
ÖZGÜR ÖZEL
(Manisa) – Sayın Başkan, muhalefet şerhinin basılması iktidarın muhalefete bir
lütfu değil, muhalefet partisinin hakkıdır. Önemli olan, böyle önemli bir
konuda ortaklaşmamış ve Komisyon raporunu sadece iktidar partisi yazmıştır.
Teşekkür
ediyorum.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Ortaklaştık.
BAŞKAN – Bakın,
şu anda ortaklaşmışız, lütfen bu ortaklaşmaya halel getirecek söz ve
davranışlardan kaçınalım bütün gruplar olarak. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Komisyonlardan Gelen Diğer İşler (Devam)
1.- Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu (10/123, 124, 125, 126)
(S. Sayısı: 442) (Devam)
BAŞKAN –
Halkların Demokratik Partisi Grubu adına İstanbul Milletvekili Filiz
Kerestecioğlu konuşacaktır.
Buyurun Sayın
Kerestecioğlu. (HDP sıralarından alkışlar) 
HDP GRUBU ADINA
FİLİZ KERESTECİOĞLU DEMİR (İstanbul) – Teşekkürler Sayın Başkan.
Değerli milletvekilleri,
Sayın Yılmaz Tunç, kitap elinizde. Bir sayfalarına bakarsanız, 424’üncü sayfada
muhalefet şerhimiz başlıyor. En uzun muhalefet şerhini yazdık, ciddi bir katkı
sunduk bu rapora ve 35 sayfa, ismimiz yok.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Yok mu?
FİLİZ
KERESTECİOĞLU DEMİR (İstanbul) – Evet, kitapta ismimiz yok. Yani hani HDP
görünmez olsun istiyorsunuz ama çocuk istismarını gerçekten önleme, bunun
araştırılması raporunda da 35 sayfa yazılmış ve gerçekten ciddi bir
araştırmayla yazılmış şerhte ismimizin olmaması kabul edilebilir bir şey değil.
Bu kitabın derhâl toplatılması ve yeniden basılması lazım, adımızın da doğru
dürüst yazılması lazım bu kitaba. 424’ten 457’ye kadar -bakarsanız bulursunuz-
bizim muhalefet şerhimizdir. 
Sayın Başkan,
değerli milletvekilleri; bugün, Kasım 2016’da yayınlanmış Komisyon raporunu
görüşüyoruz. 2016 yılı Mart ayında Karaman’da Ensar Vakfı ve Karaman Anadolu
İmam Hatip ve İmam Hatip Lisesi Mezunları Mensupları Derneğine ait evlerde
onlarca çocuğun istismara uğradığı ortaya çıkmıştı. Üstelik bu çocuklar yurtta
kalan, sözde “gönüllü” denilen bir öğretmen, Muharrem Büyüktürk tarafından
sistematik olarak taciz edilmişlerdi. Yıllarca süren istismar 9-10 yaşlarında
onlarca çocuğu etkilemişti. 
Ensar Vakfı
“kamu yararına çalışan vakıf” statüsüne alınmış bir vakıftı ve Hükûmetin siyasi
görüşlerini yansıtacak bir nesil yetiştirme projesinin sivil ayağını
oluşturduğu iddiasıyla ismi uzun süredir gündemdeydi. Emine Erdoğan Ensar Vakfı
etkinliğinde “Doksan yıllık enkazı kaldırdık.” derken Ensar Vakfı Başkanı,
geçen yıl verdiği röportajda, Gülen cemaatine bağlı evlerin kapanmasının
ardından yurt ihtiyacını karşılamak için hızla yurtlar açtıklarından
bahsediyordu. 
Bir proje
devreye sokulmuştu arkadaşlar ve çocukların yararı yerine siyasi saikler ön
plana çıkarılmıştı. Ne Ensar Vakfı ne de KAİMDER çocukların istismar edildiği
yurtlar için herhangi bir izin almamıştı. Çocuklarla çalışan kurumların uyması
gereken standartlar, personelin ve gönüllülerin yeterlilikleri ve özellikleri,
denetim gibi hayati önem taşıyan konular o kadar da önemli değildi. Toplumda
-tırnak içerisinde- “itibarlı” olmak yani esasen Hükûmete yakın olmak yurt
açmak için de, gönüllü olmak için de yeterli sayılıyordu. Bütün bu
denetimsizlik ve siyasi kararlar çocukların istismar edilmesine neden oldu. 
Şikâyet üzerine
soruşturma başlatan Karaman Cumhuriyet Başsavcılığı, soruşturmaya getirdiği
“gizlilik” kararının ardından, Karaman’da yaşanan istismarla ilgili bir de
yayın yasağı getirdi. Öncelikli olarak çocukların üstün yararı yerine vakıfları
gözeten bu karar, himaye edilmek istenenin çocuklar mı, yoksa sorumlu kurum ve
vakıflar mı olduğuna dair ciddi bir şüphe yarattı. Ve ne yazık ki herkes,
Hükûmet veya Hükûmetin yakın olduğu kişilerle ilgili eleştiride bulunmak dahi
suç olduğundan tarafgirlikle vakfın sorumluluğunun örtbas edileceğini düşünmeye
başladı. Bu olay bu konuda bir dönüm noktası oldu. Toplumun, çocukların her
türlü istismarını engellemekten sorumlu olan devlet kurumlarına karşı güveni
tamamen sarsıldı. İstismara karşı toplumda ciddi bir duyarlılık oluştu.
Verdiğimiz her araştırma önergesi bu Mecliste reddedilirken Hükûmet toplumsal
tepki karşısında bir Komisyon kurmak durumunda kaldı. 
Adalet ve
Kalkınma Partisinin yakın ilişki içinde olduğu söz konusu vakıfların itibarını
korumak adına sorumlu kurumları da içine alan bir soruşturma yürütmek
istememesine rağmen, çocuk istismarına karşı güçlü ve etkili bir tepki vererek
bu Komisyonun kurulmasını sağlayan aslında duyarlı kamuoyu ve halkımızdır. Ne
var ki Hükûmet bu duyarlılığa yanıt veremedi. Bu Komisyonun ben de bir
üyesiydim. Hemen harekete geçerek Karaman’daki yurtları ve çocuklara karşı
istismarın yaşandığı Nizip’te bulunan AFAD Mülteci Kampı gibi kurumları yerinde
görerek alınacak önlemlerin tespit edilmesi… Kurumlar yerine çocukları koruması
gereken Komisyon yaklaşık üç ay boyunca masa başında uzmanları dinledi.
Komisyonun kurulmasına neden olay olayların geçtiği Karaman’a gidilmesi dahi çok
uzun bir zaman aldı. Israrlarımız ve Komisyonun işletilmemesi hâlinde
Komisyondan çekileceğimizi de beyan etmemiz sonucunda Karaman’a gidildi.
Dikkatle çalıştık. Komisyonun hazırladığı rapora, tam -az önce de söylediğim
gibi- 35 sayfalık, çocuk hakları alanında çalışan uzmanlarla saatlerce
konuşarak bir muhalefet şerhi hazırladık, yapılması gerekenleri tek tek ifade
ettik fakat o günden bu yana tek bir adım atılmadı. Komisyonun kurulmasında
uzlaştığı daimi çocuk hakları komisyonu, bu dahi Mecliste kurulmadı. Defalarca
bunu da gündeme getirdik çünkü mesele, bir olay olduğunda ortaya çıkıp öyle
popülist söylemlerde bulunmak değildir, olay olmadan önlemektir hele ki söz
konusu olan çocuklarsa. Bu nedenle, yani Hükûmet hâlen çocuk istismarına karşı
bir seferberlik başlatmadığı için çocuk istismarını önleme noktasında hiçbir
gelişme katetmedik. Daha geçen hafta -bahsini açmak dahi canımızı acıtıyor-
henüz 4,5 yaşında bir çocuk Adana’da tecavüze uğradı. Tıpkı Ensar sanığına beş
yüz sekiz yıl üç ay hapis cezası verilmesi gibi yine devlet büyükleri ortaya
çıkıp en ağır ceza verileceğini, kimyasal hadımı getireceklerini söylediler.
Bu, korkunç bir siyasal sorumsuzluktur arkadaşlar. Bu, ciddi bir siyasal
sorumsuzluktur, asıl görevini yerine getirmeyen Hükûmetin halkın öfkesini
dindirmek için popülizm yapmasıdır. 
Çocuğun
cinsel istismarının önlenmesi, bunun yolu hadım gibi popülist cezalar
getirmekten değil, Türkiye Psikiyatri Derneğinin de belirttiği gibi cinsel
taciz ve istismara zemin hazırlayan toplumsal değerlere, cinsiyet eşitsizliğine
müdahale edebilecek kapsamlı politikalar geliştirilmesi, cinsel suçlarla ilgili
kamu duyarlılığının artırılması, mağdurun adalet sistemine erişiminin, hızla
erişiminin sağlanması, başvuru, soruşturma ve yargılama aşamalarında yeniden
travmatize edilmesini engelleyici koruyucu tedbirlerin düzenlenmesi, ceza ve
yaptırımların belirlenmesi ve uygulamasıyla ilgili özellikle hafifletici
etkenler, salıverilmelerle tetiklenen adaletin yerini bulmadığına ilişkin
yaygın kanıya neden olan düzenlemelerin gözden geçirilmesi gibi birçok boyut
içeren bir strateji oluşturmaktan geçer, popülizmden değil. 
Bireyin
fiziksel ve psikolojik bütünlüğüne yönelik en ağır şiddet suçlarından biri olan
cinsel saldırı suçlarıyla ilgili kadınların, kadın örgütlerinin, feminist
mücadelenin biriktirdiği deneyimler ve yapılan pek çok akademik çalışma, cinsel
saldırıların çoğunun cinsel bir eylem değil, cinselliğin sadece araç olarak
kullanıldığı bir şiddet suçu olduğunu gösteriyor. Bunun nedeni, cinsel arzular
değil sadece ya da bir hastalık da değil, bunları “psikolojik rahatsızlık”
falan diye kategorize edemezsiniz, böyle bir şey de değil. Mütecaviz kişilerin
temel motivasyonu, mağdura yönelik öfke, erkeklik güçlerini ve üstünlüğünü
gösterme, erkekliğini ispatlama, hükmetme ve saldırganlık gibi duygulardır. Söz
konusu duygular ve eylemler, kadınlara ve erkeklere yüklenen, esas olarak erkek
egemenliğine dayalı toplumsal rollerin yarattığı eşitsizlikten kaynaklanıyor.
Evet,
Türkiye Psikiyatri Derneğinin cinsel suçlara ilişkin görüş yazısında ifade
ettiği gibi bu suçların faili olan her bireyin -dediğim gibi- ruhsal bozukluğu
olduğu varsayımı da doğru değildir.
Değerli
arkadaşlar, Ensar Vakfındaki istismardan sonra dahi onlarca çocuk istismarı
yaşadık. Adana’da bir bebeğe tecavüz edildikten sonra Aile ve Sosyal
Politikalar Bakanlığı “Adli süreci takip ediyoruz, sosyal destek
veriyoruz." diyor. Oysa Bakanlığın görevi, istismar gerçekleştikten sonra
istismara uğramış çocuğa destek olmak değildir. Nitekim bugün Aile ve Sosyal
Politikalar Bakanı burada değil, yurt dışındaymış, olabilir fakat o zaman niye
bu kanunu, bu raporu bugün getiriyorsunuz?
BÜLENT
TURAN (Çanakkale) – Beraber getirdik, yapmayın.
FİLİZ
KERESTECİOĞLU DEMİR (Devamla) – Hayır “Beraber getirdik.” değil. Niye Aile ve
Sosyal Politikalar Bakanı burada yokken getiriyorsunuz? Aile ve Sosyal
Politikalar Bakanının burada bizim sorularımıza cevap vermesi, bu istişareye
katılması ve burada sorumluluk alması gerekir, olması gereken budur.
BÜLENT
TURAN (Çanakkale) – Haklısınız, Bakanımız yurt dışında. Acil geliştiği için... 
FİLİZ
KERESTECİOĞLU DEMİR (Devamla) – Siz daha sonra cevap verin, süreme çünkü
eklenmeyebilir. 
Bunun
dışında, şimdi, 20 Şubat 2018’de Hükûmet Sözcüsü Bekir Bozdağ, Bakanlar Kurulu
toplantısının ardından düzenlediği basın toplantısında çocuk istismarları
konusunda Hükûmet bünyesinde 6 bakandan oluşan bir istismar komisyonu
kurulduğunu söylüyor. Peki arkadaşlar, diyor ki bir de: “Bundan sonra daha
etkin koruma için neler yapılması gerektiği hususunu çalışmak ve Hükûmetimize
yasal ve idari açıdan yapılması gerekenler konusunda en kısa sürede bir rapor
sunmak yapacağımız ilk iş olacaktır.” Biz niye çalıştık bu Mecliste, bu koskoca
raporu niye hazırladık? Bu sivil toplum örgütleri niye çalışıyorlar bu alanlarda
yıllardır, Bekir Bozdağ, Abdulhamit Gül, Betül Kaya, Süleyman Soylu, İsmet
Yılmaz, Ahmet Demircan komisyon üyesi olsun diye mi? Hayır, bu Meclistir aynı
zamanda bunu işletmesi gereken. Daimi komisyonun, çocuk hakları daimi
komisyonunun el birliğiyle kurulması gerekir. Bu bir seferberlik ilanıdır.
Seferberlik ilan etmediğiniz zaman, bunun için kampanyalar yürütmediğiniz
zaman, her olaydan sonra ya bir hayvana tecavüz edilir ya bir küçücük çocuğa
tecavüz edilir ki bunların birbirinden farkı yoktur. Bu şiddet kültürü aslında
birbirini besleyen bir kültürdür. Hayvana sevgisi olmayan, ona tecavüz eden
insanlar aynı güdülerle hareket ederler ve çocuklara da tecavüz ederler,
kadınlara da tecavüz ederler. Bu bir seferberliktir arkadaşlar, ciddiye
alınması gereken bir seferberliktir. Bu nedenle söylüyorum, bugün
getirmezdiniz; yarın, öbür gün getirirdiniz, Aile Bakanı da burada olurdu, onun
da buna katkı sunması gerekirdi. 
Şimdi, çocuk
istismarını, ensesti gizledikçe, Ensar gibi örtbas etmeye kalktıkça, istismar toplumda
gizli kaldıkça cezasızlık da aynı ölçüde artıyor, istismarcılar çocukları
istismar etmeye devam ediyorlar. Bu ülkede son bir yılda binlerce çocuk
istismara uğradı. Ensar Vakfında, AFAD mülteci kamplarında, Kur’an kurslarında,
okullarda çalışan kişiler çocukları istismar ettiler. Daha geçen ay İstanbul’da
bir hastanede yüzlerce çocuğun gebeliğinin gizli tutulduğu ortaya çıktı. Ne
yaptınız bununla ilgili? Bir sorunu çözmek için niyet ve inanç gerekir. Ben
böyle bir niyet ve inanç görmüyorum, en azından bugüne kadar görmedim.
Çocuklar,
çocuklarla çalışması gereken kişilerin dahi tacizine uğruyorlar. Türkiye
tarafından 7 Aralık 2011 tarihinde onaylanan ve Nisan 2012 tarihinde yürürlüğe
giren Lanzarote Sözleşmesi taraf devletlere, hüküm giymiş cinsel suç faillerinin
bilgilerini kayıt ve muhafaza etme sorumluluğu yüklüyor. Var mı kayıtlarınız
arkadaşlar? Cinsel suç faillerinin kayıtlarını tutuyor musunuz? Ancak, nasıl
olur da işte çocuklarla çalışan bir kurumun başına getirilecek kişinin geçmişi
dahi araştırılmaz -bu bile doğru dürüst araştırılmıyor- ve istismarın kaydı
tutulmaz? 
Evet,
Türkiye'nin dört bir yanından ardı ardına çocuk istismarı haberleri geliyor.
Keçiören Anadolu İmam-Hatip Lisesinde Kur’an dersi emekli öğretmeni Sefer
A.’nın 12 kız öğrenciye cinsel istismarda bulunduğu ortaya çıkıyor. Gaziantep
Nurdağı’nın Şatırhöyük Mahallesi’nde bulunan Şatırhöyük Ortaokulunda, 3
ortaokul öğrencisine cinsel istismarda bulunmakla suçlanan müdür yardımcısı
tutuklanıyor neyse ki. Sivas Erkek Yetiştirme Yurdunda geçtiğimiz aralık ve
ocak aylarında 12-18 yaş grubundaki 35 öğrencinin birlikte kaldığı yurtta yaşı
küçük çocuklara büyüklerin tecavüz ettiği, yurttaki görevlilerin ise tutanak
bile düzenlemedikleri söyleniyor; yurt müdürü apar topar görevinden ayrılıyor.
Ağrı’da Anadolu sağlık meslek lisesinde okuyan 17 yaşındaki bir kız öğrenci,
kaldığı öğrenci pansiyonunda kendini başörtüsüyle asarak intihar etti.
Soruşturmada intihara cinsel istismarın yol açtığı ortaya çıktı. Bunlar çok
acı, çok acı gerçekler arkadaşlar; bunlar öyle siyasi partiler söz konusu
edilerek “sensin, bensin, osun” diyerek tartışılacak şeyler değil. Açık
söylüyorum, net olarak bir daha söylüyorum: Bu bir seferberlik ilanı
gerektirir. 
Dünyada 5
çocuktan 1’inin mutlaka istismarın bir biçimine maruz kaldığı söyleniyor.
Türkiye'ye dair, maalesef, elimizde resmî kurumlar tarafından iletilmiş tek
veri kaç çocuk istismarı vakasının şikâyet konusu olduğu; kaçı hakkında dava
açıldığı, kaç failin ceza aldığı. Araştırmalar, STK’lerin ve akademinin inisiyatifine
bırakılmış durumda.
Avrupa Konseyi
Lanzarote Sözleşmesi’nin istismarı önlemek için şart koştuğu cinsel istismar ve
sömürüyle ilgili bir de izleme mekanizması yok, ne çocuklar izleniyor ne de
failler. Yani mağdur olan çocuk sonrasında ne durumda, fail olan kişi
sonrasında ne yapıyor, izlenmiyor, bir izleme yok; o adam gitti, başka neler
yaptı, bunu bilemiyoruz. Evet, çocuk istismarını önlemek için yapılması
gerekenler gerçekten ihmal edilmiştir. 
Devlet, çocuğu
hamilelikten itibaren izliyor mu? Hayır. Çocuk okul çağına gelene kadar aile
hekimi, çocuk hekimi, okul çağına geldiğinde ise öğretmeni çocuğu periyodik
olarak takip ediyor mu? Hayır. Mahalle düzeyinde örgütlenmiş, çocuğu sürekli
destekleyen bir sosyal hizmet ağı var mı? Hayır. Çocuklarla çalışan tüm kamu
görevlileri, çocuk ihmal ve istismarını takip etme konusunda
bilgilendirilmişler mi? Sağlık çalışanları ve eğitimciler, çocuk istismarını
adli ve sosyal hizmet yetkililerine bildirme yükümlülüğü, bildirim yükümlülüğü
konusunda bilgi sahibiler mi, eğitilmişler mi? Hayır. Kamu görevlisi, öğretmen,
doktor, sosyal hizmet uzmanlarından oluşan bir çocuk koruma sistemi var mı?
Çocuk, devletle temasını bu görevliler üzerinden düzenli biçimde sürdürüyor mu?
Hayır. Peki, çocukların kendilerini koruma kapasiteleri güçlendiriliyor mu,
çocuklar çocuk istismarına karşı eğitim alıyorlar mı? Çocukların kolaylıkla
ulaşabilecekleri, anında bir düğmeyle ulaşabilecekleri bir bildirim sistemi var
mı? Hayır, hayır, hayır… Ve ne yazık ki istismara uğradığını söyleyen çocuk,
bunu söylediği insan tarafından bile istismar edilebiliyor. O çocuk bedenler ve
ruhlar inkârla, ikincil istismarlarla ve cezasızlıkla örselenmemeli artık. 
Korunma hakkı,
çocuğun en temel hakkıdır. Ne yazık ki çocuklar bu haklarını talep edecekleri bir
mekanizmaya sahip değildir. Bu raporda Halil Cibran’ın şiiriyle başlamıştım,
bunu okumak için şimdi çok zamanım yok, okursunuz açıp da. Biz onların sahibi
değiliz. Onların bir varlık olduğunu, bir birey olduğunu, gerçekten aslında
kendilerini ifade etme gücü olduğunu -eğer özgür bırakılır ve belirli konularda
gerçekten düzgün eğitim alırlarsa- bilmemiz lazım. Zaten, maalesef o -tırnak
içerisinde- sahipleri tarafından da istismara uğruyorlar çocuklar ve bu daha
acı bir şey yaratıyor. 
Evet,
arkadaşlar, Çocuğa Karşı Cinsel Sömürü ve İstismarın Önlenmesi Politika Notu,
çocuk istismarına karşı pek çok önlem alınması gerektiğini söylüyor. Bu anlaşma
uyarınca yapılması gereken hiçbir şey yapılmamış. Toplumsal cinsiyet eşitliği
ve cinsel üreme sağlığı eğitimi müfredata alınmamış ve az önce saydığım,
aslında Lanzarote Sözleşmesi’nde de yazan, Çocuk Hakları Sözleşmesi’nde de
yazan, aslında bizim yasalarımızda da var olan hiçbir şey maalesef yapılmamış. 
Ve
kaç kez ifade ettik: Gelin, çocuk hakları kurumlarına danışarak ve bizlerle,
muhalefet partileriyle birlikte istismarı önlemek için seferber olun.
Okullardan hastanelere hem çocuklarla çalışanları hem çocukları hem de
yurttaşları bilgilendirin. İstismarın üstünü örtmeyin. Artık Diyanet gibi
kurumların 18 yaş altı çocuklarla ilişkiyi meşrulaştıran beyanlarının önüne
geçin. Çocuk istismarını meşrulaştıran kanun tekliflerini bu Meclise
getirmeyin. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (Devamla) – Sayın Başkan, az bir süre istiyorum.
BAŞKAN
– Tamamlayın lütfen bir dakikada.
FİLİZ
KERESTECİOĞLU DEMİR (Devamla) – Artık bir çocuğun dahi canını yakmasın kimse.
Bunu engelleyin. Buna tahammülümüz yok. Ve bu ülke 13-14 yaşındaki hamile
çocukların, tecavüze uğrayan 4-5 yaşındaki bebeklerin ülkesi olmasın. Bu ülke
çocuklar için güvenli bir ülke olsun. Bu ülke çocukların göz yaşlarıyla değil,
huzurla oyun oynayarak büyüyeceği bir ülke olsun. Bunun için de seferberlik
gerekir. Bunun için niyet gerekir. Bunun için popülizm dışında önlemler gerekir.
O önlemleri de o 6 bakanın veya başkalarının yeniden keşfetmesine gerek yok.
Bütün bunlar metinlerde yazıyor, Türkiye'nin kabul ettiği metinlerde yazıyor;
Çocuk Hakları Sözleşmesi’nde, Lanzarote Sözleşmesi’nde, buradaki muhalefet
şerhlerinde ya da raporun kendisinde zaten yazıyor. 
Mesele, sadece
samimiyet ve niyettir. Çocukların buna ihtiyacı var, her şeyden çok güvene ve
samimiyete ihtiyacı var.
Teşekkür
ediyorum. (HDP ve CHP sıralarından alkışlar) 
BAŞKAN –
Teşekkür ediyorum Sayın Kerestecioğlu.
MAHMUT TANAL
(İstanbul) – Sayın Başkan, 60’a göre acaba kısa bir söz verebilir misiniz?
BAŞKAN – Peki,
konunun hassasiyetine binaen, buyurun.
V.- AÇIKLAMALAR (Devam)
29.- İstanbul Milletvekili Mahmut Tanal’ın, görüşülmekte olan 442 sıra
sayılı Meclis Araştırması Komisyonu Raporu’nda getirilen önerilerin bir an önce
hayata geçirilmesini temenni ettiğine ilişkin açıklaması
MAHMUT TANAL
(İstanbul) – Teşekkür ediyorum Değerli Başkan.
Değerli
milletvekilleri, tabii, rapor eksik olmakla birlikte raporun sayfa 392 ile 397
arasında tamamen 88 tane öneri var. Yani çocuk istismarının önlenmesi için
alınması gereken önlemlerle ilgili 88 tane madde yazılı olduğu hâlde bugüne
kadar… Bu 88 madde Meclis bünyesinde de vardı, bu konu ele alındı ancak hiçbiri
yerine getirilmiş değil. Ve bu raporun üzerinden bir yıldan fazla da uzun bir
süre geçmiş durumda. 
Temennim,
dileğim şu ki: Bu raporda getirilen önerilerin bir an önce hayata geçmesi. 
Selam ve
saygılarımı iletiyorum. 
Teşekkür ederim.
BAŞKAN –
Teşekkür ediyorum.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Komisyonlardan Gelen Diğer İşler (Devam)
1.- Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak alınması Gereken Önlemlerin Belirlenmesi Amacıyla
Kurulan Meclis Araştırması Komisyonu Raporu (10/123, 124, 125, 126) (S. Sayısı:
442) (Devam)
BAŞKAN - Gruplar
adına son söz, Adalet ve Kalkınma Partisi Grubu adına Bartın Milletvekili
Yılmaz Tunç’a aittir.
Buyurun Sayın
Tunç. (AK PARTİ sıralarından alkışlar) 
AK PARTİ GRUBU
ADINA YILMAZ TUNÇ (Bartın) – Sayın Başkan, değerli milletvekilleri; Genel
Kurulu saygılarımla selamlıyorum.
Başta cinsel
istismar olmak üzere çocuklara yönelik her türlü istismarın araştırılması ve
alınması gereken önlemlerin belirlenmesi amacıyla kurulan Meclis araştırması
komisyonunun raporu hakkında AK PARTİ Grubu adına söz aldım, tekrar Genel
Kurulu saygılarımla selamlıyorum.
Komisyonumuz
bütün siyasi partilerin, iktidarıyla muhalefetiyle, bu konuda vermiş oldukları
araştırma önergelerinin birleştirilmesi üzerine kuruldu ve 21 Nisan 2016
tarihinde de çalışmalarına başladı. Dört aylık bir çalışma süresi içerisinde,
üç artı bir ay ek süre istedik ve ardından da raporumuzu hazırlamak için geniş
bir zamanımız oldu ve rapor hazırlığı tamamlandıktan sonra da 442 sayılı Rapor
olarak milletvekillerimize dağıtımı gerçekleştirildi, bugün de bunun
görüşmelerini gerçekleştiriyoruz. 
Değerli
milletvekilleri, çocukların korunması konusu gerçekten hepimizin hassas olduğu
bir konu çünkü çocuklarımız bizim geleceğimiz, geleceğimizi garanti altına
alabilmemiz için de onları tüm kötülüklerden korumamız gerekiyor çünkü onlar
dışarıdan gelecek tehditlere, kötülüklere karşı en savunmasız toplum kesimi. O
zaman, çocuklarımız üzerinde çok hassas durmalıyız. Burada, tabii, görev en
başta anne babalara düşüyor. Ancak, tabii, anne babaların alacağı tedbirler de
elbette ki yeterli değil, dolayısıyla devletin bu konuda gerekli tedbirleri
mutlaka alması gerekiyor. 
Bunun için,
tabii, devlet olarak bugüne kadar çocuklar konusunda Türkiye Cumhuriyeti
hükûmetleri neler yaptı? Geçmişte elbette ki yapılanlar var, özellikle çocuk
haklarıyla ilgili imzalamadığımız hiçbir uluslararası sözleşme hemen hemen
kalmadı. En son geçen yıl imzaladığımız uluslararası sözleşmeyle beraber şu
anda çocuk hakları, çocukların korunmasıyla ilgili tüm uluslararası
sözleşmelerde, Lanzarote başta olmak üzere hepsinde Türkiye’nin imzası var. On
beş yıla baktığımız zaman geriye dönük, bu sözleşmelerin uygulanmasının ve
Anayasa’mızda çocuk haklarıyla ilgili düzenlemelerin, yine mevzuatımızda Çocuk
Koruma Kanunu, Türk Ceza Kanunu’nda çocukları korumaya yönelik düzenlemelerin
de hep son on beş yıla denk geldiğini, AK PARTİ iktidarlarında bunların hayata
geçtiğini söylemek mümkün. Birleşmiş Milletler Çocuk Hakları Sözleşmesi’ni 1990
yılında biz imzalamıştık. O tarihten bu yana da özellikle 2000’li yıllarda
çocukların korunmasına yönelik Birleşmiş Milletler sözleşmesinin birçok
hükmünün icrasına yönelik uygulamalar gerçekleştirildi. 
2010
yılında Anayasa’mıza çocukların korunması hususu girdi. 2004 yılından itibaren
de Mecliste yine çocukların korunmasına ilişkin, gerek uyuşturucudan korunması
gerek eğitim gören çocukların korunmasıyla ilgili, her türlü kötü
alışkanlıklardan çocukları korumayla ilgili çeşitli komisyonlar kuruldu ve en
son da başta cinsel istismar olmak üzere çocuklara yönelik her türlü istismarın
-fiziksel olabilir, çocukların ihmali olabilir, bütün istismar çeşitleriyle
alakalı- araştırılması ve alınması gereken tedbirlerle ilgili bizim
Komisyonumuz kuruldu.
Bu
konuda tüm dünya ülkelerinde bu sorun var, sadece Türkiye'de değil. Evet,
önemli bir sorun, üzerinde durulması gereken bir sorun. Tüm bu tedbirlere
rağmen hâlâ bizi üzen haberler maalesef ortaya çıkıyor, işte Adana’da meydana gelen
olay. Bunların en aza indirilmesi, yok edilmesi anlamında daha neler
yapılabilir? Bununla ilgili de Hükûmetimiz elbette ki çalışmalarını sürdürüyor
ancak bizler de Meclis araştırma komisyonu olarak öne sürdüğümüz tedbirler
paketinde -biraz önce Mahmut Bey’in bahsettiği 88 somut öneri- bu önerileri biz
88 maddede özetledik, aslında bunun açıklaması, detayı raporun tamamında var
ancak 88 somut öneriyi acil alınması gereken tedbirler olarak belirledik.
Tabii
bundan sonra daha neler yapılabilir? Yine bu konuda gerek Meclis olarak gerek
yürütme olarak, Hükûmet olarak çalışmalarımızı sürdürmemiz lazım. Bugün AK
PARTİ grup toplantısında Sayın Cumhurbaşkanımız konunun üzerine hassasiyetle
yaklaştıklarını vurguladı ve çocuk istismarının önlenmesi noktasında ne gerekiyorsa
yapmamız gerektiğini, bugüne kadar yapılmış çalışmaların neden yeterli
olmadığını ve bundan sonra daha neler yapılması gerektiğini belirleyelim ve… Bu
amaçla da Sayın Başbakan Yardımcımız Recep Akdağ Başkanlığında 6 bakandan
oluşan bir komisyon kurulacak, bu komisyon da ayrıca bir eylem planı anlamında
çalışmasını sürdürecek. Bizim Meclis olarak yaptığımız çalışma, yürütmeye bir
öneriler paketi. Şimdi oluşturulan 6 bakanımızdan oluşan komisyonun da bu
öneriler paketi ve belki tespit edecekleri başka önerilerle beraber bir eylem
planı oluşturarak süratle alınması gereken tedbirlerin alınması noktasında
gerekli çalışmaları yapacaklarına yürekten inanıyoruz. 
Tabii, bu 88
somut önerinin, aradan geçen zaman içerisinde birçok hususun, önemli gördüğümüz
hususların -gerek mevzuat gerek idari yoldan yapılacak tedbirlerle alakalı-
hayata geçirildiğini de görmek mümkün. 
Komisyonumuz
çocuğun üstün yararını gözeterek çalıştı değerli milletvekilleri. Burada
çocuklarımızı politik tartışmaların kurbanı etmeyelim dedik. Komisyon
çalışmalarına başladığında katılımı önemsedik. Muhalefet partilerimizin
temsilcilerinden uzmanlar önermelerini istedik, sivil toplum kuruluşu
temsilcilerini önermelerini istedik… 
BURCU KÖKSAL
(Afyonkarahisar) – Ama kabul etmediniz ki o uzmanları. 
YILMAZ TUNÇ
(Devamla) – …ve iktidarıyla muhalefetiyle önerilen tüm uzmanları, gerek
üniversitelerimizden gerek barolarımızdan gerek çocuk haklarıyla ilgilenen
sivil toplum kuruluşlarından çok sayıda uzmanı Komisyonumuza davet ettik.
UNICEF’ten, Uluslararası Çalışma Örgütünden temsilciler geldi. Hatta yurt
dışında çocuk istismarıyla ilgili akademik çalışma yapan ve dünyaca ünlü
profesörlerimizi internet kanalıyla görüntülü olarak Komisyonda dinledik ve tüm
bu çalışmalar ışığında raporumuzu hazırladık. 
Ayrıca,
üniversitelerin ve baroların çocuk hakları merkezlerine, tüm bunlara yazılar
yazdık, sivil toplum kuruluşlarına da yazdık ve dedik ki: “Bizlere çocuk
istismarı ve diğer çocuk istismarı çeşitleriyle ilgili olarak bunların
sebepleri, önlenmesi noktasındaki görüşlerinizi iletin.” ve oralardan gelen 52
adet rapor oldu. Hemen hemen tamamına yakını gönderdi, barolarımız da gönderdi.

Ben
Komisyonumuza katkı sunan tüm milletvekillerimize, uzmanlarımıza,
üniversitelerimize, barolarımıza, çocuk haklarıyla ilgili çalışan
derneklerimize, sivil toplum kuruluşlarımıza katkılarından dolayı çok çok
teşekkür ediyorum. 
FİLİZ
KERESTECİOĞLU DEMİR (İstanbul) – İsmimiz niye yok?
YILMAZ TUNÇ
(Devamla) – Sizlerin de önerdiği isimler vardı. Tabii ki liste hâlinde gelen
isimlerden orada seçtiğimiz isimleri davet ettik ve onların görüşleri çok
faydalı oldu. 
FİLİZ
KERESTECİOĞLU DEMİR (İstanbul) – Kendi ismimiz yok. 
YILMAZ TUNÇ
(Devamla) – Rapora bu görüşleri yansıttık. Daha sonra, rapor hazırlandıktan
sonra… Şunu yaptık: Taslağı hazırladık. Evet, taslağı bir sekretarya
hazırlayacak.
BURCU
KÖKSAL (Afyonkarahisar) – Yok öyle bir şey ya, yok. Yok öyle bir şey yani.
Bizim önerilerimizi dikkate almadınız ki.
YILMAZ
TUNÇ (Devamla) – Taslağı hazırladıktan sonra muhalefete gönderdik. “Muhalefet
şerhinizi yazmadan önce taslakta yer almasını istediğiniz hususları bize
bildirin.” dedik…
BURCU
KÖKSAL (Afyonkarahisar) – Görüş bildirdik, almadınız, yazmadınız. 
YILMAZ
TUNÇ (Devamla) – …ve Cumhuriyet Halk Partisinden 2 sayfalık bir eleştiri geldi.
BURCU
KÖKSAL (Afyonkarahisar) – Hayır, muhalefet şerhimiz konuldu sadece.
YILMAZ
TUNÇ (Devamla) – Ben, Deniz Hanım’a ve Filiz Hanım’a teşekkür ediyorum.
Gerçekten, raporda yer alması gereken hususlarla ilgili görüşlerini
gönderdikten sonra biz onları muhalefet şerhi yazılmadan önce taslak raporumuza
dercettik ve raporumuzu tekrar gönderdik muhalefet şerhinden önce.
FİLİZ
KERESTECİOĞLU DEMİR (İstanbul) – İsmimi yazmamışsınız.
YILMAZ
TUNÇ (Devamla) – Çünkü bu konu, politik tartışmalara kurban edilecek bir konu
değildir. 
ÖZGÜR
ÖZEL (Manisa) – Siyasi yankesici.
YILMAZ
TUNÇ (Devamla) – Çocuklarımız önemlidir. Bu konu üzerinden siyasi bir
tartışmayı kesinlikle kabul edemeyiz. 
BURCU
KÖKSAL (Afyonkarahisar) – Politik tartışmalara kurban etmeyecekseniz neden
divanı AKP’li vekillerden oluşturuyorsunuz, neden divanda muhalefete yer
verilmedi?
YILMAZ TUNÇ
(Devamla) – Komisyon çalışmalarına keşke biraz daha fazla katılabilseydiniz. 
BURCU KÖKSAL
(Afyonkarahisar) – Biz tamamen katıldık Cumhuriyet Halk Partisi milletvekilleri
olarak.
YILMAZ TUNÇ
(Devamla) – Tabii, yoğun çalışmalarınız nedeniyle… Özellikle Afyon
Milletvekilimize söylüyorum.
Yani ben buradan
farklı bir şey söylemek istemiyorum. Önemli olan sorunu çözmektir. 88 somut
önerinin içerisinde neler var, bunları buradan ana hatlarıyla belirtmekte fayda
var.
Yasama ve ulusal
çocuk politikasıyla ilgili tedbirler olarak baktığımız zaman, Türkiye Büyük
Millet Meclisinde daimi bir çocuk hakları komisyonu kurulması gerekir. Evet,
burada yasama çalışmaları yapılırken, yasal düzenlemeler geçerken çocuk gözüyle
de bakan ve özellikle çocuğun üstün yararı açısından yasa tasarılarını ve
tekliflerini inceleyecek bir komisyona ihtiyaç var. Bu komisyona ihtiyaç olduğu
konusunda da tüm siyasi partiler mutabık. Bu konuda da biz teklifimizi AK
PARTİ’li milletvekilleri olarak verdik ve şu anda Anayasa Komisyonu gündeminde
bekliyor. Umut ediyoruz, inşallah kısa süre içerisinde bu komisyon kurulur ve
çocuklarımızla ilgili, Mecliste çok önemli çalışmalara imza atar ve çocuk istismarının
önlenmesi noktasında da önemli çalışmalar yapar. 
Yine, il ve
ilçelerimizdeki çocuk koruma koordinasyon kurullarının etkin hâle getirilmesi
önerimiz var.
Yine, bu
konudaki uzmanların özellikle “Multidisipliner bir yapının mutlaka olması
lazım.” görüşü hâkimdi. Bu anlamda da çocuk koruma koordinasyon merkezi, bir
üst merkez olması lazım. Çünkü bu konunun, hem Adalet Bakanlığı hem Sağlık
Bakanlığı hem Millî Eğitim Bakanlığı hem Emniyet, bir sürü boyutu var ve bu
boyutların tamamını koordine edecek bir mekanizmanın mutlaka oluşması
gerekiyor. 
Çocuk Haklarına
Dair Sözleşme’nin başvuru usulüne ilişkin ihtiyari protokol onaylansın dedik.
Bu, 7 Nisan 2017’de raporumuzdan sonra hayata geçen bir husus. 
Hukuki ve adli
tedbirler anlamında özellikle çocuk istismarı suçunu düzenleyen Türk Ceza
Kanunu’nun 103’üncü maddesiyle ilgili önerilerimiz oldu. Burada, özellikle
Anayasa Mahkemesinin de iptal gerekçesinden sonra Türkiye Büyük Millet
Meclisinde 103’le ilgili yeni bir düzenleme yapıldı. Şimdi, 765 sayılı Türk
Ceza Kanunu’nda çocuk istismarıyla ilgili suç “çocuk istismarı” olarak
düzenlenmemişti, farklı bir şekilde düzenlenmişti, cezaları da bugüne kadar
daha azdı, 2004 öncesi; 2004’ten sonra yeni TCK’de alt sınır sekiz yıl oldu,
2014’te yeni bir değişiklik yapıldı, bu sekiz yılı on altı yıla çıkardık;
yeterli görmedik, yine, 2017’de de özellikle mağdurun yaş küçüklüğünü dikkate
alarak alt sınır on sekiz yıl olarak belirlendi. Avrupa ülkelerindeki,
mukayeseli hukuktaki ceza miktarlarına baktığımız zaman alt sınırın sekiz
yıldan başladığını görüyoruz ama bizde şu anda alt sınır on sekiz yıldan
başlıyor. Tabii, Ceza Kanunu’muzda düzenlenmesi gereken diğer hususlarla ilgili
de raporumuzda önerilerimiz mevcut. 
Özellikle Türk
Ceza Kanunu’nda çocuk istismarı suçuna verilecek cezalarda istismar eden ile
mağdur arasındaki yaş farkının da gözetilmesi gerektiğini önerdik, mağdur ile
fail arasındaki yaş farkı arttıkça cezada da kademeli bir artış olmalıdır
dedik. Yeni yasal düzenleme gelecek, tabii, bu konuda da inşallah raporumuzdaki
bu teklif dikkate alınacaktır. 
Çocuk
pornografisine bilerek erişim sağlanması suç olarak tanımlanmalı ve Türk Ceza
Kanunu’nda bu yönde düzenleme yapılmalıdır dedik. 
Mağdurların, suç
mağduru çocukların tekrar tekrar ifadelerinin alınmasının önüne geçilmesi ve
onların örselenmemesi açısından çocuk izleme merkezlerinin sayısının tüm illere
yaygınlaştırılması, eğer çocuk izleme merkezi yoksa bir ilde, orada da çocuk
birimleri, adliyede olsun, bu noktada ifadeler alınırken çocuklar örselenmesin.
Bu anlamda da özellikle Ceza Muhakemesi Kanunu’nda da yapılması gereken
değişiklikler var. Aynı zamanda da çocuk izleme merkezlerinin yönetmeliğinin
de, şu anda hazırlanmakta olan yönetmeliğin de bir an önce çıkarılması ve
mağdur hakları yasa tasarısının da Meclis gündemimize -şu anda hazırlanan
tasarının- bir an önce gelmesi noktasındaki taleplerimiz hemen hemen icraata
geçen talepler olarak önümüzde duruyor. 
Suça sürüklenen
çocukların takiplerinin yapılabilmesi için ulusal veri tabanına kayıtları
sağlanmalıdır. Ceza ve Güvenlik Tedbirlerinin İnfazı Kanunu’nda 108’inci madde
meselesi, özellikle kastrasyon meselesi çok tartışılan mesele. Bu, Komisyon
olarak bizim teklifimiz. Sanıkların, özellikle de pedofililerin tıbbi tedaviye
tutulması, kimyasal kastrasyon dediğimiz. Bunun uygulanması, mevzuatta yerini
alması ve Sağlık Bakanlığıyla koordineli bir şekilde etkin uygulanması, bizim
Komisyonumuzun teklifleri arasında. Bu da tabii, kamuoyunda yanlış aktarılan
bir husus. Burada, tıbbi tedavi olarak geçti kanunda. Bunun usulü yönetmeliğe
bırakıldı. Adalet Bakanlığı bu konuda yönetmelik çıkardı. Tabii, yönetmelik,
Türkiye Psikiyatri Derneği tarafından Danıştaya götürüldü. Danıştay,
Anayasa’mızdaki “Kişinin vücut bütünlüğüne dokunulması ancak kanunla mümkünse
olabilir.” hükmünü gerekçe göstererek iptal etti. Şimdi, burada yasal düzenleme
gerekiyor. Tıbbi tedavinin sınırlarının yasada belirlenmesi gerekiyor. Gerek
ilaçla ilgili gerek fizikî müdahaleyle ilgili, cerrahi müdahaleyle ilgili
tedbirlerin neler olduğunun sınırları yasada belirlenmesi gerekiyor. Bununla
ilgili de bugün Adalet Bakanlığımız zaten gerekli açıklamayı yaptı, gerekli
yasal düzenlemeyi gerçekleştireceklerini ifade etti. Bizim Komisyon olarak bir
de bu tedbirin -denetimli serbestlik süresi içerisinde şu anda olabiliyor-
denetimli serbestlik bittikten sonra da devam etmesi yönünde görüşümüz var.
Tabii, adli
konularla ilgili çok sayıda, özellikle adliyelerdeki Çocuklarla Adli Görüşme
Odaları dediğimiz -ÇAGO dediğimiz- birimlerin artırılması, çocukların yetişkinlerden
ayrı yerlerde psikologlar, sosyologlar eşliğinde ifadelerinin alınması, çocuğun
belki ifadesinin alındığını bile fark etmeden o ifadelerini gerek soruşturma
aşamasında gerek kovuşturma aşamasında verebilmesi gerekiyor.
Tabii, raporun
detayında eğitimle ilgili önemli tedbirler var. Süremiz kısıtlı olduğu için
hepsine değinemiyorum. Eğitimle ilgili, özellikle çocuk istismarına yönelik,
çocuk istismarı tehdidi olan yerler, yurtlar, okullar, özellikle özel
yurtlar... Çünkü komisyonun kurulma aşaması bir özel yurttan ortaya çıkan
olaydan sonra meydana geldi ve burada “Tüm yurtların ruhsatlarının verilmesi,
denetimi, hepsi Millî Eğitim Bakanlığına verilsin.” önerimiz vardı, bizim bu
önerimiz gerçekleşti. 2 Aralık 2016 tarihinde 6764 sayılı Kanun’la 652 sayılı
Kanun Hükmünde Kararname’nin 13’üncü maddesinin 2’nci fıkrasına eklenen
maddeyle artık Türkiye'de özel ya da kamu, tüm yurtların ruhsatları Millî
Eğitim Bakanlığı tarafından verilecek ve Millî Eğitim Bakanlığı tarafından da
denetlenecek. 
Özellikle,
rehberlik ders saatlerinin artırılması, rehberlik derslerinin zorunlu hâle
gelmesi, rehber öğretmenlerin sayısının artırılması gibi eğitimle alakalı
alınabilecek çok önemli önerilerimiz var. 
Çocuklarla
ilgilenecek tüm kurumlar, kuruluşlar -özel ya da kamu- kim çocukla
ilgileniyorsa, kim çocuğa hizmet veriyorsa özellikle oralarda çalışacak
kişilerin, artık, bu suçları işlemeyen, hatta kadın ağırlıklı olması noktasında
da Komisyonumuzun önerileri var.
Üniversitelerde
çocukla ilgili alanlarda meslek elemanı yetiştiren tüm bölümlerde çocuk ihmal
ve istismarıyla ilgili konular müfredata dâhil edilmelidir diyoruz.
Kamu ve özel
sektörde çalışan tüm öğretmenler zorunlu olarak, çocuk istismarı konusunda
periyodik olarak hizmet içi eğitimden geçirilmeli diyoruz. Bu konuda, anne
babalara çocuk istismarı konusunda eğitimler verilmeli, hatta bu eğitimler
zorunlu hâle getirilmeli diyoruz önerilerimizde. Bu eğitimlere gelmeyenlere
gerekli cezai yaptırım uygulanmalı diyoruz çünkü çocuklara, özellikle küçük
yaştan itibaren istismardan korunabilmesi için “iyi dokunuş-kötü dokunuş”
nedir, tüm bunları ilk etapta öğretecek olan anne babalardır ama anne babaların
da bu konuda eğitilmesi, bilgilendirilmesi lazım. Bu konuda gerek Millî Eğitim
Bakanlığının gerekse yerel yönetimlerin de çalışmalar yapmasını istiyoruz. 
Aile ve sosyal
politikalarla ilgili tedbirlere baktığımızda da çok geniş bir paketimiz var.
Özellikle çocuk istismarının boyutlarıyla ilgili yani bu konuda net bir
istatistiki bilgi… Maalesef, araştırmalar var ama çok değişik rakamlar var
ancak elimizde, özellikle resmî rakam olarak ifade edebileceğimiz Adalet
Bakanlığı Adli Sicil ve İstatistik Genel Müdürlüğünün sayıları var. Bunlar
resmî rakamlar çünkü burada sürekli ifade ediliyor, “Çocuk istismarıyla ilgili
oranlar AK PARTİ iktidarında yüzde 700 arttı.” deniliyor; böyle bir şey yok. 
ÖMER FETHİ GÜRER
(Niğde) – Doğru, doğru. 
YILMAZ TUNÇ
(Devamla) – Bu, tamamen afaki, bir rakam değil, yüzde 700 diye bir şey yok.
ÖMER FETHİ GÜRER
(Niğde) – Her gün bir haber çıkıyor. 
YILMAZ TUNÇ
(Devamla) – Yani, bu konuyu siyasi malzeme yapmamamız lazım. 
ERTUĞRUL KÜRKCÜ
(İzmir) – Ne siyasisi ya, istatistiki. 
YILMAZ TUNÇ
(Devamla) – Bir tek çocuğumuzun bile istismara uğraması yüreğimizi sızlatır,
hiç olmasın ama rakamları da çarpıtmamak lazım. 
ERTUĞRUL KÜRKCÜ
(İzmir) – Nasıl çarpıtılmış? 
YILMAZ TUNÇ
(Devamla) – Bakın, çocukların cinsel istismarında suç ve karar sayıları, Adli
Sicil ve İstatistik Genel Müdürlüğünün resmî rakamı: 2002 ile 2009 arasını
farklı değerlendirmemiz lazım, 2009 ile 2017 arasını farklı değerlendirmemiz
lazım. Niye? Çünkü UYAP’a geçtik. UYAP’a geçtikten sonra sistem suç sayısı
farklılık arz ediyor. Neden? 
BURCU KÖKSAL
(Afyonkarahisar) – Son on yılda 700 kat arttı istismar.
YILMAZ TUNÇ (Devamla)
– Rakamı vereyim: UYAP’a geçmeden önce, 2002’de çocukların cinsel istismarı…
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Tunç. 
Buyurun. 
YILMAZ TUNÇ
(Devamla) – …suçuyla ilgili açılan dava sayısı 4.988 -keşke hiç açılmasa yani
hiç bu suç ortaya çıkmasa- mahkûmiyet 3.443. UYAP’a geçeceğimiz son yıl,
2008’de 4.061, mahkûmiyet 2.250. UYAP’a geçtik, ne oldu? 2009 geçiş süreci.
2010’da bir anda 16.135 yani bir yılda çocuk istismarı davası 4 binden 16 bine
çıkar mı? 
TEKİN
BİNGÖL (Ankara) – Çıkar.
YILMAZ
TUNÇ (Devamla) – Çıkmaz. Dolayısıyla, UYAP’ta bir değişiklik oldu. Nedir o?
UYAP sisteminde, çocukların cinsel istismarı suçuna ilişkin açılan davalara ait
verilerin rakamları, 2002-2008 yılları arasında dava sayısı olarak dosyadaki en
ağır suç esas alınarak veriliyordu, 2009 yılı ve sonrasında ise UYAP bilişim
sisteminde yapılan değişiklikle dosyadaki tüm suçlar ve kararlar baz alınarak… 
(Mikrofon
otomatik cihaz tarafından kapatıldı)
YILMAZ
TUNÇ (Devamla) – Sayın Başkanım, şu rakamları toparlıyorum.
BAŞKAN
– Lütfen tamamlayın. 
YILMAZ
TUNÇ (Devamla) – Teşekkür ederim. 
O
nedenle sayıda sanki 4 kat bir artış söz konusu gibi oluyor, böyle değil. O
zaman ne yapacağız? 2010 yılında 16.135 dava vardı, 2017’de ne oldu, buna
bakacağız, asıl sağlıklı değerlendirme budur. 16.135 dava, 16.348 olmuş 2017’de
yani karşılaştırmayı yaparken 2002 ile 2017’yi yaparsak o aradaki değişiklikten
dolayı kamuoyunu yanıltmış oluruz. 
Mahkûmiyet
sonuçlarına baktığımız zaman, 2010’da 4.651 mahkûmiyet var yani 16.135 davanın
4.651’i mahkûmiyetle sonuçlanmış, 2017’de 16.348 davanın 13 bin 396’sı
mahkûmiyetle sonuçlanmış. Yani, burada mahkûmiyet sayısının artmış olmasıyla
yargının da artık bu konu üzerinde daha hassas davrandığını ve mevzuatla ilgili
belirsizliğin de ortadan kalkmasıyla karar sayılarının da arttığını görüyoruz.
Onun için “Yüzde 700.” dediğiniz zaman ortada bir rakam olması lazım. Resmî
rakamlar bunlar. 
Komisyonumuzun
gerek…
(Mikrofon
otomatik cihaz tarafından kapatıldı)
YILMAZ
TUNÇ (Devamla) – Bir kapanış, selamlama yapayım Başkanım.
BAŞKAN
– Kapatalım artık.
Buyurun.

ÖZGÜR
ÖZEL (Manisa) – Sayın Başkan, bize birer dakika, iktidar partisine üç dakika.
Hakikaten… Hani bize de verin, itiraz etmeyiz ama böyle olmaz, üç oldu.
BAŞKAN
– Hayır, bitirdiği için biz kapattık yoksa birer dakika daha uzatırız, problem
değil yani konu hassas. 
YILMAZ
TUNÇ (Devamla) – Komisyonumuzun sağlıkla ilgili, medyayla ilgili, çalışma
alanıyla ilgili, emniyet ve güvenlikle ilgili tespit ettiği çok sayıda öneri
var. Bu önerilerin hayata geçmesi çocuklarımız için çok önemli. Bu konuyu
lütfen siyasi, politik tartışmaların ötesinde tutalım ve gerekli tedbirlerin
alınması noktasında el birliğiyle hareket edelim. 
Şu anda Meclis
Araştırması Komisyonumuzun raporu, Türkiye’de çocuk istismarıyla, gerek cinsel
istismar gerek diğer istismar türleriyle ilgili hazırlanmış olan ve emek sarf
edilmiş olan en önemli kaynaktır. Bu kaynaktan Hükûmetimiz faydalanıyor. 
ÖZGÜR ÖZEL
(Manisa) – Nasıl?
YILMAZ TUNÇ
(Devamla) - Birçok kanunun bu kaynaktan yararlanılarak hayata geçtiğini
görüyoruz, idari tedbirler olarak da…
ÖZGÜR ÖZEL
(Manisa) – Bir örnek söyle, bir örnek söyle.
YILMAZ TUNÇ
(Devamla) – Türk Ceza Kanunu 103, Millî Eğitim Temel Kanunu.
ÖZGÜR ÖZEL
(Manisa) – Bir örnek söyle, de ki: “Ben şunu söyledim, bunu yaptırdım.”
YILMAZ TUNÇ
(Devamla) – Söylüyorum işte. “Bir örnek söyle.” diyorsun, söylüyorum, hâlâ “Bir
örnek söyle.” diyorsun. 
ÖZGÜR ÖZEL
(Manisa) – Hayır, hayır, örnek ver, örnek. “103” deme, bana de ki: “Bizim
rapordan şunu almış, buraya bunu koymuş.”
YILMAZ TUNÇ
(Devamla) – Örnek söylüyorum…
BAŞKAN –
Tamamlayın lütfen.
YILMAZ TUNÇ
(Devamla) - Millî Eğitimin, özel yurtların ve tüm yurtların denetiminin…
(Mikrofon
otomatik cihaz tarafından kapatıldı)
YILMAZ TUNÇ
(Devamla) - …Millî Eğitim çatısı altında toplanması Komisyonun önerisiyle
Mecliste gündeme geldi ve Komisyon raporumuzun dikkate alınacağını ve
çocukların korunması anlamında hayırlı bir iş yaptığımızı belirtiyorum. (AK
PARTİ sıralarından alkışlar)
TEKİN BİNGÖL
(Ankara) – Yani bu rapor bu sorunu çözüyor, değil mi? Bu rapor hayata
geçirilirse bu sorun çözülüyor, boşuna konuşuyoruz.
YILMAZ TUNÇ
(Devamla) - Önerilerinden dolayı yapıcı önerilerde bulunan arkadaşlarımıza,
milletvekillerimize huzurlarınızda çok çok teşekkür ediyorum.
ÖMER FETHİ GÜRER
(Niğde) – Millî Eğitim o yurtları zaten denetliyordu ya, hiçbir şey değişmemiş.
YILMAZ TUNÇ
(Devamla) - Filiz Hanım, isim noktasındaki sekretarya hatası, o noktada
“mail”le gönderilmiş ve o şekilde basılmış ancak sizin katkılarınızı biz her
zaman burada önceki konularda da dile getirmiştik. 
FİLİZ
KERESTECİOĞLU DEMİR (İstanbul) – Öyle bir şey yok yani.
ÖZGÜR ÖZEL
(Manisa) – Hayır, yeniden basacaksın canım.
FİLİZ
KERESTECİOĞLU DEMİR (İstanbul) – Yeniden basılmalı.
YILMAZ TUNÇ
(Devamla) - Hepinizi saygıyla selamlıyorum. Sağ olun, var olun. (AK PARTİ
sıralarından alkışlar)
BAŞKAN –
Teşekkür ediyoruz Sayın Tunç.
ÖZGÜR ÖZEL
(Manisa) – Sayın Başkan…
BAŞKAN - Sayın
Kerestecioğlu’na söz vereceğim önce.
Buyurun.
V.- AÇIKLAMALAR (Devam)
30.- İstanbul Milletvekili Filiz Kerestecioğlu Demir’in, 442 sıra sayılı
Meclis Araştırması Komisyonu Raporu’nda muhalefet şerhinde isminin yer
almamasına, muhalefet şerhindeki kimyasal kastrasyonla ilgili konulara bir daha
göz atılması gerektiğine ve bu konuda düzgün bir kamu spotu olmadığına ilişkin
açıklaması
FİLİZ
KERESTECİOĞLU DEMİR (İstanbul) – Sayın Başkan, evet yani en azından en başında
bunun ifade edilmesi gerekirdi ve bu böyle olmaz yani. Bu, emek sömürüsüdür o
zaman. Bu kadar çalışmışız, buraya koymuşuz bunu ve ismimiz yok. Bunun yeniden
basılması gerekir. Bu, başka bir partiye ait olsa yani AK PARTİ, MHP,
bilmiyorum, CHP de olabilir, nasıl yapılması gerekiyorsa aynı şekilde bizde de
bu şekilde yapılacak yani sadece afaki bir teşekkürle olmaz. Bu, dolaşan bir
metin, bu dolaşan metinde kesinlikle ismimizin olması lazım, birincisi buydu.
İkincisi de ben
özellikle kimyasal kastrasyonla ilgili yazdığımız bu şerhteki konulara bir daha
göz atılması konusunda uyarmak isterim çünkü bu, gerçekten hep kısasa kısas gibi
yapılmak istenen bir uygulama. Avrupa’da böyle uygulanmıyor, gönüllülük esasına
bağlı olarak insanlar bunu isterse uyguluyor. Vücut bütünlüğü de önemlidir.
Yani, sonuçta ben bir avukatım aynı zamanda ve insanların hakikaten kendi
bedenlerine kendi rızaları dışında dokunulmaması gerektiğine inanırım.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen. 
Buyurun. 
FİLİZ
KERESTECİOĞLU DEMİR (İstanbul) – Ayrıca, bunun ötesinde, zaten bunun önleyici
bir şey olmadığı da ifade ediliyor çünkü kimyasal kastrasyonun, cinsel suç
yinelemesini bir ölçüde engelleyebildiği görülse de bu etkinin herkes için
geçerli olmadığı ve cinsel davranışın yalnızca hormonlarla açıklanmayacağı,
aynı zamanda fantezilerle de açıklanması gerektiği de ifade ediliyor. Yani, biz
ceza avukatlığı yaptık bu konuda, aynı zamanda “bir cisimle, bir aletle
tecavüz” diye bir şey de vardır yani siz onun kalkıp da hormonlarını
azalttığınız zaman o insan aynı şeyi bir daha yapmayacak değil. Önemli olan,
hakikaten, çocukları bilinçlendirmek ve bunu önleyecek yola en fazla oradan
gitmektir ve bunun için, işte, çocuklarla bağlantılı olan herkesi eğitmek,
çocuklar için… Ya, kalkıp, işte, yok “söz” “savaşçı”, bilmem ne, milyon tane
diziye para ayrılıyor, bir tane kamu spotu yok doğru dürüst ortada. 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen.
FİLİZ
KERESTECİOĞLU DEMİR (İstanbul) – Bir tane hakikaten düzgün kamu spotu yok
ortada. Niye buna para harcanmıyor? Çocuklar televizyon seyrediyorlar, aileler
televizyon seyrediyorlar. Yani, bunun için o kadar güzel dünya örnekleri var
ki. Biz gittiğimiz zaman Avrupa Konseyinde falan görüyoruz yani bunu arkadaşlar
da görüyorlar, AK PARTİ’li arkadaşlar da aynı konseyin üyesi ve orada
görüyorlar bu Lanzarote Sözleşmesi’yle ilgili, işte, iyi dokunma, kötü dokunma,
çocuklara verilen eğitimlerle ilgili her şeyi. Bunların hepsi yazılmış, o
filmlerden, o kitapçıklardan sunduk biz bu rapora. Yani, şimdi, mesele gene
aynı şekilde yok idamdı, hadımdı, bilmem neydi gibi şiddet üreten şeyler değil
yani, bu, çözüm değil açıkçası, özellikle de bu kadar linç kültürü olan bir
ülkede. 
Teşekkür ederim.

BAŞKAN –
Teşekkür ederim. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Sayın Başkanım, biraz önce sayın hatip konuşması sırasında Afyon
Milletvekilimiz Burcu Köksal’ı doğrudan kastederek ve buna bir şüphe
bırakmayacak şekilde Komisyon çalışmalarına yeterince katılmadığı gibi bir
imayı yapmıştır. Kendisi, seçmenleri karşısında zor durumda kalacak bu durumda.

BAŞKAN – Ben,
yerinden söz vereceğim. 
ÖZGÜR ÖZEL
(Manisa) – 69’a göre kürsüden cevap hakkını kullanacak efendim, sataşma vardı
orada. 
BAŞKAN – Peki. 
Buyurun Sayın
Köksal. (CHP sıralarından alkışlar)
Lütfen, iki
dakika sürede tamamlayalım, yeni bir sataşmaya meydan vermeyelim. 
IX.- SATAŞMALARA İLİŞKİN KONUŞMALAR
1.- Afyonkarahisar Milletvekili Burcu Köksal’ın, Bartın Milletvekili
Yılmaz Tunç’un görüşülmekte olan 442 sıra sayılı Meclis Araştırması Komisyonu
Raporu üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması
BURCU KÖKSAL
(Afyonkarahisar) – Sayın Başkan, değerli milletvekilleri; eğer AKP Grubu siyasi
egolarından ve inadından sıyrılıp kurtulabilseydi o Komisyonda kurulan Komisyon
Divanı tüm siyasi partiler tarafından temsil edilebilirdi ve Komisyondaki
çalışmalar, programlar ve en nihayetinde çıkan rapor da bir ortak aklın ve
çabanın ürünü olurdu ama maalesef orada da yine siyasal saik güdüp sayısal
çoğunluklarına güvenerek Komisyon Divanında muhalefet vekillerine yer
vermediler. Buna rağmen, bizler, Cumhuriyet Halk Partili Komisyon üyeleri
olarak Divana dinlenecek konunun uzmanları, çalışmalar, ziyaret edilecek
yerlerle ilgili görüş ve önerilerimizi bildiren metinler sunduk fakat hiçbirisi
dikkate alınmadı, uyarılarımız dinlenmedi. 
Bunun yanı sıra,
bu Komisyon, başta cinsel istismar olmak üzere çocuğa karşı her türlü
istismarın araştırılması ve önlenmesi için kurulmuş bir komisyondu ancak
Komisyonda sadece cinsel istismar incelendi -o da kâğıt üzerinde, teorik
olarak- başka hiçbir istismar incelenmedi. Örneğin, tüm ısrarlarımıza rağmen,
çocuk işçiliği konusu ele alınmadı. 
Yine “Cinsel
istismar incelendi.” dedik ama bu da tamamen teorik olarak, kâğıt üzerinde,
Bakanlık yetkilileri, uzmanlar tarafından defalarca aynı şeyler tekrar edilerek
Komisyon toplantıları geçiştirildi. Sadece Karaman’da -ki, Karaman olayından
sonra kurulmuştu bu Komisyon biliyorsunuz- bir kere mülki amirle toplantı
yapıldı fakat yurdun dört bir yanından gelen cinsel istismar vakalarının
üzerine gidilmedi, bu konu araştırılmadı. 
Yine,
Karaman’daki Ensar Vakfı ve KAİMDER’le ilgili de hiçbir şey yapılmadı, âdeta bu
vakıflar iktidar tarafından korundu. 
Şimdi, şunu
soruyorum: Elinizi vicdanınıza…
(Mikrofon
otomatik cihaz tarafından kapatıldı)
BURCU KÖKSAL
(Devamla) – Lütfen Sayın Başkan, ben de bir dakika istiyorum.
BÜLENT TURAN
(Çanakkale) – Soruya cevap vermedi ki Sayın Başkan.
ÖZGÜR ÖZEL
(Manisa) – Başkanım…
AHMET AKIN
(Balıkesir) - Başkanım, vallahi bence verin, sıkıntı olur.
BAŞKAN – Sataşmadan
dolayı iki dakikadan fazla vermiyoruz ama hadi, bugün böyle yapmış olalım.
Buyurun,
tamamlayın lütfen bir dakikada.
BURCU KÖKSAL
(Devamla) – Elinizi vicdanınıza koyun ya. Milletin gazını almak için bir
komisyon kurup kâğıt üzerinde istismarı kınayarak, istismarın yaşandığı dernek
ve vakıfları koruyarak ne istismar önlenir ne de istismarla mücadele edilir.
Elinizi vicdanınıza koyun. Bundan sonra bu ülkede çocukları daha fazla istismar
kurbanı ettirmeyin, çocuklar geleceğimiz, geleceğimizi istismara teslim
etmeyin. Bunu sadece bir vekil, bir siyasetçi olarak söylemiyorum, bir anne
olarak söylüyorum.
Genel Kurula
saygılarımla. (CHP sıralarından alkışlar)
BAŞKAN – Sayın
Tanal, hayırdır.
Bir saniye,
Sayın Tunç, söz vereceğim.
MAHMUT TANAL
(İstanbul) – Sayın Başkanım, çok teknik, çok özel bir konu. 60’a göre mümkün mü
acaba bir dakika söz istiyorum.
BAŞKAN – Sayın
Tanal, buyurun.
ÖZGÜR ÖZEL
(Manisa) – Tam konuyla ilgili katkılar sağlayacak.
BAŞKAN - Konuyla
ilgili bir katkınızı almış olalım sizin de.
Buyurun.
V.- AÇIKLAMALAR (Devam)
31.- İstanbul Milletvekili Mahmut Tanal’ın, cezanın caydırıcı olma
özelliğinin öneriler arasında açık ve net bir vaziyette yer alması gerektiğine
ilişkin açıklaması
MAHMUT TANAL
(İstanbul) - Teşekkür ederim Sayın Başkan.
Tabii, biraz
önce Sayın Komisyon Başkanı konuşunca… Anayasa'mızın 10’uncu maddesi çocuklara
özgü pozitif ayrımcılığı getiriyor. Ancak burada 88 tane önerinin içerisine
-Ceza Kanunu’nda bunlarla ilgili- “Mahkemenin, hükmün geriye bırakılması”
ibaresinin de eklenmesi lazım. Büyük bir eksiklik. Yani çünkü hükmün geriye
bırakılması, bu tür suçlardan yararlandırılmaması lazım, bu bir.
İkinci bir
tespit: Denetimli serbestlikle ilgili, yine aynı şekilde, bence burada bu
denetimli serbestliğin, direktman o hükmün infazı gerekir. Yani burada yarı
açık cezaevi… İnfazın o iyileştirilmiş olan koşullarından yararlandırmamak
lazım. Burada biraz daha cezanın caydırıcı olma özelliğinin bu öneriler
arasında açık ve net bir vaziyette yer alması gerekiyor.
Teşekkür
ediyorum, saygılarımı sunarım.
BAŞKAN –
Teşekkürler katkınıza.
Sayın Tunç,
buyurun, şimdi size söz veriyorum.
32.- (10/123, 124, 125, 126) esas numaralı Meclis Araştırması Komisyonu
Başkanı Yılmaz Tunç’un, İstanbul Milletvekili Mahmut Tanal ile İstanbul
Milletvekili Filiz Kerestecioğlu Demir’in yaptıkları açıklamaları ve
Afyonkarahisar Milletvekili Burcu Köksal’ın sataşma nedeniyle yaptığı
konuşmasındaki bazı ifadelerine ilişkin açıklaması
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Teşekkür ederim Sayın Başkanım.
Şimdi, Mahmut
Bey’in bahsettiği hususlar önemli, özellikle mevzuat değişiklikleriyle ilgili.
88 önerinin dışında raporumuzda, özellikle ayrıntılı kısımda, baktığınız zaman
denetimli serbestlikten yararlandırılmama noktasında da önerilerimiz var. 
Ayrıca,
muhalefetin tekliflerinin dikkate alınmadığı önerisi bir kere doğru değil.
Çünkü dinlenen profesörlere, akademisyenlere, gerek sivil toplum kuruluşu
temsilcilerine baktığımız zaman sizin verdiğiniz listelerden… Bizim AK PARTİ
olarak verdiğimiz listenin de tamamını dinleyemedik çünkü üç ay, artı bir; dört
aylık süremiz vardı ancak ilk dinlediğimiz akademisyen, sizin önerdiğiniz
listenin başındaki akademisyendi, hatta ilk olarak sizin verdiğiniz ismi
dinledik… 
BURCU KÖKSAL
(Afyonkarahisar) – O, ortak olduğu için, başka akademisyen bulamadığınız için.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – …ama siz diyorsunuz ki: “Bizim önerilerimizin hiçbiri dikkate
alınmadı, verdiğimiz listeden hiç kimse dinlenmedi.” Bunu söylediğiniz zaman
çocuğun üstün yararını unutmuş olursunuz. Özellikle çocuk işçiliğiyle ilgili
Uluslararası Çalışma Örgütü temsilcileri geldi, tabii, o toplantıda siz
bulunamadığınız için dinleyemediniz. 
BURCU KÖKSAL
(Afyonkarahisar) – Hayır, bilakis dikkate almadınız, çocuk işçiliğini dikkate
almadınız.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Çocuk işçiliğini de biz gündeme getirdik. Hatta UNICEF temsilcileri…
BURCU KÖKSAL
(Afyonkarahisar) – Raporda bir tane kelime yok çocuk işçiliğiyle ilgili. 
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Keşke çalışmalarımıza biraz daha fazla katılabilseydiniz bunları
söylemezdiniz diyorum. 
BURCU KÖKSAL
(Afyonkarahisar) – Çocuk işçiliğiyle ilgili raporda tek bir şeye yer
vermediniz.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Ayrıca, Sayın Filiz Kerestecioğlu’nun talebi haklı bir talep, Sayın
Başkanlığımızdan özellikle istirham ediyoruz, bu maddi hatanın giderilmesi ve
raporun HDP temsilcisi Filiz Kerestecioğlu’nun da imzası alınarak yeniden
basılması talebimiz vardır. 
Teşekkür
ediyorum. 
BAŞKAN –
Talebini bizler de ileteceğiz.
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, son olarak… İnşallah son olur.
Buyurun.
33.- Manisa Milletvekili Özgür Özel’in, 442 sıra sayılı Meclis
Araştırması Komisyonu Raporu’nun 435 gün boyunca Genel Kurula gelmemesinin büyük
bir ayıp olduğuna ve bu raporda Ensar ile KAİMDER’in isminin geçmemesine
ilişkin açıklaması
ÖZGÜR ÖZEL
(Manisa) – Sayın Başkan, konu önemli tabii, buna siyasi partilerin,
milletvekillerinin katkısının olması önemli; buna da açık davranıyorsunuz, bunu
da takdir ediyoruz. Ama bir gerçek var, bu Komisyon neden kuruldu? Ensar Vakfı
ve KAİMDER tarafından işletilen, onun kontrolündeki evlerde ortaya çıkan cinsel
istismar meselesinin yarattığı toplumsal infial. Şu raporun içinde, sizin
yazdığınız kısımda -emin olamadım, bilgisayarla arattırdım yukarıda
arkadaşlara- “Ensar” ve “KAİMDER” kelimeleri geçmiyor. Bu kadar kayırıcı, bu
kadar örtbas edici bir tutum içindesiniz. 
İkincisi,
88 öneri var, başka bir düzenlemeyle kıyısından örtüşen bir öneri örnek
gösteriliyor. Sayın Tunç’la birlikte Soma Komisyonunda 138 sayfa öneri yazdık,
bir tanesi dikkate alınmadı, hâlâ rapor bile görüşülmedi. Geçen hafta ortaya
çıkan ve toplumda infial yaratan bu durumdan sonra bu raporun bugün gündeme
alınmasını önerdik -zaten herkesin gündemi o- siyasi partiler de getirdi, o
sayede, maalesef, rapor görüşülüyor ama…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
Buyurun.

ÖZGÜR
ÖZEL (Manisa) - …Komisyon Başkanı olarak hem bütün Başkanlık Divanını dörtte 4 almayı
bilecek AKP, kimseyle ortaklaşmayacak, ondan sonra kendi raporlarının dahi
takipçisi olmayacaklar. 435 gün sonra görüşüldü. 435 gün boyunca bu raporun bu
Meclise gelmemesi en başta büyük bir ayıptır. Şimdi Sayın Bakan birazdan
konuşacak, umuyorum şöyle bir katkı sağlar: 6 bakan görevlendirilmiş. Bence bu
Komisyonu üyeleriyle birlikte –resmî olmayabilir, informel olur, olur olmaz her
şey tahsis edilen Meclis Genel Sekreterlik toplantı salonunda olur- 6 bakanın
derhâl dinlemesi, bu raporu incelemesi ve önerilerini alması ve tüm partilerin
üzerinde ortaklaştıkları konularda hızlı, ortak akılla yasama çalışmalarına
geçilmesi lazım. Yoksa “Biz biliyoruz.” veya işte, “Başkasının tecavüzcüsü
kötüdür ama bizim taraftan olunca ismi bile anılmasın, örtbas edilsin.”; bu,
doğru bir yaklaşım değil, cesaret artırıcı bir duruma geliyor. Bu konuyu son
derece önemsiyoruz. 
Son
olarak, ben Sayın Bakanın Ensar ve KAİMDER’in isminin bu raporda geçmemesini,
bu Komisyonun kuruluş gayesiyken, normal karşılayıp karşılamadığını Hükûmet
adına da dile getirmesini bekliyorum. 
Çok
teşekkür ederim. 
BÜLENT
TURAN (Çanakkale) – Kimseyi korumadığımızı defaatle söyledik. 
BAŞKAN
– Teşekkür ediyorum.
Sayın
Tunç…
34.- (10/123, 124, 125, 126) esas numaralı Meclis Araştırması Komisyonu
Başkanı Yılmaz Tunç’un, Manisa Milletvekili Özgür Özel’in yaptığı
açıklamasındaki bazı ifadelerine ilişkin açıklaması
(10/123,
124, 125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Teşekkür ediyorum Sayın Başkanım. 
Şimdi,
Ensar ve KAİMDER bu raporda geçiyor.
ÖZGÜR
ÖZEL (Manisa) – Nasıl geçiyor ağabey? Muhalefet şerhlerinde geçiyor. 
(10/123,
124, 125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Biz Karaman’da da ilgili dernek temsilcilerini dinledik ve orada
yaptığımız toplantılarda da konunun hassasiyeti açısından önemli tespitlerimiz
oldu. Onların hepsi buraya geçti. İfadeler…
ÖZGÜR
ÖZEL (Manisa) – Nerede ya? Bana bir göster ya!
BURCU KÖKSAL
(Afyonkarahisar) – KAİMDER nerede geçiyor, Ensar nerede geçiyor?
ÖZGÜR ÖZEL
(Manisa) – Ensar, KAİMDER nerede geçiyor? Muhalefet şerhinde geçiyor, biz
yazdık.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Bakın, o derneklerin mensupları dinlendi ve onların büyük bir
kısmının olayın mağduru oldukları ve çocuklarının deşifre olmaması anlamında,
çocukların korunması açısından da isimler burada geçmedi.
BURCU KÖKSAL
(Afyonkarahisar) – Çocukların ismini demiyoruz, Ensar ve KAİMDER’in ismi
geçmedi Sayın Tunç.
ÖZGÜR ÖZEL
(Manisa) – Çocuğun ismini yazma.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Dolayısıyla çocukların üstün yararı açısından, orada beyanına
başvurduğumuz kişilerin isimlerinin…
BURCU KÖKSAL (Afyonkarahisar)
– Vakfın ismi geçmiyor, çocukların demiyoruz biz.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – …ve görevlerinin burada geçmiş olması, çocukların yararına olmaz.
Komisyonumuzun düşüncesi buydu.
Teşekkür ederim.
BAŞKAN –
Teşekkür ediyorum.
BURCU KÖKSAL
(Afyonkarahisar) – Çocuklar demiyoruz ki, Ensar ve KAİMDER’in adı geçmiyor.
ÖZGÜR ÖZEL
(Manisa) – Sayın Başkan, Sayın Tunç herkesin gözünün içine baka baka son derece
ayıplı ve nezaketsiz bir iş yapıyor.
BÜLENT TURAN
(İstanbul) – Toplantıya gelmemişsiniz zaten.
BURCU KÖKSAL
(Afyonkarahisar) – Kes be, ne diyorsun? Kes, kes!
BAŞKAN – Bir
dakika, Sayın Özel’i dinliyoruz.
ÖZGÜR ÖZEL
(Manisa) – Sayın Başkan, Sayın Tunç hepimizin gözünün içine baka baka
affedilmeyecek bir iş yapıyor, diyor ki… Benim ne dediğimi hepiniz duydunuz,
tutanak şahit. Bu Meclisin namusu tutanak. Ben dedim ki: Ensar ve KAİMDER ismi
geçmiyor. Diyor ki: “İsimleri geçiyor.” Geçtiği yer muhalefet şerhi, biz
yazmışız, onların yazdığı kısımda yok.
İkincisi, sonra
dönüyor: “İsim geçmesinin istenmesi doğru değil. Çocuğun üstün yararı açısından
isimleri…” Ben çocuğun ismi mi geçsin dedim? Ben Ensar ve KAİMDER’deki istismar
üzerine kurulan bu Komisyonun raporunda Ensar ve KAİMDER’in isminin geçmemesi,
korumak, kollamak, örtbas etmek anlamına gelir dedim. Çocuğun ismini tabii ki
yazmayacaksınız, bunu isteyen yok. Her zaman yapılan bir algı yönetimini bu
sefer gözümüzün içine baka baka, gerçekten uzaklaşarak yaptı. Ayıplıdır.
Tutanaklar önünde milletimize şikâyet ediyorum.
Teşekkür ederim.
(CHP sıralarından alkışlar)
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Sataşmadan söz istiyorum.
BAŞKAN – Bir
saniye.
Sayın Turan…
BÜLENT TURAN
(İstanbul) – Sayın Başkan, sabahtan beri altını çizmeye çalışıyoruz. Dört
partinin de ortak olarak acıyla, üzüntüyle bahsettiği bir gündemi tartışıyoruz.
Israrla meseleyi bir vakfın, bir partinin meselesiymiş gibi altını çizmeye
çalışmak, bence iyi niyetten uzak bir yaklaşım. 
ALİ ŞEKER
(İstanbul) – Bu vakıfları beslemeyin siz de. 
BÜLENT TURAN
(Çanakkale) – Hangi vakıf olursa olsun, hangi dernek olursa olsun, hangi parti
olursa olsun, bu yanlışı yapan bedelini öder, ödemelidir. 
ÖZGÜR ÖZEL
(Manisa) – Ödedi mi Ensar? 
KAZIM ARSLAN
(Denizli) – Ödedi mi yoksa mükâfatlandırıldı mı? 
BURCU KÖKSAL
(Afyonkarahisar) – Ödemedi, protokol imzaladınız Millî Eğitim ile Ensar Vakfı
arasında. 
BÜLENT TURAN
(Çanakkale) – Ancak konuyu böyle görmeyip -aynen şimdi olduğu gibi- toplantıya
gelmeyip, rapora yardımcı olmayıp olduğu yerden bağıran bir üslubun hiç kimseye
faydası olmaz. 
BURCU KÖKSAL
(Afyonkarahisar) – Muhalefet şerhi gönderdik. 
BÜLENT TURAN
(Çanakkale) – Meselenin ne olduğu belli ama tutup tutup sadece bir vakıf
üzerinden bunu konuşuyor olmak, elli altmış yıllık bir vakfın yaptığı
çalışmaların yanında şahsi olarak hata yapanların hatalarının da sanki tüm
vakfı bağlıyormuş gibi değerlendirilmesi doğru olmaz. 
Bakın,
istemiyordum ama söyleyeceğim: Daha yeni, bir partinin kongresine giderken
otobüsteki bir iddiadan bahsediliyor. Eğer mesele o partiyle ilgili araştırma
yapmaksa herkes altında kalır, bu doğru değil. Yanlış adamın partisi olmaz;
yanlış, her yerde yanlıştır. Yanlışın vakfı olmaz; yanlış adamın vakfı veya
derneği olmaz; yanlış, her yerde yanlıştır. Bu yanlışı yapan kim varsa onu
araştırır komisyon. 
KAZIM ARSLAN
(Denizli) – Cezalandırın, mükâfatlandıracağınıza. 
BÜLENT TURAN
(Çanakkale) – Bu konuda hata yapan kim varsa onu araştırır komisyon. Kaldı ki
söz konusu sanık çok büyük cezalar aldı ama diyoruz ki biz: Çalışalım, bir daha
böyle bir şey olmaması için tedbir alalım. Mesele, o vakfın, bu partinin
yapması meselesi değil; bu meselenin yapılmaması, bu meselenin olmaması
meselesi. 
Tekrar tüm
arkadaşlarımızı bu hassasiyete davet ediyorum. (AK PARTİ sıralarından alkışlar)

ÖZGÜR ÖZEL
(Manisa) – Sayın Başkan…
BAŞKAN – Sayın
Özel, bir saniyenizi alayım. 
Sayın
milletvekilleri, bakın, bütün siyasi parti gruplarının ortaklaştığı ve
gerçekten hepimizin yüreğini burkan, içimizi acıtan çok önemli bir meseleyi şu
anda konuşuyoruz ve hepimizin ortak gayreti, bundan sonra bu tür olayların
olmaması için burada neler yapabiliriz. Şimdi, bunu konuşurken başka birtakım
olaylar üzerinde polemik oluşturarak… 
Sayın
milletvekilleri, lütfen, konudan ayrılmadan, gündemin dışına çıkmadan ve bu işi
de çok fazla uzatmadan, karşılıklı sataşmalara meydan vermeden bu tartışmaları
yapalım. Sonuçta her grup adına konuşmacılar çıktı, konuşmalarını yaptı;
Komisyon Başkanı konuştu; birazdan Hükûmeti dinleyeceğiz eğer müsaade
ederseniz. Herkes fikrini söylüyor, takdir kamuoyunun ama diliyoruz ve
umuyoruz… Hepimizin ve benim de gerçekten katıldığım çok önemli bir mevzuda, ne
olursunuz, sataşmasız bir şekilde, bu ülkenin, bu milletin ve çocuklarımızın faydasına
olacak ortak bir karara burada imza atalım derim. Eğer uygun görüyorsanız
burada tamamlayalım, kapatalım bu işi.
ÖZGÜR ÖZEL
(Manisa) – Hayır. Partinin ismini anarak bir konudan bahsetti, ona açıklık
getirmek gerekiyor, böyle bırakılabilir mi? E, canım yaptığınız işi…
BAŞKAN – Ama
karşılıklı isim anarak bu işi uzatmayalım, lütfen.
ÖZGÜR ÖZEL
(Manisa) – Tabii, tabii.
BAŞKAN –
Buyurun, toparlayalım, bitirelim.
35.- Manisa Milletvekili Özgür Özel’in, Çanakkale Milletvekili Bülent
Turan’ın yerinden sarf ettiği bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, öncelikle, Cumhuriyet Halk Partisinin Komisyon üyeleri
Komisyona gittiler, katkı sağladılar, yazı verdiler, muhalefet şerhi yazdılar.
Aksini iddia etmek büyük bir haksızlık.
İkincisi:
“İstemiyorum.” dedi ama yaptı. Ben dün bir basın toplantısı yaptım. Basın
toplantısında dedim ki… Cumhuriyet Halk Partisinin kongresinde -partiye ait bir
araç değil, partinin kiraladığı bir araç değil, bir derneğin aracı- bir olay
yaşanmış. Olayın zanlısı ertesi sabah partiden ihraç edildi. Genel Merkezimiz
ve Aydın İl Başkanlığımız bir komisyon kurdu, olaya sebebiyet verenler,
şartları yaratanlar, başka suçlular var mı diye araştırıyoruz. Ama bir şey
dedim dün basın toplantısında “Aile ve Sosyal Politikalar Bakanının bu konuda
bir görevlendirme yaptığını öğrendik, memnuniyet duyuyoruz. Partimizde
yürütülmekte olan soruşturmaya katkı sağlamak üzere de Sayın Bakanın
Kuşadası’ndaki otobüs vakasıyla ilgili kendisine sunulacak raporu parti olarak
da talep ediyoruz.” dedim. Bu kadar da açığız, mesele bu kadar net.
Kendilerine
yakın gazeteler “CHP’li sapık” diye manşet atıyor, biz hayatımızda bir kere “AK
PARTİ’li bilmem ne, tacizci, tecavüzcü” demedik. Bizim bir tane beklentimiz
var. Tacizcinin, tecavüzcünün, sapığın partisi olmaz ama tacizin, tecavüzün
yaşandığı yer sizin bir vakfınız, bir derneğinizse, adını 500 sayfanın içinde
anmıyorsanız bu da manidar olur, bunun da bir siyasi bedeli olur, bu eleştiri
yapılır. Yoksa bizim varıp da “AK PARTİ’li sapık, AK PARTİ’li tecavüzcü”
demişliğimiz yok. Bunun çok net olarak altını çizelim. Sapığın, tecavüzcünün,
işkencecinin partisi olmaz. Bunların tamamının en ağır şekilde cezalandırılması
lazım; söylediğimiz budur.
Teşekkür ederim.
(CHP sıralarından alkışlar)
BAŞKAN –
“Suçların şahsiliği” prensibi malum, uluslararası hukukun da tanıdığı evrensel
bir kaidedir. Yani şahıslar suç işlerse kurumları suçlayamayız. Eğer kurum
tümden suçluysa o zaman gereği yapılır. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN – Sayıp
Depboylu, Sayın Kerestecioğlu, size de söz vereceğim. 
Buyurun Sayın
Depboylu. 
36.- Aydın Milletvekili Deniz Depboylu’nun, daimî çocuk hakları
komisyonunun ne zaman kurulacağını, 115 çocuk hamileliğiyle ilgili olarak
ihmali olanlar ile istismar edilen çocuğun annesinin ifadesini dikkate almayan
yetkililer hakkında ne yapıldığını öğrenmek istediğine ve rehberlik derslerinin
kaldırılmasına ilişkin açıklaması
DENİZ DEPBOYLU
(Aydın) – Teşekkür ederim Sayın Başkan.
Öncelikle, Sayın
Tunç, daimî çocuk hakları komisyonu kurulmasıyla ilgili siz de önemli olduğunu
belirttiniz ama biz 10 Kasım 2017’de bunu kanun teklifi olarak getirdiğimizde
reddedildi, reddettiniz. Ne zaman kuracağız, bunu bir kere öğrenmek istiyorum.
Bir
diğeri: 115 çocuk hamileliğiyle ilgili olarak ihmali ve kusuru olan hastane
yetkilileri, haber vermeyen, bildirmeyen yetkililer hakkında neler yapıldı
acaba, bunları da öğrenmek isteriz.
Babası
tarafından istismar edilen çocuğun annesi Emniyete başvurduğunda “İftira etmek
günahtır.” diyerek dikkate alınmadığını ifade ediyor. O kurum yetkilileri ve
orada cevap verenlerle ilgili yapılan bir işlem var mı acaba, onu da merak
ediyoruz.
Yine,
Sayın Tunç “Rehberlik ders saati artırılsın.” dediniz, çok da iyi yaptınız ama
Millî Eğitim Bakanlığı rehberlik ders saatini tamamen kaldırdı, bunu da ifade
etmek isterim.
Teşekkür
ederim.
BAŞKAN
– Teşekkür ediyorum.
Sayın
Kerestecioğlu…
37.- İstanbul Milletvekili Filiz Kerestecioğlu Demir’in, Meclis
Araştırması Komisyonu çalışmalarında her şeyin güllük gülistanlık
gerçekleşmediğine ve özellikle çağrılmayan insanlar olduğuna ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, az önce “suçların şahsiliği”
dediniz, gerçekten benim için de göz yaşartıcı bir açıklama olduğunu ifade
etmek isterim. Keşke her konuda böyle bir yaklaşımınız olsa. 
BAŞKAN
– Öyledir.
FİLİZ
KERESTECİOĞLU DEMİR (İstanbul) – Yani suçlar şahsi midir, değil midir? Biz pek
bu muameleyi görmüyoruz da genellikle topluca terörist ilan ediliyoruz ve
topluca mahkûm ediliyoruz. 
Ama
konu bu değil, konu gerçekten çocuklar ve o nedenle samimiyet ve niyet önemli.
Fakat bu iş bir yerde gerçekleşmişse o yerin adının verilmesi de gerekiyor
çünkü başka yerlere örnek teşkil etmemesi için. Yani orada insanlara güven
verilmedi bu olay olduğu zaman ve sanki o vakıf bir korumaya alındı. Bu şekilde
bir muameleyle karşılaştı insanlar ve o vakfın korumaya alınması zaten
tepkileri daha da büyüttü. Yani samimiyet varsa, korunacak olan çocuklarsa
gerçekten önce çocukların korunması gerekiyordu. Çünkü biz gerisini bilemedik
bile, daha fazla nerelerde yapılmış bu iş. Bir tek kişiyle sınırlı değildi bu.
Ben hiç öyle olduğuna inanmıyorum. Bunun üstünü örtenler de vardı, idarenin
sorumluluğu vardı. İdarenin önleme yükümlülüğü vardır, idare hukukunun temel
esasıdır bu, hep bunlardan söz ediyoruz. O yüzden sanki gerçekten her şey o
Komisyonda çok güllük gülistanlık gerçekleşmiş gibi de konuşmayalım, öyle de
olmadı. Özellikle çağrılmayan insanlar da oldu ki bunlardan birisi benim için
çok değerlidir; Seda Akço, gerçekten çocuk hakları alanında Türkiye’de eşi
bulunmaz bir insandır ama çağrılmadı. Gündem Çocuk aynı şekilde çağrılmadı.
Bunları da çok yok sayamayız yani iyi niyetle bir şey yapmaya çalışıyoruz ama,
zedelenmesin istiyoruz ama, önümüzdeki yolu açmak da biraz eleştirileri kabul
etmekle olabilecek olan bir şey. 
BAŞKAN –
Teşekkürler Sayın Kerestecioğlu. 
Komisyon güzel
bir çalışma koydu ortaya, hepiniz güzel emekler verdiniz. Biz de burada bu
emeklerin sonucunda bir netice alalım istiyoruz. 
Sayın Karabıyık,
size de son bir söz vereyim, en son Komisyon Başkanına da…
Buyurun. 
38.- Bursa Milletvekili Lale Karabıyık’ın, çocuk istismarı konusunun
çözümünü ararken bazı gündem maddelerini kaçırmamak gerektiğine ve göstermelik
çalışmaların yeterli olmadığına ilişkin açıklaması
LALE KARABIYIK
(Bursa) – Teşekkürler Sayın Başkan. 
Şimdi, konunun
çözümünü ararken bazı gündem maddelerini de kaçırmamak lazım. Bakın, yaş
sınırını, Kur'an kursuna giden çocukların yaş sınırını düşürdüler, hemen
ardından da 2013’te “263” dediğimiz, TCK 263’ü kaldırdılar ve bu şekilde ne
oldu? Sadece para cezası olunca önüne gelen okul açmaya, eğitim kurumu açmaya
başladı ve savcılar müdahale etmiyor. Sadece Kadıköy’de bu şekilde 50 tane okul
var okul öncesi eğitimde. Bir savcının ise müdahale ettiği tek örnek Karaman
örneğidir. Bunlara dikkat çekmek isterim. 
Şunu
unutmayalım: Geçen yıl bu tarihlerde, bu konu gündeme geldiğinde Mecliste
yaptığım bir konuşmanın ardından bir oylama olmuştu ve ne kadar acıdır ki sayın
bakana tebrikler yağmıştı “komisyon kurulmama kararı çıktı oylamada” diye. O
konuşmanın ardından Türkiye içinden ve dışından çok tepki geldi ve sonra
komisyon kurulması gerekti ama göstermelik çalışmalar hiçbir zaman yeterli
olmuyor.
(Mikrofon
otomatik cihaz tarafından kapatıldı) 
BAŞKAN –
Teşekkürler Sayın Karabıyık. 
Sayın Tunç,
lütfen kapatalım artık. 
Buyurun. 
39.- (10/123, 124, 125, 126) esas numaralı Meclis Araştırması Komisyonu
Başkanı Yılmaz Tunç’un, 442 sıra sayılı Meclis Araştırması Komisyonu Raporu’nda
çocukların korunması için isimlerin zikredilmediğine ve çok detaylı bir çalışma
yapıldığına ilişkin açıklaması
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Teşekkür ediyorum Sayın Başkanım. 
Komisyonumuzun
Karaman ziyaretiyle ilgili, raporda 126’ncı sayfadan 132’nci sayfaya kadar
çalışma ziyaretimizin detayları bulunuyor. Tabii, burada isimleri
zikretmememizin nedeni çocukların korunmasıdır. 
ÖZGÜR ÖZEL
(Manisa) – Çocuğun ismini demiyorum arkadaş ya!
BURCU KÖKSAL
(Afyonkarahisar) – Ensar ile KAİMDER’i diyoruz ya, çocukları demiyoruz.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Hayır. 
ÖZGÜR ÖZEL
(Manisa) – Sayın Tunç, sanki şey demişiz gibi… Biz onu istemiyoruz.
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Şimdi, oradaki dernek yöneticileri, derneklerin okul isimleri, tüm
bunlar rapora yazıldığı takdirde… Çocukların deşifre olması ve ömür boyu
onların damgalanması endişesiyle -olayı biz tüm detaylarıyla buraya naklettik,
okursanız- isimleri koymadık çünkü çocuğun üstün yararı var; o çocuklar mağdur
olmasın, ömür boyu damgalanmasınlar. 
ÖZGÜR ÖZEL
(Manisa) – Ensar yazmamışsın, Ensar. Vakfın adı, vakfın. Vakfın adı ya!
(10/123, 124,
125, 126) ESAS NUMARALI MECLİS ARAŞTIRMASI KOMİSYONU BAŞKANI YILMAZ TUNÇ
(Bartın) – Burada önemli olan, alınacak tedbirlerin belirlenmesidir. Bu anlamda
da raporu keşke inceleme fırsatı olsaydı -bu noktada inceleyen arkadaşlarımıza
teşekkür ediyoruz- çok detaylı ve tafsilatlı bir çalışma yapıldığını
göreceksiniz ve alınması gereken tedbirlerin de bundan sonra gerek yasamaya
gerek yürütmeye yön göstereceğine inanıyorum.
Teşekkür ederim.
BAŞKAN –
Teşekkür ediyorum.
Birleşime on
dakika ara veriyorum.
Kapanma Saati: 18.11
İKİNCİ OTURUM
Açılma Saati: 18.32
BAŞKAN: Başkan
Vekili Ahmet AYDIN
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 61’inci Birleşiminin İkinci Oturumunu açıyorum. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Komisyonlardan Gelen Diğer İşler (Devam)
1.- Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu (10/123, 124, 125, 126)
(S. Sayısı: 442) (Devam)
BAŞKAN – 442
sıra sayılı Meclis Araştırması Komisyonu Raporu üzerindeki genel görüşmelere
devam ediyoruz.
Komisyon ve
Hükûmet yerinde.
Şimdi söz
sırası, Hükûmet adına Başbakan Yardımcısı Recep Akdağ’a aittir. 
Buyurun Sayın
Akdağ. (AK PARTİ sıralarından alkışlar) 
BAŞBAKAN
YARDIMCISI RECEP AKDAĞ (Erzurum) – Saygıdeğer Başkanım, yüce Meclisimizin
değerli milletvekilleri; hepinizi saygıyla selamlıyorum. 
Türkiye Büyük
Millet Meclisinin 26’ncı Döneminde oluşturulan değerli bir Meclis araştırması
komisyonu raporunu görüşmek üzere Genel Kuruldayız; başta cinsel istismar olmak
üzere çocuklara yönelik her türlü istismar olaylarının araştırılarak alınması
gereken önlemlerin belirlenmesi amacıyla kurulan bir meclis araştırması
komisyonu ve 442 sıra sayısıyla 3 Kasım 2016’da basılmış bir rapor. 
Önce şunu ifade
etmek isterim: Bu raporda söz konusu edilen problem kuşkusuz hepimizin ortak
bir problemi ve ben bu konuda Meclisimizdeki parti gruplarının ve
milletvekillerimizin temel hususlarda farklı düşünmediğini çok iyi biliyorum.
Önemli olan, gerek bu komisyon raporunda ortaya çıkan gerekse bu görüşmeler ve
sonrasında yapacağımız çalışmalarla ortaya konulan iyi niyetli yaklaşımların en
güçlü biçimde icraata dönüşmesidir. Hepinizin bildiği gibi, herhangi bir konuda
doğru işleri yapmak için önce doğru teşhisler koymak gerekiyor. Yani politika
döngüsünün temel noktalarından birisi, şartlarınızı değerlendirerek doğru
teşhisler koymaktır. Eğer teşhisi yanlış koymuşsanız zaten geliştireceğiniz
politikalar da sizi doğru sonuçlara götürmez. Bu hususta Birleşmiş Milletlerin
konuyla ilgili kararları, uluslararası anlaşmalar Türkiye’nin aslında dünyadaki
demokratik toplumla birlikte hareket ettiğini gösteriyor. Ancak bunun üstünde,
bunun ötesinde, bizim millet olarak inançlarımız, kültürümüz, çocukların
istismarına, herhangi bir şekildeki istismarına asla müsamaha etmez. Bu hepimiz
için böyledir. Bu sebeple, bugün parti gruplarının toplantısında konuya temas
eden Sayın Cumhurbaşkanımıza, Sayın Devlet Bahçeli’ye hususi teşekkürlerimi
takdim ediyorum çünkü her ikisi de konuyu geniş olarak ele aldılar, geniş bir
çerçeveden, geniş bir perspektiften yapılması gerekenleri aslında ifade ettiler
ve daha önce de konuşuldu. Bütün bu sebeplerle, dün Külliye’de yaptığımız
Bakanlar Kurulu toplantısında, Sayın Cumhurbaşkanımızın talimatlarıyla Sayın
Başbakanımız bir komisyon oluşturdu. Başbakan Yardımcısı olarak benim
koordinasyonumda, 6 bakan arkadaşımızla elimizdeki bütün verileri
değerlendirerek süratli bir eylem planı gerçekleştireceğiz, oluşturacağız. Bu
eylem planının birinci ayağı derhâl yapılacak işlerle alakalıdır ki bunların
hiç gecikmeden, behemehal uygulamaya konulması gerekecek; diğer kısmı ise orta
ve uzun vade için doğru stratejiler oluşturarak bir stratejik belge ve eylem
planı çerçevesinde yola devam etmektir. 
Bu
anlamda, mevcut Meclis araştırması raporu çalışmalarımız için önemli bir zemin
teşkil ediyor. Biz, bugün, bu Komisyonun Başkanı değerli Yılmaz Tunç
milletvekilimizle de oturduk, raporu enine boyuna epeyce tartıştık. Gerçekten
Türkiye Büyük Millet Meclisinde kıymetli bir çalışma yapılmış, çok sayıda bilim
insanı dinlenmiş, çok sayıda uzman dinlenilerek güzel bir rapor ortaya
konulmuş. Mutlaka bu raporun da eksikleri olabilir. Nitekim, biraz önce
muhalefetten değerli milletvekili arkadaşlarımızın ifade ettiği gibi bu rapora
muhalefet şerhleri de yazılmış. Aslında, nihayetinde, Meclis araştırması
raporları icra edenlere yani bizlere de yol gösterdiği için muhalefet
şerhlerini de bu raporun bir mütemmim cüzü olarak rahatça değerlendirebiliriz.
Yani ana raporda yer alsın almasın, muhalefet şerhlerinde ifade edilen hususlar
da mutlaka bize yol gösterecektir. 
Rapordaki
önerilerden aslında bir bölümü hayata geçirilmiş durumda. Biraz zamanımız
kısıtlı olmasına rağmen, bir değerlendirme yaptık. Mesela, Aile ve Sosyal
Politikalar Bakanlığımızla ilgili önerilerden “Çocukların yardıma ihtiyaç
duyduğu anda kolayca erişebilecekleri, ücretsiz bir hat kurulmalıdır.” Alo 183,
çocuk yardım çağrı merkezi kurulmuş ve bugün bu söz konusu danışma hattı yirmi
dört saat hizmet vermektedir ücretsiz olarak. “Çocuk gelişimi ve istismarı
konusunda anne ve babalara annenin gebelik döneminden başlamak üzere eğitim
verilmelidir.” Bir “mecburi” ifadesi var, bunu mutlaka değerlendirmeye tabi
tutmak lazım, ancak neticesinde, 1 milyon 700 bin kişiye, ebeveyne bu hususta
eğitim verildiğini görüyoruz. Yine aynı şekilde, bir çocuk haklarına dair sözleşmenin
başvuru usulüne ilişkin ihtiyari protokolün onaylanmasının uygun bulunduğuna
dair bir kanun tasarısının yasalaşması uygun görülmüş bu Komisyon raporunda ve
Türkiye Büyük Millet Meclisimiz bu yasayı onaylamış ve bu kanun tasarısı
yasalaşmış. Buna benzer başka örnekler de verebilirim. Bunlardan birisi, mesela
benim Sağlık Bakanlığım döneminde oluşturduğum çocuk izlem merkezlerinin biraz
daha geliştirilmesiyle ilgili bir öneri. Çocuk izlem merkezleri, gerçekten
Türkiye'de bugün mükemmel, gelişmiş durumda. 28 ilimizde 31 adet çocuk izlem
merkezimiz var. Bir şekilde mağdur olan, özellikle cinsel istismara maruz kalan
çocuklar herhangi bir şekilde örselenmeden, doğrudan bu merkezlere
götürülebiliyorlar. Bu merkezler çocukların ruh durumlarına göre hazırlanmış
merkezler, yirmi dört saat uzmanlar bulunuyor ve aslında, hem de savcıların bu
merkezlerde ifadeleri çocukla doğrudan karşı karşıya gelmeden almaları
öngörülüyor. Çocuk ile psikolog uygun bir odaya giriyorlar, bir aynalı odaya;
savcıyı görmüyor çocuk, savcının sorularını da işitmiyor, sorulan soruları
psikolog çocuğun yaşına göre tercüme ediyor ve bu şekilde ifade orada
tamamlanıyor. Ama bu uygulamada gördüğümüz bazı eksiklikler var. İşte, bütün bu
çalışmalar esnasında, biraz önce bahsettiğim Komisyonumuzun çalışmalarıyla
inşallah bu eksiklikleri de önümüzdeki günlerde ortadan kaldıracağız.
Burada
konuşmalarda gündeme geldiği için söylüyorum, bir polemik açmamaya kesin
niyetim var çünkü böyle bir konuda polemik yapmak bize fayda vermez. İşte,
mesela kim “6 yaşındaki bir çocukla evlenilebilir.” demişse çok açık
söylüyorum, halt etmiştir. Bunun AK PARTİ’yle, bizimle, bizim düşüncemizle
uzaktan yakından bir alakası yoktur, bizi bağlamaz. 
SİBEL YİĞİTALP
(Diyarbakır) – Hukuki bir işlem yapıldı mı?
KAZIM ARSLAN
(Denizli) – Bununla ilgili bir açıklama yapmanız gerekir.
BAŞBAKAN
YARDIMCISI RECEP AKDAĞ (Devamla) - Yaptım işte, başka nasıl açıklama yapacağım?
Hükûmetin bir üyesi olarak, Başbakan Yardımcısı olarak açıklıyorum. 
KAZIM ARSLAN
(Denizli) – Daha öncesinde…
BÜLENT TURAN
(Çanakkale) – Siz devam edin Sayın Bakanım, biz dinliyoruz. Onların derdi üzüm
yemek değil. 
BAŞBAKAN
YARDIMCISI RECEP AKDAĞ (Devamla) - Bu hususta AK PARTİ’mizi ve Hükûmetimizi
suçlayıcı ifadeleri asla kabul edemeyiz çünkü bu hususta yaptıklarımız,
düzenlemeler ve bu düzenlemelerin gelişme tarzı çok açıktır. Dolayısıyla aman,
ne olursunuz, birbirimizin niyetini sorgulamaya burada kalkışmayalım. Tekrar
ifade ediyorum. Ben Türkiye Büyük Millet Meclisinin çatısı altındaki her
milletvekilinin bu hususta yapılacak her olumlu işe katkı vereceğine eminim,
niyetlerinden de eminim. 
Mesela, daha
kısa bir süre önce bu erken yaşta evliliklerle ilgili gereksiz bir polemik
ortaya çıkacakken Diyanet İşleri Başkanımız hemen ön aldı. Bütün camilerde, bir
cuma günü, cuma hutbesiyle bunun aslında İslam’ın kabul etmediği, uygun
görmediği bir davranış olduğu bizzat camilerde, cuma hutbelerinde o namaza
giden bütün insanlara, vatandaşlarımıza anlatıldı. 
Burada zaman
zaman dinî eğitimle çocuk istismarı ahlaksızlığını dolaylı da olsa
ilişkilendirmeye çalışan bazı talihsiz yorumlarla karşılaşıyoruz, zaman zaman
kamuoyunda böyle yorumlar oluyor. Gerçekten, bunların aslında doğru olmadığı,
gerçekleri yansıtmadığı gibi bilimsel anlamda da hiçbir iler tutar tarafı yok.
Birincisi, yüce dinimiz İslamiyet bize ahlaklı olmayı emreder ve çocuk
istismarı gibi zalimce, ahlaksızca davranışları hem dinin dışında görür hem de
çok açık söyleyeyim, bugün bizim modern toplumlarda cezalandıramadığımız
biçimde, çok ağır biçimde de cezalandırılmasını öngörür; bu o kadar net, açık
bir husustur ki. Dolayısıyla biraz önce de ifade ettiğim gibi doğru teşhislerle
doğru politikaları oluşturabileceğimizi bilmeliyiz. 
Bakınız,
bizzat Komisyona çağrılan değerli bilim insanlarından İstanbul Üniversitesi
Cerrahpaşa Tıp Fakültesi Adli Tıp Ana Bilim Dalı Öğretim Üyesi Gökhan Oral’ın
Komisyondaki ifadelerine ve Komisyon raporuna geçmiş olan hususlara temas etmek
isterim. Uzmanlığına başvurulan Sayın Profesör şunu söylüyor: “Dini bakımdan
daha muhafazakâr hatta fundamentalist –kendi ifadesi yani radikal- çevrelerde
cinsel istismar hadiselerinin ortaya çıkma olasılığının daha yüksek olduğu
görüşüne kesinlikle katılmıyorum; tam aksine, inanç sistemlerinin kendine has
özel bir koruyuculuğu vardır.” Ancak şunu da ekliyor tabii ki bu bilim insanı,
işin uzmanı olan arkadaşımız: Çocukların olduğu her yerin risk altında
olduğunu, bunun bale okulu da olabileceğini, Kur’an kursu da olabileceğini,
yatılı okul ya da çocuk evleri de olabileceğini ifade ediyor; doğru bir
yaklaşım, doğru bir teşhis bu. Çünkü eğitimsiz bir kişi bu işi yapar da
eğitimli, yüksek lisanslı, doktoralı bir kişi yapmaz dersek yanılırız. Bu
sapkınlık, bu sapıklık, aslında psikolojik bu ağır arıza toplumun her
çeşidinden, her kesiminden insanda görülebilen bir problemdir. Dolayısıyla
kategorik birtakım yanlış sınıflamalar yaparsak ifade ettiğim gibi yanlış
teşhislere doğru gideriz ve politikalarımızı doğrultamayız. Pedofili
hastalarının herhangi bir meslekten, herhangi bir eğitimden, herhangi bir toplum
katmanından olabileceğini bugün bilim dünyası olarak hepimiz biliyoruz. 
Ben bir çocuk
sağlığı ve hastalıkları uzmanıyım, yıllarca üniversitede profesörlük yaptım.
Buna benzer vakalar bize çok geldi. Şunu biliyoruz: Toplum ve aileler, bu
konuyu saklamak ister. Dolayısıyla ebeveynlere yapılacak eğitimler son derece
önemli. Evet, belki saklamak kısa sürede o aile için bir çözüm gibi gelebilir
ama neticesinde, çocuğun bütün hayatını mahvedecek yakıcı bir travmayla karşı
karşıya olduğunu çok iyi bilmek gerekiyor. 
İfade ettiğim
gibi şimdi atılabilecek en hızlı adımları atacağız ve bir taraftan bunları
uygulamaya koyarken bir taraftan da yeni bir strateji belgesi ve eylem planı
hazırlayacağız. 
Şunu da ifade
etmek isterim: Konumuz Komisyon raporu olduğu için Komisyon raporundan örnek
vermekte fayda görüyorum. Mesela bir başka öğretim üyesi, Psikolojik Danışma ve
Ana Bilim Dalı Öğretim Üyesi Profesör Ayşe Rezan Çeçen Eroğul, Amerika’da genel
nüfusta yapılan istismar oranlarına bakıldığında kadınların yüzde 27’si,
erkeklerin yüzde 16’sının cinsel istismara maruz kaldığını söylüyor. Korkunç
rakamlar bunlar. Biraz önce, ben Dünya Sağlık Örgütünün sitesinden indirerek
baktım. Dünya Sağlık Örgütü, çocukların yüzde 12’sinin bir önceki yılda cinsel
kötü muameleye, istismara maruz kaldığını söylüyor. Sakın yanlış anlaşılmasın,
Türkiye'deki oranlar birçok ülkeden daha az olsa da hatta çok çok altında olsa
da bizim için elbette çok önemlidir. Bir tek yavrumuzun bile böyle bir ağır bir
travmaya maruz kalmasını, bir ailenin çocuğunun böyle bir haksızlığa maruz
kalmasını asla kabul edemeyiz ve elbette, bunun için sizlerle birlikte
mücadeleye devam edeceğiz.
Gerçi Değerli
Komisyon Başkanı bahsetti ama gereksiz polemiklerin önüne geçmek için bir
konudan ben de bahsetmek isterim, bir anlamda tekrar olacak; o da şudur: Şimdi,
afaki rakamlarla bu olayların artışından zaman zaman bahsedebiliyoruz. Doğru
yapmıyoruz açık söyleyelim. Elbette ki doğru veri elde etmek ve bu verilerle
yapılan icraatın, girişimlerin, ne kadar muvaffak olduğunu izlemek gerekir,
bunda hiçbir kuşkumuz yok, artabilir de azabilir de sayısı aynı da kalabilir.
Amacımız ne? Azaltmak hatta bir ideal olarak, bu işin bir Kızılelması olarak
yok etmek, yok edemeyeceksek olabildiğince azaltmak. Hepimizin istediği bu değil
mi?
Şimdi,
2002’ye baktığımız zaman, açılan davaları biliyoruz. Türkiye’de bütün toplumu
içine alan bir örnekleme yapılmış araştırma yok ve bu araştırmaların çok zor
olduğunu da biliyoruz. Bu araştırmaların metodolojisinin iyi tespit edilememesi
ve araştırmasının doğru yapılamaması hâlinde yanlış sonuçlara ulaşılabileceğini
de biliyoruz. Ama elimizde en azından adli kayıtlar var, açılan davalar var,
bitirilen mahkemeler var. 2002 yılında 4.988 dava açılmış, 2008’de de 4.061
dava açılmış yani AK PARTİ’nin iktidarda olduğu bu ilk altı yılda aslında dava
sayısı artmamış, azalmış. Peki ne olmuş da 2010 yılına geldiğimizde birdenbire
UYAP’ın veri tabanında 16 bin davadan bahsediliyor. Bu, tamamen teknik bir
mesele çünkü -2009 yılına kadar ki- 2009 yılı bir geçiş dönemi, 2010
rakamlarına bakmak lazım, 2010 yılına kadar çocukların cinsel istismarı suçuna
ilişkin açılan davalara ait veriler dosyadaki en ağır suç esas alınarak
istatistiklere girmiş durumda. Yani bir dosyada o cinsel suçtan daha ağır bir
suç varsa –ki var, birçok dosyada olduğunu biliyoruz- o ağır suç olarak dosyaya
girmiş oluyor ve öyle sayılmış, o günkü istatistik bu şekilde toplanmış. Peki,
o zaman daha doğru veriyi nasıl tartışabiliriz yani bu olayın büyüklüğünü
görmek, alacağımız tedbirleri, oluşturacağımız politikaları tespit ederken
kullanacağımız istatistik verilerini değerlendirmek üzere? 2010 yılında 16.135
vaka –açılan dava- var, 2015 yılında 16.957 vaka var, 2016’da 15.051 vaka var,
2017’de yine 16 bin vaka var. Aslında, açılan dava sayılarının değişmediğini
görüyoruz. Aşağı yukarı, istatistiksel olarak değerlendirirseniz bunlar
birbirine benzer. Değişen ne? Mahkûmiyetler. Bütün bu yaptığımız tartışmalar,
toplumun bu husustaki duyarlılığının artmış olması, Türkiye Büyük Millet
Meclisinin bu meseledeki duyarlılığı yükseltmiş olması, neticede mahkûmiyet
kararlarının daha hızlı verilmesine, yargının, adaletin daha hızlı tecellisine,
evet, sebep olmuş. Bu, olumlu bir gelişme. Dolayısıyla rakamları kullanırken de
yanlış bir şekilde kullanmanın bize bir fayda getirmeyeceğine ben inanıyoruz. 
Değerli
milletvekilleri, aslında şunu biliyoruz: Toplumda uyuşturucu kullanımı, alkol
kullanımı, daha önce geçirilmiş, ailelerde geçirilmiş ağır travmalar, buna
benzer birtakım hazırlayıcı faktörler var. Bu hazırlayıcı faktörlerin bulunduğu
çevrelerde ya da ailelerde cinsel istismarın daha yüksek oranda seyrettiğini
biliyoruz. Ama üçüncü defa tekrarlıyorum bu kürsüden: Hiçbir hazırlayıcı faktör
dışarıdan görünmese bile, her seviyede, her meslekte, her eğitim seviyesinde,
her ekonomik gelişmişlik seviyesinde bu belanın, bu ahlaksızlığın, bu zulmün
meydana gelebildiğini de görüyoruz. O zaman bize düşen, Türkiye Büyük Millet
Meclisi olarak burada, öbür tarafta da icra olarak Bakanlar Kurulumuzda el ele
vermek ve bu yakıcı dertle, sıkıntıyla birlikte mücadele etmektir. 
Türkiye Büyük
Millet Meclisinin, yüce Meclisimizin, bu gördüğümüz raporu hazırlamış olması,
aslında Meclisin bu hususta ne kadar hassas olduğunu gösteriyor. Sayın
Cumhurbaşkanımızın, Başbakanımızın talimatlarıyla kurulmuş olan ve meseleyle
ilgisi olan bakanların bir araya geldiği bu Komisyon, bizim burada icra olarak
ne kadar hassas olduğumuzu gösteriyor. Sizleri, yüce Meclisimizi önümüzdeki
günlerde de bilgilendireceğiz.
Muhalefetten bir
değerli arkadaşımızın teklifi oldu “Bu Komisyondaki arkadaşlarımızla da mutlaka
görüşün, istifade edin.” şeklinde. Elbette, seve seve, başımız gözümüz üstüne.
Bunu da gerçekleştiririz, arkadaşlarımızdan her türlü desteği alırız ve ben
inanıyorum ki bu şekilde, bu problemle ciddi bir mücadeleyi gerçekleştireceğiz.

Yine, benim
sorumluluğumda olan, Hükûmetimizin mücadele ettiği alanlardan birisi de
bağımlılıkla mücadele, onun içinde bulunan uyuşturucuyla, sigarayla, alkolle,
kumarla mücadele konusudur. Bu konuların birbiriyle birtakım geçişkenlikleri de
var. Dolayısıyla ben önümüzdeki günlerde meseleye ciddi bir şekilde zaten
yoğunlaşacağım. Yüce Meclisimizin de bu hususta desteklerini almaya devam
edeceğiz.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Başbakan Yardımcımız.
Sayın Tanal…
MAHMUT TANAL
(İstanbul) – Sayın Başkanım, 60’a göre bu konuyla ilgili kısa bir söz
istiyorum.
BAŞKAN –
Buyurun.
MERAL DANIŞ
BEŞTAŞ (Adana) – Sayın Başkanım, sonra da ben istiyorum çok kısa bir söz.
BAŞKAN – Tamam,
sonra da Sayın Beştaş’a söz verelim. 
Buyurun Sayın
Tanal.
V.- AÇIKLAMALAR (Devam)
40.- İstanbul Milletvekili Mahmut Tanal’ın, Başbakan Yardımcısı Recep
Akdağ’ın görüşülmekte olan 442 sıra sayılı Meclis Araştırması Komisyonu Raporu
üzerinde Hükûmet adına yaptığı konuşmasındaki bazı ifadelerine ilişkin
açıklaması
MAHMUT TANAL
(İstanbul) – Teşekkür ederim Sayın Başkanım.
Değerli Bakanım,
biraz önce dediniz ki burada: “Çocuklarla ilgili Alo 183 ücretsiz hat…” Siz
kürsüdeyken ben buradan hemen Alo 183’ü aradım. Alo 183’ü arayınca karşıma,
aile için, kadın için, çocuk için, yaşlılar için, engelliler için… Yani 5 grup
için aynı hat bakıyor ve beni 7’nci sıraya kaydettiler. Bunun, o 7’nci sıranın
bana gelmesinin ne kadar süreceği belli değil tabii ki. Tabii, bununla etkin
bir mücadele için, bence çocuklar için ayrıca bir hattın kurulması lazım.
Sizden bunu hassaten istirham ediyorum. Yani 5 grup için tek bir hattın olması,
bence yeterli değil.
Sigarayla ilgili
mücadele dediniz mesela, onunla alakalı… Sigaraların üzerinde, işte “Alo şu
hattı arayın.” “Sigara öldürür.” diyor. Ben onu da aradım, dedim ki: “Ben
sizden destek istiyorum.” Bana desteği… Aşağı yukarı yarım saat, kırk beş
dakikaya kadar dinledikten sonra, bu sefer ben operatörü aradım.
(Mikrofon
otomatik cihaz tarafından kapatıldı) 
BAŞKAN –
Söyleyin, devam edin.
MAHMUT TANAL
(İstanbul) – O telefon operatörünü aradım, dedim ki: “Ben bu hattı arıyorum,
bunlar ücretli mi, ücretsiz mi?” Maalesef, ücretli. Yani bu da vatandaşın ayrı
bir soygun olayı. Yani o sigaraların üzerinde, işte “Sigara insanı öldürür…”
Onun da ücretsiz hâle getirilmesini istirham ediyorum. (CHP sıralarından
alkışlar) 
BAŞKAN –
Teşekkür ediyorum Sayın Tanal, Sayın Bakan notlarını aldı. 
Sayın Danış
Beştaş, buyurun.
Size de 60’a
göre bir dakika süre veriyorum.
41.- Adana Milletvekili Meral Danış Beştaş’ın, seçim bölgesi Adana’da
yaşanan bir istismar olayına ve bu meselenin tüm ülkenin meselesi olduğuna
ilişkin açıklaması
MERAL DANIŞ
BEŞTAŞ (Adana) – Teşekkür ederim Sayın Başkan.
Doğrusu, söz
almamın sebebi, bizim grubumuz adına bütün ayrıntılar ifade edildi ancak benim
seçim bölgem olan Adana’yla ilgili bir istismar vakası sebebiyle maalesef,
çocuğa yönelik istismar meselesi ve geldiği boyutlar tüm Türkiye'de büyük bir infial
yarattı. Özellikle, konu tartışılırken kamuoyunda zaman zaman illerle
özdeşleştirilerek bir tartışma talihsizliğine düşülüyor. Bu sorun herhangi bir
ilimizin, Adana’nın da bir bütün olarak yargılanması -tırnak içinde- sebebi
değil, başka bir ilimiz için de olamaz. Sorun bütün Türkiye'nin, bütün
yurttaşların karşı çıkmasıyla ve bu konuda Meclisin de gerekli önlemleri bir
siyasi iradeyle ortaya koymasıyla çözülebilir. Söz almamın en önemli sebebi, bu
mesele Adana’nın meselesi değil, bu mesele tüm ülkenin meselesidir ve…
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Gayet
doğru, haklı bir durum, illeri bu noktada töhmet altında bırakmamak lazım.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Komisyonlardan Gelen Diğer İşler (Devam)
1.- Başta Cinsel İstismar Olmak Üzere Çocuklara Yönelik Her Türlü
İstismar Olaylarının Araştırılarak alınması Gereken Önlemlerin Belirlenmesi
Amacıyla Kurulan Meclis Araştırması Komisyonu Raporu (10/123, 124, 125, 126)
(S. Sayısı: 442) (Devam)
BAŞKAN
– Sayın milletvekilleri, Başta Cinsel İstismar Olmak Üzere Çocuklara Yönelik
Her Türlü İstismar Olaylarının Araştırılarak Alınması Gereken Önlemlerin
Belirlenmesi Amacıyla Kurulan Meclis Araştırması Komisyonu Raporu üzerindeki
genel görüşmeler böylece tamamlanmıştır.
Burada,
özellikle çocuklara yönelik her türlü istismarın son bulacağı ümidiyle gerek
Komisyon çalışmalarına gerek Genel Kurul çalışmalarına katkı sunan, emek veren,
destek veren tüm siyasi parti grupları ve tüm milletvekillerine ben de hassaten
teşekkür ediyorum. Dileğimiz, bir daha bu tür olaylarla karşılaşmamak. Bu
olayların olmaması adına gerek yasal mevzuat açısından yapılması gereken
değişikliklere gerekse de toplumsal bir olay olduğuna göre toplumsal bilinçlendirmeye
de ihtiyacımız var ve bunu sağlayacak olan da hepimiziz, ayrı ayrı her
birimizin emeği, katkısı son derece önemlidir.
Tekrardan,
katkı sunan herkese teşekkür ediyorum.
Böylece
gündemin “Seçim” kısmına geçiyoruz. 
X.- SEÇİMLER
A) TBMM Başkanlık Divanında Açık Bulunan Üyeliklere Seçim
1.- Türkiye Büyük Millet Meclisi Başkan Vekilliğine seçim
BAŞKAN
– Başkanlık Divanında boşalan, Halkların Demokratik Partisi Grubuna düşen
Türkiye Büyük Millet Meclisi Başkan Vekilliği için Mardin Milletvekili Mithat
Sancar aday gösterilmiştir.
Oylarınıza
sunuyorum: Kabul edenler... Kabul etmeyenler... Kabul edilmiştir. 
Hayırlı
uğurlu olsun diyoruz, Sayın Sancar’a da teşekkür ediyoruz.
ÖZGÜR
ÖZEL (Manisa) – Sayın Başkan, kısa bir söz talebimiz var.
BAŞKAN
– Sayın Özel, bir dakika süre veriyorum. 
Buyurun.
V.- AÇIKLAMALAR (Devam)
42.- Manisa Milletvekili Özgür Özel’in, HDP kongresinde seçilen eş genel
başkanları ve Meclis Başkan Vekili seçilen Mardin Milletvekili Mithat Sancar’ı
kutladıklarına ilişkin açıklaması
ÖZGÜR ÖZEL
(Manisa) – Sayın Başkan, geçtiğimiz hafta kongresini yaparak her iki eş genel
başkanını seçen Halkların Demokratik Partisinin kongresinin hayırlı olmasını…
Seçilen eş genel başkanların şahıslarını da ayrı ayrı kutluyoruz. 
Ayrıca, bugün bu
göreve biraz önce Meclis tarafından seçilen Sayın Mithat Sancar’a da görevinde
başarılar diliyoruz ve kendisini Cumhuriyet Halk Partisi Grubu olarak
kutluyoruz. 
Teşekkürler.
(HDP sıralarından alkışlar)
BAŞKAN –
Teşekkür ediyoruz. 
IV.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet Aydın’ın, bu zamana kadar
Meclis Başkan Vekili olarak görev yapan Pervin Buldan’a teşekkür ettiğine ve
yeni görevinde başarılar dilediğine ilişkin konuşması
BAŞKAN – Bu
zamana kadar görev yapan Pervin Buldan Hanım’a da teşekkür ediyoruz, yeni
görevinde de başarılar diliyoruz. 
Birleşime on
dakika ara veriyorum. 
Kapanma Saati: 18.58
ÜÇÜNCÜ OTURUM
Açılma Saati: 19.13
BAŞKAN: Başkan
Vekili Ahmet AYDIN
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 61’inci Birleşiminin Üçüncü Oturumunu açıyorum.
Alınan karar
gereğince sözlü soru önergeleri ile diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında yer alan işleri sırasıyla görüşmeye başlıyoruz.
1’inci sırada
yer alan, Adalet ve Kalkınma Partisi Grup Başkan Vekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik Yapılması
Hakkında Kanun Teklifi ve Millî Eğitim, Kültür, Gençlik ve Spor Komisyonu
Raporu’nun görüşmelerine başlayacağız.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Kanun Tasarı ve Teklifleri
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (x)
BAŞKAN –
Komisyon ve Hükûmet? Yerinde. 
Komisyon Raporu
519 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu teklif İç Tüzük’ün 91’inci maddesi
kapsamında görüşülecektir. Bu nedenle teklif tümü üzerindeki görüşmeler
tamamlanıp maddelere geçilmesi kabul edildikten sonra bölümler hâlinde
görüşülecek ve bölümlerde yer alan maddeler ayrı ayrı oylanacaktır.
Şimdi, teklifin
tümü üzerinde söz isteyen gruplar adına ilk söz, Milliyetçi Hareket Partisi
Grubu adına Ankara Milletvekili Zühal Topcu’ya aittir.
Buyurun Sayın
Topcu. (MHP sıralarından alkışlar) 
MHP GRUBU ADINA
ZÜHAL TOPCU (Ankara) – Teşekkür ediyorum Sayın Başkan.
Değerli
milletvekilleri, 519 sıra sayılı Kanun Teklifi’nin tümü üzerinde Milliyetçi
Hareket Partisi Grubu adına söz almış bulunuyorum. Hepinizi saygıyla
selamlıyorum.
Evet,
konuşmama bir ön sözle, bir kitabın ön sözünü okuyarak başlamak istiyorum,
ondan sonra da açıklamayı yapacağım: “Temelinde ilim bulunmayan içtimai ve
iktisadi kalkınma düşünülemez. Gerçekte de, ilim müesseselerini ve ilim
zihniyetini tesis etmeden kalkınmış, endüstrileşerek bugünkü manada modern
cemiyet hâline gelmiş bir memleket bilinmemektedir. Bilakis tarih, ilim
müesseselerinden evvel endüstri kurma teşebbüslerinin daima boşa çıktığını
göstermektedir. Kaldı ki, ilim yalnız iktisadi kalkınmayı temin etmekle
kalmıyor manen ayakta durabilme, müstakil ve hür kalabilme imkânlarını da
veriyor. Bugün bütün milletlerin ilme ve ilim müesseselerine dört elle
sarılmaları, bu uğurda büyük fedakârlıklara girmeleri bu yüzdendir. Beride
bütün eksiklik ve kusurlarına rağmen ilmi ve ilim müesseselerini üniversiteler
temsil etmektedir. Hakikaten hiçbir müessesede ilim üniversitede olduğu gibi
geliştirilip idame ettirilememektedir. İşte bunun içindir ki ‘ilim’ ve ‘ilim
müessesesi’ denilince akla üniversiteler gelmektedir. İstikbale emniyetle
bakabilen ve bakabilecek olan memleketler üniversite problemini layıkıyla
halleden, yeteri kadar hakiki ve yüksek seviyede üniversitelere kavuşabilen
memleketlerdir, ancak bunlardır. Bugün hiçbir medeni millet istikbalinin
teminatını sahip olduğu veya olacağı fabrikalarda, barajlarda vesair sanayi
tesislerinde göremiyor çünkü bugünkü medeniyeti fabrikalar değil üniversiteler
temsil ediyor, üniversiteler ayakta tutuyor. İşte, hakiki ve asıl gerilik bu
idrake erişememektedir.”
Bunu
yazan yazarın kitabına baktığımızda -Allah rahmet eylesin, merhum Profesör
Doktor Mümtaz Turhan- 1960’lı yıllarda yazılmış bir kitap ve hâlâ günümüzde,
biz, bugün şu kürsüde aynı sorunların tartışmasını dile getiriyoruz, aynı
sorunlarla boğuşuyoruz. Kırk yıl geçmiş, kırk yıldan fazla bir zaman var ama
görüyoruz ki gide gide bir adım bile mesafe katedememişiz. 
Evet, sorunlar
hep aynı, öğretim elemanlarının kalitesi, öğretim elemanlarının yetiştirilmesi
ve seçilmesi, atanması, yabancı dil eğitimi -evet, bu kitapta hepsi var-
yabancı dil eğitiminin nasıl olması gerektiğine yönelik olarak, yurt dışına
öğrenci göndermeye yönelik olarak, öğrencilerin seçilmesi, Avrupa, Amerika,
Almanya bu konuda neler yapmış, onlara yönelik çalışmalar var. Ordinaryüs
profesör ve profesör akademik unvanlarının profesörler kurulundan kurtarılıp
ihtisas komisyonlarına yönelik bir çalışmanın yapılmasından da bu şeyde
bahsedilmektedir. 
Evet, üniversite
problemi demek ki hâlâ yakıcı hızıyla devam ediyor. Bu kanuna baktığımızda da
üniversitelerde acaba gerçekten hangi ihtiyacı ve hangi problemi çözmeye
yönelik olarak bir öneri sunuyor? Bunlara baktığımızda, aslında, çok fazla
dikkate değer bir önerinin de olmadığına şahitlik ediyoruz biz burada. Şimdi,
üniversitelerin akademik kadrolarına baktığımızda bunlar birçok başlık altında
toplanmaktaydı. Profesör, doçent ve yardımcı doçent olarak aldığımızda, öğretim
üyesi olarak alınıyordu; şimdi, yardımcı doçentlik yerine doktor öğretim üyesi
kadrosunun ihdas edildiğini görebiliyoruz. Uzmanlar, okutmanlar da öğretim
görevlisi kadrosu altında toplanırken bir de araştırma görevlilerinin tasnif
edildiğini görebiliyoruz. 
Burada o kadar
çok gün yüzüne kavuşturulması gereken sorun var ki… Doktor öğretim üyesi olarak
ihdas ettiğiniz bir makamda acaba neler değişecek, nasıl, hangi konular
açıklığa kavuşturulacak? Üniversitelerde o kadar çok kadrolar var ki. Doktor
uzmanlar var, doktor okutmanlar var yani doktorasını almış olan okutmanlar var.
Acaba, bunlar bu kadroya geçiş yapabilecek mi, bunları sormak istiyoruz çünkü
bu arkadaşlar sürekli olarak bizi arayıp soruyorlar. “Bu kadroya geçebilecek
miyiz, yoksa öğretim görevlisi kadrosuna mı aktarılacağız?” şeklinde
problemleri var, sorunlar hâlâ netleşmedi.
Bir diğeri,
yardımcı doçentken alınan maaşlar acaba doktor öğretim üyesi olunduğunda direkt
olarak yansıyacak mı yansımayacak mı, bunların da kafalarda karışıklık
yarattığını buradan paylaşmak istiyoruz. Maaşlar aynen alınacak mı?
“İyileştirmeler yapılacak.” deniliyor. Biz de diyoruz ki ta, Mümtaz Turhan’ın
1960’lı yıllarda yazdığı kitapta da altını çizerek belirttiği gibi,
akademisyenlerin veya bütün eğitim kurumlarında öğretim görevini icra eden
bütün çalışanların, öğretmen, müdür, akademik hayatta, üniversitelerde hocalık
yapanların, artık çok rahat bir şekilde görevlerini ifa edebilmeleri için,
yeterli hayat standardına karşılık gelebilecek bir ücreti alabilmeleri
gerekmektedir. Gözlerini başka tarafa çevirmeden ve akademik çalışmayı tam
anlamıyla yapabilmek için, hayat kaygısı olmadan, “Evime ekmeği nasıl
götürebilirim?” kaygısı olmadan bunların yapılması gerekiyor. O kadar muallak
kavramlar var ki bunlar düzeltilecek. “Düzeltme” kavramını tırnak içerisinde
belirtmek istiyorum, “düzeltme” derken hangi standarda uygunluktan
bahsedilmektedir? Onun için, geri gitmemeleri lazım, bu arkadaşlarımızın,
buralarda görev yapan arkadaşların motivasyonlarının sürekli olarak yüksek
tutulması gerekmektedir. Ve maaşlardaki bu düzenlemeler yapılırken neye göre
yapılacak? Ne kadarlık bir artış öngörülüyor? Şu anda, sosyal medyada yazılan
böyle rakamlar var; bin liralık, 1.250 liralık, 1.750 liralık şeklinde
artışlardan bahsediliyor. Onun için, bunların bir an önce netleştirilip kafa
karışıklığının ortadan kaldırılması gerekmektedir ve aynı düzenlemelerin bütün
akademik personel için, doçent, profesör, öğretim görevlileri için ve aynı
zamanda diğer yardımcı personel için de yapılması gerekmektedir. 
Özellikle yine
yurt dışına giderken akademik personele birtakım kolaylaştırmaların yapılması
ve yurt dışına çıkışlarda, vize almalarda… Gerçi gri pasaport alınıyor ama yine
de bir sürü işlemlerden geçilmesi, işlemlerin başlatılması gerekiyor. Burada da
kolaylıklar sağlanması, her zaman çalışma şartları açısından ve sürecin daha
rahat ilerletilmesinde iyi bir adım olur diye düşünüyoruz. 
Yine, doktor
öğretim üyelerinin idari makamlardaki ve kurullardaki hak ve yetkileri devam
edecek mi? Yardımcı doçent arkadaşların bazı kadrolarda, yönetici kadrolarında
veya kurullarda görev aldığını biliyoruz. Bunlar, doktor öğretim üyesi
olduğunda devam edecek mi? Bunların da açıklığa kavuşturulması gerekmektedir. 
Doçentliğe
geçtiğimizde, doçentlik kademesi için kâbusa dönüşen ve sürekli olarak mektup
aldığımız, bu şikâyetten de her tarafta bahsedilen bir problemimiz var. Burada,
bu 519 sıra sayılı Teklif’te dil puanı, doçentliğe geçişte 55 olarak
belirleniyor. Ben şimdi sormak istiyorum: Acaba 54 aldığında bu dili çok iyi
bilmiyor mu veya bu yapılan sınavlarda 80 aldığında -hangi dilden aldıysa-
gerçekten okunan bir yabancı kitap çok rahatlıkla anlaşılabiliyor mu, okunan
makale anlaşılabiliyor mu? 79 aldığınızda kalıyorsunuz, 80’de geçiyorsunuz.
Yani bunun kriteri nedir, bir tek sınav mı? Sınavla mı ölçülüyor? Şimdi 55 alan
geçiyor, 54 alan kalıyor. Bir sürü akademisyen arkadaşımız var, üniversite
camiasında çalışan arkadaşlarımız var. Bizler, neyse, 70-80 aldık, geçtik ama
uygulamaya baktığımızda, gerçekten hangimiz derdimizi anlatabiliyoruz ve
hangimiz okuduğumuz makaleyi tam olarak çözümleyebiliyoruz? Onun için buradan
diyoruz ki: Gelin, bunu sınava indirgemeden, “Şu kadar puan aldı, bu kadar puan
alması gerekiyor.” şeklinde stres katsayısını yükselterek değil de devletin,
YÖK’ün, Millî Eğitim Bakanlığının bu sorunu kökünden halledecek bir şekilde
çözüme kavuşturması lazım. Ya öğretecek bu dili ya da öğretmesi lazım yani “ya,
ya”. İkisinin de sonunda başarılı bir öğrenmeyle, bu dili kullanmayla -hangi
dilse- o şekilde sonuçlanması gerekiyor. Kamp mı olur bu, kampa mı alınır,
yoksa herkesin daha ilk üniversiteye girdiğinde mutlaka yurt dışına mı gitmesi
gerekiyor, dil okuluna mı veya Türkiye’de belirli bir dil eğitiminden mi
geçirilmesi lazım, bunun kesinlikle çözümlenmesi gerekiyor. 
Şu anda 50
yaşında, 60 yaşında olup yabancı dili aşamadığı için ilerleme kaydedemeyen,
doçent olamayan mağdur arkadaşlarımız var. Bunların sayısı azımsanamayacak
derecede, onu da belirtmek istiyorum ben; bayağı çok rakam var.
Şimdi, deniliyor
ki: “55 oldu, biz 55 alamayız.” Çünkü öğrenilmiş çaresizlik var. Artık o dil
barajı beyinde öyle bir baraj oluşturdu ki “Ben bu dil sorununu halledemiyorum,
bu sınavdan ben geçemem artık.” diyor. Biraz önce bir arkadaşımız bir mektup
gönderdi, aynı şekilde bu sorundan bahsediyor. Yani bu arkadaşlarımızı dil
kamplarına alabiliriz. Motivasyonlarını yükselterek, bu öğrenilmiş çaresizliğin
biraz ötesine geçerek “Sen yapabilirsin, bu dili geçebilirsin.” mantığından
hareketle, bu arkadaşlarımızın problemlerini de bir an önce YÖK olarak çözmek
lazım, bir an önce. Çünkü alanlarında gerçekten otorite olan arkadaşlarımız var
ama bir dil problemi yüzünden ilerleyemiyor, doçentliğini, profesörlüğünü
alamıyor. Çok kaliteli olan bu arkadaşlarımız, yardımcı doçent olarak kalanlar
ne doçentler ne profesörler yetiştiriyorlar. Yani dünyada böyle literatüre
girenleri yetiştirirken kendileri bu ilerlemeden veya doçent, profesör olma
haklarından bir dil yüzünden mahrum kalıyorlar. Bunun için diyoruz ki burada
mutlaka ve mutlaka, nasıl çözümlenirse çözümlensin mutlaka çözümlenmesi lazım.
Kampa alalım bu arkadaşları ve ona göre sınav yapalım ve bu problemi çözüp bu
arkadaşların da önlerinin açılması gerekiyor. Onun için diyoruz ki bunun tekrar
sınav odaklı olmadan, 1-2 puanla veya “40 tane soru yaptın, tamam, sen geçtin,
bu dili öğrendin.” şeklindeki bir uygulamayla değil de artık farklı bir şekilde
çözülmesi gerekiyor. Beyin fırtınaları yapılabilir. YÖK’ün bu konu üzerine acil
olarak eğilmesi gerekmektedir, onu diyoruz. 
Şimdi,
diğer şeye geldiğimizde, doçentlik yeterlilik belgesine geldiğimizde orada da
problemlerin olduğunu görebiliyoruz ve çelişkilerin olduğunu görebiliyoruz.
Üniversitelerarası Kurul yayınlardan geçen arkadaşa doçentlik yeterlilik
belgesi veriyor, doçentlik belgesi veriyor, “Doçent olabilir.” diyor. Ama ondan
sonra üniversitelere başvurduğunda görülüyor ki üniversite eğer gerekirse
Üniversitelerarası Kuruldan dil sınavı isteyebiliyor. Yani bu ne biçim bir
çelişkidir? Hem diyorsunuz ki: “Sözlü sınavı kaldırdık, artık yapmayacağız.”
ama ondan sonra diyorsunuz ki: “Üniversitelerarası Kurulun belirlediği komisyonlarla
-ondan komisyon istenecek- tekrar sözlü sınava tabi tutulacak.” Madem öyle,
neden bu sözlü sınav kaldırılıyor doçentlikte? Yok, eğer kaldırılmayacaksa
kesin bütün üniversiteler için uygulanabilecek bir maddenin yerleştirilmesi
gerekiyor. Burada da çelişki var. Tamam, yayınlardan geçince doçentlik hakkını
elde ediyorsunuz. Ne yapılması lazım? Sözlü sınav var mı, yok mu, kesin olarak
belirlenmesi lazım. Sözlü sınav yapılacak mı? Ama bu arada sözlü sınav
yapılmazken… Biz biliyoruz ki çok büyük şirketler var, tez yazıyor, makale
yazıyor, her şeyi yapıyor sizin için. Bunların da adım adım takip edilerek
ortadan kaldırılması ve tedbirli olunması gerekmektedir. 
Bir
diğeri madde 5’te, özellikle doçentliğe atamanın… Madde 24/(b) bendinde
“Üniversitelerarası Kurul, adayın başvurduğu bilim ve sanat dalından” gibi
ifadeler var. Şimdi, bilim ve sanat dalının kullanımı yüksek lisans ve
doktoralar için geçerliyken doçentlik için “bilim ve sanat alanı” olarak
değiştirilmesi gerekir, bunu da zaten biz o madde geldiğinde bunları da önerge
olarak, değişiklik önergesi olarak vereceğiz. 
Ve
yine, doçent kadrosuna, 5/(c)’deki doçent kadrosuna “fazladan başvuru olunca ek
düzenleme yapılır.” diye... Ek düzenleme nedir, bunun açıklanması lazım yani ek
düzenleme kime göre, hangi üniversiteye göre, bunlar olmaz. Doçentlik belgesini
alan, yetki belgesini alan hiçbir arkadaşımızın mağdur edilmeden hepsine kadro
sağlanması gerekmektedir. Yani üniversite gerekli görürse ÜAK’tan sözlü için
jüri ataması isteyecek, bunlar da çelişkili ifadeler. O zaman soruyoruz:
Sözlüyü niye kaldırıyorsunuz? Üniversite sizden tekrar sözlü yapılmasını
isteyecekse, komisyon oluşturulmasını isteyecekse o zaman kaldırmayın veya buna
daha farklı... Böyle bir çelişki içerisine düşmeyin diyoruz. 
Ve
yine, 5/(b)’de eserlerden geçen adaya sözlü için geri bildirim yapılıyordu,
Şimdi, tekrar geri bildirim yapılıyor, niye? Doçentlik belgesiyle beraber geri
bildirim yapılıyor. Niçin? Zaten sen doçentlik belgesini de veriyorsun, burada
da bir çelişkinin olduğunu görebiliyoruz. 
Bir
diğeri, şu anda, hâlâ gündemde olan ve birçok genç arkadaşımızın mağdur olduğu
ÖYP ve 50/(d) sorunuyla karşı karşıyayız, hâlâ çözülmüş değil bu sorunlar.
Diyoruz ki: Bu sorunların hemen çözülmesi lazım, bu çocuklar bizim
çocuklarımız. Devlet anadır, devlet babadır, devlet şefkattir. Bunun için,
devlette çalışan, karar mercisinde bulunan yetkililerin bu çocukların, bu genç
arkadaşların mağduriyetlerini bir an önce gidermesi gerekmektedir. O kadar
fazla üniversite açıldı ki üniversitelerde şu andaki bu arkadaşların bir an
önce doktora çalışmalarını bitirerek atanmalarında fayda var. Kadroya alınıp
alınmamalarının bir üniversite dekanının veya rektörünün iki dudağının arasında
olması kabul edilemez. Onu belirtmek istiyoruz. Bazı üniversiteler hepsini
kadroya geçirirken bazıları ne yapıyor, kadroya geçirmiyor. Eğer bir suçu
varsa, eğer hatası varsa, herhangi bir terör örgütüne üyeliği varsa, onun için
çalışması ve aidiyeti varsa tabii ki gerekçe gösterilerek el çektirilmesi lazım
ama bunlar belirtilmeden bu şekilde bir uygulamayla -ÖYP’nin toptan 50/(d)’ye,
burada çok tartıştık ama- “Sizi kadroya almayacağız, bitirdikten sonra yolunuz
açık olsun.” deme lüksü yok. Onu burada belirtmek istiyoruz. Ve yine devlet
kadrolarının bir başkasını korkutmak için -iki dudağının arasında- “Gerekirse
işten atarız.” “Şunu yapmazsanız şöyle yaparız.” şeklinde tehdidin yerine… Şu
anda baktığımızda, ülkenin içinde bulunduğu zor durum da dikkate alındığında,
milletin birliğe ve beraberliğe ihtiyacının olduğu bir dönemde gerçekten bu
vatanı seven, bu vatan için kalbi çarpan herkes için bir birlik zamanıdır ve
her arkadaşımızı, bu vatan için kalbi çarpan arkadaşımızı genciyle, yaşlısıyla
ötelemeden bu çalışmalara dâhil etmemiz gerekmektedir. Yine diyoruz ki tepede yapılan
iyi niyet kararlarının üniversitelerde de artık gösterilmesi gerekiyor.
Üniversitelerdeki bu makamların, kadroların olumsuz, birini tehdit makamı
olarak da hiçbir zaman kullanılmaması gerekmektedir. Devlet makamlarında
bulunanların, kararlarında objektiflikten, devlet sadakati ve bilimsellikten
uzaklaşmadan bu kriterler çerçevesinde de elemanları yerleştirmeleri
gerekmektedir. Üniversitelerdeki idari yapılanmaların da herhangi bir sendikaya
bağlı olmadan yapılması gerekmektedir. 
Hepinize bu
sorunların çözülmesi ümidiyle teşekkür ediyoruz. (MHP sıralarından alkışlar)
BAŞKAN –
Teşekkür ediyorum Sayın Topcu.
Söz sırası,
gruplar adına ikinci söz, Cumhuriyet Halk Partisi Grubu adına Bursa
Milletvekili Lale Karabıyık’a aittir.
Buyurun Sayın
Karabıyık. (CHP sıralarından alkışlar)
CHP GRUBU ADINA
LALE KARABIYIK (Bursa) – Teşekkürler Sayın Başkan.
Öncelikle,
Afrin’de şehit olan askerlerimize Allah’tan rahmet, kederli ailelerine
başsağlığı ve yaralılara acil şifalar diliyorum ve yirmi altı yıl önce Hocalı
katliamında yaşamını yitiren kardeşlerimizi de rahmetle anıyorum. 
Sayın
milletvekilleri, Millî Eğitim, Kültür, Gençlik ve Spor Komisyonunda görüşülen
kanun teklifinin geneli üzerine Cumhuriyet Halk Partisi Grubu adına söz almış
bulunmaktayım. Yüce Meclisi saygıyla selamlıyorum.
Ülkemizde
üniversitelerin sayısında son yıllarda gittikçe artan bir yükseliş var.
Özellikle, son on yılda 135 ülke arasında üniversite sayısında 60’ıncı
sıralardayken 2’nci sıralara geldik. Bu güzel bir şey ama aynı göstergelere
baktığımızda, nitelik ve kalite açısından da bir gerileme net olarak karşımıza
çıkıyor. O hâlde, nitelikli ve kaliteli yükseköğretim burada ön planda,
hedeflerimizden birisi olmak zorunda. Bu nedenle, yükseköğretimde çok sayıda
sorun var, bir kısmı çözülme çalışmaları içerisinde ama çözülmeyen de henüz
aşılamayan da çok sayıda sorun var. Bunlardan bir tanesi, yine öğrenci başına
yapılan harcamalar. Maalesef, OECD ülkelerinin çok altında, çok gerisindeyiz.
Örneğin, bunun artması lazım daha kaliteli, nitelikli bir eğitim açısından. Bir
başka nokta, üniversitelerde özgür bilim üretilmesi lazım. Bunun masaya
yatırılması ve buradaki sorunların aşılması son derece önemli. Daha fazla da
sorun sayabiliriz ancak tam bu sorunların arifesinde, bunların çözülmesi
gayreti içinde bulunulması gerekirken birdenbire yeni birtakım değişiklikler
geliyor ve bu değişliklerin aslında bir değişiklik olmadığı ya da yapılan
değişikliklerin akademiye bir fayda sağlamadığını da görüyoruz. Yapılan güzel
değişiklikler de var tabii ama hiç faydası olmayan, sadece öyle karar alındığı
için yapılan değişikliklerden de söz etmek istiyorum. 
Sayın vekiller,
öncelikle şunu belirtmeliyim ki bu ülkede eğer Yükseköğretim Kurumunda bir
değişiklik yapılacaksa bunu YÖK Başkanının ağzından duymak isteriz ya da millî
eğitim sisteminde sınavla veya herhangi bir konuda bir değişiklik yapılacaksa
bunu da Millî Eğitim Bakanının ağzından duymak isteriz ama maalesef biz bu
açıklamaları Adalet ve Kalkınma Partisinin Sayın Genel Başkanından duyuyoruz ve
Sayın YÖK Başkanı da ya da Millî Eğitim Bakanı da belki de o anda duyuyorlar ve
arkadan bir çalışma başlatıyorlar. Bu uygulamalar kesinlikle yanlış, öncelikle
bunu belirtmek istiyorum. 
Son getirilen
tasarıda, bundan yedi ay evvel, Temmuz 2017’de Adalet ve Kalkınma Partisinin
Sayın Genel Başkanının bir konuşması olmuştu, bir açıklaması olmuştu. Şimdi o
konuşmadaki cümlesini size aynen okumak istiyorum. Aynen şöyle “Yardımcı
doçentliğin sadece bir siyasi karar olduğunu dile getirdik. Dedik ki öyle bir
adım atalım ki ara unvan olmasın, doktoradan doğrudan doçentliğe geçilmesini
temin edecek çalışma yapalım. Önümüzdeki hafta büyük ihtimalle Parlamentoya
getirilecek.” dedi.
Bakın, bu
cümlenin üstünden yedi ay geçti, sonuç ne? Sonuç: Evet, bu konu geldi ama
yardımcı doçentliğin kalktığı filan yok, işin gerçeği bu. Ne değişti? Sadece
adı değişti. Yani Adalet ve Kalkınma Partisinin Sayın Genel Başkanına yanlış
bilgi mi verdiler ya da öyle mi zannedildi, bunu bilmiyorum ama kendisinin
ifade ettiği gibi ortada kalkan bir durum yok, yardımcı doçentlik aşaması
kaldırılmadı. Adına önce “doktor öğretim görevlisi” dediler, tepkiler gelince
“doktor öğretim üyesi” oldu. 
Sayın
milletvekilleri, zaten öğretim üyesi olmak için doktoralı olmak gerekiyor.
Buradaki isim kargaşasını da göz önüne sermek lazım. Bunların yanı sıra, bir
faydası olup olmadığını düşündüğümüzde, yapılan anketlerde de, yapılan
çalışmalarda da isim değişikliği dışında hiçbir fayda, yarar sağlamadığını
görmekteyiz. Bu kadrolar, ayrıca, rektörlüklerce ilan edilecek ve atamalar da
rektörler tarafından yapılacak. Bu, bize kadroların biraz daha siyasileşmesi
gibi bir risk getirebilir. Bu konuda çekincelerimiz yüksek çünkü bu örnekleri
gördük, görüyoruz ve görmeye de devam edeceğimiz konusunda çekincelerimiz var.
Yine, deniyor ki
bu tasarıda: “Üniversiteler isterlerse atamalarda ek koşullar getirebilirler.”
Ancak burası da muğlak ve bu, üniversiteler arasında bir fark yaratabilir ya da
siyasi olarak kullanılabilir. Bu ek koşulları belirleme yetkisi şaibe
yaratabilir değerli milletvekilleri.
Bir başka nokta:
Doktor öğretim üyesi atamalarında yabancı dil şartı vardı, şimdi yok, yani
yardımcı doçent atamalarında olan yabancı dil şartı şimdi doktor öğretim
üyesinde, onun yerine geçen bu kavramda yok. Ancak takdir edersiniz ki bilim
evrensel ve araştırma yapmakla kaliteli, nitelikli eğitime ulaşabiliriz. Bilim
üreteceğiz, bu nedenle en az bir yabancı dili çok iyi kullanabilmek, bu
beceriye sahip olabilmek bir bilim adamı, bir bilim insanı için son derece
önemli. Burada, dil şartının kaldırılmasıyla bu akademisyenlere bir yarar
sağlamıyorsunuz, bu öğrencilere de bir yarar sağlamıyorsunuz; nitelikli,
kaliteli bilim üretmeyi aslında engellemiş oluyorsunuz, bunun da altını çizmek
isterim.
Bir başka nokta:
Doktor öğretim üyesi atama süresinde belirsizlik var. Yani, diyor ki: “En fazla
dört yıla kadar atanır.” Daha kısa sürelerde de olabilir. Zaten burada temel
konu hem buradaki belirsizlik hem de yardımcı doçentlerin özlük haklarında
yaşanan bu sorun, bu sıkıntı. Çünkü, sayın milletvekilleri -üniversitede
olanlar bilirler- yönetim kurulları, bölümler tarafından yardımcı doçentlerin
sözleşmeleri sürekli yenilenir, yeniden atanırlar ama bu süre içerisinde “Eğer
tekrar beni atamazlarsa, sözleşmemi yenilemezlerse…” diye bir kaygı yaşarlar;
bu şekilde de özgür olamazlar, korku içerisinde görevlerini icra ederler. 
Size birkaç
örnek vermek istiyorum. Hep şunu söylüyoruz, diyoruz ki: “Siyaset
üniversitelerden elini çeksin. Siyasetin arkabahçesi olmasın üniversiteler.”
Ama bunu söylerken bakın bir iktisat fakültesi dekanı bir televizyon programına
çıkıp hiç kendi alanı olmayan, alanıyla ilgili bir yere davet edilmiş ama alanı
olmayan bir programda partimize çeşitli laflar söylüyor, Sayın Genel
Başkanımıza değişik ifadelerde bulunuyor ama görevinde aktif bir dekan olarak
hiçbir cezai müeyyideye çarptırılmıyor. Ama düşünün ki o yardımcı doçent
kardeşimiz iktidarı eleştiren en ufak bir cümle kullansın bir daha atanamaz ya
da görevine son verilir. Bütün bunları göz önünde bulundurarak bu örnekleri
yaşıyoruz. Yardımcı doçentlerin kadro haklarını, özellikle de kadroya sahip
olabilmeleri ve bir yönetimin iki dudağı arasında olmaması gerektiğini bir kere
daha ifade edip özlük haklarını kendilerine teslim etmek gereğini söylemek
istiyorum. 
Diğer bir nokta,
Üniversitelerarası Kurul yetkilerini 11 kişiden oluşan bir yönetim kuruluna
devredecek. Burada, evet, bir pratiklikten bahsediliyor. Doğrudur, olabilir ama
demokratik bir temsilin de bu şekilde biraz daha zor olacağını da vurgulamadan
geçemeyeceğim. Bununla ilgili açıklamaları, ayrıntıları maddeler içerisinde
arkadaşlarımız yine yapacaklar. 
Doçentlik
sınavında da doçentlik sürecinde de değişiklikler var sayın vekiller. Bir kere
değişikliklerden bir tanesi dil barajı 55’e iniyor, diğer taraftan da sözlü
sınav zorunluluğu kalkıyor. Önceleri yani şu ana kadar uygulanan sistemde
doçent adayı Üniversitelerarası Kurula başvururdu, Üniversitelerarası Kurulun
kurduğu bir jüri adayın yayınlarını incelerdi, yayından sonra bir mülakat
jürisi, aynı jüri yeniden bir mülakat tarihi verirdi ve aday buradan sınavdan
geçerdi ve bu sınavlar gerçekten uzun süren ve bilimsel olarak da zor
sınavlardı. 
Şimdi,
bu sınavlarda birtakım şaibeler, yanlışlıklar olmuş mudur? Evet, olmuştur;
yaşanan kötü örnekler de olmuştur ama bunlar düzeltilebilir. Bunun yerine,
doçentlik sözlü sınavının kaldırılarak Üniversitelerarası Kurula sadece
yayınları inceleyerek, yayınlardan doçentlik unvanı verilmesi yetkisini doğru
bulmuyorum çünkü bir taraftan yayınların, sadece yayınların burada bir kriter
olamayacağını da ifade etmek isterim. Şu anda azınlıkta olmakla beraber
intihaller ya da yayınların dışarıda yazdırılması gibi örnekleri de görmüyor
değiliz; bu gerçek de var ve bunların artması kaygısını da taşıyorum. 
Bir
taraftan sadece doçentlik sözlü sınavı kaldırılmıyor, unvanı alıyor doçent
adayı Üniversitelerarası Kuruldan sadece yayınları incelenerek ama kadro için
başvurduğu üniversite isterse sözlü sınav mecburiyeti getirebiliyor. Burada
daha önceki taslakta, bize getirilen taslakta bu jüriyi de, eğer sınav
yapacaksa bu jüriyi de üniversite kuracaktı ama daha sonra, eleştirilerimizden
sonra dikkate alındı ve “Üniversitelerarası Kurul bu jüriyi kuracak” denildi.
Buna memnun olduk ama bir üniversitenin yapıyor olması, birinin yapmıyor
olması, sadece yayına göre unvan alınıyor olması burada doğru bir uygulama
değil. Sözlü sınavı olmaz belki başka bir merkezî sınav olur ama sadece yayına
bağlanmamalı diye düşünüyoruz. 
Bize
şöyle deniliyor: “Siz Cumhuriyet Halk Partisi olarak üniversitelerin özerk
olmasını zaten istemiyor muydunuz? İşte, bırakalım üniversiteler kendileri
karar versinler; kendileri atasın, kendileri yükseltsin, kendileri sınav
yapsın.” Evet, bu çok güzel bir şey sayın vekiller ama özerklikten eğer
bahsedeceksek önce üniversiteler rektörlerini kendileri seçebilmeli. Eğer
rektör seçimlerinde birtakım sorunlar yaşanıyorsa bunun önlemlerini alacak
çalışmalar yapılabilir, orada birtakım kriterler getirilebilir, bu bahane
olmaz, bahane teşkil etmez. Ama üniversitenin rektörünü bile seçemediği bir
ortamda üniversitenin özerk olmasından bahsetmek çok zor. Diğer tarafta, tabii
ki, üniversite ve rektörü bazı şeyleri belirleyebilir, atamaları yapabilir,
kadroları belirleyebilir ama hangi üniversitelerde? Siyasetten arınmış
üniversitelerde. Oysa şu anda çoğu üniversitemizde siyasetten arınma diye bir
şey söz konusu değil ve belli grupların elinde, belli cemaatlerin elinde
yürüyen bir sistem var. Bununla ilgili sizlere de şikâyetler gelmiştir, bize de
çok sayıda şikâyet geliyor, sanırım Yükseköğretim Kurumuna bu şikâyetler
ulaşmıştır. Bu nedenle biz önce üniversitelerin siyasetten arınmasını
sağlayacağız ki daha sonra rektörlere bu atama, yükseltme yetkilerini
verebilelim. Bu nedenle, şaibeli olacak ve siyasileşecek, siyasi kadrolar
yaratacak bu uygulamalardan uzaklaşmak zorundayız şu an için.
Bu tasarıda bir
başka nokta: Hukuk devleti olmanın ön koşulu belirsizliğin olmamasıdır. Yani
üniversitelerin belirleyeceği koşullar arasında fark olmaması veya koşulları
istedikleri gibi değiştirememeleridir. Tabii ki ön koşul koyabilirler ancak
buralardaki belirsizlikler birtakım şaibeleri yaratır. Bu da hukuk devletine
aykırı uygulamalar olacaktır. 
Bir diğer nokta
sayın vekiller: Biz Komisyonda doktor öğretim üyesinin maaşını iyileştirecek
bir önerge vermiştik çünkü bu tasarı doktor öğretim üyesi kadrosuna getirilen
bu akademisyenlere 103 lira iyileştirme yapılmasını öngörmüştü. Bu, çok komik
hatta teklif bile edilmemesi gereken bir rakam bize göre. Onların rahat bir
ortamda, para sıkıntısı çekmeden bilim üretebilmeleri açısından biz, ortalamada
800 lira ama yardımcı doçentlikten şu anda, işte, doktor öğretim üyesi
kadrosuna alınanlara 1.200 liralık bir teklif yapmıştık ama bu reddedildi.
Bir
diğer nokta: Yine, Komisyonda Öğretim Üyesi Yetiştirme Programı yani ÖYP’yle
ilgili partimiz bir önerge verdi. Çünkü Öğretim Üyesi Yetiştirme Programı’nın
tarihine şöyle bir bakarsak önce DPT’de başlayan, sonra ODTÜ’ye geçen, daha
sonra YÖK’e devredilen bir süreci izliyor. Bunun çeşitli aşamalarında bulundum,
üniversitemdeyken bu konuda çalışmalar da yaptım, bu konuda idarecilik de
yaptım, ÖYP koordinatörlüğü de yaptım. Onların hangi süreçlerden geçtiğini,
hangi haklara sahip olduklarını ve daha sonra OHAL sürecinde nasıl mağdur
olduklarını da yakından gördüm. Burada tabii ki belli ayrıştırmaların
yapılmasını uygun görüyoruz yani FETÖ sürecinden sonraki ayrıştırmalar
yapılmalı. Ama diğerlerinin mağdur edilmesi... Evet, bu ÖYP sistemi çok
karmaşık, sulandırılmış bir hâle gelmişti ama sulandıran ÖYP’li akademisyenler
değildi, sulandıranlar yine idarecilerdi. Daha önce farklı olan bir yönetmelik,
ardından sulandırılmış hâle geldi ve altından kalkılamayacak bir sisteme
dönüşmüştü. Ama bunun suçlusu ÖYP’li araştırma görevlileri değildi. 
Şimdi
ise bizim verdiğimiz teklif yani şu anda sadece, getirdiğimiz -önerge
çerçevesinde- kadrosunu alamayan, atanamamış bu arkadaşlar eğer kriterleri
sağlıyorsa, ölçütleri yerine getiriyorsa bir defaya mahsus olmak üzere onların
da doktor öğretim üyesi olarak atanması ancak bu da tabii ki reddedildi. Bizim
buradaki amacımız, ÖYP hususunda olabildiğince mağduriyetin giderilmesi yani
kalkıyorsa da kalkmıyorsa da buradaki mağduriyetlerin öncelikle ön planda
giderilmesi önemli. Bu arkadaşlar daha önce kadro sözü verilerek alındılar ve
bir hukuk devletinde verilen hakkın geri alınması bu süreçte doğru değildir
diye düşünüyoruz.
Bir
başka nokta sayın vekiller: Yine, Komisyon sırasında öğrenci affıyla ilgili bir
önergemiz vardı. Buradaki esas değinmek istediğimiz şey, disiplin suçu ve
mahkeme kararıyla atılanlar değil tabii ki, onlar hariç ama öyle sorunlar var
ki sağlık sorunları, yoksulluk -bu ülkede yoksulluk sebebiyle okuyamayan,
eğitimini yarıda bırakan çok sayıda öğrenci var, ben bunları akademik
hayatımdan da biliyorum- yine, bir taraftan ülkenin kaotik düzenlemeleriyle
yaşanan karmaşalar gibi, bu sebeplerle eğitimine ara veren öğrenciler için bir
af talebi olmuştu bizim tarafımızdan ama bu da reddedildi.
Son olarak
söylemek istediğim şu: Bu ülkede üniversitelerin, yükseköğretimin kaliteli
olarak gelişmesini isteriz. Yeterli kadro sayısıyla öğrencilerin geleceğe iyi
hazırlanabilmelerini isteriz. 
Bir taraftan da
ülkemizin en önemli sorunlarından bir tanesi, değerli vekiller, işsizlik ama
işsizliğe çözüm olacak tedbirlerden bir tanesi de üniversite kontenjanlarının
planlı bir biçimde belirlenebilmesi. Yıllarca bu konuda envanter ve ihtiyaçlar
belirlenmemiş olduğu için, planlı olarak kontenjanlar verilmediği için bir kaos
ortamıyla karşı karşıya kalındı. Son yıllarda bu konularda gelişmeler var, bunu
kabul ediyorum ama geçmişten gelen bir plansızlıkla hâlen bu sorun aşılabilmiş
değil. Bu nedenle bu kontenjanlara çok dikkat edilmesi, ona göre ihtiyaç
dâhilinde verilmesi işsizlik sorunu için de önemli olacak bir uygulamadır diye
düşünüyorum.
Yine, işsizliği
önleme konusunda, kalifiye eleman yetiştirme konusunda planlı birtakım
çalışmaların üniversitelerce yapılması ve YÖK tarafından teşvik edilmesi ki
edilmeye başlandığını görüyoruz ama bu çalışmaların artması, üniversite-sanayi
iş birliklerinin geliştirilmesi hedef olarak kesinlikle konulmalı. 
Son olarak,
sayın milletvekilleri, bu teklifin akademik camiaya bir fayda sağlaması
gerekirdi. Ancak, fayda değil, değişmeyen ya da biraz daha siyasileştiren bir
boyuta getirildiğini görüyoruz. Buna kesinlikle karşıyız ama yine söylüyorum ki
üniversiteler özgür bilgi üretemeden ve siyasetten, siyasetin etkisinden
arındırılmadan hiçbir zaman başarıya ulaşamazlar ve bu da ülkeye bir fayda
sağlamaz.
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum Sayın Karabıyık. 
ÖZGÜR
ÖZEL (Manisa) – Sayın Başkan….
BAŞKAN
– Sayın Özel, buyurun, 60’a göre söz veriyorum.
V.- AÇIKLAMALAR (Devam)
43.- Manisa Milletvekili Özgür Özel’in, Suriye ordusuna bağlı “Ulusal
Savunma Güçleri” adı altında bir grubun Afrin’e girdikleriyle ilgili haberler
hakkında Hükûmetin Meclise bilgi vermesini talep ettiğine ilişkin açıklaması
ÖZGÜR
ÖZEL (Manisa) – Sayın Başkan, çok teşekkür ederim.
Dün
yaptığımız bir basın toplantısında, Afrin’e Suriye ordusuna bağlı “Ulusal
Savunma Güçleri” adı altında bir grubun girmek üzere olduğuna ilişkin haberleri
hatırlatarak Hükûmetin bu konuda en kısa zamanda Meclise bilgi vermesi
gerektiğini ifade etmiştik. Dün söylenti boyutunda olan, zaman zaman bazı
kaynaklarca farklı şekilde yalanlanan, ardından Adalet ve Kalkınma Partisi
Genel Başkanı Sayın Erdoğan ile Putin arasındaki görüşmeye de damgasını vurduğu
anlaşılan bu iddialardan sonra ve Putin’in bu konuda güvence verdiğinin
kamuoyuna yansımasından sonra bugün önce Reuters’da, daha sonra Deutsche
Welle’de, ardından da biraz önce Suriye Haber Ajansı SANA tarafından Ulusal
Savunma Güçlerinin Halep’in kuzeyinden Afrin’e girdikleriyle ilgili birtakım
açıklamalar var.
Bu
konuda en doğru bilgilendirmenin Sayın Bakan tarafından Meclise
yapılabileceğini değerlendiriyoruz. Elbette belki birtakım görüşmeler yapmak da
gerekebilir ama önümüzdeki dakikalar içinde Meclis çalışmasını sürdürürken
Sayın Bakanın bu konuda Meclise bilgi vermesini talep ediyoruz. 
BAŞKAN
– Teşekkür ediyorum. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN
– Gruplar adına söz sırası, Halkların Demokratik Partisi Grubu adına Gaziantep
Milletvekili Mahmut Toğrul’a aittir.
Buyurun
Sayın Toğrul. (HDP sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Sayın
Başkan, 519 sıra sayılı, aslında kamuoyuna “yardımcı doçentliğin kaldırılması”
şeklinde takdim edilen bir yasa teklifi üzerine grubum adına söz aldım. Genel
Kurulu saygıyla selamlıyorum.
Sayın
Başkan, aslında son dönemde ülkemizde birçok kararın tek kişi tarafından
verildiğini ve sonrasında bakanların alelacele verilen bu kararlara yasa
tasarısı yetiştirmek ya da çözüm önerileri yetiştirmek gibi bir derde düştüğünü
görüyoruz.
Bakın, bu ülkede
en az oynamamız gereken bakanlık Millî Eğitim Bakanlığıdır, en az müdahale
etmemiz gereken alan eğitim alanıdır. Çok uzun tartışmalar ve mutlaka örnek
çalışmalar yapılarak hayata geçirilmesi gereken birtakım çalışmalar maalesef
AKP Genel Başkanı Sayın Erdoğan’ın taksi durağında ya da bir grubu ziyaret
ederken ya da bir açılışta yaptığı konuşmalar üzerine gündeme geliyor. Bakın,
hepimizin çocuklarının geleceğini ilgilendiren TEOG sınavı bunlardan bir
tanesiydi. Bir gün taksi durağında Sayın AKP Genel Başkanı “Bu TEOG nedir?
Kaldırılmalıdır.” dedikten sonra, maalesef Millî Eğitim Bakanı hazırlıksız
yakalandı ve alelacele “Sınav sisteminden TEOG’u kaldırıyoruz.” dendi, hiç
tartışılmadı. Sonra bir çember formülü uyduruldu. “Efendim, üç çemberden oluşacak,
çocuklar istediği yere gelecek.” Bugün de kamuoyundan duyuyoruz ki çember
daraltılacak ve maalesef, geleceğimiz olan çocuklarımız psikolojik baskı
altında geleceklerini, hâlâ sınavın olup olmayacağını ya da nasıl okul
seçeceklerini bilemez hâldeler. 
Değerli
arkadaşlar, peki, bu söz konusu, üzerinde konuştuğumuz yasa teklifi nasıl
gündeme geldi? Hemen söyleyeyim. Bakın, yine sarayda İslam Dünyası
Yükseköğretim Alanının Oluşturulması Toplantısı’nın açılış konuşmasında Erdoğan
şu açıklamayı yaptı: “Ülkemdeki rektörlerimizden bir ricam var. YÖK
Başkanımızla da bunu konuşuyorum. Allah aşkına, şu yardımcı doçentlik olayı
nedir? Şunu bir gözden geçirin. Yardımcı doçentlikte ön kesiyoruz. Dünyanın kaç
yerinde acaba yardımcı doçentlik var? Ben araştırdığım yerlerde doğrusu böyle
bir mekanizma pek görmüyorum. Bunu birilerini oyalamak için yapmışlar. Bu,
gerçekten ilmiye sınıfına bir paravan, engel oluşturuyor. Bunu aşmamız lazım ve
aşacağımıza inanıyorum." Böylelikle yardımcı doçentliğin kaldırılması gündeme
giriyor. Peki, gerçekten, değerli arkadaşlar, yardımcı doçentlik kaldırılıyor
mu? Kaldırılmıyor. Üniversitelerimizde üçlü hiyerarşik kadro yapısı vardır
öğretim üyeliğinde; şu anda mevcutta yardımcı doçent, doçent ve profesörlük
kadrosu. Peki, bu getirilen taslakla yardımcı doçentlik kaldırılıyorsa o zaman
herkesin aklına ikili hiyerarşik sisteme geçtiğimiz gelir. Yok arkadaşlar, isim
değiştiriliyor, yerine “doktor öğretim üyesi” getiriliyor. Bir an için
gerekçede yazılı olan işte -6 Kasım 1981’deki- YÖK’te bu yardımcı doçentliğin o
“yardımcı” kelimesinin kötü bir ifade olduğunu ve haklı olarak bunun
değiştirildiğini düşünüyorsanız peki, yerine niye böyle bir mekanizma
kuruyorsunuz şimdi “doktor öğretim üyesi” diye? 
Değerli
arkadaşlar, AKP’nin on altı yıllık iktidarında üç temel hedefi vardır eğitimde:
Piyasalaşma, merkezîleşme, kadrolaşma. Eğer gerçekten sadece bir isim
değişikliği olmuş olsaydı bu, kamuoyuna bu kadar değişik bir şekilde
“Kaldırıyoruz.” diye pompalanmazdı. Değerli arkadaşlar, aslında AKP Genel
Başkanı bu tasarıda ne demek istemiştir? Bakın, diyor ki: “Paravan, engel
oluyor.” Birilerine şu talimatı veriyor: “Bizim arkadaşlarımızı hızlı bir
şekilde yardımcı doçent yapalım, doçent yapalım, profesör yapalım, bir an önce
bunların atamasını sağlayalım.” şeklindedir. Eğer böyle olmamış olsaydı bakın,
bunu hangi ortamda yaptığına da dikkat etmemiz gerekirdi. Bugün
üniversitelerimiz ne hâldedir? Bugün üniversitelerimizde özellikle 15 Temmuz
darbe girişiminden sonra başlatılan OHAL ve KHK rejimiyle üniversitelerin ne
hâle getirildiğini vurgulamamız gerekir. Kimdir üniversiteleri yönetenler, bunu
söylememiz gerekir. 
Değerli
arkadaşlar, bakın, o tarihten bu yana yapılan çalışmalardan birkaç tanesini
söyleyeceğim. Yükseköğretim Kurulu Başkanlığı Türkiye’de görev yapan 1.577
fakülte dekanını bir günde işten el çektirdi, dekansız kaldık. Hatırlayın,
kamuoyuna yansıdı; rektör 7 fakülteye kendisini dekan olarak atadı, üniversite
kurulunu ve senatosunu böyle oluşturdu.
Değerli
arkadaşlar, başka ne darbe vuruldu? Darbe girişiminin hemen ardından
üniversitelerden 4.225’i akademisyen, 1.117’si idari personel olmak üzere
toplam 5.342 kişi hızla görevlerinden uzaklaştırıldı. İhraç edilen
akademisyenlerin pasaportları iptal edildi. Yabancı uyruklu imzacı akademisyenlerin
çalışma izinleri hukuksuzca iptal edildi. TÜBİTAK, ihraç ya da açığa alınmış
akademisyenlere ULAKBİM bünyesindeki dergilerde görev verilmesini engelledi.
İhraç edilen akademisyenlerin özel alanda bile çalışması yasaklandı. 15 vakıf
üniversitesi kapatılarak bu kurumlarda çalışan 2.808 öğretim elemanı olmak
üzere çalışanlardan 6 bin kişinin üzerinde insan bir gecede işsiz kaldı. 
Değerli
arkadaşlar, disiplin yönetmeliğine yeni suçlar ihdas edilerek 12 Eylül darbe,
cunta döneminden daha ağır hâle getirildi. Bakanlara, YÖK’e, rektörlere
istediği kişiyi herhangi bir soruşturma yapmaksızın işten atma yetkisi verildi
667 sayılı KHK’yle. Disiplin soruşturmalarındaki süre kaldırıldı 669 sayılı
KHK’yle. Görevden uzaklaştırma uygulamasındaki üç aylık süre sınırı kaldırıldı
675 sayılı KHK’yle. Rektörlük seçimleri kaldırılarak rektörlerin doğrudan
Cumhurbaşkanı tarafından atanması sağlandı 676 sayılı KHK’yle. 683 sayılı
KHK’yle terör örgütüyle irtibatı olduğu iddiasıyla hakkında adli soruşturma ve
kovuşturma yürütülen doçent adaylarının doçentlik başvuruları engellendi bir
süre ve böylece devam eden bir sürü engelleme.
Şimdi, değerli
arkadaşlar, yardımcı doçentliğin adı değişiyor, üçlü hiyerarşik yapı korunuyor
ama atama kriterleri değiştiriliyor. Eğer gerçekten liyakati önemsiyorsanız…
Değerli arkadaşlarım, şu anda üniversitelerde –Millî Eğitim Bakanımız da burada
değil- doktorasını bitirmiş araştırma görevlisi doktor görevliler var,
yıllardır atanamıyorlar yardımcı doçentlik kadrolarına. Niye? Keyfiyet ya da
üniversite yönetimleriyle, AKP siyasi iktidarıyla uyum içinde olmadıkları
gerekçesiyle.
Peki, bir anda
yardımcı doçentlerin hepsi doktor öğretim görevlisi kadrosuna atanırken
doktorasını bitirmiş bu arkadaşlarımız yıllardır… Bakın, ben Dicle
Üniversitesinden örnek verebilirim: Yedi yılı aşkındır doktor araştırma
görevlisi olarak çalışan insanlar var. Böyle bir hakkaniyet olur mu? Aynı
şekilde, doçentliğini almış, yıllardır doçentlik kadrosu bekleyenler var. Bunu
yaşayan biri olarak da söylüyorum değerli arkadaşlar, benden dört yıl sonra
doçent olan arkadaşım benden önce profesörlüğe atandı. Bekleyenler bekliyor ama
AKP kendi yandaşları önündeki engelleri bir bir kaldırıyor. Hiyerarşik yapı
korunuyor, sözde yardımcı doçentlik kaldırılıyormuş gibi yapılıyor ama aslında
hedeflenen tamamen kadrolaşmadır.
Şimdi, AKP
bunları… “Efendim, ben üniversitelere devrediyorum, rektörlere devrediyorum.
İşte, siz demiyor muydunuz ‘YÖK’ün görevlerini üniversitelere bırakın.’” Peki,
biraz önce söyledim, hangi üniversitelere bırakıyoruz değerli arkadaşlar?
Kendisini Cumhurbaşkanının il temsilcisi olarak gören rektörlere mi? 
Bakın, size
birkaç örnek söyleyeyim değerli arkadaşlar, rektörlerin icraatlarından birkaç
tane örnek. Hepiniz duydunuz, rektörlerin kendi akrabalarını, dostlarını, siyasi
partiye yakınlıklarını esas alarak, liyakati bir tarafa bırakarak nasıl
kadrolaştıklarının bir örneği. Osmaniye Korkut Ata Üniversitesi rektörü -ismini
söylemeyeyim- eşini OKÜ İktisadi ve İdari Bilimler Fakültesi dekan vekili
yapıyor, YÖK görevden alıyor. Bakın, rektör, aynı zamanda, yakını olan birini
rektör yardımcısı yapıyor, o rektör yardımcısı yaptığı kişinin eşini Mimarlık
Tasarım ve Güzel Sanatlar Fakültesine dekan yapıyor, yine bir yakınını Sosyal
Bilimler Enstitüsüne atıyor, o Sosyal Bilimlere atadığı kişinin eşini de, gıda
mühendisi olan bu kişiyi de Sağlık Yüksekokuluna müdür atıyor; hepsi akraba.
Bakın, birçok
üniversitede, girin, rektörle aynı soy ismini taşıyan 10’un üzerinde yakınını
görürsünüz. Şimdi, bu örnekleri çoğaltmak mümkün değerli arkadaşlar, bizim
muhalefet şerhimiz de var, ben süremi bunlarla öldürmek istemiyorum.
Şimdi,
dolayısıyla, kadrolaşmanın önünü açıyoruz ama aynı zamanda “Merkezîlikten
çıkıyoruz.” adı altında, rektörlerin tamamen bir kişi tarafından atandığı,
üniversite kurullarının rektörlerin üzerinde herhangi bir etkisinin olmadığı…
“Efendim, rektör atıyor, ne var işte, YÖK’ün görevini rektöre veriyoruz.”
diyerek merkezîlikten çıktığını iddia ediyorlar. Tam tersi, değerli arkadaşlar,
merkezîleştiriliyor. 
Bakın, merkezîleşmeye
bir başka örnek: Üniversitelerarası Kurulun yapısını değiştiriyorlar,
Üniversitelerarası Kurulda bir yönetim kurulu tahsis ediyorlar. Kaç kişiden
oluşuyor? 11 kişiden. Bugün üniversite sayımızın artmasıyla övünüyoruz ama
Üniversitelerarası Kurulda tüm üniversitelerin iş ve işlemleri 11 kişilik
yönetim kurulu tarafından yürütülecek. Daha önce doçentlik sınavını yürüten
Üniversitelerarası Kurul şimdi kurallarını belirleyemeyecek, sadece ve sadece
eserler aşamasını yaptıracak; zaten sözlü sınavı da kaldırıyoruz. 
Değerli
arkadaşlar, doçentliğe atanmada işi kolaylaştırdığını ifade ediyor: “Efendim,
dil barajını 65’ten 55’e düşürüyoruz.” Değerli arkadaşlar, üniversitede mesele
nicelik değildir. 65’ten 55’e düşürmeniz, bu dili geçeceği anlamına gelmez. Bir
sınavla bir insanın bilimsel üretim yapacağı, okuduğu makaleyi anlayacağı,
sunum yapabileceği ya da bir makale yazıp uluslararası indekslerde
yayınlayabileceği anlamına gelir mi? Gelmez. 40’a düşürün isterseniz; sınavı
zorlaştırırsınız, yine kimse geçemeyebilir. Mesele, nicelik, bir puan barajı
koymaktan değil; mesele, gerçekten öğretim üyesi yetiştirmekten geçiyor. 
Bakın,
başlangıçta çok eleştirmiş olabiliriz ama ÖYP aslında bir adımdı. Peki, ne
yaptık değerli arkadaşlar? Özellikle gelişmiş üniversitelerde doktorasını
yaptırdığımız 13 binin üzerinde kişinin kaderini rektörlerin iki dudağı arasına
bıraktık. Rektörler keyfine göre, yakınıysa, iltisaklıysa kadrosunu verdi ama
beğenmediyse, kendisine aykırı bulduysa, hele hele siyaseten muhalefet eden
biriyse kadrosunu vermedi. Bu kadar yetişmiş insanı kapının önünde
bekletiyoruz. ÖYP, bu ülkenin kanayan bir yarası olarak önümüzde duruyor. 
AKP her aşamada
esnek çalıştırmayı dayatıyor önümüze. Bakın, esnek çalıştırmadan kastım nedir?
Örneğin, yardımcı doçentlik kadrosu -biraz önce Lale Hocam söyledi- her üç
yılda bir… Ama üniversite isterse bunu daha kısa aralıklarla yapardı. “Şimdi
dört yıla çıkarıyoruz -ne yapıyoruz- biraz daha güvence veriyoruz.” Değerli
arkadaşlar, eğer samimiyseniz bu arkadaşlarımızı, o zaman, aynen doçentlikte,
profesörlükte olduğu gibi bunları daimî kadroya geçirelim. Niye bu baskı
altında hissetsinler? Üniversitenin yükünü taşıyan araştırma görevlilerinin
hepsini 33/a’ya göre değil -eskiden 33/a kadrosu daimî kadroydu- hepsini
50/d’ye… Yani yine kaderlerini rektörlerin iki dudağı arasına bıraktık.
Rektörler kim? Sayın Erdoğan’ın illerdeki temsilcileri. Bunu ifade eden
rektörler var, bunu ben söylemiyorum. Bu, o rektörlerin ifadeleridir,
basına yansımıştır değerli arkadaşlar. Şimdi böyle olduğunda araştırma
görevlilerinin kadrosu tamamen iki dudak arasındaysa, güvencesizse ve asıl yükü
taşıyorsa -burada öğretim üyesi arkadaşlarım var- hepimiz biliyoruz en
alttakilerin canı çıksın anlayışıyla o insanların kadrolarını iki kişiye
bağlıyoruz.
Değerli
arkadaşlar, doçentlikte dili biraz önce söyledim. Sözlü sınavın kaldırılması…
Bakın, eğer üniversiteler gerçekten rahat bırakılırsa kendi dinamikleriyle, tüm
üniversite bileşenlerinin katılımıyla yönetimlerini de seçebilirler ve nasıl
bir sınava tabi olmaları gerektiğinin de kararını verebilirler. Ama YÖK
bir karabasandı, AKP iktidarı 2007’den sonra üniversiteler üzerinde zifirî
karanlığa dönüştü. “YÖK’ü kaldırmak istiyoruz.” diyerek iktidara gelen
tüm yönetimler, maalesef, YÖK’ü böyle istedikleri gibi, kendi -tırnak içinde
söylüyorum- istedikleri tipte insan yetiştirmek için, kadrolaşmak için bir
araca dönüştürdüler. Bugün tabeladan ibaret üniversiteler kurduk.
Değerli
arkadaşlar, üniversiteleri piyasalaştırdık. Bakın, YÖK’ün bütçesi artıyor,
üniversitelerin bütçesi düşüyor. Üniversitelerin kantinlerini… Üniversiteleri
şuna zorluyoruz: Kendi kaynaklarını yarat diyoruz ve birçok mesleği, birçok ana
bilim dalını iş bulamadıkları gerekçesiyle ya da para getirmediği gerekçesiyle
kapatıyoruz. 
Şimdi,
bu tasarıda ne var peki? Üniversiteler istedikleri kadar tezsiz yüksek lisans
programı açabilecekler, ücretini de kendileri belirleyecek. Yani kaynak yarat,
nasıl yaratırsan yarat. 
Bakın,
hepiniz bilirsiniz, normalde, geçmişte, üniversite kantinlerini öğrenciler
kurdukları kooperatifler aracılığıyla çalıştırırlardı. Ne yaptık şimdi? AVM’ler
kurduruyoruz, kantinler zinciri kuruyoruz, üniversiteyi tamamen piyasalaştırıp
piyasanın istediği araçla, piyasanın istediği kişilikte insanlara teslim
ediyoruz. 
Öğretim
üyelerinin ihracından kaynaklanan... Bu ülkenin değerleri, sadece bir basın
bildirisine imza attıkları gerekçesiyle kapı önüne konuyor. Onların yerine
kendi adamlarını atamanın tasarısıdır bu değerli arkadaşlar, kendi adamlarını
atamanın tasarısıdır. Kadrolaş, merkezileştir ve piyasalaştır.
Şimdi,
tüm bunların yanında getirilen tasarı, değerli arkadaşlar, gerçekten iyi
niyetliyse biraz önce söylediğim üç şeyi Sayın Millî Eğitim Bakanı duymalıdır,
YÖK duymalıdır. 
Yıllardır
kadro bekleyen araştırma görevlilerinin, yıllardır kadro bekleyen doçentlerin,
yıllardır kadro bekleyen profesörlerin gerçekten bir an önce kadroları
verilmelidir, liyakat esas alınmalıdır.
Üniversiteler
gelecektir, hepimizin geleceğidir. Üniversite, bilimin üretildiği yerdir ve
üretilen bilimin toplumla paylaştırıldığı yerdir. Üniversite, kafasını kuma
gömen, dünyadaki problemlerden, ülkemizde yaşananlardan bihaber kişilik
yaratmak değildir. Öğrencilerimizi cemaatlerin yurduna teslim ettiğimiz ve 3
öğrenci bir araya geldiği zaman memleket meselesiyle ilgili bir forum bile
yapmalarına engel olduğumuz zaman biz üniversiteyi üniversite ortamından
çıkarmış oluruz. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
MAHMUT
TOĞRUL (Devamla) – Lütfen tamamlayayım.
Değerli
arkadaşlar, çağrımızdır, bir an önce üniversiteleri kendi dinamikleri üzerinde
dikilen, kendi dinamikleriyle yönetimlerini belirleyen, özgürlükler ortamı olan
üniversiteyi tekrar o ortamı sağlayan bir yapıya dönüştürürsek bilim de
üretiriz, uluslararası alanda diğer dünyayla da rekabet ederiz. Ama her şeyi
bir kişiye bağlayan bu sistemi, eğitimi de tesadüflere ve Sayın AKP Genel
Başkanının istem ve beklentileri doğrultusuna verdiğiniz zaman yaşanan bu. 
Yargıyı teslim
ettik, yürütmeyi teslim ettik, gelin bari millî eğitimi teslim etmeyin, ülkenin
geleceğini karartmayın diyorum. 
Saygılar
sunuyorum. Teşekkür ederim. (HDP sıralarından alkışlar)
BAŞKAN -
Teşekkür ediyorum. 
Gruplar adına
son söz Adalet ve Kalkınma Partisi Grubu adına Ankara Milletvekili Vedat Bilgin’e
aittir. 
Buyurun Sayın
Bilgin. (AK PARTİ sıralarından alkışlar)
AK PARTİ GRUBU
ADINA VEDAT BİLGİN (Ankara) – Sayın Başkan, değerli milletvekilleri; heyetinizi
saygıyla selamlıyorum.
Bugün,
bildiğimiz gibi, Karabağ şehitlerinin katledilmesinin 26’ncı yıl dönümü.
Azerbaycan’daki bu menfur olayı kınıyor, şehitlerimizi rahmetle anıyorum. 
Tabii, mesele
üniversite olunca, üniversite sorunu olunca, bilim olunca bunu şahsileştirmek,
bugüne ait bir şeymiş gibi takdim etmek, hele hele bir siyasi partinin meselesiymiş
gibi takdim etmek oldukça yanlıştır çünkü bizim ülkemizde üniversite sorunu çok
ciddi bir sorundur ve yeni bir sorun değildir. Bu sorunların aşılması için
zaman zaman yapılan düzenlemeler vardır; bu düzenlemelerden biri de bugün
karşımızda bulunan 519 sıra sayılı düzenlemedir, Meclisimize sunduğumuz
öneridir. 
Peki, üniversite
sorununun arkasında ne vardır? Üniversite sorunu neden bu kadar köklü bir
sorundur? Bunun muhtelif sebepleri vardır ama her şeyden önce -bilim
zihniyetinin gelişmesi- bilimsel zihniyete uzak bir anlayışın maalesef devlet
ve üniversiteler arasındaki ilişkiyi düzenlemede belirleyici olduğu bir dönemin
bunda önemli bir rolü vardır. Üniversiteler bilim üreten kurumlar olarak,
üniversitelerde çalışan insanlar bilim insanları olarak, bilim adamları olarak
özgür olmalıdırlar. Neye karşı özgür olmalıdırlar? Her şeyden önce, devlete
karşı özgür olmalıdırlar. Maalesef, Türkiye’deki üniversite geleneği en başta
bu sorunu yaşamıştır. Devletin âdeta ideolojik araçları gibi görülmüş bir kurumdur
maalesef üniversiteler. Böylece, resmî ideolojiyi endoktrine eden kurumlar
hâline sokulmuşlardır. Bundan kurtulmak da oldukça sorunludur, oldukça
problemlidir. Fakat sadece sorunu bu şekilde, bu eksende tanımlamak eksik
olacaktır. Elbette kuruluştaki bu sorunun üzerinden epeyce zaman geçmiştir,
zaman zaman üniversite reformları yapılmaya kalkılmıştır fakat bütün bunlara
rağmen üniversite sorunu devam ediyorsa bunda başka sebeplerin olduğunu
görmemiz lazım, bunu araştırmamız lazım.
Değerli
arkadaşlar, bir ülkenin gelişmesinin göstergesi üniversitelerin o ülkedeki
toplumsal prestijiyle ilgilidir. Üniversiteler kurumsal olarak diğer kurumlarla
mukayese edildiği zaman ya da diğer kurumlar içerisinde konumları daha düşük
düzeyde ise o ülkede sorun vardır, o ülkede üniversite sorunu vardır. Maalesef,
bizim üniversitelerimizin toplumsal kurumlar içerisindeki prestiji diğer
kurumlarla mukayese edildiği zaman -zaman zaman bazı olumlu gelişmeler olsa da-
hep geride kalmıştır. Bu bakımdan, öncelikle, üniversitenin kurumsal yapısını
geliştirecek, kurumsal yapısını tahkim edecek, akademik çalışmaları
özendirecek, doktoradan başlayarak aşama aşama akademik gelişmeyi teşvik
edecek, düzenleyecek ve üniversitenin kendisine ait bir kültür ortamı
içerisinde gelişmesini sağlayacak bir yaklaşıma ihtiyaç vardır.
Üniversiteler
çağdaş bilim anlayışına göre çalışan kurumlar olmalıdır. Çağdaş bilim anlayışı
dediğimiz zaman herhangi bir ideolojik kıstastan vesaireden bahsetmiyoruz.
Çağdaş bilim dediğimiz şey, skolastik kalıplardan uzaklaşmış, bilimsel bilgi
üreten, bilimsel bilgiyi araştıran, bunu özgürce yapan, devletin veya bir
ideolojik perspektifin içerisinden değil, bilim adamlarının özgürce bilgi
üretmek maksadıyla geliştirdikleri projeler ekseninde baktıkları bir yer olmalıdır.
Bunun için de elbette şunu bilmemiz gerekir, şunu hepimizin tahmin etmesi
gerekir: Üniversite sorununun temelinde bilgi üretimi vardır. Bir ülkenin
üniversiteleri ne kadar bilgi üretiyorlarsa… Tüketici bilgiden kastetmiyorum,
elbette derslerimizde, ders kitaplarımızda standart bilgileri üniversitelerde
öğrencilerimize anlatacağız, akademik gelenekten gelen hocalar bunu
yapmışlardır ama bilimsel bilgi üretimi bununla sınırlı bir şey değildir. Ders
kitaplarıyla sınırlı bir faaliyet hâline geldiği zaman üniversite, üniversite
olmaktan çıkar, üniversitenin altındaki diğer eğitim kurumlarına benzer,
yüksekokullara benzer. Bu bakımdan, Türkiye'nin üniversitelerinde, eleştirel
bir şekilde üzerinde durmamız gereken temel sorunlardan biri, bu tüketici
bilgiye mahkûm olmuş bir üniversite anlayışının giderek yaygınlık kazanmasıdır
ki bu konuda, ciddi bir sorun olduğunu fark ederek, geleceğimiz olduğunu fark
ederek ileri adımlar atmak zorundayız. 
Değerli
arkadaşlar, “bilim” deyince, “üniversite” deyince ekonomik ve toplumsal
gelişmenin dinamiklerinin burada yattığını hepimiz biliyoruz. Bizler bilimsel
gelişmenin -bilhassa 18’inci yüzyıldan sonra- gerisinde kaldığımız için
dünyanın en büyük imparatorluğunu kaybetmiş bir siyasal kültüre, siyasal mirasa
sahibiz. Bu bakımdan, üniversitelerimizin, İslam’ın gelişme çağında, bilim
ışığının İslam ülkelerinde parladığı bir dönemdeki anlayışı mutlaka dikkate
alıp oradaki bilimsel gelişmenin kaynaklarını, oradaki bilimsel gelişmenin,
yaratıcı zekânın, entelektüel hayatın kaynaklarını, dinamiklerini dikkatle
düşünmemiz, dikkatle incelememiz gerekir. Unutmayalım ki İslam’ın bu dönemi,
üniversitelerindeki o skolastik anlayışın ortadan kalkmasının, çağdaş bilim
anlayışının Batı üniversitelerinde yükselmesinin, daha da doğrusu Batı’daki
üniversite anlayışının değişmesinin önemli nedenlerinden biridir. Fakat biz
imparatorluk süreci içerisinde maalesef reformlar döneminde, üstelik de işte
modernleşme yönünde reformlar olarak kabul ettiğimiz dönemde “bilimsel gelişme”
diye maalesef pozitivist ideolojiyi üniversitelerimizin merkezine taşımış
bulunuyoruz. 
Pozitivizm
bildiğiniz gibi bir 19’uncu yüzyıl ideolojisidir ve bilimsel gelişmenin
önündeki önemli engellerden biridir çünkü pozitivizm sadece gözlem ve deneye
dayanan bir bilgiyi eksen almaktadır, gözlem ve deney üzerinde bilgiyi
sınırlandırmaktadır. Gözlem ve deney elbette ki bilimsel çalışmanın önemli
unsurlarından biridir ama sadece bilim bunlara indirgenemez. Bilimsel bilgi,
günümüzde baktığımız zaman, bu bilim teorisi, bilimsel yaklaşım, epistemoloji
sorunlarıyla ilgilenen düşünce adamlarına baktığımız zaman bize şunu
gösteriyor: Bilimsel bilgi mutlak bilgi değildir yani pozitivizmin temel
amentüsü sayabileceğimiz varsayıma itiraz eder. Bilimsel bilgi değişken bir
bilgidir. Bilimsel bilgiyi elde etmek bunun için zordur, uzun bir emeği
gerektirir, hemen ulaşılacak bir şey değildir, uzun çaba gerektirir, her şeyden
önce şüpheyle işe başlamayı gerektirir. Bilimsel şüphe, metodoloji içerisinde
yapılan şüphedir. Bilimsel düşünce, bir yöntem içinde gelişen düşüncedir,
yöntemsiz bilgi üretilemez. Bizim üniversitelerimizde -biraz sonra üzerinde
duracağım- esas sorunlardan biri bununla ilgilidir. Bizim üniversitelerimizin
büyük bir çoğunluğunda, özellikle mühendislik, tıp, fen bilimleri alanında bilimin
ne olduğuna dair, bilim tarihine dair, bilimsel yönteme dair bir şey
okutulmamaktadır; bu, ciddi bir sorundur. Bu bahsettiğim fakülteler, bu
bahsettiğim üniversitelerin bu bahsettiğim bölümleri bilimin ne olduğunu
bilmeden bir meslek öğretimi faaliyeti içerisinde kendilerini bulmaktadırlar.
Bu, çok ciddi bir sorundur. Elbette ki işin mesleki tarafı vardır ama bilimsel
kısmı bundan daha önemlidir. Bilimsel zihniyet olmadan bilimsel eğitim olmaz,
bu ancak bir meslek öğretimine dönüşür. Burada da biraz önce bahsettiğim,
altını çizmeye çalıştığım husus, tüketici bilgi ortaya çıkar; yeni bir bilgi,
yeni bir bilgi üretimi, yaratıcı düşünce ortaya çıkmaz. Bunun da en önemli
sonucu, hepimizin de bildiği gibi teknolojik gelişmeye, yenilik yaratmaya
elverişli bir bilgiyi üniversitelerin üretememesidir. 
Tabii, bütün
bunları irdelediğimiz zaman, eleştirel olarak baktığımız zaman Türk
üniversitelerinin ciddi sorunları vardır. Bu üniversitelerin ciddi
sorunlarından biri de Türk modernleşmesine rehberlik edecek, Türk
modernleşmesine öncülük edecek, Türk modernleşmesini daha da derinleştirecek,
daha da gelişmesine katkı yapacak bilimsel çalışmaların ortaya çıkamamış
olmasıdır, burada yaşanan sınırlılıklardır. Bunda iki önemli problemin altını
çizmek isterim. Bunlardan bir tanesi, üniversitelerdeki geleneğin epistemik bir
cemaat algısına yol açması ve bu kapalı topluluğun içerisinde hayat tarzlarının
âdeta bilimin kutsallarıymış gibi sunulmasıdır. Bu, çok ciddi bir problemdir.
Bu, cemaatin içerisinde, bahsettiğim epistemik cemaatin içerisindeki eleştiriyi
de önleyen, bilimsel gelişmeyi de önleyen bir anlayış yaratmaktadır. 
İkincisi:
Üniversiteler, putların kırıldığı yerdir, dogmaların kırıldığı yerdir,
idollerin kırıldığı yerdir. Maalesef “bilim” diye biraz önce bahsettiğim,
bahsetmeye çalıştığım pozitivizmin yarattığı heyula hâlâ Türk üniversitelerinin
üzerinde esmeye devam etmektedir. Bu idolün, bu putun kırılması gerekmektedir.
Bunun için de yenilikçi bir bakış açısına ihtiyaç vardır ama bu yenilikçi bakış
açısı için çağdaş bilim sorunlarına, epistemoloji sorunlarına, yeni yöntemlere
açık bir zihniyete sahip olmamız lazım. Bunları gerçekleştirmeden karşılıklı
olarak birbirimizi suçlayarak “Siz şunu yaptınız, biz bunu yaptık. Aslında
üniversiteleri şunun yönetmesi gerekirdi.” Bütün bunlar da belki tartışılabilir
ama bunların kıymeti yoktur, esas sorunun ne olduğunu görmemiz gerekir. 
Üniversitelerde
ciddi bir yönetim sorunu vardır değerli arkadaşlar. Bu, üniversiteyi kim
yönetecek sorusuyla da başlayabilir. Üniversiteyi yönetenler seçimle mi gelsin,
kurayla mı gelsin ya da atamayla mı gelsin? Bunların hepsi tartışılmıştır,
literatürde de bunların tartışıldığını biliyoruz. Ama şunu unutmayalım;
üniversiteler kendi fonksiyonlarına sahip olmadıkları sürece üniversiteyi kim yönetirse
yönetsin üniversite bir arpa boyu yol alamaz, bir adım atamaz. 
CEYHUN İRGİL
(Bursa) – Siz kimin adına konuşuyorsunuz?
VEDAT BİLGİN
(Devamla) - Hatırlayalım ki arkadaşlar, mevcut tartıştığımız bu sorun,
üniversite yönetim sorunu, doğrudan doğruya 12 Eylül yönetiminin
düzenlemeleridir.
CEYHUN İRGİL
(Bursa) - Olur mu canım!
VEDAT BİLGİN
(Devamla) - Yani yardımcı doçentlik kadrosu, YÖK yani Yüksek Öğrenim Kanunu’yla
birlikte ihdas edilmiş bir kurumdur. Bakarsanız geriye doğru bunları fark
edebilirsiniz, izlemek kolaydır çünkü öğretim tarihimizin belgeleri daha
yenidir, bakabilirsiniz bunlara. Burada dönemin kurucu YÖK Başkanı Doğramacı,
pratik bir sorunu çözmek için bu yönteme başvurmuştur, bu uygulamaya
başvurmuştur. Doğramacı’nın da konuşmalarına ulaşabilirsiniz, yayınlanmış
eserlerde de var bunlar. Nedir o zamanki sorun? O zaman doktor asistanlar
vardır üniversitelerde, kadro bulamayan ve atanamayan. Öyle ki ben asistan
olduğumda bizim üniversitemizde doktor asistan olan neredeyse emekliliği gelmiş
ama bayağı bir yaşlanmış arkadaşlarımız vardı, ağabeylerimiz vardı. Doğramacı,
bu sorunu çözmek için yardımcı doçentlik düzenlemesini ihdas etmiştir, bunu da
muhtelif ülkelerde görerek ihdas etmiştir. Ama bu ciddi başka sorunlara yol
açmıştır. Başka sorunları aşmamız lazım. 
MAHMUT TOĞRUL
(Gaziantep) - Aşıyor musunuz şimdi bunları?
CEYHUN İRGİL
(Bursa) – Ne yaptı mesela hocam, kadro sorununu mu çözüyor? 
VEDAT BİLGİN
(Devamla) - Bugün yapılan düzenlemede bu sorunun aşılması açısından…
CEYHUN İRGİL
(Bursa) – Ne aşıldı hocam, kadro sorununu mu çözüyor?
VEDAT BİLGİN
(Devamla) - …ciddi bir adım atılmıştır. Nedir o?
CEYHUN İRGİL
(Bursa) - Ne yapılmış? Neymiş?
VEDAT BİLGİN
(Devamla) - Arkadaşlar, akademik çalışmalarda doktora, yüksek lisans önemlidir
ama doktora, akademik yeterliliğin en önemli statüsüdür. 
CEYHUN
İRGİL (Bursa) – Yani ne oluyor, kadro sahibi mi oluyor? 
VEDAT
BİLGİN (Devamla) – Doktorasını almış bir bilim adamının önünde, işte, yardımcı
doçent mi olsun vesaire mi olsun tartışması anlamsızdır. Bunun ders veriyor
olabilmesi lazım, bilimsel yeterlilik bunun… Evrensel bir kavram o,
biliyorsunuz nereden geldiğini. 
MAHMUT
TOĞRUL (Gaziantep) – “Doktor öğretim üyesi” denilince halloluyor mu?
VEDAT
BİLGİN (Devamla) – Dolayısıyla, bunun önünü açarak, bunu öğretim üyesi yaparak,
yardımcı vesaire değil, öğretim üyesi yaparak, bunun önünü açarak…
CEYHUN
İRGİL (Bursa) – Yardımcı doçent, öğretim üyesi değil miydi hocam? Hocam,
yapmayın!
VEDAT
BİLGİN (Devamla) – Bunun, doktorasını vermiş adamın derse girmesini sağlamak
lazım. 
CEYHUN
İRGİL (Bursa) – Hocam, yardımcı doçent girmiyor muydu derse?
VEDAT
BİLGİN (Devamla) – Bu yapılan düzenlemede iki şey getirilmiştir. 
CEYHUN
İRGİL (Bursa) – E, ne yapıldı?
VEDAT
BİLGİN (Devamla) – Birisi, doktorasını vermiş asistanların doktor öğretim üyesi
olarak atanana kadar derse girmesinin önü açılmıştır. 
CEYHUN
İRGİL (Bursa) – Yardımcı doçentler giriyordu derse. 
VEDAT
BİLGİN (Devamla) – Ondan sonra da doktor öğretim üyesi olmasının, zaten öğretim
üyesi sıfatını kazanmanın eşiği doktoradır, onu hak etmesidir. 
CEYHUN
İRGİL (Bursa) – Siz bu kanunu okudunuz mu efendim? İtiraz eden yok da…
VEDAT
BİLGİN (Devamla) – Dolayısıyla, bunlara itiraz edebilirsiniz, kendinize göre
gerekçeler de üretebilirsiniz ama fazla anlamlı olmadığını söylemek isterim. 
CEYHUN
İRGİL (Bursa) – Hayır, siz bu kanunu okumamışsınız galiba. 
VEDAT
BİLGİN (Devamla) – Değerli arkadaşlar, akademik çalışma, akademik faaliyetler,
biraz önce vurgulamaya çalıştığım üniversite kurumunun itibarını artırarak,
üniversite kurumunun çalışmasını, kendi içinde akademik faaliyetlerde
özgürleşmesini sağlayarak yürütülebilir. 
CEYHUN
İRGİL (Bursa) – Memur rektörlerle mi özgürlük?
VEDAT
BİLGİN (Devamla) – Bunun için, üniversitenin üzerindeki bu ideolojik
baskıların, bu ideolojik eleştirilerin çok fazla bir anlamı yoktur. Üniversite,
otoritenin olduğu bir yer değildir. Üniversitede rektörler kendi işine
bakarlar. 
MAHMUT
TOĞRUL (Gaziantep) – Tam tersi, şimdi otoriterleştiriyorsunuz rektörleri. 
VEDAT
BİLGİN (Devamla) – Akademik personel onların memurları değildir. 
ERTUĞRUL
KÜRKCÜ (İzmir) – Hocam, olay nerede geçiyor? 
VEDAT
BİLGİN (Devamla) – Dolayısıyla, üniversitelerin nasıl idare edileceği, yani,
işte, üniversite inşaatının nasıl yapılacağı…
CEYHUN
İRGİL (Bursa) – Siz İsviçre’de misiniz? Siz Zürih milletvekili misiniz? 
VEDAT
BİLGİN (Devamla) – …bilmem neyin dersliğinin nasıl açılacağı, bu, üniversite
rektörünü ilgilendiren bir konudur…
MAHMUT
TOĞRUL (Gaziantep) – Tahsisli bütün kadroları ona teslim ediyorsunuz ya!
VEDAT
BİLGİN (Devamla) – Ama akademik faaliyetlerin, doktoradan itibaren akademik
faaliyetlerin sürdürülmesi, tamamen bilim adamlarının, bilim kurullarının
işidir. Bu konuda da Üniversitelerarası Kurulun bir yönetim kurulu oluşturarak
işin içerisine girmesi çok önemlidir. Bunun farkında değilsiniz. Ben söylemek
istediğim şeyin iyice altını çizmek isterim. Üniversitelerde bürokrasi olmaz.
“Üniversitelerarası Kurul” dediğiniz kurul bugüne kadar… Biliyorsunuz, oraya
gelenler sırayla geliyorlar, kurul başkanları sırayla oluyorlar bir
üniversiteden, bir üniversiteden ve değerli arkadaşlar, bunlar gittikleri zaman
geriye kim kalıyor? Üniversitelerarası Kurulun bürokrasisi kalıyor.
Üniversitelerarası Kurulu, Üniversitelerarası Kurulun bürokrasisi yönetiyor.
Dolayısıyla bu, bürokratik mekanizmaları üniversitenin üzerinde etkisiz hâle
getirmek için yapılan bir düzenlemedir. Ben Üniversitelerarası Kurulun yönetim
kurulu ihdas edilmesini çok anlamlı buluyorum ve bu bürokratik yapının…
MAHMUT TOĞRUL
(Gaziantep) – Hocam, bu metni okumamışsınız.
VEDAT BİLGİN
(Devamla) – Üstelik de akademik hayata yani üniversiter faaliyetlere dönük
karar alacak bir kurul kim oluyor? Bürokratlar. Nereden alıyorlar bu yetkiyi?
Üniversiteden mezun olmuş, ondan sonra üniversitenin önünden geçmemiş adamlar.
CEYHUN İRGİL
(Bursa) – Siz, muhalefet adına mı konuşuyorsunuz?
VEDAT BİLGİN
(Devamla) – Dolayısıyla değerli arkadaşlar, bu meseleler önemlidir. Burada
şunun üzerinde durmak isterim: Üniversitenin kurumsal olarak diğer kurumlara
göre daha ileri bir konuma, daha ileri bir statüye kavuşması için mutlaka
ekonomik anlamda düzenlemelerin yapılması lazım. 
CEYHUN İRGİL
(Bursa) – “Düzenlemeler yapılsın.” dedik, Komisyonda reddettiniz.
VEDAT BİLGİN
(Devamla) – Bugüne kadar birçok düzenleme yapılmıştır. Daha önce doçentlik kadrosunda
bulunan akademisyenlerin ücretleriyle ilgili, asistanların, araştırma
görevlilerinin ücretleriyle ilgili düzenlemeler yapılmıştı fakat bunların
yeterli olduğunu söyleyemeyiz.
CEYHUN İRGİL
(Bursa) – Hocam, önerdik, reddettiniz, siz reddettiniz, partiniz reddetti,
partiniz reddetti.
VEDAT BİLGİN
(Devamla) – Türkiye'de bilimi geliştirmek istiyorsak, Türkiye'de bilimsel
çalışmaların önünü açmak istiyorsak üniversiteyi, üniversite çalışanlarını,
üniversite çalışmalarını cazip hâle getirmemiz lazım, üniversiteden mezun olan
en zeki çocukların üniversiteye gitmesini teşvik etmemiz lazım, üniversiteyi
herhangi bir uzmanlıktan birisi olarak görmememiz lazım. Bu bakımdan
Hükûmetimiz son yıllarda özellikle yurt dışına yaklaşık 1.400 doktora elemanı
göndermiştir, ben bunu çok önemli buluyorum. Yüksek lisansta eğitim yapmak
üzere, yüksek lisans derecesi almak üzere yurt dışında eğitim yapan 1.176
gencimiz vardır.
CEYHUN İRGİL
(Bursa) – Sizin konuşmalarınızın tam tersini yaptı Hükûmet, tam tersini yaptı.
Siz farkında değilsiniz; hangi partide milletvekili olduğunuzun farkında
değilsiniz.
VEDAT BİLGİN
(Devamla) – Bunlar, Türkiye’nin geleceği için ümit verici şeylerdir fakat ben
bütün bu kadroların tahsis edilirken üniversitelerin bizatihi bölümlerinin
akademik kadrolarının karar süreçlerine katılması gerektiğini düşünüyorum. 
CEYHUN İRGİL
(Bursa) – Kim elinizi tutuyor sizin? Elinizi tutan kim?
ÖZGÜR ÖZEL
(Manisa) - Ah Kemal Kılıçdaroğlu, üniversiteleri ne hâle getirdi! 
KADİM DURMAZ
(Tokat) - Bu CHP yok mu, bu CHP, üniversiteleri ne hâle getirdi!
VEDAT BİLGİN
(Devamla) - Bu bakımdan, bu yapılan düzenlemelerin üniversite içerisinde
akademik çalışmaları teşvik edeceğini, doktor öğretim üyesi kadrosundan
rahatsız olmanın anlamsız olduğunu… Çünkü eşik olan çalışmayı yapmış adam, “Ona
‘öğretim üyesi’ sıfatını vermeyelim, ‘yardımcı’ sıfatını verelim.” “Doktorasını
vermiş ama ders vermeyelim.” vesaire, bunları, bu tür iddiaları saçma
buluyorum. Ama esas itibarıyla Türkiye’nin geleceğini düşünüyorsak
üniversitelere imkân sunalım.
CEYHUN İRGİL
(Bursa) – Bravo! Bence de, sunalım. 
MAHMUT TOĞRUL
(Gaziantep) - Yetiştirdiklerinizi önce bir alın Sayın Hocam,
yetiştirdiklerinizi. Yetiştirdiklerinizi alın.
VEDAT BİLGİN
(Devamla) - Genç asistanların, araştırma görevlilerinin kadrolarını tahkim
edelim; onların bilimsel çalışma yapmak üzere yurt dışına gitmesinin önünü
açalım, yani bu 1.450 kişiye bir 1.450 kişi daha ilave edelim.
(Mikrofon
otomatik cihaz tarafından kapatıldı) 
BAŞKAN – Siz de
bir dakikada tamamlayın lütfen.
VEDAT BİLGİN
(Devamla) – Unutmayalım ki Türkiye’nin geleceği, bilimsel düşüncenin
gelişmesindedir, genç akademisyenlerdedir. Türkiye’nin bugün ekonomik
gelişmesinin, Türkiye’nin bugün demokratikleşmesinin arkasında, yetişmiş insan
gücünün niteliğindeki değişme vardır; bunu daha ileriye götürmemiz lazım. 
Bu vesileyle,
hepinize saygılar sunuyorum.
Heyetinizi
selamlıyorum Sayın Başkan. (AK PARTİ sıralarından alkışlar)
BAŞKAN –
Teşekkür ediyorum.
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, buyurun, 60’a göre bir dakika süreyle söz veriyorum.
V.- AÇIKLAMALAR (Devam)
44.- Manisa Milletvekili Özgür Özel’in, Ankara Milletvekili Vedat
Bilgin’in görüşülmekte olan 519 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşmasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, çok teşekkür ediyorum.
Ana muhalefet
partisi Adalet ve Kalkınma Partisinin değerli hatibini dikkatle dinledik!
Yaptığı eleştirilerden alacak çok dersimiz var! Örneğin, rektör seçimini
ortadan kaldırıp bunu atamaya dönüştüren Sayın Genel Başkanımız Kemal
Kılıçdaroğlu adına, siyaset baskısı kurup üniversiteler üzerinde, bilim
adamları üzerinde baskı oluşturan Genel Başkanımız Kemal Kılıçdaroğlu adına,
“maaşlara 1.200 lira zam” önerisini reddeden Kemal Kılıçdaroğlu adına yüce
Meclisten özür diliyoruz! Ana muhalefet partisinin temsilcisini dikkatle
dinledik! 
Teşekkür ederim.
(CHP sıralarından alkışlar)
BAŞKAN –
Teşekkür ediyoruz.
MAHMUT TOĞRUL
(Gaziantep) – Sayın Başkan…
BAŞKAN - Sayın
Toğrul, size de 60’a göre bir dakika süreyle söz veriyorum.
Buyurun.
45.- Gaziantep Milletvekili Mahmut Toğrul’un, Ankara Milletvekili Vedat
Bilgin’in görüşülmekte olan 519 sıra sayılı Kanun Teklifi’nin tümü üzerinde AK
PARTİ Grubu adına yaptığı konuşmasındaki bazı ifadelerine ilişkin açıklaması
MAHMUT TOĞRUL
(Gaziantep) – Teşekkürler Sayın Başkan.
Sayın Başkan,
gerçekten AKP hatibini hayretler içerisinde dinledim.
Ben üniversiteye
asistan olarak başladığımda her şeyin karar vericisi olarak ana bilim dalı
başkanımı görüyordum, daha sonra bölüm başkanımı görüyordum, daha sonra
dekanımı görüyordum. Şu anda mevcut, fiilî hâlde ben profesör olarak bırakıp
geldiğimde ana bilim dalı başkanının yetkisi sıfırlandı, bölüm başkanının
yetkisi sıfırlandı, dekanın yetkisi sıfırlandı, hatta bazı durumlarda rektörün
yetkisinin sıfırlandığı dönemi de hatırlıyorum. Mesela, bir dönem YÖK’ün, Dicle
Üniversitesi Rektörüne kızdığı için yıllarca, üç yıl boyunca tek bir kadro
vermediği dönemi de hatırlıyorum. YÖK istemezse rektör hiçbir şeydir, rektör
istemezse bölüm başkanı, dekan hiçbir şeydir, dekan istemezse, bölüm başkanı
hiçbir şeydir. 
(Mikrofon
otomatik cihaz tarafından kapatıldı) 
MAHMUT TOĞRUL
(Gaziantep) – Bunun yaratıcısı olan AKP. Vallahi ben hayretler içinde dinledim
Hocam. Bunu biz bozduk muhtemelen! Özgür Bey ironi yaptı, aynı ironiyi ben de
yapıyorum. 
BAŞKAN –
Teşekkürler Sayın Toğrul.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN -
Şahıslara geçiyoruz.
Şahıslar adına
ilk söz, Eskişehir Milletvekili Gaye Usluer’e aittir.
Sayın Usluer,
buyurun. (CHP sıralarından alkışlar)
Süreniz on
dakikadır.
GAYE USLUER
(Eskişehir) – Sayın Başkan, değerli milletvekilleri; yüce heyeti saygıyla
selamlıyorum.
Bu yasanın
gerekçesinde akademik yükseltilmelerde daha şeffaf, sorunları giderici,
merkeziyetçilikten uzak bir YÖK yönetimi, üniversiteleri karar alma
süreçlerinde öne çıkaran, sistemde çeşitliliğe imkân tanıyan düzenlemelerden
bahsediliyor. Ancak bu metinde yazılı olmayan gerçek gerekçenin ne olduğunu
hepimiz biliyoruz. Bu gerekçelerin arkasındaki gerçek, Cumhurbaşkanının, AKP
Genel Başkanının 26 Temmuz 2017’de yapmış olduğu konuşma.
Değerli
milletvekilleri, konuşmakta olduğumuz bu yasa teklifi, hâlen mevcut 34.196
yardımcı doçenti, onların geleceğini ve hâlen mevcut 200’e yakın üniversiteyi
etkileyecek. Ak sarayda İslam Dünyası Yükseköğretim Alanının Oluşturulması
Toplantısı’nda ne demişti AKP Genel Başkanı, hatırlayalım: “Rektörlerimizden
ricam var. YÖK Başkanımızla bunu konuşuyorum. Allah aşkına, şu yardımcı
doçentlik olayı nedir? Dünyanın kaç yerinde acaba yardımcı doçentlik var?”
Aynı, TEOG kalkacak emrinden sonra olanlara benzer telaş bu defa YÖK’te.
“Eyvah, ne yapacağız?” dedi YÖK. Kısacası bu yasa teklifinin ortaya çıkmasına
neden olan süreç saraydan gelen emirle başladı. 
Sayın
milletvekilleri, 2547 sayılı YÖK Yasası merkeziyetçi bir yasa; 1982 darbe
anayasasının ürünü. Üniversiteleri, öğretim üyelerini, öğrencileri kontrol
altında tutmak için çıkartılmış, üniversitelerde yönetsel ve mali özerkliği
bitiren bir yasa. Bu yasaya göre üniversitelerde öğretim üyeleri, yardımcı
doçent doktor, doçent doktor ve profesör doktor olmak üzere üç grup. 
Önce,
Sayın Cumhurbaşkanına bu kürsüden yüksek sesle yanıt verelim. Yardımcı
doçentlik bir akademik kadrodur; bu akademik kadronun temel koşulu doktora
yapmış olmaktır. Amerika Birleşik Devletleri’nde evet bu kadro var ama bugün
Avrupa’nın birçok ülkesinde, Almanya’da, İngiltere’de, Fransa’da, İtalya’da,
bakın Çin’de, Rusya’da, Japonya’da, Pakistan’da, Kanada’da, Suudi Arabistan’da,
İran’da, Mısır’da, Malezya’da, daha birçok ülkede, üniversitelerde yardımcı
doçent kadrosu var. “Hani nerede var? Nereden çıktı?” demişti ya Sayın
Cumhurbaşkanı, onun için söylüyorum. 
Üniversitelere
ayrılan kaynağı artırmazsanız, her yıl üniversitelere alınacak öğrenci
sayılarının belirlenmesinde bölümlerin öğretim elemanı sayısını, dersliklerin
kapasitesini ve diğer imkânları dikkate alarak objektif kriterler
belirlemezseniz öğretim elemanlarının çalışma koşullarını iyileştiremezsiniz.
Onların kendilerini akademik bakımdan geliştirmelerini sağlayacak olanakları
iyileştirmezseniz bu kanun teklifinde belirttiğiniz gerekçelerin hiçbirini
gerçekleştiremezsiniz. 
Bu
çatı altında getirdiğiniz yasa tekliflerinin neredeyse tamamını müthiş
ambalajlarla getiriyorsunuz. Gerekçeleri okuyanlar “Vay be!” diyor fakat işin
içinde olunca, maddelere bakınca görüyoruz ki ürün çürük. Ürün rafa konulacak
bir ürün hiç değil. İşte, sizin bu teklifinizde de gerekçeler gayet şık fakat
amaç bir o kadar açık ve o ambalaja uymuyor. 
YÖK Yasası’nı
kaldırabiliriz, YÖK Yasası’nda değişiklikler yapabiliriz ama yapılacak her yeni
düzenlemede hedefimiz daha iyiye, daha ileriye ve gelişmeye yönelik olmalıdır
elbette. 
Aslen durum,
Sayın Cumhurbaşkanının ifade ettiği ya da birilerinin onun kulağına fısıldadığı
şekilde değil, bunu biliyoruz. Yardımcı doçentlik, doçentlik öncesi bir ara
akademik kadrodur. Aynı zamanda öğretim üyeliğine geçiş, başlangıç ve gelişim
süreci olarak da adlandırılabilir. Bu kadronun olmazsa olmaz koşulu nedir?
Doktora yapmış olmaktır. İşte, yaptığınız bu teklifle, buraya getirdiğiniz bu
teklifle yardımcı doçentlik kalkmış gibi görünüyorsa da aslında zorlamayla,
özel istek üzerine sadece unvanın ya da kadronun adı değiştirilmiştir. Nedir
adı? Doktor öğretim üyesi. Soruyorum şimdi sizlere: Doktorasız öğretim üyesi
var mıdır ki “doktor öğretim üyesi” diye yeni bir adlandırmada bulunuyoruz?
Geçmişte rektör seçilip atanamayan bir akademisyen olarak acaba ben mi bilmiyorum
yoksa ortada yine birileri birilerini kandırmak mı istiyor? 
Mevcut sistemde
doktora sonrasında yardımcı doçent kadrosuna atanmaksızın doçentliğe
başvurabilme mevcut. Hatta doçentliğe başvurabilmek için illa da kişinin
üniversitede olması, öğretim üyesi olması gerekmiyor. Yani yapılmak istenen,
burada yapılmak istenen değişikliklerle akademik yükseltilmede bir bariyerin,
bir engelin kaldırılacağı savı asla ve asla doğru değil. Yardımcı doçentlik
kadrosunun kaldırılması, yerine doktor öğretim üyesi kadrosunun getirilmesi, ne
yükseköğrenimdeki sorunları çözecek ne de eğitimde bilimsel yayın ve
araştırmalarda kalitenin artmasına yarayacaktır.
Bakın, bu yasa
teklifinde ileri sürülen doktor öğretim üyesinin atama yöntemine baktığımızda
bütün yetki rektörlere veriliyor yani özerkleşen, yani siyasi iradeye göbekten
bağlı, bugün yaptıkları haksız uygulamalarla herkesin dikkatinin üzerinde
olduğu rektörlere geniş bir yetki veriliyor, deniliyor ki: “Rektörler her
üniversite için ek koşulları belirlesinler. Rektörler kadrolara atama konusunda
tek başlarına karar verebilsinler.” 
Şimdi,
bir siyasal partinin Genel Başkanı, rektörleri atıyorsa eğer ve siyasi erke
koşulsuz bağlı rektörlerden onların yetkileri doğrultusunda yapacaklarından
bahsediyorsak eğer, üniversitelerin hâli yaman diyebilirim. Bu yasa teklifiyle
üniversitelerde öğretim üyesi kadroları siyasallaşacak, şaibeli atamalar
artacak, üniversitelerde bozulmuş olan iç barış daha da bozulacaktır. Atamada
esas, siyasi iradeye ne kadar yakın olduğumuz olacaktır. Üniversitelerde eğitim
öğretim faaliyetlerinin önemli bir kısmını yerine getiren yardımcı doçentlerin
adı ne olursa olsun, hangi kadroya atanırsa atansınlar esas yapılması gereken,
bu kadrodaki başlangıç akademik yükseltilmede olan kişilerin özlük haklarını
iyileştirmektir, güvenceli çalışma ortamı oluşturmaktır. Onlara sunulan, dört
yıllık çalışma süreleri, dört yılda sözleşmelerin yenilenmesi olmamalıdır. 
Yine,
bu yasa teklifinde en önemli düzenlemelerden birisi, doçentlik atamalarının,
doçentlik unvanının değiştirilmesidir. Doçentlik unvanının Üniversitelerarası
Kurulun sadece yayın aşamasıyla alındığı, sözlü sınavın kaldırıldığı, yerine
merkezî bir sınavın konulmadığı bir sistemden akademiye bir hayır gelmez. Ama
ne olur? Kolayca doçent olan, doçentlik unvanı verilen kişiler kadroya
atanabilmek, özlük haklarına kavuşabilmek için o siyasi erke göbekten bağlı
rektörlerin gözü, kulağı, kaşı olmak durumundadırlar ki üniversitede
kendilerine yer bulabilsinler. 
Son söz olarak
değerli arkadaşlar, üniversitelerimiz bilimsel makale üretmede dünyada ilk
18’inci, 20’nci sırada yer alırken, bilimsel makalelere yapılan atıflarda
38’inci, 40’ncı sıradaysa, yaptığımız yayınların kalitesinin ne kadar “iyi”
olduğunu ne yazık ki göstermektedir.
Üniversitelerimiz
patent üretme sayısı bakımından OECD ülkeleri arasında sonuncudur. Üniversite
mezunlarımızın birçoğunun diplomaları iş çevrelerince yeterli görülmemektedir.
Bu yasa teklifi, bu yasa teklifinin içeriği, üniversitelerin hiçbir yarasına
merhem olamaz. Tüm bunların üstesinden gelebilmenin birincil koşulu, sorunu ve
çözümü doğru yerde aramaktır. Bunun için de öncelikle, bunun için de ivedilikle
partilerüstü yaklaşımla yeni bir üniversite yasası hazırlanmalı, üniversitelere
hem yönetsel hem mali özerklik sağlanmalıdır. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum. 
ÖZGÜR ÖZEL
(Manisa) – Sayın Başkan…
BAŞKAN –
Şahıslar adına 2’nci ve aynı zamanda son konuşmacı…
ÖZGÜR ÖZEL
(Manisa) – Sayın Başkan, bir söz istiyorum, kısa.
BAŞKAN –
Konuşmayı bitirelim, sonra verelim Sayın Özel. 
ÖZGÜR ÖZEL
(Manisa) – Tam burada lazım ama. 
BAŞKAN – Peki,
buyurun. 
V.- AÇIKLAMALAR (Devam)
46.- Manisa Milletvekili Özgür Özel’in, 519 sıra sayılı Kanun
Teklifi’nin görüşmelerinde Millî Eğitim Bakanının bulunmamasının ve bu konuda
muhalefete bilgi verilmemesinin kabul edilemez olduğuna ilişkin açıklaması
ÖZGÜR ÖZEL
(Manisa) – Sayın Başkan, şunun için dedim, burada konuşmak gerekiyor: Şu an
Hükûmet adına ilgili bakanın konuşma sırası. 2 tane on dakikalık şahıs adına
konuşmanın tam arasında. Sayın Bakandan böyle bir şey beklemiyoruz çünkü kendi
uzmanlık alanı değil. Ama, biraz önce cinsel istismar görüşüldü, Fatma
Bakanımızın bir programı varmış, anlayışla karşıladık, tamam. Ama kanun
görüşülüyor, Millî Eğitim Bakanı yok. Neden olmadığına ilişkin muhalefete bir
bilgi verilmiş değil. Burada Hükûmet adına konuşma yapılmıyor. Yani Hükûmet,
desteklediği, istediği kanunu çıkıp savunmuyor, anlatmıyor. Bu, Meclise büyük
bir nezaketsizlik. Ben Bakana bir şey demem, buradaki Bakana ama Millî Eğitim
Bakanının gelmemesi ve konuyla ilgisi olmayan ve doğal olarak çıkıp da konuşma
yapamayacak bir bakanla Hükûmetin temsil edilmesi, çok özel şartlar ortada
değilse, kabul edilebilir değil. Çok özel şartlar varsa, muhalefete bilgi
verilmemesi kabul edilebilir değil. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Müsaadenizle bitiriyorum. 
BAŞKAN
– Tamamlayın lütfen. 
ÖZGÜR
ÖZEL (Manisa) – Bu, parlamenter sistemin git gide aşındırıldığı ve yapılacak
ilk seçimden sonra eğer birileri amacına ulaşırsa tamamen hiçleştirildiğinin
tartışıldığı bir süreçte bu yaklaşımları doğru bulmadığımızı ifade etmemiz
lazım. Soru-cevap olacak, arkadaşlarımız teknik sorular soracak, ona da Sayın
Bakan, tabii, ne yapacak: “Daha sonra yazılı cevap verelim.” diyecek.
Parlamenter demokrasi ve kaliteli yasama böyle bir şey değil. Bu konuyu sizin
şahsınızda tüm Parlamentonun ve milletimizin bilgisine sunuyorum. 
Sağ
olun. 
BAŞKAN
– Teşekkür ediyorum. 
Hükûmet
bir bakan tarafından sonuçta temsil ediliyor. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN – Söz
sırası, şahısları adına ikinci ve son konuşmacı Konya Milletvekili Hacı Ahmet
Özdemir’e aittir. 
Buyurun Sayın
Özdemir. (AK PARTİ sıralarından alkışlar) 
HACI AHMET
ÖZDEMİR (Konya) – Kıymetli Başkan, değerli Meclisin kıymetli üyeleri ve bizleri
televizyonları başında izleyen aziz milletimiz; hepinizi saygıyla selamlıyorum.

Tabii, sözlerime
başlamadan önce, Hocalı katliamında hayatlarını yitiren ve Afrin Harekâtı
sırasında yine hayatlarını hakikaten Âkif’in dizelerinde çok anlamlı biçimde
ifade ettiği gibi –“Ne büyüksün ki kanın kurtarıyor tevhidi.” demişti- tevhit
uğruna seve seve veren şehitlerimizi rahmetle yâd ediyorum, minnetle yâd
ediyorum, gazilerimize de sağlık ve afiyet diliyorum. 
Bugün burada
tartışmaların, benim açımdan, bir üniversite hocası olarak incelediğimde ortaya
çıkardığı tablo şu: Biz, ana muhalefet partisinin ve diğer muhalefet
partilerinin YÖK’ten şikâyetçi olduğunu zannediyorduk; YÖK’ün uygulamalarından,
YÖK’ün koyduğu kurallardan ve kırk sekiz yıl önce ihdas edilmiş bulunan, az
önce Vedat Bey’in bahsettiği ara formül olarak öne sürülen yardımcı doçentlik
kadrosundan, YÖK’ün uygulamalarından rahatsız olduğunu, üniversitenin tam
özerkliğini savunduğunu filan zannediyorduk ama statükocu olmak ne kadar garip,
tuhaf bir durum ki eskiyi kutsamak adına, bu defa, kırk sekiz yıl önce
özerkliği yok ederek YÖK tarafından ortaya konulmuş olan uygulama âdeta
kutsanıyor ve bugün yapılacak bir değişikliğe ciddi anlamda karşı çıkıldığını
görüyoruz.
Şimdi, bakın,
biz -tarihleri veriyorum- 1040 yılında Büyük Selçuklu Devleti olarak Gazneli
Devletine son vermiş, yeni bir devlet kurmuşuz ve Büyük Selçukluların dünya
eğitim tarihinde büyük çığır atlayan kurumları ortaya koymaları ise 1064 olarak
gözüküyor. Yani bizim milletimizin çeyrek asır içerisinde yeni kurduğu bir
devletin geçmişten tevarüs ettiği değerlerle dünya eğitim tarihinde çığır açacak
eğitim müesseselerini kurabildiğini gösteriyor. Bugün biz 185 üniversite
sayısına ulaştık. Darülfünun’un kuruluş hikâyesi şöyle: Darülfünun açıldı,
öğrenci yokluğundan dolayı kapandı. İnâs Darülfünunu açıldı, onu sürdüremedik.
Ara verdikten sonra Darülfünun yeniden açıldı, Türkiye'de tek üniversite olarak
varlığını sürdürmeye başladı ve daha sonra da İstanbul Üniversitesine
dönüştürüldü. Bugün 185 üniversitemiz var. “Üniversitelerimizde kalite yok.”
“Hocalar şöyle.” “Durum bundan ibaret.” filan diye bardağın hep boş tarafını
göstermenin bir anlamı yok.
Şimdi size Ahmet
Hamdi Tanpınar’dan örnek alarak bizim hakikaten güzel bir iş yapıp
yapmadığımızın örneğini vermek istiyorum. Tanpınar şöyle diyor: “İnsan,
kaderinin büyük taraflarından biri de bugün attığı adımın kendisini nereye
götüreceğini bilmemesidir…” 
KADİM DURMAZ
(Tokat) – En acı durumdur.
HACI AHMET
ÖZDEMİR (Devamla) – Acı değil, bak. 
“…Bâki'nin Fatih
Camii'nde fakir bir müezzin olan babası, oğlunun Türkçeyi kendi adına
fethedeceğini, sözün ebedî saltanatını kuracağını; Nedim'in anası, Türkçenin
ikliminde oğlunun bir bahar rüzgârı gibi güleceğini, onun geçtiği yerlerde
bülbül şakımasının kesilmeyeceğini, ağzından çıkan her sözün ebedîliğin
köşesinde bir erguvan gibi kanayacağını biliyorlar mıydı? Bunun gibi, Malazgirt
Ovası'nda dövüşen yiğitler, kılıçlarının havada çizdiği kavisin, bütün ufku
dolduran nal şakırtılarının, Sinan'ın, Hayreddin'in, Itrî'nin, Dede'nin
dünyalarına gebe olduğundan elbette habersizdiler. Kader, insan ruhu bir
tarafını tamamlasın, yaratılışın büyük rüyalarından birisi gerçekleşsin diye
onları bu ovaya kadar göndermişti. Yaratıcı ruhun emrinde idiler, onun
istediğini yaptılar."
ERTUĞRUL KÜRKCÜ
(İzmir) – Çok bilimsel oldu Hocam, bravo!
HACI AHMET
ÖZDEMİR (Devamla) – Şimdi, bizim 185 üniversiteyi açışımız; üniversitenin,
eğitimin, bilimin Şırnak’a gitmesi, Hakkâri’ye gitmesi, Tokat’a gitmesi, sadece
Ankara’da ve İstanbul’da kalmaması nasıl ileride büyük bir eğitim hamlesine
işaret edecek; bunu zaman gösterecek. Ve şu anda yurt dışında binlerce
öğrencimiz yüksek lisans yapıyor, doktora yapıyor ve bunlar döndüklerinde de
Iğdır Üniversitesinde, Bartın Üniversitesinde, Şırnak Üniversitesinde, zorunlu
hizmete tabi olarak, öğrendikleri ilmi yaymaya gayret edecekler.
Şimdi, burada
konuyu irdelediğinizde şunu görüyorsunuz: İki konuya hasredilmiş 37 maddelik
kanun, 2 maddenin dışında burada tartışılan en küçük bir şey yok. Nedir o?
Yardımcı doçentlik kadrosu kaldırılsın mı, devam etsin mi? Yani üniversite
gelip de eğer “yardımcı doçentlik” unvanının kaldırılmasına veya devam
ettirilmesine sıkıştırılacaksa biz bunu burada hiç konuşmayalım. Yani
doktorasını bitirmiş bir hocamıza “yardımcı doçent” desek ne olur “doktora
öğretim üyesi” desek ne olur? Ve aslolan, biz biliyoruz ki…
MAHMUT
TANAL (İstanbul) – Birinde dil sınavı var, diğerinde dil sınavı yok.
HACI
AHMET ÖZDEMİR (Devamla) – Müsaadenizle Mahmut Bey, sizi seviyorum biliyorsunuz,
muhabbetimiz var, görüşmemiz var, konuşmamız var.
MAHMUT
TANAL (İstanbul) – Ben de saygı duyuyorum, özür dilerim.
HACI
AHMET ÖZDEMİR (Devamla) – Şu kadarını ifade edeyim: Önemli olan filozofi
doktoradır. Doktorayı bitirdikten sonra artık hocalık vasfını kişi akademisyen
olarak kazanmıştır, bunun adına “yardımcı doçent” dersiniz “doktora öğretim
üyesi” dersiniz, herhangi bir şey değişmez, özü değişmez. Dolayısıyla bunu
tartışmanın yersizliği ortada. Kaldı ki yardımcı doçent olarak üniversitede
çalışan bir arkadaşımız milletvekili olsa “yardımcı doçent” unvanını
kullanamaz. Niye? Akademik bir unvandır. Buraya geldiği zaman tekrar “doktor
filanca” olarak anılmaya başlar. Kaldı ki “yardımcı doçentlik” kadrosu için öne
sürülen şartların ne gibi şartlar olduğunu da hep yaşayan, bilen insanlar
olarak biz burada bulunuyoruz.
Doçentlik
için getirilen kıstaslar… Yani bir üniversite hocası olarak söyleyeyim, burada
üniversite hocaları bulunuyor, Allah için söyleyin, dünyada doktora her şeyden
önce gelirken akademik kadrolarda, biz bu doçentlik işinde biraz kantarın
topuzunu kaçırdık mı kaçırmadık mı? 
KAZIM
ARSLAN (Denizli) – Topuzu kaçmayan mı kaldı? Her şeyin topuzu kaçtı.
HACI
AHMET ÖZDEMİR (Devamla) – Bütün dünyadaki akademik sistemleri inceleyin,
doçentliği doktoranın da ötesinde, profesörlüğün de ötesinde en zor alınan
akademik unvan hâline getirdik mi getirmedik mi? Getirdik. Dolayısıyla kantarın
topuzu şimdi yerine oturtulmaktadır.
Bu
getirilen düzenlemeyle elde edeceğimiz verilerden bir tanesini veya verimli
sonuçlardan bir tanesini izninizle ifade edeyim: Biz üniversiteleri yarı özerk
hâle getirmenin yolunu açıyoruz. Kanunda da zaten gerekçe olarak bu çok net
biçimde ifade ediliyor. Üniversitelere doçentliğin şartlarını belirlemede biraz
daha özgür bir ortam sağlıyoruz. Bu, bizim üniversitelerimizin kendi içinde
yarışması sonucunu doğuracaktır ve üniversitelerin kendilerinin de doçentlik
kıstaslarını belirleme yetkisine kavuşturulmaları bazı üniversitelerin daha da
öne çıkmasını sağlayacaktır. Zaten istenen bu idi. 
Şimdi, taşra
üniversitelerine sıkça ben burada laf atıldığını görüyorum. Komisyonda da ifade
ettim, burada da izninizle, Meclisin huzurunda, Meclisteki sizlerin huzurunda
söyleyeyim. Bir Anadolu kentine ilk defa tıp fakültesi açılırken bir siyasimiz
bana bizzat anlatmıştı, ne sıkıntılar çektiğinden uzun uzadıya bahsetmişti. En
büyük gerekçe “Olmaz.” deniyordu. Sebep de şuydu: “Ankara’da, İstanbul’da biz
tıp adına o kadar güzel araştırmalar, çalışmalar yapıyoruz ki sizin bunu bir
taşra üniversitesinde, Anadolu’daki bir kentte gerçekleştirmeniz imkânsızdır.”
Eğer biz bilimi belli kentlere yığacak olursak, üniversiteleri sadece belli
kentlerde açacak olursak… 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen cümlelerinizi. 
Buyurun Sayın
Özdemir. 
HACI AHMET
ÖZDEMİR (Devamla) – Tamamlıyorum. 
…o zaman bu
üniversitenin evrensel oluşuna, bilginin ulusa yayılmasına, yurt sathına
yayılmasına engel mi olur, katkıda mı bulunur? Takdirlerinize bırakıyorum. 
Şimdi, bizim 185
üniversiteyi açmakla ve şurada getirilen düzenlemelerde yapılan birtakım
değişikliklerle, kanunda yaptığımız birtakım değişikliklerle çok önemli bir
adım attığımız kanaatindeyim. Bu münasebetle yasanın olumlu olduğu
görüşündeyim, desteklediğimi belirtiyorum. 
Hepinize
saygılar sunuyorum. (AK PARTİ, CHP ve MHP sıralarından alkışlar)
BAŞKAN –
Teşekkür ediyorum Sayın Özdemir. 
Sayın Bakan,
Sayın Özel’in bir sorusu vardı Afrin’le ilgili. Bir açıklama yapmak isterseniz
buyurun. 
V.- AÇIKLAMALAR (Devam)
47.- Ekonomi Bakanı Nihat Zeybekci’nin, Suriye ordusuna bağlı “Ulusal
Savunma Güçleri” adında bir grubun Afrin’e girdiklerine ve bu duruma müdahale
edildiğine ilişkin açıklaması
EKONOMİ BAKANI
NİHAT ZEYBEKCİ (Denizli) – Teşekkür ediyorum Sayın Başkanım. 
Sayın Özel’in
biraz önce bana yöneltmiş olduğu bir soru vardı, Hükûmete yöneltmiş olduğu bir
soru vardı bugün Afrin bölgesinde, Suriye’de yaşanan bir olayla ilgili.
Söylediği vaka doğrudur. Bugün rejim yanlısı teröristlerin 20 civarında silahlı
araçla Halep bölgesinden Afrin’e doğru harekete geçtiği görüldü ve bunlar
istihbari unsurlarımız tarafından tespit edildi ve tespit edildiği andan itibaren
de müdahale edildi. Bu müdahale üzerine, Afrin’e yönelen bu konvoy, daha
doğrusu, terör unsurları geri çekilerek Nubul ve Zahara bölgesine çekildiler ve
o bölge de, o civar da yine istihbari unsurlar tarafından çok yakından takip
edilmekte ve öyle bir hareket olması hâlinde de gereği yine yapılmak üzere
hazır beklenmektedir. 
BAŞKAN –
Teşekkür ediyorum.
Sayın Özel…
48.- Manisa Milletvekili Özgür Özel’in, Ekonomi Bakanı Nihat Zeybekci’ye
yaptığı bilgilendirme için ve İstanbul Milletvekili Mehmet Muş’a Millî Eğitim
Bakanının bulunmaması konusunda partileri bilgilendirmesi ve görüşmeleri
erteleme teklifinde bulunması nedeniyle teşekkür ettiğine ilişkin açıklaması
ÖZGÜR ÖZEL
(Manisa) – Sayın Bakana bu bilgilendirme için teşekkür ediyoruz. Bölgedeki operasyon
ve yaşananlarla ilgili Hükûmetin -yarın ve yarından sonra Meclis açık; daha
önceki talebimizi tekrarlıyoruz bu bilgilendirme için teşekkür etmekle
birlikte- ilgili bakanların Meclise gelip İç Tüzük’ün ilgili maddesi gereğince
konu hakkında Meclisi bilgilendirmesi çok yerinde olacaktır.
Bir de hep
eleştiriyoruz ama bir takdirimizi iletelim. Biraz önce bir eleştiride bulundum
ilgili Sayın Bakanın burada olmaması ve soru-cevabın nasıl yanıtlanacağına
dair. Adalet ve Kalkınma Partisi Grup Başkan Vekili Sayın Muş partileri
bilgilendirdi ve “Soru-cevabı yarına bırakalım, Sayın Bakanla görüştüm, yarın
gelecek." dedi. 
Bu bizim
istediğimiz, özlediğimiz bir iktidar davranış biçimidir, kendisine bu
duyarlılığı için teşekkür ediyoruz. 
BAŞKAN – Biz de
teşekkür ediyoruz.
Birleşime beş
dakika ara veriyorum. 
Kapanma Saati: 20.07
DÖRDÜNCÜ OTURUM
Açılma Saati: 21.09
BAŞKAN: Başkan
Vekili Ahmet AYDIN
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 61’inci Birleşiminin Dördüncü Oturumunu açıyorum.
519 sıra sayılı
Kanun Teklifi’nin görüşmelerine devam ediyoruz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
B) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN –
Komisyon? Yok.
Ertelenmiştir. 
2’nci sırada yer
alan 517 sıra sayılı Kanun Tasarısı’nın görüşmelerine başlıyoruz.
2.- Türkiye Cumhuriyeti Hükümeti ile Uluslararası Göç Örgütü (IOM)
Arasında Türkiye Cumhuriyeti Hükümeti ile Uluslararası Göç Örgütü Arasında
Örgüt ve Ofisin Türkiyedeki Yasal Statüsü Ayrıcalıkları ve Bağışıklıklarına
İlişkin Anlaşmayı Tadil Eden Anlaşmanın Onaylanmasının Uygun Bulunduğuna Dair
Kanun Tasarısı (1/848) ve Dışişleri Komisyonu Raporu (S. Sayısı: 517)
BAŞKAN –
Komisyon? Yok.
Ertelenmiştir. 
3’üncü sırada
yer alan 361 sıra sayılı Kanun Tasarısı’nın görüşmelerine başlıyoruz.
3.- Türkiye Cumhuriyeti Hükümeti ile Çin Halk Cumhuriyeti Hükümeti
Arasında Yatırımların Karşılıklı Teşviki ve Korunmasına İlişkin Anlaşma ve Eki
Protokolün Onaylanmasının Uygun Bulunduğuna Dair Kanun Tasarısı (1/691) ve
Dışişleri Komisyonu Raporu (S. Sayısı: 361)
BAŞKAN –
Komisyon? Yok.
Ertelenmiştir. 
4’üncü sırada
yer alan 477 sıra sayılı Kanun Tasarısı’nın görüşmelerine başlıyoruz.
4.- Türkiye Cumhuriyeti Hükümeti ile Katar Devleti Hükümeti Arasında
Deniz Taşımacılığı Anlaşmasının Onaylanmasının Uygun Bulunduğuna Dair Kanun
Tasarısı (1/729) ve Dışişleri Komisyonu Raporu (S. Sayısı: 477)
BAŞKAN –
Komisyon? Yok.
Ertelenmiştir.
Gündemimizde
başka bir iş bulunmadığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 21
Şubat 2018 Çarşamba günü saat 14.00'te toplanmak üzere birleşimi kapatıyorum.
Hayırlı akşamlar
diliyorum.
Beşiktaş’a da
başarılar diliyorum. 
Kapanma Saati: 21.10




(x) 442 S. Sayılı Basmayazı tutanağa
eklidir.


(xx) (10/123, 124, 125, 126) esas
numaralı Meclis Araştırması Önergesi’nin ön görüşmeleri 24/3/2016 tarihli
61’inci Birleşimde yapılmıştır.


(x) 519 S. Sayılı Basmayazı tutanağa
eklidir.




