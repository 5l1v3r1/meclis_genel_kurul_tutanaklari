



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

76’ncı Birleşim
13 Mart 2015 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Meral Akşener'in,
bu yasama döneminde Başkan Vekili olarak yönettiği son birleşim olduğuna, bütün
grup başkan vekilleri ve milletvekillerine teşekkür ettiğine ilişkin konuşması
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Samsun Milletvekili Tülay Bakır'ın, Samsun’da
kadınlara ek gelir sağlanması projelerine ilişkin gündem dışı konuşması
2.- Isparta Milletvekili Ali Haydar Öner'in, Isparta
ilinin sorunlarına ilişkin gündem dışı konuşması
3.- Tokat Milletvekili Reşat Doğru'nun, Doğu
Türkistan’da yaşayan soydaşların sorunlarına ilişkin gündem dışı konuşması


V.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı, Isparta
Milletvekili Ali Haydar Öner’in yaptığı gündem dışı konuşması sırasında AK
PARTİ eski Grup Başkanına sataşması nedeniyle konuşması
2.- Isparta Milletvekili Ali Haydar Öner'in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
3.- Isparta Milletvekili Recep Özel'in, Isparta
Milletvekili Ali Haydar Öner’in sataşma nedeniyle yaptığı konuşması sırasında
Adalet ve Kalkınma Partisine ve AK PARTİ eski Grup Başkanına şahsına sataşması
nedeniyle konuşması
4.- Isparta Milletvekili Ali Haydar Öner'in, Isparta
Milletvekili Recep Özel’in sataşma nedeniyle yaptığı konuşması sırasında
şahsına sataşması nedeniyle konuşması
5.- Ordu Milletvekili İhsan Şener'in, Isparta
Milletvekili Ali Haydar Öner’in geçen tutanak hakkında yaptığı konuşması sırasında
şahsına sataşması nedeniyle konuşması
6.- Isparta Milletvekili Ali Haydar Öner'in, Ordu
Milletvekili İhsan Şener’in sataşma nedeniyle yaptığı konuşması sırasında
şahsına sataşması nedeniyle konuşması
VI.- AÇIKLAMALAR
1.- Uşak Milletvekili İsmail Güneş'in, 14 Mart Tıp
Bayramı’na ilişkin açıklaması
2.- Tokat Milletvekili Reşat Doğru'nun, 14 Mart Tıp
Bayramı’na ilişkin açıklaması
3.- Isparta Milletvekili S. Nevzat Korkmaz'ın, 14 Mart
Tıp Bayramı’na ilişkin açıklaması
4.- Kayseri Milletvekili Yusuf Halaçoğlu'nun,
Milliyetçi Hareket Partisi olarak 14 Mart Tıp Bayramı’na ilişkin açıklaması
5.- Kocaeli Milletvekili Mehmet Hilal Kaplan'ın, 14
Mart Tıp Bayramı’na ilişkin açıklaması
6.- Iğdır Milletvekili Pervin Buldan'ın, Halkların
Demokratik Partisi olarak 14 Mart Tıp Bayramı’na ve Oturum Başkanı TBMM Başkan
Vekili Meral Akşener’in tarafsız ve bağımsız duruşuyla örnek bir Başkan Vekili
olduğuna ilişkin açıklaması
7.- Yozgat Milletvekili Ertuğrul Soysal'ın, 14 Mart Tıp
Bayramı’na ilişkin açıklaması
8.- Kayseri Milletvekili İsmail Tamer'in, 14 Mart Tıp
Bayramı’na ve Kayseri Milletvekili Yusuf Halaçoğlu’nun yaptığı açıklamasındaki
bazı ifadelerine ilişkin açıklaması
9.- Tokat Milletvekili Orhan Düzgün'ün, TBMM Başkan
Vekili Meral Akşener’e Meclisi yönetmekteki tutumuyla ilgili teşekkür ettiğine
ve 14 Mart Tıp Bayramı’na ilişkin açıklaması
10.- Kahramanmaraş Milletvekili Sıtkı Güvenç'in, 14
Mart Tıp Bayramı’na ilişkin açıklaması
11.- İstanbul Milletvekili Ahmet Haldun Ertürk'ün, 14
Mart Tıp Bayramı’na ilişkin açıklaması
12.- Gümüşhane Milletvekili Kemalettin Aydın'ın, 14
Mart Tıp Bayramı’na ilişkin açıklaması
13.- Mersin Milletvekili Ali Öz'ün, 14 Mart Tıp
Bayramı’na ilişkin açıklaması
14.- Isparta Milletvekili Ali Haydar Öner'in, 14 Mart
Tıp Bayramı’na ilişkin açıklaması
15.- Kayseri Milletvekili Yusuf Halaçoğlu'nun, Kayseri
Milletvekili İsmail Tamer’in yaptığı açıklamasındaki bazı ifadelerine ilişkin
açıklaması
VII.- GEÇEN TUTANAK HAKKINDA KONUŞMALAR
1.- Isparta Milletvekili Ali Haydar Öner'in, 12/3/2015
tarihli 75’inci Birleşimdeki bazı ifadelerini düzelttiğine ilişkin konuşması
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa
Parlamentosu (AP) Katılım Öncesi Eylem Birimi tarafından Avrupa Parlamentosu
Anayasal İşler Komitesi ve Dışişleri Komitesi iş birliğiyle 23-24 Mart 2015
tarihlerinde Belçika’nın başkenti Brüksel’de düzenlenecek olan
"Sürdürülebilir Demokrasi için Siyasi Kültürün Geliştirilmesi ve Siyasi
Diyalogun Arttırılması" konulu parlamentolar arası seminere Türkiye Büyük
Millet Meclisinden katılması Genel Kurulun 10/3/2015 tarihli ve 73'üncü
Birleşiminde kabul edilen heyeti oluşturmak üzere siyasi parti gruplarının
bildirmiş olduğu isimlere ilişkin tezkeresi (3/1717)
B) Meclis Araştırması Önergeleri
1.- Antalya Milletvekili Gürkut Acar ve 22
milletvekilinin, Türkiye’de yaş sebze ve meyve ihracatında yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1254)
2.- Bursa Milletvekili Aykan Erdemir ve 20
milletvekilinin, devlet okullarında yabancı dil eğitimi ve öğretimi konusundaki
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1255)
3.- Bursa Milletvekili Aykan Erdemir ve 21
milletvekilinin, Avrupa’da yükselen ırkçı söylemler, nefret suçları ve
uygulanan ayrımcı politikaların Avrupa ülkelerinde yaşayan Türkiye Cumhuriyeti
yurttaşları üzerinde yarattığı ve yaratacağı sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1256)
IX.- SEÇİMLER
A) Anayasa Mahkemesi Üyeliklerine Seçim
1.- Anayasa Mahkemesine Sayıştay Genel Kurulunca aday
gösterilen 3 aday içinden Üye Seçimi
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana Milletvekili
Osman Faruk Loğoğlu'nun; Emniyet Teşkilatı Kanununda Değişiklik Yapılması
Hakkında Kanun Teklifi, Mersin Milletvekili Ertuğrul Kürkcü'nün; Polis Vazife
ve Salahiyet Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu Raporları
(1/995, 2/422, 2/514, 2/909, 2/1518, 2/1579, 2/1632, 2/2443, 2/2469) (S.
Sayısı: 684)
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688)
XI.- YAZILI SORULAR VE CEVAPLARI
1.- İzmir Milletvekili Rahmi Aşkın Türeli'nin, tarımsal
desteklemelerin kanunda belirtilen orandan daha az ödenmesine,
- Ardahan Milletvekili Ensar Öğüt'ün, gübre, ilaç ve
mazot fiyatlarındaki artışın önüne geçilmesi için alınan tedbirlere,
- Bursa Milletvekili İlhan Demiröz'ün, Bursa'da aşırı
yağışlar nedeniyle tarım ürünlerinin zarar görmesine,
-İzmir Milletvekili Birgül Ayman Güler'in, İzmir'in
Ödemiş ilçesinde yaşanan don nedeniyle patates üreticilerinin mağduriyetinin
giderilmesine,
- Bursa Milletvekili İsmet Büyükataman'ın, Bursa
Ovası'nın kuruma tehlikesi altında olmasına,
Bakanlık tarafından pancar üreticilerinin zararının
sübvanse edilmesine,
- Hatay Milletvekili Mevlüt Dudu'nun, Bakanlığın merkez
ve taşra teşkilatları ile bağlı kurum ve kuruluşlarındaki ulaşım harcamalarına,
- Manisa Milletvekili Özgür Özel'in, 2002-2014 yılları
arasında küçükbaş ve büyükbaş hayvan sayılarına ve verilen desteklere,
- Antalya Milletvekili Gürkut Acar'ın, tarım
sigortaları sistemi ile ilgili çeşitli hususlara,
- İzmir Milletvekili Rahmi Aşkın Türeli'nin, İzmir'in
Ödemiş ilçesinde don sebebiyle tarım ürünlerinin zarar görmesine,
- Ankara Milletvekili İzzet Çetin'in, 2010'dan beri
Ankara'da görülen kuduz vakalarına,
- Ardahan Milletvekili Ensar Öğüt'ün, Anayasa Mahkemesi
tarafından iptal edilen bir kanuna,
- İzmir Milletvekili Alaattin Yüksel'in, 2010-2014
döneminde hizmet alımı yoluyla yapılan harcamalara ve yüklenici firmalarda
çalışan taşeron işçilere,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/60170), (7/60171), (7/60172), (7/60173),
(7/60174), (7/60175), (7/60176), (7/60177), (7/60178), (7/60179), (7/60180),
(7/60181), (7/60182)
2.- Ankara Milletvekili Özcan Yeniçeri'nin, satın
alınan hukuk ve muhasebe hizmetleri ile mali hizmetlere ilişkin sorusu ve
Gümrük ve Ticaret Bakanı Nurettin Canikli’nin cevabı (7/60493)
3.- Ankara Milletvekili Levent Gök'ün, İran sınırları
içinde bekletilen Türk kamyon ve tır şoförlerinin mağduriyetine ilişkin sorusu
ve Gümrük ve Ticaret Bakanı Nurettin Canikli’nin cevabı (7/61106)
13 Mart 2015
Cuma
BİRİNCİ OTURUM
Açılma Saati:
14.02
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
-----0----- 
BAŞKAN – Türkiye Büyük Millet
Meclisinin 76’ncı Birleşimini açıyorum.
Toplantı yeter sayısı vardır,
görüşmelere başlıyoruz. 
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Meral Akşener'in, bu yasama döneminde Başkan Vekili olarak yönettiği son
birleşim olduğuna, bütün grup başkan vekilleri ve milletvekillerine teşekkür
ettiğine ilişkin konuşması
BAŞKAN – Gündeme geçmeden önce, üç
sayın milletvekiline gündem dışı da söz vermeden evvel, 5 Nisana kadar çalışma
kararı alındığından bugün benim sizlerle son günüm. Dolayısıyla, dört yıl
beraber Mecliste mesai yaptık. Önce bütün siyasi partilerimizin grup başkan
vekillerine, sonra bütün milletvekillerimize çok teşekkür ediyorum. (Alkışlar)
Çok güzel hatıralar biriktirdik, acı tatlı bir dört yıl geçirdik. Şimdi seçime
gidiliyor; gidiş var dönmemek var, dönüp bulmamak var. Yarına çıkacağımızı Allah
biliyor; dolayısıyla, ben varsa bir hakkım helal ediyorum, sizden de
haklarınızı helal etmenizi istiyorum. (“Helal olsun.” sesleri, alkışlar)
Teşekkür ederim, sağ olasınız.
Ben yokum, yani 5’ine kadar diğer
Meclis başkan vekili arkadaşlarımız yönetecek. Ayrıca bütün Meclis başkan
vekili olan arkadaşlarımıza da ben çok teşekkür ediyorum. Gerçekten güzel bir
dört yıl geçirdim kendi adıma.
Gündeme geçmeden önce üç sayın
milletvekiline söz vereceğim. 
Gündem dışı ilk söz Samsun’da kadınlara
ek gelir sağlanması projeleri hakkında söz isteyen Samsun Milletvekili Sayın
Tülay Bakır’a aittir. 
Buyurunuz Sayın Bakır. (AK PARTİ
sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Samsun Milletvekili Tülay Bakır'ın,
Samsun’da kadınlara ek gelir sağlanması projelerine ilişkin gündem dışı
konuşması
TÜLAY BAKIR (Samsun) – Sayın Başkan,
saygıdeğer milletvekilleri; hepinizi saygıyla selamlıyorum.
Ancak bugün bu konudan
bahsedemeyeceğim. Benim tarım ve hayvancılıkla ilgili ilgim ikinci alanım. Ben
ama aslında bir hekimim. 14 Mart Tıp Bayramı nedeniyle bugünkü konuşmamı buna
ayırdım fakat son anda bu konuda konuşacağım söylendiği için biraz irticalen
olacak, kusuruma bakmayın belli şeylerim olursa. (AK PARTİ sıralarından “Bravo”
sesleri, alkışlar)
Ülkemizde Tıp Bayramı 1827’de modern
tıbbın kurulma günüyle başlamış ve bayram olarak da 1919 yılından beri
kutlanmaktadır. Bu vesileyle başta bizi yetiştiren hocalarımızın, bütün
meslektaşlarımın ve tıp alanında çalışan herkesin bayramını tebrik ediyorum ve ahirete intikal
etmiş olan bütün tıp çalışanlarına Allah’tan rahmet diliyorum. 
Tekrar saygılarımla şunları iletmek
isterim. Tıp mesleği bir bütündür. Merkezinde hasta vardır ve hekim vardır ama
hekimin başarısı, önce bilim, çalıştığı hastane ve bunun yanında birlikte
çalıştığı ekiptir. Bunlardan biri daha az önemli, biri daha çok önemli demek
durumunda değiliz. Hepsi bir arada önemlidir ve biyolojinin de temelini meydana
getiren tıp bilimi çok büyük gelişmeler göstermektedir ve mutlaka teknolojik
ilerlemeyle birlikte de eşlik edilmesi gereklidir ama hiç unutulmamalıdır ki
hekimliğin en zor ve güzel tarafı, başkasıyla paylaşmadığı problemini sizinle
paylaşması ve size vücudunu muayene etmeniz için, onu tedavi etmeniz için
teslim etmesidir. Hiç unutulmamalıdır ki dünyanın en fedakâr olan mesleği tıp
bilimi olmakla beraber bunun karşılığı da verilmiştir. Kırk yıllık meslek
yaşamımda en vefalı olduğum insanlar, vefa gördüğüm insanlar hastalarımdır ve
bazen yıllar sonra gördüğüm öğrencilerimdir. 
Ülkemizde son yıllarda gerçekten
sağlıkta büyük ilerlemeler kaydedilmiştir. Belki belli problemler bazen çok ön
plana sürülse bile, bir hekim olarak söyleyebileceğim, şu anda ülkemizdeki her
insan ücretsiz olarak tedavi olabilmektedir, takipleri yapılmaktadır,
gerektiğinde daha ileri bir tıp merkezine ya da yurt dışına
gönderilebilmektedir. Bunun değerini yurt dışında olan insanların durumundan
anlayabiliyoruz. Bu gerçekten çok önemlidir. Ve 2 milyon şu anda gelen
mültecimize de aynı mükemmellikte sağlık hizmetleri verilmektedir. Bunların çok
küçük emeklerle ya da küçük harcamalarla gerçekleştiğini hiçbir zaman
düşünmeyelim. Mutlaka çok eksiklerimiz var. Bunların tamamlanması hepimizin
dileğidir ama hekim arkadaşlara da düşen görev, mutlaka tıptaki gelişmeleri
yakından izlemeleri ve -tekrar söylüyorum- hastaları merkezde tutmaları çok
önemlidir.
En iyi alet bir hekimin bilgisini
aşamaz. Bunu da unutmamalıyız. 
Dün bir toplantıda Başbakanımız
Profesör Doktor Ahmet Davutoğlu bazı tıptaki çalışan arkadaşlarımıza müjdeler
vermiştir. Ben çok kısaca bilgi vermek istiyorum: Nöbet ücretlerine yüzde 50
zam planlanmıştır. Döner sermaye gelirlerinden emeklilik priminin
desteklenmesiyle emekli maaşlarının artışı sağlanacaktır. Emeklilik yaş haddi
70’e çıkacaktır. Aslında bu daha yukarıya çıkarılabilir çünkü hekimler
sağlıklarına dikkat ederler, onu iletmek isterim. Bu sebeple, yine, yurt
dışında birçok üniversitede de hekimler ileri yaşa kadar çalışmaktadırlar.
Tüm halkımıza ve buradaki sayın
milletvekillerimize, bütün sağlık çalışanlarına sağlıklı ve uzun bir ömür
dileğiyle mutluluklar dilerim. 
Hepinize saygılarımı sunarım.
(Alkışlar) 
BAŞKAN – Teşekkür ederim Sayın Bakır. 
“İrticalen” dediniz ama gayet güzel bir
konuşmaydı. Teşekkür ederim. 
Gündem dışı ikinci söz Isparta ilinin
sorunları hakkında söz isteyen Isparta Milletvekili Sayın Ali Haydar Öner’e
aittir.
Buyurunuz Sayın Öner. (CHP sıralarından
alkışlar) 
Recep Özel burada mı? Ha, burada.
Dikkatle dinleyecek şimdi değil mi? 
Buyurun.
HASAN HÜSEYİN TÜRKOĞLU (Osmaniye) –
Sayın Başkanım, Isparta’nın en önemli sorunu Recep Özel (!)
2.- Isparta Milletvekili Ali Haydar
Öner'in, Isparta ilinin sorunlarına ilişkin gündem dışı konuşması
ALİ HAYDAR ÖNER (Isparta) – Sayın
Başkanım, çok teşekkür ediyorum.
Sayın Başkan, değerli
milletvekillerimiz; Türkiye'nin gül bahçesi Isparta on iki yılı aşan bir
zamandan bu yana AKP hükûmetlerinin olumsuz yaklaşımlarına ve kötü
muamelelerine maruz kalmaktadır.
AHMET YENİ (Samsun) – Valilik
yaptığınız dönemde niye yapmadınız işleri? Valiydin orada.
ALİ HAYDAR ÖNER (Devamla) – En parlak
dönemi o dönemdi Sayın Yeni. Siz çok eski söylemlerde kalmışsınız, size cevap
vermiyorum. Bir defa buraya gelip cevap verme cesaretini gösteremediniz.
AHMET YENİ (Samsun) – Valilik döneminde
niye iş yapmadın? Valilik döneminde ne yaptın?
BAŞKAN – Neyse Sayın Yeni, sayın
milletvekilleri; lütfen…
ALİ HAYDAR ÖNER (Devamla) – Müftüzade
Gülcü İsmail Efendi’den bu yana gül üreterek dünya gül yağı üretiminin yüzde
65’ini elde eden Isparta’nın çalışkan insanları Millî Kurtuluş Savaşı
günlerinde Demir Alaylar kurarak Gazi Mustafa Kemal’in millî kurtuluş
hareketine katılmış ve Isparta’ya işgalcileri sokmamışlardır. 
Çalışkan çiftçilerimiz yaklaşık 2,5
milyon ton olan Türkiye elma üretiminin yüzde 20’den fazlasını üretmekte,
seralarda yetiştirdiği çiçeklerle de ihracata önemli katkılar sağlamaktadırlar.
Eğirdir ve Gelendost elmacılıkta, Merkez ve Çandır çiçekçilikte başı
çekmektedir. Ancak başta mazot, ilaç ve gübre olmak üzere tarımsal girdi
pahalılığı çiftçilerimizi perişan etmektedir.
Öte yandan, çiftçilerimiz ürettikleri
malları, başta Antalya ve Konya olmak üzere, uygun bedellerle nakledememekte,
hemşehrilerimiz de bu komşu ve büyük illere güvenli, konforlu, uygun süre ve
düşük maliyetle seyahat edememektedirler. Özellikle Dereboğazı yolu AKP
hükûmetlerinin yüz karası olarak kasten ihmal edilmektedir. Emsali değer ve
önemden daha düşük hatlar yapılırken, Sayın Recep Tayyip Erdoğan’ın Isparta’ya
en çok hizmet veren siyasetçi 9’uncu Cumhurbaşkanımız Sayın Süleyman Demirel’e
husumeti yüzünden Isparta mağdur edilmektedir.
İHSAN ŞENER (Ordu) – Yapma bunu, yapma!
Hiç alakası yok.
ALİ HAYDAR ÖNER (Devamla) – Bu yol
lojistik ve işletme bakımından Antalya’yı Isparta’ya ve Türkiye’ye bağlayan en
uygun güzergâhtır. Ispartalıların birinci öncelikli talebi…
AHMET YENİ (Samsun) – Valiyken de öyle
mi diyordun? 
ALİ HAYDAR ÖNER (Devamla) - Cevap
vermeye değmezsin…
BAŞKAN – Lütfen…
ALİ HAYDAR ÖNER (Devamla) – …duble hâle
getirilmesi olduğu hâlde on iki yıl boyu inatla ihmal edilmiş, 2 Başbakan, 40’a
yakın bakan bu yolu görüp güzelliklerine hayran kalarak Ankara’ya dönmüşler ve
2011 yılı hedeflerine dahi ulaşılamamıştır. 
Isparta ve Eğirdir’de tren hattı
kapanmış; hava hattı bir süre uçan otobüslerle idare edildikten sonra, her gün,
sabah akşam geliş-gidiş tarifelerine kavuşturulamamıştır. İran seferleri olmasa
Isparta Havaalanı işlevini yitirecektir. 
Bu cetvel Dereboğazı yolunun önemini
gösteren bir cetveldir. Gerekir de birileri cevap verirse karşı cevaplarını da
almak üzere grafik yanımdadır.
Hızlı tren için en büyük vaat 25
kilometre uzaktan teğet geçecektir.
S. NEVZAT KORKMAZ (Isparta) – Açıklayın
Sayın Valim.
ALİ HAYDAR ÖNER (Devamla) – Isparta
hiçbir dönemde teşvikten yararlandırılmamış, kendisinden daha fazla gelişen
illere tanınan teşvikler Isparta’dan bilerek esirgenmiştir. 
Isparta bölgede işsizlik oranının en
yüksek olduğu ildir. Nüfus olarak 46’ncı, alan olarak 33’üncü sıradayken kişi
başına yatırımda 81 il içinde -sarı çizgiyle görülen- 70’inci sıraya
indirgenmiştir.
Isparta’da gurur duyduğumuz Süleyman
Demirel Üniversitesi ve askerî birlikler olmasa Isparta’nın hâli haraptır.
Çiftçilerimiz alın terini karşılayamadığı, emeklilerimiz de defalarca düş
kırıklığına uğratıldıkları için esnaf da besmeleyle açtıkları dükkândan çoğu kez
günü kurtaramadan kepenkleri kapatmaktadırlar.
Aziz Ispartalı hemşehrilerime yirmi üç
ay vali olarak, yüksek teveccühleriyle de milletvekili sıfatıyla 2011
Haziranından bu yana hizmet etmekten, hizmet fırsatı bulmaktan onur
duymaktayım. Bundan sonra da gönlüm, kapım, telefonum, sofram aziz
hemşehrilerime açık olacak, her fırsatta kendilerini ziyaret edip kendilerine
her imkânı kullanarak hizmet etmekten onur duyacağım. 
(Mikrofon otomatik cihaz tarafından
kapatıldı)
ALİ HAYDAR ÖNER (Devamla) – Isparta’ya
hizmet edenlere teşekkür ediyor, bundan sonra hizmet edeceklere Allah’tan
kolaylıklar diliyorum. Hak edenlere saygılar sunuyorum. (CHP sıralarından
alkışlar) 
BAŞKAN – Teşekkür ederim Sayın Öner.
MEHMET NACİ BOSTANCI (Amasya) – Sayın
Başkan…
BAŞKAN – Sayın Bostancı…
MEHMET NACİ BOSTANCI (Amasya) –
Efendim, bizim eski Genel Başkanımızın Süleyman Bey’e husumeti çerçevesinde
Isparta’yı cezalandırdığını söyledi. 
BAŞKAN – Buyurunuz Sayın Bostancı. (AK
PARTİ sıralarından alkışlar) 
V.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı, Isparta Milletvekili Ali Haydar Öner’in yaptığı gündem dışı konuşması
sırasında AK PARTİ eski Grup Başkanına sataşması nedeniyle konuşması
MEHMET NACİ BOSTANCI (Amasya) – Değerli
arkadaşlar, Sayın Valimle, tabii, Meclisin bu sıralarında oturup görüşürken son
derece zarif bir insan olarak davrandığını görüyorum ama bu kürsü yok mu bu
kürsü, bazen insanların dilini o zarafetiyle çelişir şekilde dönüştürüyor, çok
agresif bir dil egemen oluyor. 
Tabii, Sayın Öner’den bizim
beklentimiz, devletin üst kademelerinde görev yapmış birisi olarak konuşurken
çok fazla siyasal angajman yahut da geldiği şehre selam vermek amacıyla, oraya
gönderme yapmak amacıyla siyasal gerçekliği tahrip eden bir dil kullanmaması
olurdu. Ne yazık ki buna çok uygun davrandığı kanaatinde değilim. 
Her şeyden önce, Sayın eski Genel
Başkanımız, şimdiki Cumhurbaşkanımız Erdoğan’ın herhangi bir kişiye husumet
duyması, o husumet üzerinden o şehri cezalandırması gibi bir mantık makul,
kabul edilebilir bir mantık değil, akıllara seza bir değerlendirme olur bu. (AK
PARTİ sıralarından alkışlar) 
YUSUF HALAÇOĞLU (Kayseri) – Ne
söylediğini anladınız mı da alkışlıyorsunuz?
MEHMET NACİ BOSTANCI (Devamla) –
İkincisi, Sayın Süleyman Demirel’i daha geçenlerde ziyaret etti, hatırlatırım
efendim. Öyle bir husumet duygusuyla davranan insan olsa idi böyle bir ziyaret
gerçekleşmezdi.
Üçüncüsü, bir şehrin istatistiki
verilerini öyle de okuyabilirsiniz, böyle de okuyabilirsiniz ama hakikati
meydanlar söyler. Sayın Erdoğan’ın Genel Başkanken ve şimdi, Cumhurbaşkanıyken
Isparta’ya her gittiğinde o meydanları dolduran on binlerce Ispartalı her türlü
çarpıtılan istatistiki veriden daha gerçek olarak Isparta’nın siyasi gönlünü,
kalbini ve iradesini gösterir.
Saygılar sunuyorum. (AK PARTİ
sıralarından alkışlar)
BAŞKAN – Teşekkür ederim.
ALİ HAYDAR ÖNER (Isparta) – Sayın
Başkan…
BAŞKAN – Sayın Öner…
ALİ HAYDAR ÖNER (Isparta) – Efendim,
sataşma dolayısıyla…
BAŞKAN – Kayıtlara geçiriyoruz ya, onun
için.
ALİ HAYDAR ÖNER (Isparta) – Gerçekleri
çarptırdı. Bilgi ve hafıza noksanlığı var efendim.
BAŞKAN – Buyurunuz.
2.- Isparta Milletvekili Ali Haydar
Öner'in, Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
ALİ HAYDAR ÖNER (Isparta) – Sayın
Başkanım, değerli milletvekilleri; Sayın Bostancı, hitabetini çok takdir
ettiğim, Millî Eğitim Komisyonunda da bir arada olmaktan mutluluk duyduğum bir
grup başkan vekili. Ancak ya bilgisi ya hafızasında bir noksanlık var.
Sayın Recep Tayyip Erdoğan, Dokuzuncu
Cumhurbaşkanımız Süleyman Demirel’i bir ara büyümüş kuzuya benzetti. Ne
demekse, büyümüş kuzuya benzetti. Unutuldu mu? Ayrıca Isparta meydanında
utanmadan millete yuhalattı. 
RECEP ÖZEL (Isparta) – Ne yaptı,
yuhalatmadı ki ya!
ALİ HAYDAR ÖNER (Devamla) – Utanmadan
millete yuhalattı. Recep Özel, sen de tanıksın.
RECEP ÖZEL (Isparta) – Seni yuhalattı,
sen farkında değilsin.
ALİ HAYDAR ÖNER (Devamla) – O bakımdan
Recep Tayyip Erdoğan’ın daha başka şeylerini de biliyorum ben. 
RECEP ÖZEL (Isparta) – Neyini
biliyorsun ya, neyini biliyorsun sen ya, sen neyini biliyorsun!
ALİ HAYDAR ÖNER (Devamla) – Isparta’ya
ilişkin brifing verdiğimde “Bana verilen bilgiler böyle değil.” dedi.
RECEP ÖZEL (Isparta) – Ya, elinde
peşkir, havlu bekliyordun!
İDRİS ŞAHİN (Çankırı) – Edepli ol.
ALİ HAYDAR ÖNER (Devamla) – Tuzu
kokutan adam, İdris Şahin, sen de laf atma, sen tuzu kokutan adamsın.
İDRİS ŞAHİN (Çankırı) – Edepli ol,
edepli ol. Sayın Başbakana, Sayın Cumhurbaşkanına karşı edepli ol.
ALİ HAYDAR ÖNER (Devamla) – Çankırı’yı
da… (AK PARTİ sıralarından gürültüler)
BAŞKAN – Sayın milletvekili…
Sayın Öner, Genel Kurula lütfen.
ALİ HAYDAR ÖNER (Devamla) – …Çankırı’da
da bozacağım. Tuzu nasıl kokuttuğunu biliyorum. Bu millete…
AHMET YENİ (Samsun) – Biraz edepli
konuş, edepli, yakışmıyor sana.
ALİ HAYDAR ÖNER (Devamla) – Ben
edepliyim, sen oradan edepsizce laf atma, ben çok edepliyim, beni bütün Türkiye
tanıyor. (AK PARTİ sıralarından gürültüler)
AHMET YENİ (Samsun) – Yazıklar olsun
sana! Valilik yaptın!
ALİ HAYDAR ÖNER (Devamla) – Isparta’dan
AKP hükûmetleri yüzde 52 oranında oy aldı ama Ispartalılar yüzde 52 oyu helal
etmiyorlar. (AK PARTİ sıralarından gürültüler) AKP hükûmetleri Isparta’da
aldıkları oyu helal eden bir hizmet ve icraat sunmamışlardır.
AHMET YENİ (Samsun) – Sen onu boş ver.
Valilik yapmış… Biraz edepli konuş edepli.
ALİ HAYDAR ÖNER (Devamla) – 7 Haziranda
da bunun karşılığını göreceksiniz. Isparta’da yirmi üç ay valilik yaptım, her
alanda en yoğun hizmetleri en uygun bedelle yaptığıma eminim.
Teşekkür ediyor, saygılar sunuyorum.
BAŞKAN – Teşekkür ederim.
AHMET YENİ (İstanbul) – Edep
öğrenememişsin, valilik yaptın ama edep öğrenememişsin. Valiye bak, valiye!
BAŞKAN – Sayın Özel…
RECEP ÖZEL (Isparta) – Efendim, hem
eski Genel Başkanımıza hem bize sataştı. Isparta’ya bir hizmet yapılmadığından,
Isparta meydanında yuhalanmasından bahsetti, yanlış bilgi verdi.
BAŞKAN – Buyurun. (AK PARTİ
sıralarından alkışlar)
3.- Isparta Milletvekili Recep Özel'in,
Isparta Milletvekili Ali Haydar Öner’in sataşma nedeniyle yaptığı konuşması
sırasında Adalet ve Kalkınma Partisine ve AK PARTİ eski Grup Başkanına şahsına
sataşması nedeniyle konuşması
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum.
Biraz önce Sayın Grup Başkan Vekilimiz
Sayın Ali Haydar Öner’in oturduğu yerle buradaki üslubunun farklı olduğundan
bahsetti, tam üzerine parmak bastı çünkü Sayın Valimizin valilik yaptığı
dönemde Isparta halkına merhameti, şefkati başkaydı, milletvekili olduktan sonra
Isparta’ya uğramaması… Yani Valilikte gördüğümüz Ali Haydar Öner ile
Milletvekili Ali Haydar Öner arasında dağlar kadar fark var dedik ki bizzat
Ispartalı buna tanık olmuştur. Kendisi de bu dönem Isparta’da CHP ön seçim
yapıyor diye gelip oradan aday adayı dahi olamadı, Isparta halkına teşekkür
ediyor. (AK PARTİ sıralarından alkışlar) Yirmi üç ay orada valilik yapmış, bir
tane projesini gelip burada anlatamaz, sadece sloganla, hoş muhabbetle, yemek
şeyleriyle dönemini geçirmiştir. 
Isparta’da 2002 yılında 28 bin olan
üniversiteli öğrenci sayısı şu anda 70 bine gelmiştir. Dereboğazı yolunun
projesi başladı, yapımı da başladı, burada siz de şahitsiniz. Şehir hastanesi
17 yerde yapılıyor, bir tanesi de Isparta’da. Sağlık memnuniyetinde Isparta
Türkiye’de 3’üncü, kişi başına düşen dershane sayısında Türkiye’de 1’inci.
Bunları gelip burada anlatmıyorsunuz. 
Bizim eski Genel Başkanımızın,
Cumhurbaşkanımızın hiç kimseyle husumeti olmadığı gibi dokuzuncu
Cumhurbaşkanımızla da bir husumeti yoktur. Meydanda Süleyman Demirel’i değil, o
vatandaş sizi yuhaladı, CHP zihniyetini yuhaladı, yoksa AK PARTİ ile
Isparta’nın bir sorunu yok, Isparta’nın Cumhurbaşkanı Recep Tayyip Erdoğan’la
bir sorunu yok, problemi yok. 7 Haziranda göreceğiz, keşke orada bir aday
olsaydınız da orada sizinle meydanlarda hesaplaşma imkânı bulabilseydik, bize
bu imkânı vermediniz. Niye vermediniz Ali Haydar Öner, niye Isparta’dan
kaçtınız? Yüzünüz yok, gelip burada Isparta halkının dört yıl boyunca bir kere
uğramadığı… CHP içerisinde bile sevilmiyorsunuz, il başkanınızla telefonda
kavga ediyorsunuz, ondan sonra gelip burada Isparta halkına sevgi, muhabbet…
Ispartalı sizi istemiyordu artık ve siz de gerekeni yaptınız, Isparta’yı terk
edip gittiniz. Burada bizim Genel Başkanımız hakkında, Cumhurbaşkanımız
hakkında lütfen ağzınızla usturuplu cümleler kullanın, sizi saygıya davet
ediyorum efendim.
Hepinize saygılar sunuyorum. (AK PARTİ
sıralarından “Bravo” sesleri, alkışlar)
ALİ HAYDAR ÖNER (Isparta) – Sayın
Başkan…
BAŞKAN – Sebep sormuyorum, buyurun.
4.- Isparta Milletvekili Ali Haydar
Öner'in, Isparta Milletvekili Recep Özel’in sataşma nedeniyle yaptığı konuşması
sırasında şahsına sataşması nedeniyle konuşması
ALİ HAYDAR ÖNER (Isparta) – Değerli
Başkanım, sayın milletvekilleri; benim Isparta’ya hizmetlerim daha Isparta’ya
girmeden başladı. (AK PARTİ sıralarından gülüşmeler)
Öyle bilmeden gülenlere çok acıyorum
ben. 9 Ocak 2009’da Çankırı Valiliğinden Isparta Valiliğine giderken; Baladız
Kavşağı var, orada bir köprü var; baktım köprünün mühendislik yapısı fevkalade
kötü. Daha yolda giderken derhâl Yol Şube Müdürü Süleyman Bey’le irtibat
kurdum, “Bu ne biçim kavşak düzenlemesi.” dedim. Sonra emniyetten verileri
istedim, 118 tane maddi hasarlı, yaralamalı, ölümlü trafik kazası. Derhâl bir
proje hazırladık hem Antalya’ya dönüş hem Isparta’ya dönüş, köprüyü bir şerit
genişletip, kurbu genişletip yeniden düzenledik. O gün bugündür şeytan kulağına
kurşun, kaza yok. Mahmatlar köylü pazarını Konya yolunda hemen duble hâle
getirdik, kör nokta vardı. Okullar yaptık, okulun yanında…
RECEP ÖZEL (Isparta) – Onu biz yaptık,
hepsini. Onu hangi Hükûmet yaptı? Karayolları yaptı onların hepsini ya.
ALİ HAYDAR ÖNER (Devamla) – Devlet
yaptı, AKP yapmadı. Ben de o devletin bir valisi olarak şerefle hizmet ettim. 
Resmî ve özel yurtlar yaptık.
Girişimlerimizde İstanbul Ticaret Odası ve Yavuz Ali Ergun gerekli katkıyı
sağladılar. (AK PARTİ sıralarından gürültüler)
BAŞKAN – Sayın milletvekilleri, lütfen.
ALİ HAYDAR ÖNER (Devamla) – En uygun
bedelle Isparta’nın her tarafına asfalt yollar yaptık. 
RECEP ÖZEL (Isparta) – Hani bir şey
yapmamıştık biz? Hani bir şey yapmamıştı AK PARTİ?
ALİ HAYDAR ÖNER (Devamla) – Vilayet
hizmetlerini Türk Standartları Enstitüsü niteliğine ulaştıran altyapıyı
hazırladık. 
BAYRAM ÖZÇELİK (Burdur) – Emin ol daha
fazla yaptık Sayın Valim.
ALİ HAYDAR ÖNER (Devamla) – Isparta
Cumhuriyet Meydanı’nda benim adım geçmedi, Süleyman Demirel’in adı geçti.
RECEP ÖZEL (Isparta) – Senin adın
geçti.
ALİ HAYDAR ÖNER (Devamla) – Münkir
olanları lanetliyorum.
Saygılar sunarım.
BAŞKAN – Birleşime on dakika ara
veriyorum.
 Kapanma
Saati: 14.24
İKİNCİ OTURUM
Açılma Saati: 14.39
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Fehmi KÜPÇÜ (Bolu) 
-----0-----
BAŞKAN – Sayın
milletvekilleri, Türkiye Büyük Millet Meclisinin 76’ncı Birleşiminin İkinci
Oturumunu açıyorum.
Gündem dışı
üçüncü söz, Doğu Türkistan’da yaşayan soydaşlarımızın sorunları hakkında söz
isteyen Tokat Milletvekili Sayın Reşat Doğru’ya aittir. 
Buyurunuz Sayın
Doğru. (MHP sıralarından alkışlar) 
IV.- GÜNDEM DIŞI
KONUŞMALAR (Devam)
A)
Milletvekillerinin Gündem Dışı Konuşmaları (Devam)
3.- Tokat
Milletvekili Reşat Doğru'nun, Doğu Türkistan’da yaşayan soydaşların sorunlarına
ilişkin gündem dışı konuşması
REŞAT DOĞRU
(Tokat) – Teşekkür ederim Sayın Başkanım. 
Doğu Türkistan
ve Türk dünyasının sorunlarıyla ilgili söz almış bulunuyorum. Yüce Meclisi
saygıyla selamlıyorum. 
Sözlerimin
başında, tüm hekimlerin 14 Mart Tıp Bayramı’nı kutluyorum. İnşallah, önümüzdeki
dönemde özlük haklarının çözümlendiği, hekime ve sağlık çalışanlarına şiddetin
bitmiş olduğu bir 14 Martı kutlarız diyorum. 
Diğer bir
teşekkürüm de Sayın Başkanım sizleredir. 24’üncü Dönemin sonuna geliyoruz.
23’üncü ve 24’üncü Dönemlerde gündem dışı sözler verdiniz bizlere. Ayrıca, 60’ıncı
maddeye yani İç Tüzük’ün 60’ıncı maddesine göre de zaman zaman sizden bir
dakikalık sözler alarak kendim de bunu çok fazla kullandım, Tokat iliyle ilgili
sorunları dile getirmeye çalıştım. Bundan dolayı da teşekkürlerimi ve
şükranlarımı arz ediyorum. 
BAŞKAN –
Estağfurullah, görevimizdi. 
REŞAT DOĞRU
(Devamla) – Saygıdeğer milletvekilleri, Türk dünyası, 2000’li yılların başından
itibaren büyük saldırılara ve haksızlıklara uğruyor. Saldırılar da maalesef her
geçen gün artarak devam ediyor. Anadolu coğrafyasını yüce Türk milletine çok
gören iç ve dış düşmanlar, ülkemizi parçalamak, yok etmek için yoğun gayret
sarf ediyorlar. Bin yıllık kardeşliğimizi bozmaya çalışıyor, her geçen gün
bölücülüklerine yeni yeni mesafeler aldırıyorlar. 
Bunların
yanında, diğer Türk coğrafyalarında da hainane oyunlar devam ediyor. Suriye ve
Irak Türklerine yoğun saldırılar sistemli şekilde yapılıyor. IŞİD terör örgütü,
Irak peşmergeleri sistemli şekilde Türkleri ana yurtlarından, ata yurtlarından
atmaya devam ediyorlar. Ayrıca Ahıska, Kırım, Azerbaycan Türklerinin durumu da
ortadadır. 
Ahıska Türkleri,
öz vatanlarına maalesef dönemiyorlar. Kırım Türkleri tekrar Rusların işgaline
maruz kaldı. Azerbaycan’ın Karabağ ve 7 şehri Ermeniler tarafından işgal
altında olup dünya da olup bitenleri maalesef sessiz bir şekilde seyrediyor. 
Bütün bunların
yanında, en büyük acı ve ıstırabı da Doğu Türkistan Türkleri maalesef yaşıyor.
Sincan Uygur Bölgesi’nde yaşayan kardeşlerimiz zalim Çin zulmü altında inim
inim inliyor. İnsan hakları ve demokrasi ihlalleri artarak her geçen gün devam
ediyor. Dünyanın yeniden şekillenmesi çalışmasında, 1949 yılında Çin esaretine
verilen Doğu Türkistan’da çok büyük olaylar oluyor. Devlet eliyle ırk
ayrımcılığı yapılıyor; doğum yasağı, mecburi kürtaj, kısırlaştırma
politikalarıyla soykırım yapılıyor. Bölgede uyuşturucu kullanımı, madde
bağımlılığı teşvik ediliyor. Nükleer denemeler Türk yurtlarında yapılarak
kalıtımla geçebilen çok ciddi sağlık sorunları ortaya çıkıyor. Türk bölgesine
planlı şekilde Çinliler yerleştiriliyor. Doğu Türkistan bölgesinde bulunan 171
çeşit maden ve doğal gaz kaynaklarına sahip olunmaya çalışılıyor. 30 milyonluk
Türk insanı, 1,5 milyarlık Çin nüfusunun baskısına yoğun şekilde direniyor. Çin
Hükûmeti, insanlarımızı yok etmek için her türlü gaddarlığı ve oyunu da
sergiliyor. Türkiye Büyük Millet Meclisi İnsan Hakları Komisyonu olarak bölgeyi
ziyaret edip durumu görmek için yaptığımız birçok müracaat, Çin Hükûmeti
tarafından kabul edilmedi. Bu da gösteriyor ki durum görüldüğünden daha da vahimdir.
İnsanlarımız öldürülüyor, haksız yere idam ediliyor, tutuklanıyor, sürgüne
gönderiliyor. Bütün bunlar da, sözüm ona hür dünyanın, dünya STK’larının gözü
önünde oluyor. Çin zulmüne karşı, başta Hükûmetimiz olmak üzere dünya sessiz
kalıyor ve seyrediyor.
Suçsuz yere, savunması alınmadan
tutuklanmalar, kurşuna dizilmeler, hür dünyanın neresinde acaba görülüyor?
Herkesin bu konuya dikkatini çekmek istiyorum.
Dünyanın gözü önünde, 2,5 milyonluk
askerî güçle, elinde silah olmayan Uygur Türklerine, o zavallı ve masum
insanlara terörist muamelesi yapılıyor. Bunların hiçbirisini kabul etmiyorum,
şiddetle de protesto ediyorum. Yüce Türk milletinin kürsüsünden de herkese ve
sivil toplum kuruluşları başta olmak üzere herkese sesleniyorum: Dünyanın gözü
önünde yapılan bu haksızlıkların, katliamların hesabı bir gün mutlaka sorulur.
Doğu Türkistan Türklerinin kahraman lideri Rabia Kadir Hanımefendi’nin sesi
mutlaka duyulur çünkü o Hanımefendi, dünyanın her tarafını dolaşıyor, her
tarafında o mahzun ve garip insanların, Doğu Türkistan halkının ve Türklerin
hakkını korumak için çok yoğun bir gayret sarf ediyor. Ondan dolayı da Rabia
Kadir Hanımefendi’yi Türk’ün Meclisinden, bu güzel Meclisten, Türkiye Büyük
Millet Meclisinden saygıyla selamlıyorum. Kendisinin sesinin de, inşallah,
herkes tarafından duyulacağına olan inancımı da buradan ifade etmek istiyorum.
Ama şunu da söylemek isterim ki ancak, hain tuzakların oyunu mutlaka bozulur. 
Yüce Türk milleti, titre ve kendine
dön, vatanına, toprağına, milletine, bayrağına, diline, inancına sahip çık
diyor, yüce Meclisi saygıyla selamlıyorum. (MHP sıralarından alkışlar)
BAŞKAN – Teşekkür ederim Sayın Doğru.
60’ıncı maddeye göre pek kısa söz
taleplerini yerine getireceğim.
Bu arada, sisteme girmeyen grup başkan
vekillerine de tekrar buradan hatırlatayım, 14 Mart Tıp Bayramı nedeniyle grup
başkan vekillerine ayrıca söz vereceğim ben, sisteme girerlerse o şekilde onu
da halledelim. 
Sayın Güneş…
VI.- AÇIKLAMALAR
1.- Uşak Milletvekili İsmail Güneş'in,
14 Mart Tıp Bayramı’na ilişkin açıklaması
İSMAİL GÜNEŞ (Uşak) – Teşekkür ederim
Sayın Başkanım.
14 Mart 1827’de II. Mahmut döneminde
ilk cerrahiyenin kurulması, Türkiye’de modern tıp eğitiminin başladığı
gün olarak kabul edilir. Okulun kuruluş günü, 14 Mart Tıp Bayramı olarak
kutlanmaktadır. İlk kutlama, 1919 yılında 14 Martta işgal altındaki İstanbul’da
gerçekleştirilmiştir. 
Hükûmetlerimiz döneminde uygulamaya
konan sağlıkta değişim ve dönüşüm politikalarıyla bugün ülkemizde tıp fakültesi
sayısının 84’e ulaşması, yeni devlet hastaneleri ve yeni şehir hastaneleriyle
nitelikli yatak sayımızın yüzde 40’lara ulaşması, yoğun bakım yatak sayımızın
artması, hastanelerimizin modern aletlerle donatılması, sağlık çalışanlarımızın
600 bine ulaşması gibi önemli gelişmeler sağlanmış ve sağlık hizmetinde örnek
gösterilen ülkeler arasına girmiştir. 
Sağlık hizmetinin en önemli, olmazsa
olmaz unsuru olan sağlık çalışanlarımız, gece gündüz demeden yedi gün yirmi
dört saat hizmet vermektedir. Sağlık çalışanlarımızın emeklerini maddiyatla
ölçmek mümkün değildir. Hekimlik ve sağlık çalışanı olmak bir gönül işidir.
(Mikrofon otomatik cihaz tarafından
kapatıldı)
BAŞKAN – Sayın Doğru…
2.- Tokat Milletvekili Reşat Doğru'nun,
14 Mart Tıp Bayramı’na ilişkin açıklaması
REŞAT DOĞRU (Tokat) – Teşekkür ederim
Sayın Başkanım.
Ben de bütün sağlık çalışanlarının 14
Mart Tıp Bayramı’nı candan kutluyorum. 
Sağlık çalışanları, tabii, ülkemizde
çok ağır şartlarda çalışıyorlar, onları sadece 14 Mart Tıp Bayramı’nda
hatırlamak da doğru değil diye düşünüyorum. Sağlık çalışanları, özellikle özlük
haklarında çok ciddi manada iyileştirme bekliyorlar, bunu da yıllardan beri
beklemiş olduklarını ifade etmek istiyorum.
Ayrıca, hekime ve sağlık çalışanına
şiddet de her geçen gün maalesef artıyor. Bundan dolayı da özellikle şu
isteniyor ki, sağlık çalışanları, kendilerinin fedakâr şekilde çalışmalarına
karşılık olarak halktan saygı bekliyorlar, hürmet bekliyorlar, sevgi
bekliyorlar yani kendilerinin kucaklanmasını bekliyorlar. Biz de Türkiye Büyük
Millet Meclisinden onları kucaklamış olduğumuzu ifade ediyor, hepsine saygılar
sunuyorum. 
Teşekkür ederim Sayın Başkanım. 
BAŞKAN – Ben teşekkür ederim. 
Sayın Korkmaz. 
3.- Isparta Milletvekili S. Nevzat
Korkmaz'ın, 14 Mart Tıp Bayramı’na ilişkin açıklaması
S. NEVZAT KORKMAZ (Isparta) – Sayın Başkanım,
bugün 14 Mart Tıp Bayramı. Ben de başta hekimlerimiz olmak üzere tüm sağlık
personelimizin Tıp Bayramı’nı kutluyorum, ebediyete intikal etmiş sağlık
personelini rahmetle anıyorum, hayatta olanlara da huzur, mutluluk ve başarılar
diliyorum. 
Sağlık sektöründe çalışanların çalışma
şartları, aşırı politizasyon, nöbet, hekime uygulanan şiddet gibi çok sorunları
var tabii ama en önemli problem, özlük hakları konusunda ve özellikle düşük
emekli ücretlerinde. Bu yüzden hiçbir sağlık personeli emekli olmak istemiyor.
Sağlık personeli için emeklilik yaşı âdeta ölüm yaşıyla üst üste oturmuş
durumda. Bunun önüne geçebilmek için döner sermaye gelirlerinin de emeklilik
maaşı hesaplanmasında dikkate alınması gerekiyor. Sağlık personelinin bu en
önemli sorununun çözümü konusunda Milliyetçi Hareket Partisi olarak, Adalet ve
Kalkınma Partisi eğer bir tasarı yahut teklif getirirse destek olacağımızı
beyan ediyor, bütün sağlık çalışanlarını ve Meclisimizi saygıyla selamlıyorum. 
BAŞKAN - Sayın Halaçoğlu… 
Grup başkan vekillerine üç dakika süre
veriyorum, konuşmalarınızı ona göre ayarlarsınız. 
4.- Kayseri Milletvekili Yusuf
Halaçoğlu'nun, Milliyetçi Hareket Partisi olarak 14 Mart Tıp Bayramı’na ilişkin
açıklaması
YUSUF HALAÇOĞLU (Kayseri) - Teşekkür
ederim Sayın Başkanım. 
Her şeyden önce, dünyada Ortaçağ’da
cüzzamlıları toplumdan tecrit etmek üzere adalara gönderirlerken, o tarihlerde,
Osmanlı Devleti kurduğu hastanelerde, darüşşifa olarak kurmuş olduğu
hastanelerde cüzzamlılar için ayrı koğuşlar oluşturmuştur tedavi açısından. 
Keza, aynı şekilde, akıl hastalarını
tedavi etmek için bugün de modern olarak kullanılmakta olan müzik sesiyle, kuş
sesiyle, su sesiyle tedavi yöntemini belirlemiştir. Nitekim, Edirne’deki II.
Bayezid Külliyesi’nde aynı tedavi yöntemi belirlenmiş ve yolda çalışmalar
yapılmıştır. 
Keza, mikrobu ilk bulan, Pasteur olarak
zikredilirken aslında ondan yüz yıllarca önce Fatih Sultan Mehmet döneminde,
mikrobun ilk Akşemseddin tarafından bulunduğu kayıtlarımızda bulunmaktadır.
Hastalığın, gözle görülemeyecek küçük canlılar vasıtasıyla bulaştığı ifade
edilmektedir eserinde.
Keza, yine, aynı tarihlerde, 1464’te
Manisa Darüşşifası Başhekimi bulunan Sabuncuoğlu Şerafeddin ilk defa panzehri
uygulamıştır ve panzehri bulmuştur. Modern tıbbın birtakım unsurlarını da o
tarihlerde kullanmıştır. “Cerrahiyyetu'l-Haniyye” adıyla olan kitabında bunlar
resmedilmiştir. 
Sağlığa o kadar önem verilmiştir ki, 3
kıtaya hükmeden Kanuni Sultan Süleyman aynen şu ifadeleri kullanmıştır:
"Halk içinde muteber bir nesne yok
devlet gibi,
Olmaya devlet cihanda bir nefes sıhhat
gibi.
Saltanat dedikleri bir cihan
kavgasıdır,
Olmaya baht u saadet dünyada vahdet
gibi."
Sözleriyle aslında dünyanın bütün
hâkimiyetlerinin üzerinde bir nefes sıhhatin çok daha önemli olduğunu
vurgulamış ve bu çerçeve içerisinde tıbba önem vermişler ve darüşşifalar
kurmuşlardır. 
Bütün bunlara bağlı olarak, günümüzde
birçok beldemizde, bölgemizde, ilçemizde bulunan sağlık kuruluşlarımızda
maalesef yeterli ekipman ve personel bulunmadığını da gözler önüne sermek gerekir
ve maalesef, Kayseri Sarız’da bile yeterli bir sağlık ekipmanının bulunmadığını
ve Kayseri’ye gitmek için 130 kilometre yol katetmek zorunda kaldıklarını
özellikle belirtmek istiyorum. Bunların acilen düzeltilmesi gerekiyor. 
Ayrıca, sağlık çalışanlarına karşı,
maalesef birtakım şiddet hareketlerini gözlemliyoruz. Burada, bizim Milliyetçi
Hareket Partisi olarak önerimiz, sağlık çalışanlarına herhangi bir şekilde
şiddet uygulayanların, hiçbir parti tarafından kendilerine üye kabul
edilmemesi, kaydedilmemesi yerinde olacaktır diye düşünüyoruz. 
Keza, sağlık açısından GDO’lu maddeler
yüklü gıdaların önlenmesi, tarım alanında da bu tür tarım ürünlerine yer
verilmemesi yine önem taşımaktadır. 
Bu vesileyle, Milliyetçi Hareket
Partisi Grubu adına 14 Mart Tıp Bayramı’nı bütün çalışanlar adına kutluyorum,
tıp alanındakileri kutluyorum, onlara sağlıklı, mutlu bir hayat diliyorum. 
BAŞKAN – Evet, teşekkür ederim. 
Şimdi, Sayın Gök yerine Sayın Kaplan’a
söz veriyorum. 
Buyurunuz. 
5.- Kocaeli Milletvekili Mehmet Hilal
Kaplan'ın, 14 Mart Tıp Bayramı’na ilişkin açıklaması
MEHMET HİLAL KAPLAN (Kocaeli) –
Teşekkür ediyorum Sayın Başkan. 
Sayın Başkan, öncelikle, ben de size
son kez Meclisi yönetmeniz nedeniyle, göstermiş olduğunuz anlayıştan dolayı
teşekkürlerimi grup adına ifade etmek istiyorum.
Yarın, 14 Mart Tıp Bayramı. Sağlık
çalışanlarının bayram olarak kutlamalarını çok arzu ederim ama ne yazık ki
iktidar partisinin on iki yılda uyguladığı sağlık politikaları, Sağlıkta
Dönüşüm diye adlandırdığı politikalar, artık sağlık çalışanlarının kutlamaları
bir bayram olmaktan ziyade, dert odağı hâline geldi. Bugün de 14 Martta Tıp
Bayramı kutlamaları yerine, Türkiye'de yapılan haksızlığa karşı seslerini
duyurmak için grev kararı aldıklarının bilinmesini istiyorum. 
14 Martta özellikle Tıp Bayramı’nın
kutlanmasının beklentilerinden önce, sağlık çalışanlarının içinde bulunduğu
nokta şu noktaya geldi: İktidar partisinin politikalarıyla, bu, artık bir
kamusal alan olmaktan çıktı, sağlığın piyasalaşmasına geldi. İnsanlar daha sık
hastalanıyor, insanlar daha sık doktora gidiyor, daha çok tahlil, daha çok MR,
daha çok para cebinden çıkıyor. Son beş yıl içerisinde ilaca 3 kattan daha
fazla para veriyoruz.
Bir şeye daha dikkatinizi çekmek
istiyorum. Özellikle toplumda çeşitli nedenlerle prim borcu olan 5 milyon
dolayındaki insan, bugün genel sağlık sigortasından ne yazık ki yararlanamıyor.
Sağlık çalışanlarına bir taraftan da artan şiddet sağlıkla ilgilenen
çalışanların, hekimlerin hastayla olan güven noktasını ne yazık ki tüketmiş noktasına
gelmektedir. Performansa dayalı, emekliliklerine yansımayan ücret
politikalarından bir an önce vazgeçilmesi lazım. Sağlık çalışanları bugün eğer
eylemdelerse, seslerini duyurmak istiyorlarsa, bunu özlük haklarına sahip
çıkmak, bir de vatandaşın sağlığına, sağlık haklarına daha iyi sahip çıkmak
adına yapmaktadırlar. 
Nedir istedikleri? Nitelikli bir sağlık
hizmeti artık veremiyoruz. Artık tıp fakültelerinden iyi eğitim alarak mezun
olamıyoruz. Uzun çalışma, esnek çalışma saatleri bize dayatılıyor. Nöbet
gelişigüzel, istenilen yerde bize dayatılıyor. Ücret adaletsizlikleri var.
Bunlar hem çalışma barışımızı bozuyor hem de mesleğimizi vatandaşa karşı iyi
yapamamamıza neden oluyor. 
Bu nedenle, 14 Mart Tıp Bayramı
nedeniyle benim temennim… 
(Mikrofon otomatik cihaz tarafından
kapatıldı)
MEHMET HİLAL KAPLAN (Kocaeli) – Her ne
kadar Başbakan dünkü açıklamalarında bir parmak bal çaldıysa da Hükûmetin
sağlık çalışanlarına yönelik politikalarını bir kez daha gözden geçirmelerini,
bayramın onların da hakkı olduğunu ifade etmek istiyorum. 
Sağ olun. 
BAŞKAN – Teşekkür ederim. 
BAŞKAN – Sayın Buldan…
6.- Iğdır Milletvekili Pervin
Buldan'ın, Halkların Demokratik Partisi olarak 14 Mart Tıp Bayramı’na ve Oturum
Başkanı TBMM Başkan Vekili Meral Akşener’in tarafsız ve bağımsız duruşuyla
örnek bir Başkan Vekili olduğuna ilişkin açıklaması
PERVİN BULDAN (Iğdır) – Teşekkür ederim
Sayın Başkan.
Değerli milletvekilleri, ben de grubum
adına tüm sağlık çalışanlarının Tıp Bayramı’nı kutluyorum. Mart ayının 14’ünde
kutlanan, Türkiye’de tıp alanında çalışanların hizmet sorunlarının
tartışıldığı, bilime katkılarının ödüllendirildiği bir anma ve kutlama günüdür.
Fakat bizim ülkemizde tıp çalışanları ne yazık ki istedikleri düzeylerde
düzenlemeler yapılmadığı, çalışma şartları başta olmak üzere birçok sorunların
olduğu gerçeğiyle karşı karşıya. Tıp çalışanları, çalışırken ve emeklilikte
insanca yaşanacak bir gelir talep ediyorlar; söz verildiği hâlde verilmeyen
zamlarını talep ediyorlar; tıpta niteliğin öncelenmesini istiyorlar; ayrıca,
diyorlar ki: “Yurttaşlarımıza eşit, erişilebilir ve nitelikli bir sağlık
hizmeti talep ediyoruz.” Bütün bu taleplerini dile getirmek üzere bugün grevde
olacaklarını, acil sağlık hizmeti dışında sağlık hizmeti sunmayacaklarını ifade
ediyorlar. Dolayısıyla, biz de HDP olarak Sağlık Bakanlığının bir an önce bu
talepleri dikkate almasını ve iyileştirmelerin bir an önce yapılması
gerektiğini bir kez daha ifade ediyoruz ve Halkların Demokratik Partisi olarak
da tıp çalışanlarının yanında olduğumuzu bir kez daha ifade etmek istiyoruz. 
Sayın Başkan, siz birleşimi açarken ben
yukarıdaydım, burada değildim fakat yaptığınız konuşmayı tutanaklardan okudum.
Gerçekten partim ve grubum adına sizin tarafsız ve bağımsız duruşunuzdan büyük
bir güç aldığımızı ve bu tutumunuzla örnek bir Başkan Vekili olduğunuzu
gösterdiğinizi ifade etmek istiyorum. Sizinle çalışmak bize de her zaman büyük
bir güç ve moral vermiştir. Bu nedenlerle size bir kez daha teşekkür ediyor,
önümüzdeki dönemde sizi tekrar burada görmek istediğimizi ifade etmek
istiyorum. 
Teşekkür ediyorum. 
BAŞKAN – Çok teşekkür ederim, sağ olun.

Sayın Ünal yerine Sayın Soysal,
buyurunuz. 
7.- Yozgat Milletvekili Ertuğrul
Soysal'ın, 14 Mart Tıp Bayramı’na ilişkin açıklaması
ERTUĞRUL SOYSAL (Yozgat) – Sayın
Başkan, değerli milletvekilleri; yaratılmışların en kutsalı insanın ruh ve
beden sağlığına şifa elini uzatmak gibi müstesna bir görevi yerine getiren
sağlık camiamıza, memleketimizin her noktasında, her koşulda yüreğiyle
fedakârca hizmet vermesinden dolayı şükranlarımızı sunuyoruz. Bütün sağlık
çalışanlarının 14 Mart Tıp Bayramı’nı da bu vesileyle kutluyoruz.
Sağlık çalışanlarımızın hangi zor
şartlarda, cefakârca insanın emaneti bedeninin korunması konusunda özveriyle
mücadele ettiklerini hepimiz biliyoruz. Sayın Başbakanımız 14 Mart münasebetiyle “Şifa Veren Ele
Vefa” programında sağlık camiamızla bir araya gelmiş ve sağlık camiamıza
müjdeli haberler vermiştir. Ki bu müjdeli haberler arasında, sağlık
personelimizin nöbet ücretlerinin yüzde 50 oranında artırılması, döner sermaye
primlerinin emekliliğe esas primlere eklenerek emeklilik şartlarının
iyileştirilmesi, fiilî hizmet süresi yıpranma payıyla ilgili çalışmaların
yapılarak yasalaşması çalışmalarını yapmaktayız. Tabii, bu müjdelerin… Yasama
dönemi bitmeden Genel Kurulda görüşmeyi planladığımız 680 sıra sayılı torba
yasa görüşmelerine, Sayın Başbakanımızın müjdelediği sağlık çalışanlarının
özlük haklarını düzenleyen hususların da ilave edilmesi konusunda
çalışmalarımızı hızlandırmış bulunmakta olduğumuzu buradan ifade ediyorum. 
Ben, tekrar, bu vesileyle, bütün
sağlık çalışanlarımızın 14 Mart Tıp Bayramlarını kutluyor, hepsine
şükranlarımızı ifade ediyorum. (AK PARTİ sıralarından alkışlar)
BAŞKAN – Teşekkür ederim.
Sayın Tamer…
8.- Kayseri Milletvekili İsmail
Tamer'in, 14 Mart Tıp Bayramı’na ve Kayseri Milletvekili Yusuf Halaçoğlu’nun
yaptığı açıklamasındaki bazı ifadelerine ilişkin açıklaması
İSMAİL TAMER (Kayseri) – Teşekkür
ediyorum Sayın Başkan.
Zaman mefhumunu düşünmeden fedakârca
çalışan başta doktor arkadaşlarım olmak üzere tüm sağlık çalışanlarının 14 Mart
Tıp Bayramı’nı kutluyorum. 
Ayrıca, Sayın Halaçoğlu’nun Sarız’la
ilgili ifade ettiği şekilde… Ben Sarız’da, 9 bin nüfuslu bir yerde 4 aile
hekimi -bunlardan 1’i uzman, diğerleri pratisyen- 2 diş hekimi, 6 ebe, 2
hemşire, 4 sağlık memuru olmak üzere bir sağlık ordusunun, küçük bir ilçede
sağlık ordusunun olduğunu ifade etmek istiyorum. Sarız’da sağlıkla ilgili en
ufak bir problem yoktur, buradan ifade etmek istiyorum. 
Teşekkür ediyorum. 
BAŞKAN – Sayın Özel…
RECEP ÖZEL (Isparta) – Daha önce söz
verdiniz bana. 
BAŞKAN – Anladım.
Sayın Düzgün…
9.- Tokat Milletvekili Orhan
Düzgün'ün, TBMM Başkan Vekili Meral Akşener’e Meclisi yönetmekteki tutumuyla
ilgili teşekkür ettiğine ve 14 Mart Tıp Bayramı’na ilişkin açıklaması
ORHAN DÜZGÜN (Tokat) – Teşekkür
ediyorum Sayın Başkanım.
Ben de öncelikle şahsınızla ilgili,
Meclisi yönetmekteki tutumunuzla ilgili kişisel anlamda teşekkür ederim ve sizi
tekrar burada görmek istediğimi kişisel anlamda beyan etmek isterim.
BAŞKAN – Sağ olun, çok teşekkür
ederim.
ORHAN DÜZGÜN
(Tokat) - Bu arada da bir tıp mensubu olarak Türkiye’deki bütün tıp
emekçilerinin Tıp Bayramı’nı kutlarım. 
Yalnız, bu
bayram gününde dahi bizi üzen şey, tıp çalışanlarının emeklerinin karşılığını
alamadıkları için hâlen grevde olmalarıdır. Bu grevi de desteklediğimizi açıkça
belirtmek isterim.
Saygılar
sunarım.
BAŞKAN –
Teşekkür ederim.
Sayın Güvenç…
10.-
Kahramanmaraş Milletvekili Sıtkı Güvenç'in, 14 Mart Tıp Bayramı’na ilişkin
açıklaması
SITKI GÜVENÇ
(Kahramanmaraş) – Sayın Başkan, değerli milletvekilleri; yarın 14 Mart Tıp
Bayramı olması dolayısıyla söz almış bulunuyorum. 
Toplumun sağlığı
bireylerin sağlığıyla orantılıdır. Biz AK PARTİ iktidarı olarak toplum
sağlığını en üst düzeye çıkarmak için on üç yıldır en büyük yatırımı, bütçeden
en büyük payı sağlık alanına ayırdık, yeni sağlık tesisleri yaptık, sağlık
çalışanlarının özlük haklarında ciddi iyileştirmeler sağladık. 
İnsanlığa şifa
dağıtan, zaman mefhumu tanımadan gece gündüz çalışan başta hekimlerimiz olmak
üzere tüm sağlık çalışanlarının Tıp Bayramı’nı kutlar, sağlık ve mutluluklar
dilerim.
BAŞKAN –
Teşekkür ederim.
Sayın Ertürk…
11.- İstanbul
Milletvekili Ahmet Haldun Ertürk'ün, 14 Mart Tıp Bayramı’na ilişkin açıklaması
AHMET HALDUN
ERTÜRK (İstanbul) – Sayın Başkan, değerli milletvekilleri; fedakâr sağlık
çalışanlarının 14 Mart Tıp Bayramı’nı kutluyorum. 
Sayın
Başbakanımızın sağlıkçıların durumlarını iyileştiren dünkü açıklamaları
bayramımıza ayrı bir güzellik katmıştır. 
Sağlık çalışanlarına
şiddetin son bulduğu nice tıp bayramları diliyorum, saygılar sunuyorum.
BAŞKAN –
Teşekkür ederim.
Sayın Aydın…
12.- Gümüşhane
Milletvekili Kemalettin Aydın'ın, 14 Mart Tıp Bayramı’na ilişkin açıklaması
KEMALETTİN AYDIN
(Gümüşhane) – Sayın Başkan, değerli arkadaşlarım; şahsınızda 14 Mart Tıp
Bayramı’nda özellikle yıl dönümüne denk gelen Çanakkale mücadelesini ve o
dönemi de anarak cümlelerimi kurmak istiyorum. İstanbul Üniversitesinin bir
dönemi Çanakkale’de tüm öğrencileriyle şehit olup, mezuniyet töreni
kutlanılamamış bir camiadır sağlık çalışanları ve doktorlar. Hem orada ve hem
de tüm hayatları boyunca sağlık camiasına hizmet edip rahmete ulaşmış bütün
kardeşlerimize Allah’tan rahmet, çalışan sağlık çalışanlarına kolaylıklar
diliyor, saygılar sunuyorum.
BAŞKAN –
Teşekkür ederim.
Sayın Öz…
13.- Mersin
Milletvekili Ali Öz'ün, 14 Mart Tıp Bayramı’na ilişkin açıklaması
ALİ ÖZ (Mersin)
– Teşekkür ediyorum Sayın Başkanım.
Bugün 13 Mart,
yarın 14 Mart Tıp Bayramı. Bayram hediyesi alamayan “Bayram gelmiş neyime,
halkım ve kendi özlük haklarım için eyleme.” diyerek bugün büyük bir eylemi
gerçekleştiren ve yürekli bir şekilde, korkmadan bu eyleme katılan tüm sağlık
çalışanlarının 14 Mart Tıp Bayramı’nı kutluyorum. 
Tabii ki sağlıkçıların uzun süre
beklemiş olduğu, söz verilmiş olmasına rağmen yerine getirilmeyen fiilî hizmet
zamlarının, emekliliğe yansımayan döner sermaye gelirlerinin, performans
sisteminden duymuş oldukları rahatsızlıkların, sağlıkta artan taşeronlaşmanın
önüne geçilmesi, vatandaşların gösterdiği şiddet dışında, kurumsal “mobbing”in
bir an önce ortadan kaldırılması, sağlık çalışanlarının tükenmişlik
sendromundan kurtarılması gerektiğine inanıyorum. Her defasında mali disiplin
ve Maliye Bakanı engelini bahane ederek, sağlık çalışanları hak ettikleri özlük
haklarını on iki yıllık iktidar döneminde hiçbir zaman alamamışlardır. İktidar
sözcüsü arkadaşımız, bir müjde mahiyetinde, yeni yapılacak olan bir torba
tasarıyla sağlık çalışanlarına haklarının verileceğini ifade etti.
(Mikrofon otomatik cihaz tarafından
kapatıldı) 
ALİ ÖZ (Mersin) - İnşallah bu yasama
yılı bitmeden yasalaşmasını temenni ediyorum. 
BAŞKAN – Teşekkür ederim. 
Sayın Öner...
14.- Isparta Milletvekili Ali Haydar
Öner'in, 14 Mart Tıp Bayramı’na ilişkin açıklaması
ALİ HAYDAR ÖNER (Isparta) – Teşekkürler
Sayın Başkanım. 
Sağlık çalışanlarının 14 Mart Tıp
Bayramlarını gönülden duygularla kutluyorum. Yaptıkları fedakârlıkların
farkına varılamayışını ve kendilerine yönelik şiddeti kınıyorum. Sağlık
görevlilerine bundan sonraki çalışmalarında da başarılar diliyorum. 
Sayın Başkanım, Isparta’nın sağlık ve
eğitimdeki sıralamasının, dokuzuncu Cumhurbaşkanımız Süleyman Demirel
dönemindeki hizmetlerin günümüze yansıması olduğunu hakkaniyetle vurgulamak
istiyorum. 
Teşekkür ederim. 
BAŞKAN – Sayın Halaçoğlu, süreniz bir
dakika. Yalnız, bu Başkan Vekilliğinin dışında. 
15.- Kayseri Milletvekili Yusuf
Halaçoğlu'nun, Kayseri Milletvekili İsmail Tamer’in yaptığı açıklamasındaki
bazı ifadelerine ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım. 
Demin İsmail Bey Sarız’la ilgili
söylediğim bir şeye işte “Şu kadar diş doktoru var.” dedi. Bir tane bile diş
doktoru şu an yok Sarız’da. Herhâlde geçen seneden bahsediyor. Yani şu an diş
doktoru yok. Herhangi bir şekilde...
İSMAİL TAMER (Kayseri) – 2 tane diş
doktoru var, 1’i şu anda çalışıyor. 
YUSUF HALAÇOĞLU (Kayseri) – Yok yani,
şimdi diş doktoru yok Sarız’da. Şimdi yok, şu an yok Sarız’da, Sarız’da diş
doktoru yok. 
Birisi kalp krizi geçirse nereye
gitmesi lazım? Nereye gitmesi lazım, söyleyin. Yani, yapmayın. 10 bin nüfusu
olan ilçeleri... Köyleriyle birlikte bir ilçeden bahsediyorum. Orada,
isterseniz şimdi arayın sağlık ocağını, var mı yok mu diş doktoru sorun, o
kadar basit bir şey söylüyorum size.
İSMAİL TAMER (Kayseri) – Yeni arayarak
söyledim, ben boşuna konuşmadım ki. 
YUSUF HALAÇOĞLU (Kayseri) – Yani
olmayan bir şeye var demeyin hiç olmazsa. Yarın oraya gideceksiniz, yüzlerine
bakacaksınız insanların, yapmayın. 
Teşekkür ediyorum. 
BAŞKAN - Şimdi, gündeme geçmeden evvel,
58’inci madde uyarınca bir düzeltme talebi mevcuttur, söz düzeltme talebi. 
Sayın Öner, buyurunuz, sizin düzeltme
talebinizi yerine getireceğim. Ondan sonra da gündeme geçeceğiz, seçim
yapılacak biliyorsunuz.
Buyurunuz. 
VII.- GEÇEN TUTANAK HAKKINDA KONUŞMALAR
1.- Isparta Milletvekili Ali Haydar
Öner'in, 12/3/2015 tarihli 75’inci Birleşimdeki bazı ifadelerini düzelttiğine
ilişkin konuşması (x)
ALİ HAYDAR ÖNER (Isparta) – Sayın
Başkanım, dünkü birleşimde narsisizmle ilgili vurgulamaları yaparken “Böyle birini
tanıyor musunuz?” soruma, Ordu Milletvekilimiz Sayın İhsan Şener “Cumhuriyet
Halk Partisi” karşılığı vermiş. Bunu tutanaktan gördüm. Sayın İhsan Şener
herkesin anladığını belli ki anlayamamış. Kişilerle ilgili bir hastalıktır
narsisizm, kurumsal hastalık değildir. Umarız, en anlamaz ödülünü hak etmez
Sayın Şener.
Ayrıca, biraz önce, Sayın Recep Özel,
dört yıldır Isparta’ya hiç uğramadığımı söyledi. Zaman zaman kendisiyle
toplantılarda karşılaşmasak, şehit cenazelerinde buluşmasak, bayramları
birlikte kutlamasak farkına varmamış diyeceğim. Ama oralarda karşılaştığımız
hâlde “Hiç uğramadı.” demesi, ayıptan öte, büyük bir yalan ve inkâr.
Ayrıca, elimde liste var. Isparta’ya
milletvekili olduğumdan bu yana 61 defa gitmişim, 202 gün kalmışım. 
RECEP ÖZEL (Isparta) – O listeyi
çıkarma ihtiyacını niye duydun?
ALİ HAYDAR ÖNER (Devamla) – Bu kadar
inkârcı olmak sana bile yakışmıyor Recep Özel, sana bile yakışmıyor. 
Belki bununla yetinmezler, bütün GSM
istasyonları tanığım. Onunla da yetinmiyorum, burada fotoğraflarıyla,
resimleriyle, Twitter mesajlarıyla belgeleri var. Bu belgeleri utanmadan yalan
söyleyenlerin yüzüne çarpıyorum.
MUHYETTİN AKSAK (Erzurum) – Onları
bırak. Niye aday adayı olamadın, onu söyle. Isparta’dan niye aday adayı
olamadın?
ALİ HAYDAR ÖNER (Devamla) – Gelelim,
niye Isparta’dan aday değilim? 
Sayın Recep Özel, başta kendisi “O,
Ispartalı değil.” diyor. Isparta’ya hizmet etmek benim için bir onur.
Isparta nüfusuna kayıtlı olmayışımı mikro milletçilik unsuru yapıyor. Ama Bursa
adayı Bülent Arınç Manisalı değil mi?
HAKAN ÇAVUŞOĞLU (Bursa) – Hayır,
Demirtaş doğumlu, Bursa Demirtaş doğumlu.
ALİ HAYDAR ÖNER (Devamla) – Faruk
Çelik’in Urfa’da ne işi var? Hüseyin Çelik’in Antalya’da ne işi var?
(Mikrofon otomatik cihaz tarafından
kapatıldı) 
ALİ HAYDAR ÖNER (Devamla) – Binali
Yıldırım’ın İzmir’de ne işi var? Bunların değerlendirmeye alınmasını
öneriyorum.
Saygılar sunuyorum.
BAŞKAN – Teşekkür ederim Sayın Öner.
OSMAN AŞKIN BAK (İstanbul) – O zaman,
niye bırakıyorsun Isparta’yı ya? Niye ön seçime girmedin?
İHSAN ŞENER (Ordu) – Sayın Başkan,
sayın hatip ismimi zikrederek, dünkü konuşmasına verdiğim cevabı söz konusu
edip benim anlamadığımı ifade etmiştir.
Sataşmadan dolayı söz istiyorum.
BAŞKAN – Bana denilmişti ki “Dört
buçuk, beş gibi bitecek bu iş.” ama biz sekizi bulduracağız herhâlde.
Buyurun. (AK PARTİ sıralarından
alkışlar)
V.- SATAŞMALARA İLİŞKİN KONUŞMALAR
(Devam)
5.- Ordu Milletvekili İhsan Şener'in,
Isparta Milletvekili Ali Haydar Öner’in geçen tutanak hakkında yaptığı
konuşması sırasında şahsına sataşması nedeniyle konuşması
İHSAN ŞENER (Ordu) – Sayın Başkanım,
ben de adil yönetiminizden dolayı size teşekkür ediyorum. 
Şimdi, Sayın Öner burada o kadar kirli
bir dil kullanıyor ki bu dille ilgili kendimizi teskin etme yönünü ancak bu tür
küçük sataşmalarla, laf atmalarla geçiştirmeye çalışıyoruz. Bu kürsü o kadar
şahittir ki onun kirli diline, inşallah, bu kirli dilinden bir gün
vazgeçecektir. Herkesle kavgalı, herkese sataşan, herkese kötü söz söyleyen
birisinin burada ne Isparta’ya ne Türkiye’ye bir faydası olmayacaktır diye
düşünüyorum. 
Ben o sözü şahsınıza söylemiştim.
Hepinize saygılar sunuyorum. (AK PARTİ
sıralarından alkışlar)
ALİ HAYDAR ÖNER (Isparta) – Sayın
Başkan…
BAŞKAN – Sayın Öner, lütfen yeni bir
sataşma olmasın, rica edeyim.
ALİ HAYDAR ÖNER (Isparta) – Anladım
efendim.
BAŞKAN – Buyurunuz.
6.- Isparta Milletvekili Ali Haydar
Öner'in, Ordu Milletvekili İhsan Şener’in sataşma nedeniyle yaptığı konuşması
sırasında şahsına sataşması nedeniyle konuşması
ALİ HAYDAR ÖNER (Isparta) – Sayın Başkanım,
çok teşekkür ederim. 
Gerçekten, hem bugün verdiğiniz gündem
dışı söz hem de adil yönetiminiz için şükranlarımı sunuyorum. İçişleri
Bakanlığınızdan bu yana devam eden saygım giderek artmıştır.
Değerli milletvekilleri, Ali Haydar
Öner hiçbir zaman kirli dil kullanmaz ama gerçekleri de cesaretle vurgular.
Kirli dil, Roboski’de öldürülen 34 kişinin katilini inkâr eden, o dosyayı
kapatan kişinin dilidir.
Saygılar sunarım.
BAŞKAN – Gündeme geçiyoruz.
Başkanlığın Genel Kurula sunuşları
vardır.
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım.
VIII.- BAŞKANLIĞIN GENEL KURULA
SUNUŞLARI
A) Tezkereler
1.- Türkiye Büyük Millet Meclisi
Başkanlığının, Avrupa Parlamentosu (AP) Katılım Öncesi Eylem Birimi tarafından
Avrupa Parlamentosu Anayasal İşler Komitesi ve Dışişleri Komitesi iş birliğiyle
23-24 Mart 2015 tarihlerinde Belçika’nın başkenti Brüksel’de düzenlenecek olan
"Sürdürülebilir Demokrasi için Siyasi Kültürün Geliştirilmesi ve Siyasi
Diyalogun Arttırılması" konulu parlamentolar arası seminere Türkiye Büyük
Millet Meclisinden katılması Genel Kurulun 10/3/2015 tarihli ve 73'üncü
Birleşiminde kabul edilen heyeti oluşturmak üzere siyasi parti gruplarının
bildirmiş olduğu isimlere ilişkin tezkeresi (3/1717)
12/3/2015
Türkiye Büyük
Millet Meclisi Genel Kuruluna
Avrupa Parlamentosu (AP) Katılım Öncesi
Eylem Birimi tarafından Avrupa Parlamentosu Anayasal İşler Komitesi ve
Dışişleri Komitesi iş birliği ile 23-24 Mart 2015 tarihlerinde Belçika'nın
başkenti Brüksel'de düzenlenecek olan "Sürdürülebilir Demokrasi İçin
Siyasi Kültürün Geliştirilmesi ve Siyasi Diyalogun Arttırılması" konulu
parlamentolar arası seminere Türkiye Büyük Millet Meclisinden bir heyetin
katılması Genel Kurulun 10/3/2015 tarihli ve 73'üncü Birleşiminde kabul
edilmiştir.
28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesi uyarınca heyeti oluşturmak üzere siyasi parti
gruplarının bildirmiş olduğu isimler Genel Kurulun bilgilerine sunulur.
 Cemil
Çiçek
 Türkiye
Büyük Millet Meclisi 
 Başkanı
Adı ve Soyadı Seçim
Çevresi
Osman Faruk Loğoğlu Adana
Milletvekili
Yılmaz Tunç Bartın
Milletvekili
Ali Aşlık İzmir
Milletvekili
Lütfü Türkkan  Kocaeli
Milletvekili
BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır, ayrı ayrı okutuyorum:
B) Meclis Araştırması Önergeleri
1.- Antalya Milletvekili Gürkut Acar ve
22 milletvekilinin, Türkiye’de yaş sebze ve meyve ihracatında yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1254)
Türkiye Büyük
Millet Meclisi Başkanlığına 
Türkiye'de yaş sebze ve meyve
ihracatında yaşanan sorunların belirlenmesi, biyolojik mücadele istasyonlarının
araştırma, geliştirme, faydalı böcek üretme merkezleri olarak devreye
sokulması, biyolojik mücadele yöntemleri konusunda üreticilerin
bilinçlendirilmesi ve ihracatın arttırılmasına yönelik önlemlerin tespit
edilmesi amacıyla Anayasa'nın 98, TBMM İçtüzüğü'nün 104 ve 105'inci maddeleri
kapsamında Meclis araştırması açılması konusunda gereğini arz ederiz.
1) Gürkut Acar  (Antalya)
2) Mustafa Sezgin Tanrıkulu  (İstanbul)
3) Haydar Akar (Kocaeli)
4) Mehmet Şevki Kulkuloğlu  (Kayseri)
5) Ali Sarıbaş  (Çanakkale)
6) Celal Dinçer  (İstanbul)
7) İlhan Demiröz  (Bursa)
8) Hurşit Güneş  (Kocaeli)
9) Turgay Develi  (Adana)
10) Kamer Genç  (Tunceli)
11) Namık Havutça  (Balıkesir)
12) Osman Kaptan  (Antalya)
13) Ramazan Kerim Özkan  (Burdur)
14) Doğan Şafak  (Niğde)
15) Mehmet Hilal Kaplan  (Kocaeli)
16) Ali Serindağ  (Gaziantep)
17) Emre Köprülü  (Tekirdağ)
18) Selahattin Karaahmetoğlu  (Giresun)
19) Candan Yüceer  (Tekirdağ)
20) Ali İhsan Köktürk  (Zonguldak)
21) Mustafa Serdar Soydan  (Çanakkale)
22) İhsan Özkes  (İstanbul)
23) Hülya Güven  (İzmir)
Gerekçe:
Son dönemde yaş sebze ve meyve
ihracatında Hükûmetin dış politikasındaki yanlışlar nedeniyle ağır bir
tıkanıklık yaşanmaktadır. Bu nedenle fiyatlar düştüğünden Türkiye'nin her
yerinde olduğu gibi Antalya'daki üreticiler de perişan olmuşlardır.
İhracatta en önemli tıkanma
nedenlerinden birisi zirai ilaç kalıntısı olayıdır. Zirai ilaç kalıntısı
nedeniyle yeni pazarlar açılamamakta, zaman zaman da ürünler geri
gönderilmektedir.
Üreticilerimiz, gerektiğinde zirai
ilaçları sadece tavsiye edilen ürünlere, tavsiye edilen dozajda kullanarak son
ilaçlama ile hasat arasında geçmesi gereken bekleme sürelerine uymalıdır. Bu
nedenle, üreticilerin konu hakkında bilinçlendirilmesi ve eğitimi önemlidir.
Ayrıca, hastalık ve zararlılarla ilgili
her sorunda ilk olarak kimyasal mücadeleye başvurulmamalı, kültürel, mekanik,
biyolojik ve kimyasal mücadele ve yararlı böcek uygulamalarını bütünleşik bir
sistem dâhilinde kullanan Entegre Mücadele Yöntemleri (IPM) benimsenmelidir.
Kimyasal mücadele en son çare olarak uygun dozajda uygulanmalıdır. IPM, zirai
ilaç kullanımını en aza indirmekte, dolayısıyla zararlıların kimyasallara karşı
direnç kazanımı daha yavaş olmaktadır. Böylece sistem zirai ilaç kalıntısı
problemine çözüm getirmektedir.
Avrupa Birliği 2014 yılı itibariyle
Entegre Mücadele Yöntemlerini (IPM) uygulamayı zorunlu tutmaktadır.
Böyle olmasına karşın Türkiye'de Gıda,
Tarım ve Hayvancılık Bakanlığına bağlı biyolojik mücadele istasyonları işlevsiz
hâle getirilmiştir.
1976-1980 arasında Antalya'da yapılan
yoğun pamuk ekimi sırasında kırmızı örümcek zararlısına karşı mücadele için
“uğur böceklerini” üreterek doğanın kendi kendisini temizlemesini sağlayan
Antalya Biyolojik Mücadele İstasyonu kapatılmış, araştırma işlemlerine son
verilmiş ve burada mücadele eden bütün mühendisler ülkenin çeşitli yerlerine
tayin edilerek sürülmüştür. O tarihteki ilaç firmalarının ANTBİRLİK Genel
Müdürlüğüne ilaç satamamalarının ardından bu süreç yaşanmıştır.
Önümüzdeki dönemde biyolojik mücadele
istasyonlarının yeniden devreye sokulması, örgütlenmesi konularının
araştırılması yararlı olacaktır.
Türkiye'nin ve Antalya'nın ürünlerinin
dünya çapında bir marka olması, kaliteli, büyük ölçekli ve sürekli üretimin
sağlanması ile mümkündür. Ancak bu şekilde bugün üretimin yüzde 5-6'sı
düzeyinde olan ihracat daha da yükseltilebilir. Üreticilerimiz emeklerinin
karşılığını alabilir, vatandaşlar yeni iş olanaklarına kavuşabilir.
Bu nedenle tarımsal ihracatta
sıkıntılar yaratan zirai ilaç kalıntısı sorununun ortadan kaldırılması, örtü
altı üretim yapan vatandaşlarımızın sorunlarının incelenmesi, biyolojik
mücadele yöntemlerinin geliştirilerek bu kapsamda üreticilerin
bilgilendirilmesi, biyolojik mücadele istasyonlarının araştırma, geliştirme,
faydalı böcek üretme merkezleri olarak yeniden devreye sokulması ve ihracatın
arttırılmasını sağlayacak önlemlerin belirlenmesi amacıyla bir Meclis
araştırması açılması gerekli görülmektedir.
2.- Bursa Milletvekili Aykan Erdemir ve
20 milletvekilinin, devlet okullarında yabancı dil eğitimi ve öğretimi
konusundaki sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1255)
Türkiye Büyük
Millet Meclisi Başkanlığına
Devlet okullarında okutulan başta
İngilizce olmak üzere yabancı dil eğitimi ve öğretimi önündeki sorunların tüm
boyutlarıyla tespiti, izlenecek politikanın ve alınması gereken tedbirlerin
belirlenmesi konusunda Anayasa’nın 98, İç Tüzük’ün 104 ve 105'inci maddeleri
uyarınca Meclis araştırması açılmasını arz ve teklif ederiz.
Saygılarımızla.
1) Aykan Erdemir  (Bursa)
2) Mustafa Sezgin Tanrıkulu  (İstanbul)
3) Gürkut Acar  (Antalya)

4) Haydar Akar  (Kocaeli)
5) Ali Serindağ (Gaziantep)
6) Ali Sarıbaş (Çanakkale)
7) Celal Dinçer  (İstanbul)
8) Hurşit Güneş  (Kocaeli)
9) İlhan Demiröz (Bursa)
10) Namık Havutça (Balıkesir)
11) Turgay Develi (Adana)
12) Osman Kaptan (Antalya)
13) Ramazan Kerim Özkan  (Burdur)
14) Mehmet Hilal Kaplan (Kocaeli)
15) Emre Köprülü (Tekirdağ)
16) Selahattin Karaahmetoğlu  (Giresun)
17) Candan Yüceer (Tekirdağ)
18) Ali İhsan Köktürk (Zonguldak)
19) Mustafa Serdar Soydan (Çanakkale)
20) İhsan Özkes  (İstanbul)
21) Hülya Güven (İzmir)
Gerekçe: 
Dünyanın ve küresel bilgi ekonomisinin
bir parçası olmak isteyen tüm ülkeler için bir ön şart kabul edilen başta
İngilizce olmak üzere yabancı dil bilgisi lüks değil, bir ihtiyaçtır. TEPAV'ın
hazırladığı "Türkiye'nin İngilizce Açığı" (2011) başlıklı raporda,
Türkiye'deki yanlış eğitim politikaları yüzünden İngilizceyi “anlayan” ama konuşamayan
nesiller yetişirken uluslararası düzeyde de istenilen başarıya ulaşılamadığının
altı çizilmektedir.
İngilizce başta olmak üzere, Türkiye
yabancı dil eğitiminde dünya sıralamasında hep sonlarda yer almaktadır.
Uluslararası ve ulusal raporlarda, Türkiye'de İngilizce seviyesinin düşük
olmasının nedenleri arasında genel bir eğitim sorunu varlığının altı
çizilmektedir. TOEFL sınavı verilerine göre Türkiye, 2006 yılında 43 Avrupa
ülkesi arasında 40’ıncı sırada, 2010 yılında ise 49 AB ülkesi arasında 46’ncı
sırada yer almıştır. "Education First (EF)" tarafından 2011 yılında
yapılan İngilizce Yeterlilik Endeksi'nde (İYE) ise 44 ülke içinde 43’üncü
sırada yer almıştır. 2012 yılı İYE verilerine göre ise, 8 az gelişmiş ülkenin
de sıralamaya dâhil edilmesiyle Türkiye 52 ülke içinde 32’nci sırada yer
almıştır.
Avrupa Birliği Eğitim Bilgi Ağı
(EURYDICE) 2007 verilerine göre, Türkiye'de kendisini yabancı dil konusunda çok
iyi olarak tanımlayanların oranı yalnızca yüzde 1,9 iken, yabancı dil konusunda
bilgisi olmadığını söyleyenlerin oranı yüzde 75,5'i bulmaktadır. Lisede
İngilizce öğrenme oranları verilerine göre Türkiye, yine de birçok Avrupa
ülkesine göre sonda yer almaktadır. “Alınan eğitim düzeyine göre kişinin en iyi
bildiği yabancı dilde yetkin olup olmadığı algısı” durumuna göre yabancı dilde
yetkin olma algısı incelendiğinde, Türkiye'nin Avrupa Birliğinin yine gerisinde
kaldığı gözlenmektedir. Türkiye'de bu algının oranı eğitim düzeyi yüksek
olanlarda yüzde 6,3 iken Avrupa ortalaması yüzde 27,4'tür (2010).
Başarılı bir kalkınma performansı
sergileyen ülkelerin birçoğu İngilizcenin öneminin farkındadır. İYE
sıralamalarına baktığımızda, "BRIC" olarak adlandırılan Brezilya,
Rusya, Hindistan ve Çin'in 29 ila 32 arasında arka arkaya yer aldığı
görülmektedir. Yüksek nüfuslarına ve demografik problemlerine rağmen, bu
ülkelerin endeks puanları Türkiye'den yüksektir. Nitekim, bu ülkeler İngilizce
eğitimini kalkınma stratejilerinin bir parçası olarak görmektedirler. Çin,
özellikle uzun vadeli programı çerçevesinde İngilizce öğretmenlerine önem
vermektedir.
Türkiye için İngilizce açığı sorunu,
geleceğe ertelenemeyecek kadar önemlidir. Türkiye'nin rekabet edebilen bir
bilgi ekonomisine kavuşması için iyi düzeyde yabancı dil bilgisine sahip olması
gerekmektedir. Ancak, uygulanan eğitim sistemi bu hedeflere ulaşmada umutsuzluk
yaratmaktadır. Türkiye'nin mevcut iş gücüne yönelik İngilizce eğitim
seferberliğine acilen ihtiyaç varken, vizyonsuzluk ve hedefsizlik nedeniyle
zaman ve kaynaklar gerektiği şekilde kullanılmaktan çok uzaktır (OECD'nin
Uluslararası Öğrencileri Değerlendirme Programı-PISA, 2009).
İngilizce eğitimi konusunda başarılı
olan ülkelerde İngilizce öğretimi ilköğretim 1’inci sınıftan itibaren ve sadece
bu konuda uzman öğretmenler tarafından verilmektedir. TEPAV ve İYE'nin verileri
ışığında, yabancı dil eğitiminde yaş ve eğitim süresinin önemli bir etken
olduğu görülmektedir. Türkiye'de ortalama yabancı dil eğitim süresi yedi yıl
iken İYE verilerine göre 1’inci sıradaki Norveç'te on iki yıldır. Bu gerçekler
ortadayken, 4+4+4 yeni eğitim sisteminin İngilizce eğitim ve öğretimi
konusundaki çalışmaları daha da gerilere götüreceği tahmin edilmektedir.
3.- Bursa Milletvekili Aykan Erdemir ve
21 milletvekilinin, Avrupa’da yükselen ırkçı söylemler, nefret suçları ve
uygulanan ayrımcı politikaların Avrupa ülkelerinde yaşayan Türkiye Cumhuriyeti
yurttaşları üzerinde yarattığı ve yaratacağı sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1256)
Türkiye Büyük
Millet Meclisi Başkanlığına
Avrupa ülkelerinde yapılan son
seçimlerde ortaya çıkan tablo, 1980'li yıllarda başlayan ırkçı, ayrımcı ve
İslam karşıtlığı (İslamofobi) siyasetini izleyen aşırı sağ partilerin ve aşırı
milliyetçiliğin güçlendiğini ortaya koymaktadır. Bu tablonun Avrupa ülkelerinde
yaşayan Türkiye Cumhuriyeti yurttaşları üzerinde yarattığı ve yaratacağı sorunların tüm
boyutlarıyla tespiti, izlenecek politikanın ve alınması gereken tedbirlerin
belirlenmesi konusunda Anayasa’nın 98, İç Tüzük’ün 104 ve 105'inci maddeleri
uyarınca Meclis araştırması açılmasını arz ve teklif ederiz.
Saygılarımızla. 
1) Aykan Erdemir  (Bursa)
2) Mustafa Sezgin Tanrıkulu  (İstanbul)
3) Gürkut Acar (Antalya)
4) Haydar Akar  (Kocaeli)
5) Hülya Güven  (İzmir)
6) Ali Sarıbaş  (Çanakkale)
7) Celal Dinçer  (İstanbul)
8) Hurşit Güneş (Kocaeli)
9) İlhan Demiröz  (Bursa)
10) Turgay Develi  (Adana)
11) Osman Kaptan  (Antalya)
12) Ramazan Kerim Özkan  (Burdur)
13) Mehmet Hilal Kaplan  (Kocaeli)
14) Kamer Genç  (Tunceli)
15) Namık Havutça  (Balıkesir)
16) Ali Serindağ  (Gaziantep)
17) Emre Köprülü  (Tekirdağ)
18) Selahattin Karaahmetoğlu  (Giresun)
19) Candan Yüceer  (Tekirdağ)
20) Ali İhsan Köktürk  (Zonguldak)
21) Mustafa Serdar Soydan  (Çanakkale)
22) İhsan Özkes  (İstanbul)
Gerekçe:
Avrupa ülkelerinde 1990'lı yıllarda
görece az destek bulan aşırı sağ partiler 11 Eylülle birlikte merkeze kayarken
son seçimlerde ortaya çıkan tablo ırkçı, ayrımcı ve İslam karşıtlığı siyasetini
izleyen aşırı milliyetçiliğin güçlendiğini ortaya koymaktadır. İşsizliğin
artmasına paralel artan ırkçı söylemler ve nefret suçlarının Avrupa'daki göçmen
kitlenin daha keskin bir şekilde Avrupa halklarından soyutlanmasına neden
olduğu çeşitli araştırmalarla ortaya konulmaktadır. Örneğin, politik
göçmenlerin dayanışma örgütü La Cimade geçtiğimiz aylarda bir rapor
yayınlanmıştır. 2 binden fazla politik göçmenle yapılan görüşmenin sonucunda
oluşturulan raporda, göçmenlerin önemli bir kısmının yaşam alanlarının
"gayriinsani" olduğu aktarılmıştır. AB Temel Haklar Ajansının Birlik
ülkelerinden 23.500 kişiyle yaptığı bir başka araştırma bu ülkelerde göçmenlere
yönelik ırkçılık, ayrımcılık ve İslamofobinin korkunç boyutlara ulaştığını
ortaya koymaktadır.
Son seçimlerde Fransa ve Yunanistan'dan
sonra diğer Avrupa ülkelerinde de şovenizm, ırkçılık, İslamofobia ve yabancı
düşmanlığını savunan partilerin yükselişi dikkat çekmektedir. Fransa'da Marine
Le Pen'in lideri olduğu göçmen düşmanı Ulusal Cephe başkanlık seçiminin ilk
turunda yüzde 13 oy alırken, Yunanistan'da ırkçı “Altın Şafak” yüzde 7 oy
almıştır. Avusturya'da iki aşırı sağcı parti, Avusturya Özgürlük Partisi ve
Avusturya'nın Geleceği İçin Birlik Partisinin oyları yüzde 28'e yükselmiştir.
Bulgaristan'da "Ataka" 240 sandalyeli ulusal mecliste 21
milletvekiline sahiptir. İsviçre'de aşırı sağcı İsviçre Halk Partisi yüzde 27
oyu ile meclisteki en büyük partidir. Belçika'da aşırı sağcı Flaman Menfaati
Partisinin oyları yüzde 10 civarındadır. Danimarka'da İslam'ı “terör dini”
olarak hedefe koyan Danimarka Halk Partisinin oyu yüzde 12 iken, Norveç'te
ırkçı İlerici Partinin oyu yüzde 23'e kadar yükselmiştir. Hollanda'da İslam
karşıtı Özgürlük Partisi 2010 seçimlerinde yüzde 15 oy alarak 24 milletvekilini
parlamentoya sokarken AP'de 5 milletvekiliyle temsil edilmiştir. 2012 seçimlerinde
ise yüzde 10 alarak AP'de 4 milletvekiliyle temsil edilmektedir.
Norveç'te geçen yıl 92 kişiyi katleden
Anders Behring Breivik'in açıklamalarıyla aşırı sağcı partilerin söylemi
arasında bir fark olmadığı iddia edilmektedir. Türklerin en fazla yaşadığı
Almanya'da Nasyonal Demokrat Parti son seçimlerde yüzde 1,5 oy almıştır.
2000-2006 yılları arasında 8 Türk ve 1 Yunanlının öldürüldüğü olayların
arkasında Neonazi örgütü Nasyonal Yeraltı'nın çıkması ülkede deprem etkisi
yaratmıştır. Son on beş yılda nefret suçları neticesinde çoğunluğu Türk olmak
üzere Almanya'da 150 göçmen hayatını kaybetmiştir. Örneğin Mölln ve Solingen'de
8 Türk vatandaşı yakılarak öldürülmüştür. Almanya'da aşırı sağ partilerin
aldıkları oy potansiyeli, bazı eyaletlerde milletvekili çıkarmaları ve en son
Berlin seçimlerinde eski Doğu Almanya'da 6 ırkçı milletvekili ile birlikte 5
belediye meclisi üyesinin seçilmesi Avrupa'da yükselen ırkçılığın vahim
olduğunu göstermektedir.
Avrupa'da yükselen ırkçı söylemler,
nefret suçları ve uygulanan ayrımcı politikalar Türkiye Cumhuriyeti yurttaşları
da dâhil tüm göçmen halkları tehdit etmektedir. Son seçimlerden çıkan sonuçlar,
önümüzdeki yıllarda yükselen ırkçı söylemlerden faydalanan siyasi kesimlerin
göçmen karşıtlığını daha da derinleştireceğini göstermektedir.
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Gündemin “Seçim”
kısmına geçiyoruz.
IX.- SEÇİMLER
A) Anayasa
Mahkemesi Üyeliklerine Seçim
1.- Anayasa
Mahkemesine Sayıştay Genel Kurulunca aday gösterilen 3 aday içinden Üye Seçimi
BAŞKAN –
Anayasa’nın 146’ncı maddesi gereğince Anayasa Mahkemesine Sayıştay Genel
Kurulunca gösterilen 3 aday içinden 1 üyenin seçimi yapılacaktır.
Sayıştay Genel
Kurulunca gösterilen adayların ad ve soyadları, soyadlarının alfabetik sırasına
göre mühürlü oy pusulası şeklinde düzenlenmek suretiyle bastırılmıştır.
Adayların ad ve soyadlarını bu sıraya göre okuyorum: Rıdvan Güleç, Abdullah
Şimşek, Ahmet Zorlar.
Sayın
milletvekilleri, Anayasa’mızın 146’ncı maddesi gereğince, Anayasa Mahkemesine
üye seçimi gizli oyla yapılacaktır. Üye seçebilmek için ilk oylamada üye
tamsayısının üçte 2 çoğunluğu yani 367 oy, ikinci oylamada üye tam sayısının
salt çoğunluğu yani 276 oy aranacaktır. İkinci oylamada salt çoğunluk
sağlanamazsa bu oylamada en çok oy alan 2 aday için üçüncü oylama yapılacak ve
üçüncü oylamada en fazla oy alan aday Anayasa Mahkemesine üye seçilmiş
olacaktır. 
Gizli oylamanın
ne şekilde yapılacağını arz ediyorum: Komisyon ve hükûmet sıralarında yer alan
kâtip üyelerden komisyon sırasındaki kâtip üye Adana’dan başlayarak Denizli’ye
kadar -Denizli dâhil- ve Diyarbakır’dan başlayarak İstanbul’a kadar -İstanbul
dâhil- hükûmet sırasındaki kâtip üye ise İzmir’den başlayarak Mardin’e kadar
-Mardin dâhil- ve Mersin’den başlayarak Zonguldak’a kadar -Zonguldak dâhil- adı
okunan milletvekilinin adını ad defterinden işaretleyecek ve kendisine bir
mühürlü oy pusulası verecektir. Oyunu kullanacak sayın milletvekili mühürlü oy
pusulası ve zarfı aldıktan sonra oy kabinine girecek, oy pusulasında adı yazılı
adaylardan hangisine oy verecekse o adayın adının önündeki kutucuğu çarpı
işaretiyle işaretleyip oy pusulasını kabinde zarfa koyduktan sonra Başkanlık
Divanı kürsüsü önündeki oy kutusuna atacaktır. 
Sayın üyelerin
oylamada dikkat edecekleri hususları arz ediyorum: 
1) Oy kullanırken adaylardan sadece
birinin adının önündeki kutucuk işaretlenecektir.
Birden fazla adayın işaretlendiği oy
pusulaları geçersiz sayılacaktır.
2) Kabinlere aynı renk tükenmez
kalemler konulmuştur. Sayın üyeler bu kalemleri kullanacaklardır. 
3) Oy pusulasında oyun kime ait
olduğunu belirleyecek herhangi bir işaret, imza, karalama veya kabinlerdeki
kalemlerden başka renkli bir kalem kullanma gibi durumlarda oy geçersiz
sayılacaktır. Geçerli oy pusulası, tercihi gösteren çarpı işareti dışında
hiçbir işaret taşımayacaktır. 
Şimdi, sayın kâtip üyelerin yerlerini
almalarını rica ediyorum.
Birinci tur oylamada kullanılacak
mühürlü oy pusulaları ve zarflar sayın kâtip üyelere teslim edilmiştir. 
Oylamanın sayım ve dökümü için ad çekme
suretiyle 5 kişilik bir tasnif komisyonu tespit edilecektir. Tasnif Komisyonuna
seçilen üyeler oylama işlemi bittikten sonra Komisyon sıralarındaki yerlerini
alacaklardır. 
Şimdi, Tasnif Komisyonunu belirlemek
için ad çekiyorum:
Bartın, Sayın Yılmaz Tunç? Burada. 
İstanbul, Sayın Şirin Ünal? Burada. 
Samsun, Sayın Cemalettin Şimşek? Yok. 
Afyonkarahisar, Kemalettin Yılmaz?
Burada. 
Mardin, Erol Dora? Burada. 
Ankara, Sayın Bülent Kuşoğlu? Burada. 
Tasnif Komisyonuna seçilen üyeler
oylama işlemi bittikten sonra Komisyon sıralarında yerlerini alacaklardır.
Oylamaya Adana ilinden başlıyoruz.
(Oyların toplanmasına başlandı)
BAŞKAN – Sayın milletvekilleri, Anayasa
Mahkemesi üyeliği seçiminin birinci tur oylamasında Başbakan Sayın Ahmet
Davutoğlu’nun yerine Başbakan Yardımcısı Sayın Bülent Arınç, Başbakan
Yardımcısı Sayın Yalçın Akdoğan’ın yerine Kalkınma Bakanı Sayın Cevdet Yılmaz,
Çevre ve Şehircilik Bakanı Sayın İdris Güllüce’nin yerine Gençlik ve Spor
Bakanı Sayın Akif Çağatay Kılıç, Millî Eğitim Bakanı Sayın Nabi Avcı’nın yerine
Enerji ve Tabii Kaynaklar Bakanı Sayın Taner Yıldız, Aile ve Sosyal Politikalar
Bakanı Sayın Ayşenur İslam’ın yerine Ekonomi Bakanı Sayın Nihat Zeybekci,
Avrupa Birliği Bakanı Sayın Volkan Bozkır’ın yerine Çalışma ve Sosyal Güvenlik
Bakanı Sayın Faruk Çelik, Sağlık Bakanı Mehmet Müezzinoğlu’nun yerine Gıda,
Tarım ve Hayvancılık Bakanı Sayın Mehmet Mehdi Eker, Maliye Bakanı Sayın Mehmet
Şimşek’in yerine Bilim, Sanayi ve Teknoloji Bakanı Sayın Fikri Işık, Dışişleri
Bakanı Sayın Mevlüt Çavuşoğlu’nun yerine Kültür ve Turizm Bakanı Sayın Ömer
Çelik vekâleten oy kullanmıştır. Ayrıca, Gümrük ve Ticaret Bakanı Sayın
Nurettin Canikli’nin yerine Orman ve Su İşleri Bakanı Sayın Veysel Eroğlu oy
kullanmıştır. 
Oyunu…
RAMAZAN CAN (Kırıkkale) – Sayın
Başkanım, devam ediyor daha. 
BAŞKAN – Hayır, bakanları söylüyorum
daha yani zamandan tasarruf yapıyoruz. 
(Oyların toplanmasına devam edildi)
BAŞKAN – Oyunu kullanmayan sayın üye
var mı? Yok.
Sayın milletvekilleri, oylama işlemi
tamamlanmıştır.
Oy kupaları kaldırılsın. 
Tasnif Komisyonu üyeleri lütfen
yerlerini alsınlar.
Tasnif Komisyonu üyelerinin adlarını
tekrar okuyorum:
Bartın Milletvekili Sayın Yılmaz Tunç,
İstanbul Milletvekili Sayın Şirin Ünal, Mardin Milletvekili Erol Dora,
Afyonkarahisar Milletvekili Sayın Kemalettin Yılmaz; Ankara Milletvekili Bülent
Kuşoğlu yok, yerine Çankırı Milletvekili Sayın Hüseyin Şahin. 
(Oyların ayrımı yapıldı)
BAŞKAN - Sayın milletvekilleri, Tasnif
Komisyonu tutanağı gelmiştir, okutuyorum: 
Türkiye Büyük
Millet Meclisi Başkanlığına
Türkiye Cumhuriyeti Anayasası’nın
146’ncı maddesi gereğince Anayasa Mahkemesine Sayıştay Genel Kurulunca
gösterilen 3 aday içinden seçilecek 1 üye için yapılan birinci oylamaya 257 üye
katılmış; kullanılan oyların dağılımı aşağıda gösterilmiştir. 
Saygıyla arz olunur. 
 Tasnif
Komisyonu
 Üye Üye Üye
 Yılmaz
Tunç Şirin Ünal Erol
Dora
 Bartın İstanbul Mardin
 Üye Üye
 Kemalettin
Yılmaz Hüseyin Şahin 
 Afyonkarahisar Bursa
Kullanılan oy sayısı: 
Rıdvan Güleç :
229
Abdullah Şimşek :
6
Ahmet Zorlar :
1
Boş :
6
Geçersiz :
15
BAŞKAN – Sayın milletvekilleri, bu
sonuca göre Anayasa’nın 146’ncı maddesinde öngörülen üçte 2 oy çoğunluğu
bulunamamıştır.
Şimdi ikinci tur oylamaya başlıyoruz. 
Bu oylamada Anayasa Mahkemesine üye
seçilebilmek için üye tam sayısının salt çoğunluğu yani 276 oy aranacaktır. 
Sayın kâtip üyelerin yerlerini almasını
istiyorum.
Tasnif Komisyonunu tekrar oluşturmak
için ad çekiyorum:
Kahramanmaraş Milletvekili Sayın Mesut
Dedeoğlu? Burada. 
Çorum Milletvekili Sayın Cahit Bağcı?
Burada. 
Mardin Milletvekili Sayın Erol Dora?
Burada. 
Bursa Milletvekili Sayın Hüseyin Şahin?
Burada. 
Kocaeli Milletvekili Sayın Mehmet Ali
Okur? Burada.
İkinci tur oylamada kullanılacak
mühürlü oy pusulaları ve zarflar sayın kâtip üyelere teslim edilmiştir.
Oylamanın sayım ve dökümü için ad çekme suretiyle 5 kişilik bir Tasnif
Komisyonu tespit edilmiştir.
Oylamaya Adana ilinden başlıyoruz.
(Oyların toplanmasına başlandı)
BAŞKAN - Sayın
milletvekilleri, Anayasa Mahkemesi üyeliği seçiminin ikinci oylamasında
Başbakan Sayın Ahmet Davutoğlu’nun yerine Başbakan Yardımcısı Sayın Bülent
Arınç, Başbakan Yardımcısı Sayın Yalçın Akdoğan’ın yerine Kalkınma Bakanı Sayın
Cevdet Yılmaz, Çevre ve Şehircilik Bakanı Sayın İdris Güllüce’nin yerine
Gençlik ve Spor Bakanı Sayın Akif Çağatay Kılıç, Millî Eğitim Bakanı Sayın Nabi
Avcı’nın yerine Enerji ve Tabii Kaynaklar Bakanı Sayın Taner Yıldız, Aile ve
Sosyal Politikalar Bakanı Sayın Ayşenur İslam’ın yerine Ekonomi Bakanı Sayın
Nihat Zeybekci, Avrupa Birliği Bakanı Sayın Volkan Bozkır’ın yerine Çalışma ve
Sosyal Güvenlik Bakanı Sayın Faruk Çelik, Sağlık Bakanı Sayın Mehmet
Müezzinoğlu’nun yerine Gıda, Tarım ve Hayvancılık Bakanı Sayın Mehmet Mehdi
Eker, Dışişleri Bakanı Mevlüt Çavuşoğlu’nun yerine Kültür ve Turizm Bakanı
Sayın Ömer Çelik, Millî Savunma Bakanı İsmet Yılmaz’ın yerine Maliye Bakanı
Sayın Mehmet Şimşek.
(Oyların
toplanmasına devam edildi)
BAŞKAN - Oyunu
kullanmayan sayın üye var mı? Yok.
Oylama işlemi
bitmiştir.
Oy kupaları
kaldırılsın.
Tasnif
Komisyonunu davet ediyorum: Sayın Cahit Bağcı, Çorum; Sayın Erol Dora, Mardin;
Sayın Hüseyin Şahin, Bursa; Sayın Mesut Dedeoğlu, Kahramanmaraş; Sayın Mehmet
Ali Okur yerine, Sayın Şirin Ünal, İstanbul.
Buyurunuz.
(Oyların ayrımı yapıldı)
BAŞKAN – Tasnif Komisyonu tutanağı
gelmiştir, okutuyorum: 
Türkiye Büyük
Millet Meclisi Başkanlığına 
Türkiye Cumhuriyeti Anayasası’nın
146’ncı maddesi gereğince Anayasa Mahkemesine Sayıştay Genel Kurulunca
gösterilen 3 aday içinden seçilecek 1 üye için yapılan ikinci oylayamaya 260
üye katılmış; kullanılan oyların dağılımı aşağıda gösterilmiştir. 
Saygıyla arz olunur. 
Tasnif Komisyonu
 Üye Üye Üye

 Cahit Bağcı Erol Dora Hüseyin
Şahin
 Çorum Mardin Bursa
 
Üye  Üye
 
Mesut Dedeoğlu  Şirin Ünal
 
Kahramanmaraş  İstanbul

Kullanılan oy sayısı : 260 
Rıdvan Güleç 
: 248 
Abdullah Şimşek: 
: 3 
Ahmet Zorlar: 
: 2 
Boş: 
: 2 
Geçersiz: 
: 5 
BAŞKAN – Sayın milletvekilleri, bu
sonuca göre Anayasa’nın 146’ncı maddesinde öngörülen üye tam sayısının salt
çoğunluğu bulunamamıştır. 
Birleşime on dakika ara veriyorum. 
Kapanma Saati:
16.38
ÜÇÜNCÜ OTURUM
Açılma Saati: 16.51
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Fehmi KÜPÇÜ (Bolu) 
-----0-----
BAŞKAN – Sayın
milletvekilleri, Türkiye Büyük Millet Meclisinin 76’ncı Birleşiminin Üçüncü
Oturumunu açıyorum.
Sayın
milletvekilleri, Anayasa Mahkemesine üye seçiminde şimdi üçüncü tur oylamaya
başlıyoruz. 
Biraz önce
yapılan ikinci tur oylamada en çok oy alan 2 aday için şimdi üçüncü tur oylama
yapılacak ve bu oylamada en fazla oy alan aday Anayasa Mahkemesine üye seçilmiş
olacaktır. İkinci tur oylamada en çok oy alan 2 adayın ad ve soyadlarını,
soyadlarının alfabetik sırasına göre okuyorum: Rıdvan Güleç, Abdullah Şimşek.
Şimdi sayın
kâtip üyelerin yerlerini almasını rica ediyorum.
Üçüncü tur
oylamada kullanılacak mühürlü oy pusulaları ve zarflar sayın kâtip üyelere
teslim edilmiştir. 
Oylamanın sayım ve dökümü için ad çekme
suretiyle 5 kişilik bir Tasnif Komisyonu tespit edilecektir. Tasnif Komisyonuna
seçilen üyeler oylama işlemi bittikten sonra komisyon sıralarındaki yerlerini alacaklardır.
Şimdi Tasnif Komisyonunu tespit edelim:
Diyarbakır Milletvekili Sayın Cuma İçten? Burada.
Kahramanmaraş Milletvekili Sayın Mesut Dedeoğlu? Yok.
Niğde Milletvekili Sayın Ömer Selvi? Burada.
Ordu Milletvekili Sayın Mustafa Hamarat? Burada. 
Mardin Milletvekili Sayın Erol Dora? Burada.
Ankara Milletvekili Sayın Özcan Yeniçeri? Burada. 
Oylamaya Adana ilinden başlıyoruz.
(Oyların toplanmasına başlandı)
BAŞKAN – Sayın milletvekilleri, Anayasa
Mahkemesi üyeliği seçiminin üçüncü oylamasında Başbakan Sayın Ahmet
Davutoğlu’nun yerine Bilim, Sanayi ve Teknoloji Bakanı Sayın Fikri Işık;
Başbakan Yardımcısı Sayın Yalçın Akdoğan’ın yerine Kalkınma Bakanı Sayın Cevdet
Yılmaz, Çevre ve Şehircilik Bakanı Sayın İdris Güllüce’nin yerine Gençlik ve
Spor Bakanı Sayın Akif Çağatay Kılıç, Millî Eğitim Bakanı Sayın Nabi Avcı’nın
yerine Enerji ve Tabii Kaynaklar Bakanı Sayın Taner Yıldız, Aile ve Sosyal
Politikalar Bakanı Sayın Ayşenur İslam’ın yerine Ekonomi Bakanı Sayın Nihat
Zeybekci, Avrupa Birliği Bakanı Sayın Volkan Bozkır’ın yerine Çalışma ve Sosyal
Güvenlik Bakanı Sayın Faruk Çelik, Sağlık Bakanı Sayın Mehmet Müezzinoğlu’nun
yerine Gıda, Tarım ve Hayvancılık Bakanı Sayın Mehmet Mehdi Eker, Millî Savunma
Bakanı Sayın İsmet Yılmaz’ın yerine Maliye Bakanı Sayın Mehmet Şimşek,
Dışişleri Bakanı Sayın Mevlüt Çavuşoğlu’nun yerine Kültür ve Turizm Bakanı
Sayın Ömer Çelik, Gümrük ve Ticaret Bakanı Sayın Nurettin Canikli’nin yerine
Orman ve Su İşleri Bakanı Sayın Veysel Eroğlu vekâleten oy kullanmışlardır. 
(Oyların toplanmasına devam edildi)
BAŞKAN – Oyunu kullanmayan sayın üye
var mıdır? 
Oylama işlemi tamamlanmıştır.
Oy kutuları kaldırılsın. 
Tasnif Komisyonu üyeleri lütfen
yerlerini alsınlar.
Tasnif Komisyonu üyelerinin adlarını
tekrar okuyorum:
Sayın Cuma İçten, Diyarbakır; Sayın
Ömer Selvi, Niğde; Sayın Erol Dora, Mardin; Sayın Özcan Yeniçeri, Ankara; Sayın
Mustafa Hamarat, Ordu.
(Oyların ayrımı yapıldı)
BAŞKAN - Sayın milletvekilleri, Tasnif
Komisyonu tutanağı gelmiştir, okutuyorum:
Türkiye Büyük
Millet Meclisi Başkanlığına
Türkiye Cumhuriyeti Anayasası'nın
146'ncı maddesi gereğince Anayasa Mahkemesine Sayıştay Genel Kurulunca
gösterilen 3 aday içinden yapılan ikinci oylamada en çok oy alan 2 aday
arasından seçilecek 1 üye için yapılacak seçim için yapılan üçüncü oylamaya 264
üye katılmış; kullanılan oyların dağılımı aşağıda gösterilmiştir.
Saygıyla arz olunur.
Tasnif Komisyonu
  Üye  Üye 
Üye
 Cuma İçten Ömer Selvi Erol
Dora
 Diyarbakır  Niğde 
Mardin
  Üye  
Üye
 Özcan Yeniçeri Mustafa
Hamarat
  Ankara  
Ordu

Kullanılan oy sayısı: 264
Rıdvan Güleç:  253
Abdullah Şimşek:  3
Boş:  2
Geçersiz:  6
BAŞKAN - Sayın milletvekilleri, bu
sonuca göre Sayın Rıdvan Güleç üçüncü oylamada 253 oyla Anayasa Mahkemesine
seçilmiştir. Hayırlı, uğurlu olsun. 
Alınan karar gereğince gündemin “Kanun
Tasarı ve Teklifleriyle Komisyonlardan Gelen Diğer İşler” kısmına geçiyoruz. 
1'inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu'nun görüşmelerine kaldığımız yerden devam edeceğiz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN - Komisyon? Yok.
Ertelenmiştir.
2'nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve
Avrupa Birliği Uyum Komisyonu ile Adalet Komisyonu Raporları (1/484) (S.
Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza İnfaz Kurumları Güvenlik
Hizmetleri Kanunu Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Askeri Hakimler
Kanunu ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.
4.- Askeri Hakimler Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet Komisyonu
Raporu (1/1008) (S. Sayısı: 685)
BAŞKAN – Komisyon? Yok.
Ertelenmiştir.
5’inci sırada yer alan, Polis Vazife ve
Salahiyet Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile birleştirilen kanun teklifleri ile Avrupa
Birliği Uyum Komisyonu ve İçişleri Komisyonu Raporlarının görüşmelerine
kaldığımız yerden devam edeceğiz.
5.- Polis Vazife ve Salahiyet Kanunu
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Tasarısı ile İstanbul Milletvekili Mahmut Tanal'ın; Nüfus Hizmetleri
Kanununda Değişiklik Yapılmasına Dair Kanun Teklifi, İstanbul Milletvekili
Bülent Turan'ın; Nüfus Hizmetleri Kanununda Değişiklik Yapılması Hakkında Kanun
Teklifi, Çanakkale Milletvekili İsmail Kaşdemir'in; Kimlik Bildirme Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu ve Kocaeli Milletvekili Mehmet Hilal Kaplan'ın; 2559 Sayılı Polis
Vazife ve Salahiyet Kanununda Değişiklik Yapılmasına İlişkin Kanun Teklifi,
Adana Milletvekili Osman Faruk Loğoğlu'nun; Emniyet Teşkilatı Kanununda
Değişiklik Yapılması Hakkında Kanun Teklifi, Mersin Milletvekili Ertuğrul
Kürkcü'nün; Polis Vazife ve Salahiyet Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu ve Cumhuriyet
Halk Partisi Grup Başkanvekilleri Sinop Milletvekili Engin Altay, Ankara
Milletvekili Levent Gök ile 4 Milletvekilinin; Nüfus Hizmetleri Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu'nun; 5490 Sayılı ve 25/4/2006 Tarihli Nüfus Hizmetleri
Kanununda Değişiklik Yapılması Hakkında Kanun Teklifi ile Avrupa Birliği Uyum
Komisyonu ve İçişleri Komisyonu Raporları (1/995, 2/422, 2/514, 2/909, 2/1518,
2/1579, 2/1632, 2/2443, 2/2469) (S. Sayısı: 684)
BAŞKAN – Komisyon? Yok. 
Ertelenmiştir. 
6’ncı sırada yer alan, Konya
Milletvekili Sayın Kerim Özkul ve Kırıkkale Milletvekili Sayın Ramazan Can ile
45 Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı
Tezkereleri’nin görüşmelerine başlayacağız. 
6.- Konya Milletvekili Kerim Özkul ve
Kırıkkale Milletvekili Ramazan Can ile 45 Milletvekilinin; Bazı Kanun ve Kanun
Hükmünde Kararnamelerde Değişiklik Yapılması Hakkında Kanun Teklifi ve Plan ve
Bütçe Komisyonu Raporu ile Türkiye Büyük Millet Meclisi Başkanlığı ve Plan ve
Bütçe Komisyonu Başkanlığı Tezkereleri (2/2616) (S. Sayısı: 688)
BAŞKAN – Komisyon? Yok.
Ertelenmiştir.
Bundan sonraki işlerde de komisyonun
bulunmayacağı anlaşıldığından, (11/46) esas numaralı Gensoru Önergesi’nin
gündeme alınıp alınmayacağı konusundaki görüşme ve alınan karar gereğince, kanun
tasarı ve teklifleri ile komisyonlardan gelen diğer işleri sırasıyla görüşmek
üzere 16 Mart 2015 Pazartesi günü saat 14.00’te toplanmak üzere Birleşimi
kapatıyorum. 
İyi hafta sonları. 
Kapanma Saati:
17.24 




(x) Bu düzeltmeye ilişkin ifade
12/03/2015 tarihli 75. Birleşim Tutanağı’nın 292’nci sayfasında yer almaktadır.




