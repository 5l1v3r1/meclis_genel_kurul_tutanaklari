



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 10’uncu
Birleşim
 5
Kasım 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol Dora'nın, madenlerdeki
işçi ölümlerine ilişkin gündem dışı konuşması
2.- Antalya Milletvekili Osman Kaptan’ın, aşırı
yağışlardan dolayı Antalya’nın Manavgat ilçesinde yaşanan sel ve su baskınının
yarattığı zararlara ilişkin gündem dışı konuşması ve Orman ve Su İşleri Bakanı
Veysel Eroğlu'nun cevabı
3.- İstanbul Milletvekili Sevim Savaşer'in, Organ Nakli
Haftası’na ilişkin gündem dışı konuşması

IV.- AÇIKLAMALAR
1.- Ankara Milletvekili Levent Gök'ün, eski Başbakan
Bülent Ecevit’in ölümünün 8’inci, Devlet Tiyatrolarının kuruluşunun 80’inci yıl
dönümlerine ve Akün ile Şinasi Sahnelerinin kapatılması konusunda ilgili
bakanın bilgi vermesi gerektiğine ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut'un,
Divan olarak, Bülent Ecevit’e Allah’tan rahmet dilediklerine ilişkin konuşması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Burdur Milletvekili Ramazan Kerim Özkan ve 29
milletvekilinin, koyun yetiştiriciliğiyle ilgili sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1082)
2.- Burdur Milletvekili Ramazan Kerim Özkan ve 29
milletvekilinin, yem bitkileri üretimiyle ilgili sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1083)
3.- Kırklareli Milletvekili Turgut Dibek ve 28
milletvekilinin, gençlerin intihar eğilimlerinin sebeplerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1084)
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, 9/10/2014 tarihinde Bingöl İl Emniyet
Müdürü ve ekibine yönelik gerçekleştirilen silahlı saldırı ve iki saat
sonrasında Genç ilçesinin girişinde bir aracın taranması olaylarının
araştırılması amacıyla 17/10/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 5
Kasım 2014 Çarşamba günkü birleşiminde sunuşlarda okunmasına ve ön
görüşmelerinin aynı günkü birleşimde yapılmasına ilişkin önerisi
2.- MHP Grubunun, Mersin Milletvekili Mehmet Şandır
tarafından, son yıllarda ardı ardına meydana gelen ölümlü maden ocağı
kazalarının araştırılması ve alınması gereken tedbirlerin belirlenmesi amacıyla
31/10/2014 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 5 Kasım 2014 Çarşamba günkü
birleşiminde sunuşlarda okunmasına ve ön görüşmelerinin aynı günkü birleşimde
yapılmasına ilişkin önerisi
3.- CHP Grubunun, İstanbul Milletvekili Süleyman Çelebi
ve 26 milletvekili tarafından, inşaat sektöründe yaşanan ölümlü iş kazalarına
karşı alınması gereken önlemlerin belirlenmesi amacıyla 25/6/2014 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 5 Kasım 2014 Çarşamba günkü birleşiminde sunuşlarda
okunmasına ve ön görüşmelerinin aynı günkü birleşimde yapılmasına ilişkin
önerisi

VIII.- SATAŞMALARA İLİŞKİN KONUŞMALAR
1.- Bingöl Milletvekili İdris Baluken'in, Kırıkkale
Milletvekili Oğuz Kağan Köksal’ın HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması
2.- İstanbul Milletvekili Süleyman Çelebi'nin, Mersin
Milletvekili Mehmet Şandır’ın MHP grup önerisi üzerinde yaptığı konuşması
sırasında şahsına sataşması nedeniyle konuşması
3.- Ankara Milletvekili Levent Gök'ün, Antalya
Milletvekili Gökcen Özdoğan Enç’in CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
4.- Millî Eğitim Bakanı Nabi Avcı'nın, Mersin
Milletvekili Aytuğ Atıcı’nın 651 sıra sayılı Kanun Tasarısı’nın 3’üncü maddesi
üzerinde şahsı adına yaptığı konuşması sırasında şahsına sataşması nedeniyle
konuşması
5.- Mersin Milletvekili Aytuğ Atıcı'nın, Millî Eğitim
Bakanı Nabi Avcı’nın sataşma nedeniyle yaptığı konuşması sırasında şahsına
sataşması nedeniyle konuşması
6.- İstanbul Milletvekili Mehmet Doğan Kubat'ın,
Sakarya Milletvekili Engin Özkoç’un 651 sıra sayılı Kanun Tasarısı’nın 4’üncü
maddesi üzerinde CHP Grubu adına yaptığı konuşması sırasında şahsına sataşması
nedeniyle konuşması
7.- Sakarya Milletvekili Engin Özkoç'un, İstanbul Milletvekili
Mehmet Doğan Kubat’ın sataşma nedeniyle yaptığı konuşması sırasında şahsına
sataşması nedeniyle konuşması
8.- İstanbul Milletvekili Mehmet Doğan Kubat'ın,
Sakarya Milletvekili Engin Özkoç’un sataşma nedeniyle yaptığı konuşması
sırasında şahsına sataşması nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa Elitaş,
Giresun Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)
4.- Yükseköğretim Personel Kanununda Değişiklik
Yapılmasına Dair Kanun Tasarısı ile Tokat Milletvekili Reşat Doğru ve
Milliyetçi Hareket Partisi Grup Başkanvekili Mersin Milletvekili Mehmet Şandır
ile 1 Milletvekilinin; Bartın Milletvekili Muhammet Rıza Yalçınkaya’nın; Mersin
Milletvekili Ali Öz ve Milliyetçi Hareket Partisi Grup Başkanvekili İzmir
Milletvekili Oktay Vural’ın; İstanbul Milletvekili Aydın Ağan Ayaydın’ın;
Ankara Milletvekili Zühal Topcu’nun; Antalya Milletvekili Gürkut Acar’ın; Konya
Milletvekili Mustafa Kalaycı’nın Benzer Mahiyetteki Kanun Teklifleri ve Plan ve
Bütçe Komisyonu Raporu (1/981, 2/187, 2/929, 2/1532, 2/2135, 2/2260, 2/2290,
2/2403) (S. Sayısı: 651)
5.- Türkiye Cumhuriyeti Hükümeti ile Macaristan
Hükümeti Arasında Kültür Merkezlerinin Kuruluşu, İşleyişi ve Faaliyetleri
Hakkında Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/916) (S. Sayısı: 613)
6.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640)
7.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)

X.- OYLAMALAR
1.- (S. Sayısı: 651) Yükseköğretim Personel Kanununda
Değişiklik Yapılmasına Dair Kanun Tasarısı ile Tokat Milletvekili Reşat Doğru
ve Milliyetçi Hareket Partisi Grup Başkanvekili Mersin Milletvekili Mehmet
Şandır ile 1 Milletvekilinin; Bartın Milletvekili Muhammet Rıza Yalçınkaya’nın;
Mersin Milletvekili Ali Öz ve Milliyetçi Hareket Partisi Grup Başkanvekili
İzmir Milletvekili Oktay Vural’ın; İstanbul Milletvekili Aydın Ağan Ayaydın’ın;
Ankara Milletvekili Zühal Topcu’nun; Antalya Milletvekili Gürkut Acar’ın; Konya
Milletvekili Mustafa Kalaycı’nın Benzer Mahiyetteki Kanun Teklifleri'nin
oylaması
2.- (S. Sayısı: 613) Türkiye Cumhuriyeti Hükümeti ile
Macaristan Hükümeti Arasında Kültür Merkezlerinin Kuruluşu, İşleyişi ve
Faaliyetleri Hakkında Anlaşmanın Onaylanmasının Uygun Bulunduğuna Dair Kanun
Tasarısı'nın oylaması

XI.- YAZILI SORULAR VE CEVAPLARI
1.- Ankara Milletvekili Özcan Yeniçeri'nin, 17 Aralık
2013 tarihinden itibaren Bakanlık ile bağlı kurum ve kuruluşlardaki personel
hareketlerine ve açılan davalara ilişkin sorusu ve Avrupa Birliği Bakanı Volkan
Bozkır’ın cevabı (7/52954) 
2.- Ankara Milletvekili Özcan Yeniçeri'nin, AB ve ABD
arasında müzakere edilen yeni nesil ticaret anlaşmalarının dışında kalmamak
için yapılan çalışmalara ilişkin sorusu ve Avrupa Birliği Bakanı Volkan
Bozkır’ın cevabı (7/52955) 
3.- Ankara Milletvekili Özcan Yeniçeri'nin, mevzuat
değişikliklerine dair düzenleyici etki analizleri yapılması adına yürütülen
çalışma ve projelere ilişkin sorusu ve Avrupa Birliği Bakanı Volkan Bozkır’ın
cevabı (7/52956) 
4.- Ankara Milletvekili Özcan Yeniçeri'nin, Bakanlık
ile bağlı kurum ve kuruluşlar bünyesinde kullanılmakta olan araçlar ile ilgili
çeşitli verilere ilişkin sorusu ve Avrupa Birliği Bakanı Volkan Bozkır’ın
cevabı (7/52957)
5.- İzmir Milletvekili Hülya Güven'in, sakız ithaline
ve sakız üretimine teşvik verilmemesine ilişkin sorusu ve Gümrük ve Ticaret
Bakanı Nurettin Canikli’nin cevabı (7/53002)
6.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından yapılan
akaryakıt alımlarına ilişkin sorusu ve Gümrük ve Ticaret Bakanı Nurettin
Canikli’nin cevabı (7/53648)
5 Kasım 2014 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet Rıza
YALÇINKAYA (Bartın)
----0----
BAŞKAN
– Türkiye Büyük Millet Meclisinin 10’uncu Birleşimini açıyorum.
Toplantı
yeter sayısı vardır, görüşmelere başlıyoruz.
MAHMUT
TANAL (İstanbul) – Vallahi yoktur! Gerçekten yok, denemesi bedava.
BAŞKAN
– Sayın Tanal, bundan sonra, daha önce söylerseniz yoklama yaparım.
MAHMUT
TANAL (İstanbul) – Ama gerçekten yok.
BAŞKAN
– Gündeme geçmeden önce üç sayın milletvekiline gündem dışı söz vereceğim.
Gündem
dışı ilk söz, madenlerde gerçekleşen işçi ölümleri hakkında söz isteyen Mardin
Milletvekili Erol Dora’ya aittir.
Buyurun
Sayın Dora.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol Dora'nın, madenlerdeki
işçi ölümlerine ilişkin gündem dışı konuşması

EROL
DORA (Mardin) – Sayın Başkan, değerli milletvekilleri; Türkiye’de madenci işçi
ölümleri konusunda gündem dışı konuşma yapmak üzere söz almış bulunuyorum.
Genel Kurulu saygıyla selamlıyorum. 
Karaman’ın
Ermenek ilçesinde yaşanan maden faciasının üzerinden dokuz gün geçmiş olmasına
karşın mahsur kalan 18 maden işçisinden maalesef hâlâ haber alınamıyor.
Ermenek'te yaşanan facianın acısı sürerken ve henüz mahsur kalan işçilere
ulaşılamamışken Bartın'da bir maden ocağında meydana gelen göçükte mahsur kalan
2 Çinli maden işçisi hayatını kaybetti. Yine aynı günlerde, Zonguldak'ta
ruhsatsız olarak işletilen kömür ocağında meydana gelen kazada 1 maden işçisi
yaşamını yitirdi. Madenci işçi ölümleri gündemde yerini almışken aynı hafta
içerisinde bir işçi ölüm haberi de maalesef Isparta'dan geldi. Isparta'nın
Yalvaç ilçesi yakınlarında mevsimlik işçileri taşıyan midibüsün şarampole
yuvarlanması sonucu 18 işçi yaşamını yitirdi, 27 kişi de yaralandı.
Sayın
Başkan, değerli milletvekilleri; İşçi Sağlığı ve İş Güvenliği Meclisinin
raporuna göre, ekim ayında en az 160 işçi yaşamını yitirmiştir. Son on iki
yılda yani AK PARTİ iktidarı döneminde en az 14.555 işçi hayatını kaybetti. 
Yine
aynı verilere göre, 2014 yılında madenlerde en az 354 işçi yaşamını yitirdi.
Uluslararası Çalışma Örgütü (ILO) verilerine göre, El Salvador ve Cezayir’in
ardından işçi ölümlerinde 3’üncü sırada olan Türkiye’de her yıl ölen işçi
sayısı bin kişinin üzerinde. 
Değerli
milletvekilleri, Soma’da 301 madenci işçinin yaşam hakkı ellerinden alınmışken,
301 madenci işçinin ölümüne sebebiyet verilmişken, yine 10 işçinin yaşam
hakkının gasbedildiği Torunlar İnşaatta meydana gelen asansör faciasının acısı
içimizdeyken şimdi Karaman-Ermenek’te tekrar toplu bir işçi kıyımıyla karşı
karşıyayız. 
Ermenek
madeninin çalıştırılmasının güvencesiz olduğuna dair var olan ve Bakanlığa
sunulan TEMA Vakfı raporu dikkate alınmadığı gibi, güncel denetimlerde de
görülen eksiklikler tamamlanmadan üretimin sürdürülmesine göz yumulmuştur. 
Sayın
Başkan, değerli milletvekilleri; altını çizerek belirtmeliyiz ki hiçbir önlem
alınmadığı için yaşanan bu işçi cinayetleri doğallaştırılamaz ve
sıradanlaştırılamaz. Yaşananlar açıkça iş cinayetleridir. 
Soma
faciasının ardından kamuoyunda oluşan tepki üzerine torba yasada birkaç
göstermelik düzenleme yapan ancak maden kazalarının asıl nedenlerini ortadan
kaldırmak için kılını kıpırdatmayan AK PARTİ Hükûmeti ve onun açtığı yolda
işçileri canları pahasına çalıştıran patronlar Karaman’da da işçileri göçük
altında bırakmıştır. 
Değerli
milletvekilleri, gerek partimiz milletvekilleri ve gerekse diğer muhalefet
partilerince verilmiş soru önergeleri ve araştırma önergelerinin iktidar
tarafından sürekli olarak reddedilmesi, Hükûmetin maden işçilerinin sağlık ve
ekonomik refahlarını önemsemediğinin açık göstergesidir. 
“Kendi
savaş uçağımı yapıyorum, kendi silahımı kendim üretiyorum.” diye övünen Hükûmet
kendi madenlerini 19’uncu yüzyıl ilkel yöntem ve teknikleriyle çıkarmaya devam
ediyor. Aynı Hükûmet, yurttaşlarımızın 19’uncu yüzyıl vahşi kapitalizm dönemi
yöntemleriyle çalıştırılıp her gün acı bir biçimde ölmelerine ise âdeta seyirci
kalıyor. 
Sayın
Başkan, değerli milletvekilleri; durum çok açık bir biçimde ortadadır. İş,
öncelikle, ilgili bakanların derhâl istifa etmelerini gerektirmektedir. 
Madenlerde çağdaş teknolojinin kullanılmasını zorunlu hâle getirecek düzenlemeler
yapılmalı ve işçi sağlığı ve iş güvenliği konularında çağdaş evrensel normlar
benimsenerek hayata geçirilmelidir. Kömür ocakları kamulaştırılmalı, kömür
üretiminde kiralama, taşeron ve hizmet alımına son verilmeli ve çalışma
hayatında felakete yol açan esnek ve kuralsız çalışma uygulamalarından
vazgeçilmelidir. İşçilere yönelik örgütlenme ve sendikasını seçmeye yönelik
siyasi baskılara derhâl son verilmelidir. Sendika barajı ve örgütlenme önündeki
fiilî ve yasal engeller kaldırılmalıdır. İş cinayetlerinde cezasızlık
politikasından vazgeçilmeli, her düzeydeki sorumlular yargılanmalıdır. İşçi
sağlığı ve güvenliğini sağlamaya dönük uluslararası ILO sözleşmelerinin ilgili
protokolleri eksiksiz imzalanmalı, konulan çekinceler kaldırılmalıdır. 21’inci yüzyıl
Türkiyesi, maden çıkarma ve işletme teknolojisini yenilemeli ve çağdaş
yöntemlere yönelmelidir. 21’inci yüzyıl Türkiyesi’nin kayıt dışı, düşük
ücretli, sendikasız ve güvencesiz işçi çalıştırma olgusunu ivedilikle ortadan
kaldırması gerektiğini belirtiyor, tekrar Genel Kurulu saygıyla selamlıyorum.
BAŞKAN
– Teşekkür ediyorum.
Gündem
dışı ikinci söz, aşırı yağışlardan dolayı Antalya’nın Manavgat ilçesinde
yaşanan sel ve su baskınının yarattığı zararlarla ilgili söz isteyen Antalya
Milletvekili Osman Kaptan’a aittir.
Buyurun
Sayın Kaptan. (CHP sıralarından alkışlar)
2.- Antalya Milletvekili Osman Kaptan’ın, aşırı
yağışlardan dolayı Antalya’nın Manavgat ilçesinde yaşanan sel ve su baskınının
yarattığı zararlara ilişkin gündem dışı konuşması ve Orman ve Su İşleri Bakanı
Veysel Eroğlu'nun cevabı

OSMAN
KAPTAN (Antalya) – Sayın Başkan, değerli milletvekili arkadaşlarım; hepinizi
saygıyla selamlarım.
Sayın
arkadaşlarım, Manavgat’ta 24 Ekim tarihinde gece saat üçten başlayarak sekiz
saat boyunca yağan şiddetli yağmur sel ve su baskınına yol açmıştır. Uzun
yıllardır Manavgat’ta metrekareye saatte 160-180 kilogram yağmur düşerken bu
sefer metrekareye 350 kilogram yağmur düşmüş, yani iki katı yağmur yağmıştır.
Yaklaşık 500 dükkân ve bir o kadar da ev su baskını altında kalmıştır. 600
dolayında otomobil, motorlu taşıt kullanılamaz hâle gelmiştir. Bazı
mahallelerde dükkânların yarısına kadar su basmış, depolar su altında kalmış,
zaten zor durumda olan esnaf perişan olmuştur. 288 kişiye ait, efendim, 7.800
hektar pamuk, yer fıstığı, susam, mısır tarlaları, 5 adet sera ve 7-8 köyde
ağır olmak üzere toplam 26 köyde ekili alanlar hasar görmüştür. Tarım
İlçe Müdürlüğü tarımdaki zararın 16,5 milyon lira olduğunu tespit etmiştir.
Otel ve turizm bölgelerinde de hasar olmuştur. Tanınmış bir otelcimiz, bize,
sadece kendi zararının 4 trilyon lira olduğunu ifade etmiştir. Manavgat
Belediyesi de felakete 300 ekiple, kiraladığı ve satın aldığı 25 iş makinesi ve
Zodiac botlarla vatandaşlara yardımcı olmaya çalışmıştır, fırınları açtırarak
sürekli ekmek ve su dağıtmıştır. Sayın milletvekilleri, kısaca, Manavgat’ta
hayat felç olmuştur. 
Sayın arkadaşlarım, Antalya’nın
yılda aldığı yağış AB ortalamasından 5 kat, Türkiye ortalamasından 3 kat daha
fazladır. Bol yağışlar Antalya’daki güzelliklerin de, Antalya’daki doğal
afetlerin de nedenidir. Son yıllarda, Antalya, turizm ve tarımın başkenti
olduğu kadar doğal afetlerin de başkenti olmuştur. 2011’de Gebiz’in
Haskızılören köyünde selden 6 kişi hayatını kaybetmiş, 2 kişinin cenazesi hâlen
bulunamamıştır. Onun için, Antalya’nın doğal afetlerden korunması için GAP,
DAP, KOP gibi bölgesel bir projeye ihtiyaç vardır.
Sayın arkadaşlarım, Manavgat,
Bakanlar Kurulunca doğal afet bölgesi ilan edilmeli, zarar görenlerin zararları
devletçe acilen ödenmelidir. Büyükşehir Yasası’yla kanalizasyon, su ve itfaiye
hizmetleri büyükşehre geçmiştir. Büyükşehir ASAT tarafından yılda 2 defa
drenaj kanallarının temizlenmesi gerekirken bu temizlik yapılmamıştır, bundan
dolayı bu zararlar da büyük olmuştur.
Büyükşehir
Yasası’yla Manavgat’ta kapatılan belediyelerin borçları Manavgat Belediyesine,
alacakları ise Büyükşehre geçmiştir. Büyükşehir Yasası’ndan dolayı mahalle
muhtarları ve belediye başkanları “Elimiz kolumuz bağlandı, hizmetleri
Büyükşehirden beklemek durumunda kalıyoruz.” demişlerdir.
Bu
nedenle, Büyükşehir Yasası uygulamaya konulduktan beri yapılan çalışmalar
yeterli midir yetersiz midir, bu konunun araştırılması için bir Meclis
araştırması önergesi vereceğiz. 
Sayın
arkadaşlarım, Manavgat turizm bölgemizdir, Antalya’nın merkezi ve çoğu ilçeleri
de turistik ilçelerdir. Altyapıdaki hizmet yetersizliği, yurt dışında
turizmimizi imaj ve tanıtım yönünden olumsuz etkilemektedir. O nedenle tekrar
altını çizmek istiyorum, Antalya’mızın turizmini ve tarımını koruma altına
almamız için GAP, DAP, KOP gibi bir proje hayata geçirilmelidir. Manavgat’ın
afet bölgesi ilan edilmesi ve zararların devletçe ödenmesi sağlanmalıdır. 
Tüm
Manavgatlı ve Antalyalı hemşehrilerimize geçmiş olsun diyor, bu türlü afetlerin
bir daha yaşanmamasını Allah’tan niyaz ediyor, hepinize saygılar sunuyorum.
(CHP sıralarından alkışlar)
BAŞKAN
– Gündem dışı konuşmaya Orman ve Su İşleri Bakanı Sayın Veysel Eroğlu cevap
vereceklerdir.
Buyurun
Sayın Bakan. (AK PARTİ sıralarından alkışlar)
ORMAN
VE SU İŞLERİ BAKANI VEYSEL EROĞLU (Afyonkarahisar) – Sayın Başkanım, değerli
milletvekilleri; hepinizi saygıyla selamlıyorum.
Antalya
Milletvekili Sayın Osman Kaptan Beyefendi’nin konuşmasına cevap olmak üzere söz
aldım. Hepinizi saygıyla selamlıyorum efendim.
Şimdi,
Antalya’da hakikaten 24, 25 ve 26 Ekim 2014 tarihlerinde, hem merkez hem de
ilçelerinde yoğun yağışlar meydana gelmiş, maddi kayıplara yol açan birtakım
taşkınlar olmuştur. Esasen biz, bu yoğun yağışları, daha önce, Meteoroloji
Genel Müdürlüğümüz tarafından bütün kurum ve kuruluşlara, belediyelere ikaz
ettik. Hatta 23 Ekim 2014 saat on sekizde yayımlanan ikazla Antalya’da beklenen
sel ve su baskınlarına karşı yetkililer ve vatandaşlarımız bilgilendirildi.
Fakat maalesef 24-26 Ekim tarihleri arasında Manavgat’ta metrekareye 480
kilogram yağış düşüyor yani 484 milimetre. Yani, Türkiye’de bir yılda yağan
yağış miktarının ortalama 642 milimetre olduğu dikkate alınırsa gerçekten bunun
ne kadar büyük bir yağış olduğu anlaşılır.
Belek’te
de 294 kilogram yağış kaydedildi. Özellikle Antalya’da oluşabilecek büyük sel
felaketinin önüne, DSİ tarafından yapılan çok sayıda taşkın koruma tesisiyle
büyük ölçüde geçildi.
Bizim
son on iki yılda inşa ettiğimiz 51 tane dere ıslahı var. Hatta, Antalya’daki
topoğrafik durum sebebiyle Antalya taşkınlara sürekli maruzdu. Hatta, ben, DSİ Genel
Müdürüyken büyük bir seferberlik yaptım, Türkiye’deki bütün araç ve iş
makinelerini Antalya’ya çekerek bundan aşağı yukarı beş altı yıl önce -DSİ
marifetiyle- toplu makine çalışmalarıyla çok sayıda dereyi ıslah etmiştim.
Peki, bu 51 tane dere ıslahıyla ne yapıldı? 62 meskûn mahal, Antalya merkez ve
ilçeler dâhil olmak üzere ve yaklaşık da 123 bin dekar arazi taşkınlardan
korundu.
Özellikle
Manavgat ilçemizde yoğun yağışlar sebebiyle çok büyük bir felaket olması
ihtimal dâhilindeydi ama biz orada çok isabetli bir karar aldık. Biliyorsunuz sayın
vekilim, Naras Barajı’nı inşa ettik. Naras Barajı’ında su tutulma talimatını
vermiştim ben, su da tutulduğu için… Bakın, Naras Barajı’nda bu yoğun yağışlar,
gerçekten beklenmedik yağışlar neticesinde, 26 Ekim tarihine kadar devam eden yoğun
yağışlarla özellikle Naras Barajı’nda su seviyesi 13 metre birden yükseldi.
Yani, bu 13 metre büyük bir hacim. Bu, eğer hakikaten Manavgat’a ve diğer
araziye gitseydi çok daha büyük felaket olurdu. Naras Barajı gerçekten bu
felaketi büyük ölçüde önledi ama hakikaten birtakım taşkın hasarları husule
geldi. Tabii, biz başta DSİ ve diğer kurumlar olmak üzere gerekli tedbirleri
alacağız, bunu da özellikle belirteyim. 
Ayrıca,
size ikazınızdan dolayı da teşekkür ediyorum. Hatta, bize de yapılacak hususlar
konusunda bilgi notu iletirseniz, bunları takip etmek, birlikte, hep beraber
takip etmek bizim boynumuzun borcu. Ama ben kısaca şunu belirteyim: Antalya’ya
hakikaten çok büyük yatırımlar yaptık. DSİ olarak biz, Antalya’ya 1 milyar 171
milyon 250 TL, yani yaklaşık 1 milyar 200 milyon TL’lik yatırım yaptık. Bu
seneyle birlikte… Çünkü yeni barajlar inşa ediyoruz, Küçük Aksu Barajı gibi
barajlar. Bunlarla beraber bu sene yıl sonunda Antalya’ya sadece Orman ve Su
İşleri Bakanlığının yaptığı yatırım 1,5 milyar TL’yi yakalayacaktır ki en çok
yatırım yapılan illerin arasında yer alıyor, onu özellikle vurgulamak
istiyorum. Biliyorsunuz, bununla aşağı yukarı 400 bin dekar araziyi sulamaya
açtık. Ayrıca, 212.980 dekar araziyi de taşkınlardan koruduk. 
51
tane dere ıslahı yanında şu anda 5 tane büyük dere ıslahı devam ediyor. Mesela
Küçük Aksu Deresi’nin ıslahı yapılıyor, inşaatı hızla ilerliyor. 5 tane dere
ıslahı, Antalya Kumluca, Alanya Alara Çayı vesaire Küçük Aksu, Elmalı ilçe
merkezindeki dere ıslahları devam ediyor. 
Bunun
dışında, tabii, bu taşkınları önlemede baraj ve göletlerin çok büyük rolü var.
Yani, hızla akan suyu -Antalya’nın topoğrafik durumu malum hepinizce- hızla
yağan yağmuru mutlaka bir yerde durdurmak için göletler, barajlar yapılması
lazım. Nitekim, Naras Barajı olmasaydı çok daha büyük sıkıntı olabilirdi,
Allah’a şükür Naras Barajı kurtardı. 
Bu
yüzden Antalya’da, sayın vekilim, tam 20 adet baraj ve gölet sulama tesisinin
“Bin Günde Bin Gölet ve Sulama” kapsamında yapılması talimatını verdim.
Vaktinizi almamak için bunları söylemiyorum, teker teker okumam zaman alacak
ama arzu ederseniz size bu bilgi notunu da… 20 tane baraj, gölet ve sulama
tesisi yapacağız, bunu özellikle belirteyim. Dere ıslahları yapılacak. 
Bir
de son olarak şu müjdeyi vermek istiyorum: Biz Antalya’yı pilot bölge olarak
aldık. Bu konuda 3 tane seferberlik yapıyoruz: Orman teşkilatı, Çölleşme ve
Erozyonla Mücadele Genel Müdürlüğü ve DSİ Genel Müdürlüğü tarafından 3 tane büyük eylem
planını Antalya’da uygulamaya başladık. Bilhassa yağan yağmurun yukarı
havzalarda yani derelerin üst kısımlarında tutulması için özellikle yukarı
havza kontrol sistemleri başladı. Hem ağaçlandırma, mera ıslahı hem de DSİ tarafından
üst kısımlarda tersip bentleri, sel kapanları yapma şeklinde büyük bir
seferberlik başlattık. Erozyon kontrolüyle ilgili seferberlik ikinci
seferberliğimiz. Bir de baraj ve göletlerin etrafında yeşil kuşak
ağaçlandırması yapmak suretiyle sel baskınlarını azaltmak, yağan yağmuru
arazide tutmak için bir çalışma yapıyoruz. Bunu da sizlere özellikle vurgulamak
istiyorum. Zaten DSİ şu anda hemen Antalya’da çalışmalara başladı. Bu konuda,
önümüzdeki haftalarda ben de Antalya’ya giderek bizzat yerinde çalışmaları
takip edeceğim.
Hepinize çok teşekkür
ediyor, saygılarımı sunuyorum efendim. (AK PARTİ sıralarından alkışlar)
BAŞKAN – Teşekkür
ediyorum.
Gündem dışı üçüncü
söz, Organ Nakli Haftası münasebetiyle söz isteyen İstanbul Milletvekili Sevim
Savaşer’e aittir. 
Buyurun Sayın Savaşer.
(AK PARTİ sıralarından alkışlar)
3.- İstanbul Milletvekili Sevim Savaşer'in, Organ Nakli
Haftası’na ilişkin gündem dışı konuşması

SEVİM SAVAŞER
(İstanbul) – Sayın Başkan, değerli milletvekilleri, 3-9 Kasım “Organ Bağışı
Haftası” nedeniyle gündem dışı söz almış bulunuyorum. Bu vesileyle heyetinizi
saygıyla selamlarım.
Bir kişinin
hayattayken serbest iradesiyle tıbben yaşamı sona erdikten sonra doku ve
organlarının başka hastaların tedavisi için kullanılmasına izin vermesi ve bunu
belgelendirmesi organ bağışı olarak adlandırılmakta. Günümüzde kalp, akciğer,
böbrek, pankreas, ince bağırsak, kemik iliği, deri, kornea gibi nakiller
gerçekleştirilebilmektedir. 
Ülkemizde 63’ü böbrek,
38’i karaciğer, 12’si kalp, 6’sı akciğer merkezi olmak üzere toplam 119 nakil
merkezi bulunmaktadır. Ülkemizde organ doku nakil hizmetleri 2238 sayılı Organ
ve Doku Alınması, Saklanması Hakkında Kanun ile Organ ve Doku Nakil Hizmetleri
Yönetmeliği ve bu yönetmeliğe istinaden çıkarılan yönergeler kapsamında
yürütülmektedir. Sağlık Bakanlığımız, organ bağışı ve naklinin daha sistemli
yürütülmesi amacıyla Ankara’da Ulusal Organ ve Doku Nakli Koordinasyon Merkezi,
9 ilde de organ ve doku nakli bölge koordinasyon merkezleri kurmuş ve bu
merkezlere bağlı illeri de ayrıca belirlemiştir. 
Ayrıca, 2013 yılı
Nisan ayından itibaren organ bağışında bulunanların bilgilerinin kayıt altına
alındığı ve kayıtların yüksek güvenlikli bir şekilde korunduğu “Türkiye Organ
Bağışı Bilgi Sistemi Programı” devreye sokulmuştur.
Bugün ülkemizde 25
bine yakın kişi organ sırasında, organ nakli için beklemektedir. Bütün dünyada
olduğu gibi ülkemizde de nakil ihtiyacının karşılanması beklenenin oldukça
altındadır. Bu, bütün dünyada da bu şekildedir, bizim ülkemizde de benzer
şekildedir. 
Avrupa ülkelerinde
organ nakillerinin yüzde 80’i kadavradan, yüzde 20’si canlı kaynaklı iken
ülkemizde bunun tam tersi, yüzde 75’i canlı, yüzde 25’i de kadavradan
karşılanmaktadır. Tabii ki bunun en önemli nedeni yeterli organ bağışının
olmayışıdır. Bu nedenle organ bağışı ve nakli sayılarının artırılması Sağlık
Bakanlığımızın öncelikli hedefleri arasında olup bu konuda da kapsamlı
çalışmalar yürütülmektedir. Ancak bazı toplumlarda dinî veya daha ağırlıklı
kültürel olarak ölünün vücut bütünlüğünü bozmayı uygun görmeme yaklaşımı
nedeniyle yeterli organ bağışı sağlanamamaktadır.
Diyanet İşleri
Başkanlığı -Din İşleri Yüksek Kurulu 6/3/1980 tarih ve 396/13 sayılı Karar’ında-
İslam dininde organ bağışının uygun şartlar yerine getirildiğinde caiz olduğunu
bildirmiş, bu konuda Kur'an’da ayetler olduğunu açıklamış ve alınacak organ
veya doku karşılığında hiçbir ücret alınmaması gerekliliğini vurgulamış ve
organ bağışına gönüllülüğü artırmak amacıyla camilerde organ bağışına ilişkin
faaliyetlerde bulunmuştur. Kur'an-ı Kerim’de, Maide Suresi ayet 32, kim bir
kimseye hayat verirse onun sanki bütün insanlara hayat vermişçesine sevap
kazanacağı beyanı bulunmaktadır. 
Araştırmalar
organ bağışı konusunda toplumu bilgilendirmenin en iyi yönteminin basın-yayın
ve İnternet ortamının olduğunu göstermektedir. Medyanın toplumu organ bağışı
konusunda doğru yönlendirmesi, televizyon programlarında organ bağışını
destekleyici programların yapılarak toplumun bilinçlendirilmesi, ayrıca
okullarda organ bağışına yönelik eğitimler verilmesi organ bağışı oranını
önemli ölçüde artıracaktır.
Bu
duygu ve düşüncelerle, hiçbirimizin inşallah organ bağışına ihtiyacı olmaz
düşüncesiyle yüce heyetinizi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ediyorum.
MAHMUT
TANAL (İstanbul) - Sayın Başkan...
BAŞKAN
– Bir saniye Sayın Tanal.
Sayın
Gök, buyurun.
LEVENT
GÖK (Ankara) – Sayın Tanal konuyla ilgili kısa bir açıklama yapacak, onda sonra
olursa...
BAŞKAN
– Sayın Gök, usulümüz değil, biliyorsunuz.
Sizin
talebiniz var. 
Buyurun.

IV.- AÇIKLAMALAR
1.- Ankara Milletvekili Levent Gök'ün, eski Başbakan
Bülent Ecevit’in ölümünün 8’inci, Devlet Tiyatrolarının kuruluşunun 80’inci yıl
dönümlerine ve Akün ile Şinasi Sahnelerinin kapatılması konusunda ilgili
bakanın bilgi vermesi gerektiğine ilişkin açıklaması

LEVENT
GÖK (Ankara) – Peki.
Benim
talebim iki hususa dikkat çekmek içindir Sayın Başkan. 
Sayın
Başkan, değerli milletvekilleri; bundan tam sekiz yıl önce, 5 Kasım 2006
tarihinde eski başbakanlardan, Cumhuriyet Halk Partisinin önceki genel
başkanlarından ve vefat ettiği tarihte Demokratik Sol Parti Genel Başkanı olan
Bülent Ecevit hayata veda etti. Bülent Ecevit, siyasi kimliğiyle, kişiliğiyle,
yaşantısıyla Türk siyasetine ve özellikle emekçilere, dar gelirlilere
kazandırdıkları devrim niteliğindeki kavramlar ve kurullarla Türk siyasetinin
mümtaz kişiliklerinden bir tanesidir. Onun yaşantısında zenginliğin asla yeri
olmamıştır, onun yaşantısı mütevazılık üzerine kurulmuştur. Bugün de rahmetli
Bülent Ecevit’in bu mütevazı yaşantısına ne denli ihtiyaç duyduğumuz günleri
geçirirken kendisini bir kez daha rahmetle anıyorum. Sanırım tüm Meclis
üyelerimiz de bu duygularıma iştirak ediyordur.
Bir
diğer ikinci konu, 5 Kasım 1934 tarihi, Devlet Tiyatrolarının kuruluş yıl
dönümüdür. Bundan tam seksen yıl önce, cumhuriyeti kuran kadrolar Türkiye’de
yaşayan tüm yurttaşlarımızın sanatın her türlüsünden faydalanmasını amaçlamış
ve bu amaçla Devlet Tiyatrolarını kurmuştur ve Türkiye, yönünü çağdaş
uygarlığa, resme, sanata ve güzel sanatlara dönmüştür. Ancak, önceki gün
Ankara’nın en güzide sahnelerinden Akün ve Şinasi sahnelerinin satılmış
olduğunu öğrenmiş bulunuyoruz. Basından öğrendiğimiz bu bilgi bugün dahi
yalanlanmamıştır. Çankaya’daki Akün ve Şinasi sahneleri Ankara’da herkesin
kolaylıkla ulaşabileceği ve kapasite itibarıyla gerçekten tiyatroya, sinemaya
ve kültüre çok ciddi hizmetleri olacak olan kurumlardır. Devlet Tiyatrolarının
kuruluşundan tam seksen yıl sonra, sanata önem vermek amacıyla kurulan Devlet
Tiyatrolarının kuruluşundan tam seksen yıl sonra bugün gelinen zihniyette Akün
ve Şinasi sahnelerinin kapatılması son derece talihsiz bir uygulamadır. Eğer
böyle bir uygulama yok ise Bakanın yalanlamasını, var ise de gerçeği, kime,
hangi fiyatla, hangi ihale usulüyle yapıldığını öğrenmemiz kamu açısından son
derece yararlı olacaktır. Eğer gerçekten satıldıysa böylesine bir talihsiz
çakışmanın içerisinde olmak öncelikle hem bir sanatsever olarak hem de
bir Ankara milletvekili olarak beni çok ciddi yaralamıştır. 
Toplumumuzun
bu kaygılarını da bu vesileyle paylaşmak isterim. 
BAŞKAN
– Teşekkür ediyorum Sayın Gök.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Sadık Yakut'un,
Divan olarak, Bülent Ecevit’e Allah’tan rahmet dilediklerine ilişkin konuşması

BAŞKAN
- Biz de Bülent Ecevit’e Allah’tan rahmet diliyoruz.
MAHMUT
TANAL (İstanbul) – Sayın Başkan...
BAŞKAN
– Buyurun Sayın Tanal. 
MAHMUT
TANAL (İstanbul) – Teşekkür ederim Sayın Başkan. 
Sayın
Milletvekili Sevim Savaşer...
BAŞKAN
– Sayın Tanal, önce ne için söz istediniz onu söylerseniz...
MAHMUT
TANAL (İstanbul) – Tabii -onunla ilgili- onu söylemeye çalışıyorum, izin
verirseniz eğer. 
Kendilerine
bu organ nakliyle ilgili konuyu gündeme getirdikleri için teşekkür ediyorum.
Yalnız verdikleri şu bilgi kamuoyu açısından yanlış bir bilgi...
BAŞKAN
– Bir saniye Sayın Tanal.
Sayın
Tanal, gündem dışı sözler her zaman...
MAHMUT
TANAL (İstanbul) – Bitiriyorum, tek cümle istiyorum. 
BAŞKAN
– Bir saniye efendim, bir saniye... Bakın, her zaman İç Tüzük’ü
hatırlatıyorsunuz. İç Tüzük 59 ve 60’ıncı maddeler çok net ve açık, siz de İç
Tüzük’ü çok iyi bilen bir sayın milletvekilisiniz. Lütfen...
MAHMUT
TANAL (İstanbul) – Değerli Başkanım, ama bakın, ne söyleyeceğimi...
BAŞKAN
– Ama neye göre hareket edeceğiz? Tamam...
MAHMUT
TANAL (İstanbul) – Bitmişti şimdiye kadar yani uzatmama adına söylüyorum.
BAŞKAN
– Bitebilir, bitmeyebilir, ayrı bir konu ama İç Tüzük açık efendim. 
MAHMUT
TANAL (İstanbul) – Sayın Başkan, ben, İç Tüzük hükümleri uyarınca söz
istiyorum, konu da şu: Sayın hatip şunu söyledi, dedi ki: “Avrupa’da kadavradan
yüzde 80, Türkiye’de yüzde 75 canlıdan alınıyor. Bunun asıl sebebi yetersiz
bağışlardır.” Asıl sebebi, yetersiz bağıştan ziyade kanunun eksikliğidir. Biz
bu kanunu, Belçika örneğini getirdik yani “Kişi temyiz kudretine sahipse, eğer
organ bağışlamasını yasaklamamışsa bağışlamış farz edilir.” diye kanun
teklifini getirdik, Genel Kurulda reddedildi. Sayın Tülin Hanım burada, hekim,
profesör doktor; kendisine danıştım. Yani hakikaten bu, toplumumuzun kanayan
yarası. Ne olur, bu kanunu gerçekten dört başı mamur olarak Sağlık Bakanıyla
görüşelim, organ nakli bekleyen vatandaşımız ne olur bundan yararlansın. Ama bu
yasal mevzuatı Genel Kurul reddettiği için büyük sorun bundan kaynaklanıyor.
Ben
teşekkür ediyorum tekrar.
BAŞKAN
– Evet, bu aydınlatıcı bilgiden dolayı teşekkür ediyoruz.
Gündeme
geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Burdur Milletvekili Ramazan Kerim Özkan ve 29
milletvekilinin, koyun yetiştiriciliğiyle ilgili sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1082)

Türkiye Büyük Millet Meclisi Başkanlığına
Ülkemizin
tüm bölgelerinde koyun yetiştiriciliği yapılabilmekle birlikte özellikle Orta,
Doğu ve Güneydoğu Anadolu bölgelerindeki coğrafya bu yetiştiriciliğe daha uygun
bir yapıdadır. Bu nedenle, koyun varlığının önemli bölümü bu bölgelerde yer
almaktadır. Eti, sütü ve yapağısıyla bulunduğu bölgenin ekonomisine önemli bir
fayda sağlar.
Koyun
beslenmesinde genelde yayla, mera ve tarımsal arazilerden faydalanılması
nedeniyle, çoban masrafı hariç, ürünleri hemen hemen sıfır besi maliyetiyle
elde edildiği için, Allah'ın ülkemiz insanına bahşettiği, zamanında ve
süresinde kullanılmadığı zaman hiçbir işe yaramayan otun ete, süte, yapağıya
çevrilmesiyle elde edilen ekonomik fayda sayesinde bölge insanının refahında
önemli bir payı olmasına karşılık, son yirmi yılda başta bölgedeki terör
faaliyetleri nedeniyle kırsalda yaşayan ve bu işle uğraşan köylünün kente
indirilerek sektörden uzaklaştırılması, keza Beritan aşireti gibi göçer olarak
yaşayıp tüm varlığını koyunculuğa bağlamış olan göçerlerin de aynı nedenle bu
sektörden uzaklaştırılarak kentlerde yerleşik düzene geçirilmeleri ve bunun
dışında beslenme alışkanlığının değişmesi vb. nedenlerden ötürü ülkemiz koyun
varlığında önemli azalma olmuştur.




Yıl


Merinos


Yerli


Toplam




1980








48.630.000




1990


842.000


39.711.000







2000


773.000


27.719.000


28.492.000




2004


762.696


24.438.459


25.201.155



Yukarıdaki
tablonun incelenmesinden de görüleceği üzere son yirmi beş yıllık süreç
içerisinde koyun varlığında meydana gelen 23 milyon 500 bin baş azalma hayvancılığımız
açısından süratle önlem alınarak düzeltilmesi gereken vahimliktedir.
23
milyon 500 bin baş koyun bugün olsaydı, ülkemizde bugün bu miktar koyun
varlığından 10 milyon baş erkek kuzu/toklu ile 4 milyon baş deforme koyunun
kesime verileceği hesabıyla ve karkas ağırlığının 20 kg ortalamasıyla en düşük
fiyat olan 7 YTL/kg üzerinden yılda 1 milyar 960 milyon YTL eti karşılığı, 
Bu
miktar koyun varlığından 10 milyonunun sağmal olduğunu düşünerek, dört ay
süreyle sağılması ve günde koyun başına 0,5 l süt verimi hesabıyla 600 milyon l
sütün 0,4 YTL üzerinden yılda 240 milyon YTL sütü karşılığı,
Yine
bu miktar koyun varlığından koyun başına 1 kg yapağı elde edilmesi ve 5 YTL/kg
düşünülerek yılda 117 milyon 500 bin YTL yapağısı karşılığı olmak üzere, toplam
2 milyar 317 milyon 500 bin YTL, ya da başka bir ifade, 02/11/2006 tarihindeki
serbest piyasadaki 1 ABD doları alış kuru olan 1.454 YTL üzerinden
değerlendirilecek olduğunda 1 milyar 593 milyon 879 bin ABD doları kayıp söz
konusudur.
Bu
miktarın Allah’ın ülkemize sunduğu ve son yıllarda değerlendiremediğimiz,
oluşmasında hiçbir katkımız olmayan otun kullanılamaması nedeniyle kaybedildiği
basit ama önemli bir gerçektir. Bölgeden 1,5 milyar dolar çekilmesi demek bu
bölgeden batıya yapılan göçün en önemli faktörüdür. Metropollerde varoşların
daha da büyümesine ve burada kentsel hizmetlerin maliyetinin artmasına yol
açtığı göz önüne alındığında ülke ekonomisinde kaybedilen değer 3-4 milyar
dolara ulaşmaktadır.

AB
ülkeleri ve ABD bir zamanlar koyunculuğa ve koyun eti üretimine daha az önem
verirken son zamanlarda koyun ve keçi etinin sağlık açısından daha yararlı
olması ve damak tadının daha güzel olması nedeniyle koyunculuğa azami ölçüde
önem vermiştir.
Ülkemizdeki
koyunların yetiştiriciliğinin teşvik edilmesi, üretimi, ihracatı, devletin bu
öz kaynağımıza sahip çıkması bununla ilgili sorunlarının ve çözüm yollarının
belirlenmesi, destekleme yollarının araştırılması, idari ve kurumsal yasal
düzenlemelerin yapılması amacıyla İç Tüzük’ün 104’üncü ve 105’inci maddeleri
gereğince ekte yer alan gerekçeye istinaden bir Meclis araştırması açılmasını
arz ve teklif ederiz.
1)
Ramazan Kerim Özkan  (Burdur)
2)
Mustafa Sezgin Tanrıkulu  (İstanbul)
3)
Celal Dinçer  (İstanbul)
4)
İhsan Özkes  (İstanbul)
5)
Aylin Nazlıaka  (Ankara)
6)
Ahmet İhsan Kalkavan  (Samsun)
7)
Umut Oran  (İstanbul)
8)
Doğan Şafak  (Niğde)
9)
Mehmet Ali Ediboğlu  (Hatay)
10)
İlhan Demiröz  (Bursa)
11)
Engin Altay  (Sinop)
12)
Ali Sarıbaş  (Çanakkale)
13)
Mehmet Şeker  (Gaziantep)
14)
Gürkut Acar  (Antalya)
15)
Ali Serindağ  (Gaziantep)
16)
Namık Havutça  (Balıkesir)
17)
Ali Haydar Öner  (Isparta)
18)
Mehmet Hilal Kaplan  (Kocaeli)
19)
Mahmut Tanal  (İstanbul)
20)
Özgür Özel  (Manisa)
21)
Candan Yüceer  (Tekirdağ)
22)
Kadir Gökmen Öğüt  (İstanbul)
23)
Nurettin Demir  (Muğla)
24)
Mustafa Serdar Soydan  (Çanakkale)
25)
Hasan Ören  (Manisa)
26)
Haydar Akar  (Kocaeli)
27)
Selahattin Karaahmetoğlu  (Giresun)
28)
Sedef Küçük  (İstanbul)
29)
Ramis Topal  (Amasya)
30)
Aytuğ Atıcı  (Mersin)
2.- Burdur Milletvekili Ramazan Kerim Özkan ve 29
milletvekilinin, yem bitkileri üretimiyle ilgili sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1083)

Türkiye Büyük Millet Meclisi Başkanlığına
Ülkemizde
hayvan beslenmesinde kullanılan yem hammadde fiyatlarındaki ve kaba yemi
oluşturan ot ve samandaki bu anormal ve yüksek orandaki artışın nedenlerinin
araştırılması, yem bitkileri üretiminin teşvik edilmesi, bu konuyla ilgili
olarak sorunların ve çözüm yollarının belirlenmesi, destekleme yollarının
araştırılması, idari, kurumsal ve yasal düzenlemelerin yapılması amacıyla, İç
Tüzük’ün 104 ve 105’inci maddeleri gereğince aşağıda anılan gerekçelere
istinaden bir Meclis araştırması açılmasını arz ve teklif ederiz.
1)
Ramazan Kerim Özkan  (Burdur)
2)
Mehmet Şeker  (Gaziantep)
3)
Engin Altay  (Sinop)
4)
Namık Havutça  (Balıkesir)
5)
Aylin Nazlıaka  (Ankara)
6)
Celal Dinçer  (İstanbul)
7)
Ahmet İhsan Kalkavan  (Samsun)
8)
İhsan Özkes (İstanbul)
9)
Doğan Şafak (Niğde)
10)
Umut Oran (İstanbul)
11)
İlhan Demiröz (Bursa)
12)
Mustafa Sezgin Tanrıkulu (İstanbul)
13)
Ali Serindağ (Gaziantep)
14)
Ali Haydar Öner (Isparta)
15)
Mahmut Tanal (İstanbul)
16)
Mehmet Hilal Kaplan (Kocaeli)
17)
Özgür Özel (Manisa)
18)
Candan Yüceer (Tekirdağ)
19)
Kadir Gökmen Öğüt (İstanbul)
20)
Nurettin Demir (Muğla)
21)
Mustafa Serdar Soydan (Çanakkale)
22)
Hasan Ören (Manisa)
23)
Mehmet Ali Ediboğlu (Hatay)
24)
Haydar Akar (Kocaeli)
25)
Gürkut Acar (Antalya)
26)
Ali Sarıbaş (Çanakkale)
27)
Selahattin Karaahmetoğlu (Giresun)
28)
Sedef Küçük (İstanbul)
29)
Ramis Topal (Amasya)
30)
Aytuğ Atıcı (Mersin)
Bilindiği
üzere, 2007-2008 yılları arasında tüm dünyada ve ülkemizde çok şiddetli kuraklık
neticesinde özellikle tarım ve hayvancılık alanında büyük bir küresel kriz
yaşanmıştır. Bu süreç içerisinde gıda fiyatları ve yem ham maddesi ürünlerinin
fiyatı çok kısa bir sürede yüzde 100’ün üzerinde artış göstermiştir. Birçok
ülke tarımsal destekleri artırırken ülkemizde 10'dan fazla kalemde yem desteği
hem miktar hem de kapsam olarak daraltılmıştır. Destekler artmadığı için
üretici yem bitkisi üretiminden çekilmiştir. Yem üretimi artmazken yem fiyatı
artmıştır. Buna karşın süt fiyatı Cumhuriyet tarihinin en düşük fiyatını ve
süt/yem paritesini görmüştür.
Bugün
yine hayvancılık sektörü alarm vermeye devam etmektedir. Tüm yem ham
maddelerinde yüzde 30-50 arasında fiyat artışları olmuştur. Kaba yem fiyatları
ise samanda yüzde 400-500, yoncada yüzde 100-150 oranında artmıştır. Yem ve
saman fiyatlarında ani ve aşırı yükselmeler olmuştur. 3 TL olan saman balyası
20 TL olmuş ve de bulmakta güçlük çekilmektedir.
Bunun
aksine süt fiyatları 10 aydan bu yana 80 hatta bazı yörelerde 70 kuruştan alıcı
bulmaktadır. Buna karşın çaresiz üretici bu günde 2008 yılında olduğu gibi
damızlık ineklerini gözleri yaşlı bir şekilde kesime götürmek zorunda
kalmaktadır.
Bakanlığınız
tarafından her seferinde tarımda Avrupa'da 1’inci, dünyada ise 7’nci olduğumuz
ve ilk 5'i hedeflediğimiz söylense de bugün ahırlarda ot ve samandan eser
kalmamıştır. Bırakın, yemi, bugün bir ilk daha gerçekleştirilerek ot ve saman
ithal etmenin yolları araştırılmaktadır. Verimli hayvancılıkta dünyanın kabul
ettiği bir gerçek vardır. Yani, bir inek hem kendini hem yavrusunu hem de
sahibini beslemek zorundadır. 1 litre sütle 1,5 kg yem alınabilmelidir. Bu
denge bozulursa üretici işin içinden çıkamaz.
Ülkemizde
bugünlerde bırakın 1 litre sütle 1 kg yem almayı, 1 kg saman bile
alınamamaktadır. Kaba yem fiyatlarındaki hızlı artış hayvancılığımızı çökme
noktasına getirmeye başlamıştır. İşletmelerin aylık gider kalemleri içerisinde
en büyük payı oluşturan yem ham maddelerinden besleyici hiçbir değeri
olmamasına rağmen saman bile yüzde 400-500 gibi bir artış göstermiştir. Devlet
eliyle acil bir önlem alınmazsa kaba yem açığı büyümeye, fiyatlar artmaya ve
üretici perişan olmaya devam edecektir. Hayvancılığın temel taşını oluşturan
ham madde fiyatları bu durumun vahametini ortaya koymaktadır. Bu nedenle Toprak
Mahsulleri Ofisi yem ve saman tedariki yönünde görevlendirilmelidir.
Bugünkü
süt taban fiyatı hiçbir hesaba dayandırılmadan belirlenmektedir. Çaresiz süt
üreticisinin sütünü saklama şansı olmadığından, bu fiyattan vermiyorum deme
şansı yoktur. Ancak güçlü sanayici çok rahatlıkla, bu fiyattan vermezsen
almıyorum diyebiliyor. Bu nedenle üretici gerçekten desteklenmek isteniyorsa
süt fiyatı 1 litre süt-1,5 kilogram yem alabilecek şekilde devlet tarafından
belirlenmeli ve üreticiye fiyat istikrarı garantisi verilmelidir. Aksi durumda
devlet piyasaya müdahale ederek sütü, deklare ettiği fiyattan kendi alıma
geçmelidir. Sütü süt tozuna çevirerek saklayabilmelidir. Bunu da taşeron
firmalarla değil kendi kuracağı süt tozu fabrikalarıyla yapmalıdır. Çünkü süt
ve et serbest piyasa ekonomisi koşullarına bırakılamayacak kadar önemli
stratejik ürünlerdir.
3.- Kırklareli Milletvekili Turgut Dibek ve 28
milletvekilinin, gençlerin intihar eğilimlerinin sebeplerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1084)

Türkiye
Büyük Millet Meclisi Başkanlığına
Türkiye'de
her yıl artan intihar olayları endişe verici boyutlara ulaşmıştır. Türkiye
İstatistik Kurumunun (TÜİK) açıkladığı verilere göre, intihar eden erkeklerin
yaklaşık yüzde 33,3'ü, kadınların ise yüzde 52,3'ü 30 yaşından küçüktür.
TÜİK'in
yaptığı araştırmalar sonucunda, Türkiye genelinde intiharların 2007 yılından bu
yana sürekli arttığı ortaya çıkmıştır. Özellikle ergenlik çağında olan nüfusun
intihar oranındaki artış endişe verici boyutlardadır. 15 ve altı yaş
gruplarında erkek çocuklarının intihar sonucu ölümleri, bir önceki yıla kıyasla
yaklaşık yüzde 85 oranında artmıştır. Yine aynı yıllar göz önüne alındığında 15
ve altı yaş gruplarında kız çocuklarının intihar sonucu ölüm oranı da yaklaşık
yüzde 30 artmıştır.
Araştırma
sonuçlarına göre Türkiye'de yaşanan intiharların yaş gruplarına indirgendiğinde
en fazla ölümün 15-24 yaş arasındaki genç nüfusta olduğu ortaya çıkmaktadır.
Gençlerin yüzde 52'sinin kendisini asmak suretiyle intihar ettiği, bunu kimyevi
maddeyle intiharların izlediği yapılan araştırmanın sonucunda ortaya çıkmıştır.
Bugüne
kadar yapılan araştırmaların tamamında intihar eden kadın nüfusunun erkek
nüfusundan fazla olması, üzerine değinilmesi gereken çok önemli bir durumdur.
15 ile 24 yaş arasındaki kadınların intihar oranı özellikle 2008'den bu yana
sürekli artmaktadır. Artış oranları kaygı verici niteliktedir.
Psikologlara
göre ergen psikolojisinde olan birisi, diğer yetişkinlere göre çok daha rahat
intihar eğilimi göstermektedir. Orta ve ileri yaşlardaki insanların intihar
sebeplerinin başında hastalıkların geldiği yapılan araştırma sonuçlarına göre
ortaya çıkarken, ergenlik dönemindeki bireyler herhangi bir fiziki hastalık
olmaksızın psikolojik rahatsızlıklar ya da kısa süreli bunalımlar neticesinde
intihar teşebbüsünde bulunabilmektedirler. Uzmanlara göre, orta yaş grubu
insanlara çok normal gelen bazı olayların, ergenlik dönemindeki yaş gruplarına
intihar sebebi olması sık karşılaşılan bir durumdur.
Başta
genç intiharları olmak üzere, 2007 yılından beri sürekli artmakta olan intihar
sayılarının önüne geçmek için Sağlık Bakanlığı, Millî Eğitim Bakanlığı ile Aile
ve Sosyal Politikalar Bakanlıklarına önemli görevler düşmektedir. Uzman pedagog
ve psikologlara gençlerin erişimlerinin kolay olması bu elim olayların
sayılarını azaltacaktır. 
Gençlerin
intihar eğilimlerinin sebeplerinin tespit edilmesi ve bu sorunların
çözümlenmesi amacıyla Anayasa’mızın 98’inci maddesi, İç Tüzük’ümüzün 104’üncü
ve 105’inci maddeleri gereğince bir araştırma komisyonu kurularak konunun tüm
boyutlarıyla araştırılmasını saygılarımızla arz ederiz.
1)
Turgut Dibek (Kırklareli)
2)
Aylin Nazlıaka  (Ankara)
3)
Mustafa Sezgin Tanrıkulu (İstanbul)
4)
Doğan Şafak  (Niğde)
5)
Candan Yüceer (Tekirdağ)
6)
Umut Oran  (İstanbul)
7)
Engin Altay (Sinop)
8)
İlhan Demiröz (Bursa)
9)
Mehmet Ali Ediboğlu (Hatay)
10)
Mahmut Tanal  (İstanbul)
11)
Mehmet Şeker  (Gaziantep)
12)
İhsan Özkes  (İstanbul)
13)
Ali Serindağ  (Gaziantep)
14)
Namık Havutça  (Balıkesir)
15)
Özgür Özel  (Manisa)
16)
Kadir Gökmen Öğüt  (İstanbul)
17)
Ali Haydar Öner  (Isparta)
18)
Mehmet Hilal Kaplan  (Kocaeli)
19)
Nurettin Demir  (Muğla)
20)
Mustafa Serdar Soydan  (Çanakkale)
21)
Hasan Ören (Manisa)
22)
Ahmet İhsan Kalkavan  (Samsun)
23)
Haydar Akar  (Kocaeli)
24)
Gürkut Acar  (Antalya)
25)
Ali Sarıbaş  (Çanakkale)
26)
Selahattin Karaahmetoğlu  (Giresun)
27)
Sedef Küçük  (İstanbul)
28)
Ramis Topal  (Amasya)
29)
Aytuğ Atıcı  (Mersin)
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır. 
Halkların
Demokratik Partisi Grubunun İç Tüzük’ün 19’uncu maddesine göre verilmiş önerisi
vardır, okutup işleme alacağım ve oylarınıza sunacağım. 
Okutuyorum:

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, 9/10/2014 tarihinde Bingöl İl Emniyet
Müdürü ve ekibine yönelik gerçekleştirilen silahlı saldırı ve iki saat
sonrasında Genç ilçesinin girişinde bir aracın taranması olaylarının
araştırılması amacıyla 17/10/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 5
Kasım 2014 Çarşamba günkü birleşiminde sunuşlarda okunmasına ve ön
görüşmelerinin aynı günkü birleşimde yapılmasına ilişkin önerisi
5/11/2014
Türkiye Büyük Millet Meclisi Başkanlığına
Danışma
Kurulunun 5/11/2014 Çarşamba günü (Bugün) yaptığı toplantısında, siyasi parti
grupları arasında oy birliği sağlanamadığından Grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
İdris Baluken
Bingöl
Öneri:
17
Ekim 2014 tarihinde Bingöl Milletvekili Grup Başkanvekili İdris Baluken
tarafından verilen (867 sıra no.lu) “9 Ekim 2014 tarihinde Bingöl İl Emniyet
Müdürü ve ekibine yönelik gerçekleştirilen silahlı saldırı ve iki saat
sonrasında Genç ilçesinin girişinde bir aracın taranması olaylarının
araştırılması” amacıyla Türkiye Büyük Millet Meclisine verilmiş olan Meclis
araştırma önergesinin Genel Kurulun bilgisine sunulmak üzere bekleyen diğer
önergelerin önüne alınarak 5/11/2014 Çarşamba günlü birleşiminde sunuşlarda
okunması ve görüşmelerin aynı tarihli birleşimde yapılması önerilmiştir.
BAŞKAN
– Halkların Demokratik Partisi Grup önerisi lehinde söz isteyen İdris Baluken,
Bingöl Milletvekili. (HDP sıralarından alkışlar)
Buyurun
Sayın Baluken.
İDRİS
BALUKEN (Bingöl) – Teşekkür ediyorum.
Sayın
Başkan, değerli milletvekilleri; 9 Ekim 2014 tarihinde Bingöl’de yaşanan iki
vahim hadiseyle ilgili vermiş olduğumuz grup önerisiyle ilgili söz almış
bulunmaktayım. Hepinizi saygıyla selamlıyorum.
Ben
öncelikle buradan hemen AK PARTİ Grubuna bir seslenmek istiyorum çünkü bu
araştırma önergesini daha önce de getirmiştik, ret oyu vermişlerdi ve o nedenle
bir komisyon kurulamamıştı. Şimdi, AK PARTİ Grubu adına burada konuşacak
arkadaşın bu önergenin gerekçesine niçin ret oyu verdiklerini buradan açıkça
bize izah etmesini istiyorum. Bu gerekçeyi hemen ben buradan size okuyayım: “9
Ekim 2014 tarihinde Bingöl ilimizde İl Emniyet Müdürü ve ekibine yönelik
gerçekleştirilen silahlı saldırı ve iki saat sonrasında Genç ilçesinin
girişinde bir aracın taranması sonucu meydana gelen vahim olayların
araştırılması, suikastı ve yargısız infazı yapanların planlamalarının ve
örgütledikleri hedeflerin belirlenmesi, çözüm sürecini bitirmeyi amaçlayan bu
iki olayın yaşanmasında rolü olduğu ifade edilen derin güçlerin açığa
çıkarılması, bu güçlerin devlet içi ve devlet dışındaki tüm örgütlenmelerinin
bundan sonra ortaya koyabileceği provokasyonların ve katliamların engellenmesi
amacıyla bir komisyon kurulmasını teklif ediyoruz.” Bu kadar açık ve net bir
gerekçe var. Şimdi, bu açık ve net gerekçeye niçin karşı çıktığınızı, lafı hiç
sağa sola dolandırmadan buraya gelip bu amaçların hangisine karşı çıktığınızı
ifade etmenizi bekliyoruz. 
Bakın,
ben, iki hafta önce de bu önergeyi Genel Kurula getirdiğimde her iki olayın
birbiriyle bağlantısı olmayan ve aynı karanlık merkez tarafından planlanmış ama
çözüm süreci başta olmak üzere ülkeyi kaosa götürmek isteyen birtakım güçlerin,
karanlık ellerin bilinçli bir planlaması olduğunu ve bütün verilerin, bütün
yerelden almış olduğumuz bilgilerin de bu yönlü olduğunu ifade etmiştim. MOBESE
kayıtları, telefon kayıtları, kullanılan araçlar, silahların balistik
incelemeleri, bunlarla ilgili ne veri varsa AK PARTİ Grubunu da bu verileri
açıklamaya davet etmiştim. Maalesef, o dönemde, bu veriler buradan açıklanmadı
ve bu iki olay birbiriyle bağlantılandırılmış gibi gösterilmeye çalışılarak
grup önerimize ret oyu verilmişti. 
Bakın,
sizin getirmediğiniz verileri biz tekrar size getirdik. Burada, Diyarbakır
Kriminal Polis Laboratuvarı Müdürlüğünün 12/10/2014 tarihli balistik inceleme
raporu var ve bu balistik inceleme raporu -teknik deyimler olduğu için ben
kısaca özetleyeyim- her iki olayda kullanılan silahların birbiriyle ilgisi
olmadığı, bu iki olayın bağımsız iki olay olduğuyla ilgili bulguların
paylaşıldığı; dolayısıyla, Emniyet Müdürüne yönelik suikastın da silahı tespit
edilemeyen olaylar arşivine kaldırıldığını gösteren bir belge. Yani sizin
buraya getirmediğiniz belgede -kriminal balistik inceleme belgesi bir ay önce
açıklanmış- her şey açık ve net olarak yazıyor.
Şimdi
bu belgenin ortaya koyduğu şey bizim açımızdan tabloyu şeffaf bir şekilde
ortaya koyuyor. Bingöl’de 9 Ekimde iki olay var; birisi Emniyet Müdürü ve
ekibine yönelik yapılmış olan bir suikast, ikincisi de bu olaydan 1 saat 20
dakika sonra Genç Köprüsü’nde yapılmış olan bir yargısız infaz. Her iki olayı
yapanlar da belli değil, her iki olayın da failleri belli değil, her iki olayın
hangi karanlık merkezlerde planlandığı belli değil.
Peki,
siz bugüne kadar bu olayla ilgili ne açıklamalar yaptınız, dün ne açıklamalar
yaptınız, bunu yine Genel Kurulun bilgisine sunmak istiyorum. Bakın, olaydan
hemen sonra Hükûmetin ve AK PARTİ’li yetkililerin en üst düzeyde yapmış olduğu
açıklamalarda bu Emniyet Müdürünü vuranların cezalandırıldığını belirten
birtakım cümleler önümüze gelmişti. Bir kere, Başbakan Davutoğlu elinde hangi
somut veri, hangi somut belge, hangi önemli bilgiyle konuştu bilmiyoruz ama
olaydan hemen sonra şunu söylüyordu: “Alçakça bir saldırı oldu Bingöl’de,
Allah’tan rahmet diliyorum. Gece boyunca İçişleri Bakanı’yla gelişmeleri takip
ettik. Bu işin faili teröristler bir iki saat içinde cezalandırıldılar.”
Başbakan “Bu işin faili olanlar cezalandırıldılar.” diyor, ama Kriminal
İnceleme Raporu bu bahsetmiş olduğunuz faillerin bu olayla hiçbir ilgisi yok diyor.
Şimdi Başbakanın bu açıklamasını tekzip etmesi, Bingöl halkından, bütün Türkiye
halkından özür dilemesi gerekmiyor mu? Burada bir kere açıklama baştan sona
sorunlarla dolu. Cezalandırma yetkisi Başbakanın yetkisinde olan, görev
alanında olan bir şey midir? Bir olayla ilgili eğer bir suç unsuru varsa bunun
cezalandırma yetkisinin biz, tüm hukuk devletlerinde olduğu gibi, yargı
mercilerinde olduğunu sanıyoruz. Ortada bir yargılama yok, ortada somut bir
veri yok, somut bir delil yok, ortada bu olayla ilgili failler yok, ama
Başbakan “Biz hak ettikleri şekilde cezalandırdık.” diyor. 
Aynı
şekilde Cumhurbaşkanının yaptığı açıklamalar var. “Alçakça saldırının bedelini
ödersiniz, o bedeli de ödettik.” diyor. Kimlere ödetmişsin? Olayla ilgisi
olmayan insanlara ödetmişsin ve yargısız infaz yapmışsın. Senin yetkin var mı?
Sen mahkeme misin? Sen bir yargı mercisi misin? Değilsin ama elinde belge yok,
bilgi yok, veri yok, çıkıp bu açıklamayı yapıyorsun. İçişleri Bakanı, aynı
şekilde; Bingöl’deki hadisede 4 yurttaşımız yaşamını yitirmiş, sağ olsun o da
“5 terörist ölü ele geçirilmiştir.” diyerek olaydan da ne kadar kopuk olduğunu
gözler önüne seriyor. 
Bakın,
bu olayla ilgili büyük bir panik var. İçişleri Bakanlığı, Adalet Bakanlığından
derhâl heyet görevlendirip Bingöl’e gönderilmesini istedik, bunu yapmadılar.
Meclise araştırma önergesi getirdik, Komisyon kuralım dedik, yapmadınız.
Yaptığınız iki şey var: Birincisi mahkemede gizlilik kararı çıkarttınız,
ikincisi yayın yasağı getirdiniz. Niye bunları yaptınız? Çünkü bir panik havası
içerisindesiniz; çünkü iki ayrı olayda suç işlenmiş; ağır suç işlenmiş iki
olayla, iki faili meçhul olayla karşı karşıyasınız; bununla yüzleşmekten
korkuyorsunuz. 
Şimdi,
olay böyleyken, dün bu yargısız infazdan sağ kurtulan “Erhan Şenyuva” adlı
sanık yakalandı. Bunun üzerinden hâlâ yanlış bilgiler vermeye devam ediyor,
üstelik ülkenin Başbakanı ve İçişleri Bakanı. Kabul edilecek bir şey değil.
Bakın, ne diyor Sayın Başbakan: “Emniyet Müdürümüze ve güvenlik görevlilerimize
saldıranlardan, aranan şahıs bugün yakalandı.” Yanlış bilgi. Şimdi ben “yalan”
demek istemiyorum ama bakın, burada kriminal laboratuvar o araçta bulunanların
emniyet müdürüne suikast yapanlarla hiçbir ilgisi olmadığını bundan bir ay önce
rapora dökmüş. 
Yine
İçişleri Bakanı dün itibarıyla diyor ki: “Bingöl Emniyet Müdürüne yönelik
saldırıyla ilgili aranan üçüncü şahıs da yakalanmıştır. Bu gelişmeler hiçbir
olayın faili meçhul kalmayacağını, bu konuda Hükûmetimizin hassasiyetini
göstermektedir.” Bu kadar yanlış bilgi, yanıltıcı bilgi verilir mi? Bu
bahsetmiş olduğunuz yakalanan şahıs, yargısız infaz yapmış olduğunuz, o
talimatı vermiş olduğunuz araçtan tesadüfen sağ kurtulmuş olan şahıstır. Zaten
iki olayın birbiriyle alakası olmadığını da önümüze gelen bilgiler, belgeler, veriler
açık bir şekilde ortaya koyuyor. Dolayısıyla burada iki karanlık olayın faili
belli olmayan vahim tablosuyla karşı karşıyayız. Bu olayın AK PARTİ tarafından,
Hükûmet yetkilileri tarafından üzeri örtülmeye ve birbiriyle
bağlantılandırılmaya çalışılıyor ve bu yapılacak olan üzerini örtme
operasyonuyla da bir yönüyle bu infaz olayları meşrulaştırılmaya çalışılıyor.
Açık çağrımızdır buradan: Eğer
sakındığınız, kaçındığınız, korktuğunuz bir şey yoksa gelin, bu önergemize onay
verin, hep beraber bir komisyon kuralım. Bingöl’de bu iki suikast ve yargısız
infaz olayını kimler yapmış açığa çıkaralım ve buraya da getirip Meclisin
bilgisine sunalım diyorum. 
Çözüm süreci açısından da, ülkemizin
demokratik geleceği açısından da Bingöl olayları âdeta bir biyopsi işlevi
görecek ve büyük resmi, büyük fotoğrafı önümüze getirecek diyorum. 
Bu duygularla hepinizi saygıyla
selamlıyorum. (HDP sıralarından alkışlar) 
BAŞKAN – Teşekkür ederim.
Halkların Demokratik Partisi grup
önerisi aleyhinde söz isteyen Oğuz Kağan Köksal, Kırıkkale Milletvekili.
Buyurun Sayın Köksal. (AK PARTİ
sıralarından alkışlar) 
OĞUZ KAĞAN KÖKSAL (Kırıkkale) –
Sayın Başkanım, çok değerli milletvekillerimiz; HDP’nin 9 Ekim 2014 tarihinde
Bingöl İl Emniyet Müdürü ve ekibine yönelik olarak gerçekleştirilen silahlı
saldırı ve sonrası için Anayasa’nın 98’inci, İç Tüzük’ün 104 ve 105’inci
maddeleri gereği Meclis araştırması açılması için verdiği önergenin aleyhinde
söz almış bulunuyorum. Hepinizi saygıyla selamlıyorum. 
Değerli Başkanım, değerli
milletvekilleri; bu konuya girmeden önce, -çok kısa olmasına rağmen- isterseniz,
hafızalarınızı tazelemek adına, 6-7 Ekime şöyle bir dönmek istiyoruz. 6-7
Ekimde ne oldu? 6-7 Ekimde HDP tarafından yapılan çağrıyla “Ayn El Arap” veya
diğer adıyla “Kobani” dediğimiz yerdeki olaylar bahane edilerek halkı sokağa
döktüler ve halkın sokağa dökülmesiyle pek çok ilimizde -ki 35 civarında
ilimizde- kamu binaları, devlet daireleri ve buna benzer özel şeyler tamamen
yağmalandı, yıkıldı, 2 binin üzerinde bina hasar gördü, pek çok millî servet
heba oldu. Hepsinden öte de 42 vatandaşımız hayatını kaybetti. O hâlde olayı
buradan başlayarak değerlendirmek lazım ve hani “çözüm sürecini engellemek”
gibi bir ifade de az önce konuşan arkadaşımız söyledi. Aslına bakarsanız acaba
çözüm sürecini engellemek o mu yoksa çözüm sürecini çıkmaza sokmak, vatandaşı
sokağa çağırarak Vandalizm’i, sokaktaki yakıp yıkmayı teşvik etmek mi? Bunu
kamuoyunun dikkatlerine sunmak istiyorum. Esasen bunun üzerinde konuşmak için
de önce 6-7 Ekim olaylarını gerçekleştirenlerin ve bu kadar büyük zarar
verenlerin kamuoyundan özür dilemesi gerektiğini ben burada bir kere daha
huzurlarınızda ifade ediyorum. Çünkü dostluk, kardeşlik ve AK PARTİ’nin
kurulduğu günden bugüne kadar uğraştığı en önemli mefhumlardan birisi hiçbir
şey gözetmeden dostluk ve kardeşlik noktasında bir araya getirmektir. İşte, bu
tür olaylar bunu zedeleme çalışması içerisinde ama şunu ifade edeyim, ne
yaparlarsa yapsınlar, çözüm sürecini zedeleyemeyecekler. Çünkü çözüm süreci
ülkemizin bir bölümünde yaşayan insanlar için değil, çözüm süreci ülkemizin her
tarafından yaşayan 75 milyonu insanı kapsayan, 75 milyon insanın birbirine
dostluğu, birbirine sevgisini, saygısını ve geleceğe umutla bakmasını ortaya
koyan bir projedir. AK PARTİ olarak kim engellemeye çalışırsa çalışsın bu
projeyi gerçekleştireceğiz ve milleti birbiriyle kucaklaştıracağız, bunu burada
bir kere daha ifade ederek sözlerime devam etmek istiyorum.
Değerli
Başkanım ve sayın milletvekilleri; Kobani olayları dedik. Kobani olaylarını
bahane ederek bir sürü sıkıntı yaptılar ve Kobani olaylarında âdeta ülkemizi
suçladılar; “Sahip çıkılmıyor.”, “Oranın halkına Türkiye bakmıyor.” gibi
ifadeler… Ama geri dönüp şunu söylemediler: 200 bin insana biz kucağımızı açtık
ve gerekli her türlü iaşesini, ibatesini sağlıyoruz. Bu çok önemli bir olaydır
ve 200 bin insan gelirken seçmedik; şu gelsin, bu gelsin, demedik; oradan kaçan
insanlara biz kucağımızı açtık. Öbür taraftan baktığınızda, aşağı yukarı 1
milyon 700 bin civarında Suriyeli ülkemizde barınmaktadır. Yani biz Türkiye
Cumhuriyeti devleti olarak bu tür insanları, menşei ne olursa olsun buna dikkat
etmeden, özellikle insan olduğu için destekliyoruz ve yardım ediyoruz. Onun
için de şunu bir kere daha ifade edeyim: Söylenenlerin tam aksine, biz her türlü
desteği sağladık, bunu ifade etmek istiyorum ve bunun için de özellikle,
yapılan o olayları burada bir kere daha kınamak istiyorum. 
Hatta
dikkatinizden… Hafızayı beşer nisyan ile maluldür -ama daha malul olacak zaman
da geçmedi- tekrar bir rakamları vermek istiyorum aslında. 35 ildeki eylemlerde
42 kişi hayatını kaybetmiş, ki bunların içerisinde az önce –biraz sonra oraya
da geleceğim- söylenen, önerge verilen 1 emniyet müdür yardımcımız ve 1
başkomiserimiz var. Ayrıca, 139 güvenlik görevlimiz yaralanmış,
vatandaşlarımızdan pek çok yaralanan var; 800’ün üzerinde resmî bina tahrip
olmuş, 200’ün üzerinde okul yıkılmış, emniyet binası, Kızılay kan merkezi ve
özel binalar; 177 resmî araç kullanılamaz hâle gelmiş ve işte bin küsur kişi
gözaltına alınmış, 58’i tutuklanmış. Yani ülkeyi birtakım karanlık güçler –az
önce söylendi- savaş hâline çevirmişler, yangın hâline çevirmişler ve bunu
söylediğimiz zaman “Burada suçlu kimdir, niye böyle oldu?” dediğimiz zaman,
elbette ki vatandaşı sokağa çağıranlar bu işin bir numaralı müsebbibidirler.
Önce oturup onu düşünmeleri lazım ve önce oturup, ellerini başlarına alıp “Biz
ne yaptık?” diye onu söylemeleri lazım. Onu ben burada bir kere daha ifade
etmek istiyorum.
Değerli Başkanım, değerli
milletvekillerimiz; tabii, bu olaylar olduktan sonra oradaki güvenlik
güçlerimiz, çeşitli yerdeki güvenlik güçlerimiz her zaman olduğu gibi bütün
meydana dağılıp, alana dağılıp oradaki insanlarımızla hemhâl olup onların
sorunlarına, onların acılarına ortak olmak, onların sıkıntılarını gidermek
adına herkes alana dağılmıştı. İşte, Bingöl’de de olan olay bu. Bingöl Emniyet
Müdürümüz yanına yardımcılarını alıyor, birkaç da polis memuru yanlarında, hep
birlikte, evleri yanan, dükkânları tahrip olan veya dükkânları tahrip
ettirilen, özellikle nokta göstererek tahrip ettirilen…
İDRİS BALUKEN (Bingöl) – Tek bir
tahrip edilmiş dükkân yok orada.
OĞUZ KAĞAN KÖKSAL (Devamla) – …bunları
yapan PKK militanları ve PKK sempatizanlarının yaptığı tahribattan dolayı
vatandaşa geçmiş olsun demek, onu ziyaret ederek ona güç vermek adına oraya
çıkan Emniyet Müdürümüz ve ekibine arkadan uzun namlulu silahlarla kahpece ateş
edilmiş, Emniyet Müdür Muavinimiz şehit, bir Başkomiserimiz şehit, Emniyet
Müdürümüz de ağır yaralanmıştır bir polis memuruyla birlikte. Şimdi, olaya
buradan bakmamız lazım. Görevini yapmak için hiçbir fedakârlıktan kaçınmadan
koşa koşa oraya giden bir Emniyet Müdürü ve ekibi, arkadan uzun namlulu
silahlarla haince kurşunlanmıştır, haince kurşunlanmıştır ve Allah’tan burada
tekrar rahmet diliyorum.
İDRİS BALUKEN (Bingöl) – Rapor ne
diyor? Rapora cevap verin, rapora.
OĞUZ KAĞAN KÖKSAL (Devamla) – Allah’tan,
Emniyet Müdürümüz her geçen gün biraz daha iyileşiyor, daha şifa buluyor, bunu
burada ifade etmek istiyorum. Tabii ki diğer olaylarda olduğu gibi yani 35 ilde
yapılan olaylarda olduğu gibi, savcılarımız, cumhuriyet savcılarımız, emniyet
güçlerimiz olaya müdahil olarak failleri ve soruşturmaları araştırıyor. Ama,
baktığınız zaman kendi aralarındaki yapılan bir telsiz görüşmesinde PKK
arasında diyor ki: “Emniyet Müdürünün vurulmasını aslında üstlenmeyin, biz
yaptık ama üstlenmeyin.” Şimdi, gelin, burada da “karanlık güçler” filan diye
başka yerlere yapılıyor. Karanlık güç karanlık değil, açık güç veya güç değil,
açık düşman. PKK tarafından bunlar işlenmiştir ve inşallah güvenlik güçlerimiz
de yeri geldiği zaman gereğini yapacaktır. Ha, Türkiye Cumhuriyeti devleti bir
hukuk devletidir ve hukuk devletine de en çok uyan veya uymak isteyen yaptığı
çalışmalarla artık demokratik hukuk devleti olduğunu ve amacının o olduğunu her
şekilde ispat etmiş AK PARTİ, işte çözüm sürecinden başlayarak pek çok
demokratik değişiklikleri yapmak suretiyle bu soruşturmaları daha
kolaylaştırmıştır. Şu anda cumhuriyet savcımız olayı soruşturmaktadır ve bazı
failler de yakalanmıştır, ben o noktayı burada söyleyemiyorum mahkemede yayın
yasağı getirildiği için ama şu kadarını söyleyeyim faillerden birisi daha
yakalanmıştır, ifadesi alınmaktadır.
İDRİS
BALUKEN (Bingöl) – Hiç alakası yok; yalan yanlış bilgi veriyorsunuz, hiç alakası
yok!
OĞUZ
KAĞAN KÖKSAL (Devamla) - Alakası olup olmadığına mahkeme karar verecek, yani ne
siz karar verebilirsiniz ne biz karar verebiliriz.
İDRİS
BALUKEN (Bingöl) – Ya, emniyet müdürüsünüz, kriminal raporlar var. Ayıp yani!
OĞUZ
KAĞAN KÖKSAL (Devamla) - Benim söylediğim, faillerden biri yakalanmış ve
adalete intikal ettirilmiştir. Artık onu savcılık, mahkeme, gerekli
soruşturmasını yapacak, ondan sonra olay ne ise detaylı bir şekilde ortaya
çıkacak. Ama şunu ifade ediyorum, üstü örtülme, altı örtülme diye bir şey yok.
Eğer üstü örtülmeye çalışılıyorsa kamuoyundan, aslında, şehit olan Emniyet
Müdür Yardımcımızın ve Başkomiserimizin şehit meselesini kamuoyu da eğer böyle
düşünüyorsa, ben iyi niyetle düşünüyorum, kamuoyundan mahcubiyet duyularak özür
dilemek yerine bu şekilde karanlık güçlere ithaf etmek suretiyle o olayı
kapatmaya çalışan bu önergeyi verenlerdir diye düşünüyorum. Ama şunu bilin ki,
Türkiye Cumhuriyeti devleti bir hukuk devletidir ve asla ve asla hukuksuzluğa
müsaade etmez ve tabii ki kamu düzeni de her şeyin başında gelen bir olaydır.
Ama kamu düzeninin…
(Mikrofon
otomatik cihaz tarafından kapatıldı) 
OĞUZ
KAĞAN KÖKSAL (Devamla) - …içerisinde de çözüm sürecini biz AK PARTİ olarak
sonuna kadar takip edeceğiz ve takip etmekte de kararlıyız, bunu kimse
engelleyemez, engelleyecek olanlar da tarih karşısında sorumludur. (AK PARTİ
sıralarından alkışlar) 
Bu
duygu ve düşüncelerle hepinizi saygıyla selamlıyorum. (AK PARTİ sıralarından
alkışlar) 
İDRİS
BALUKEN (Bingöl) – Sayın Başkan…
BAŞKAN
– Buyurun Sayın Baluken.
İDRİS
BALUKEN (Bingöl) – Müsaadenizle, grubumuza sokak çağrısı yapmakla 40 kişinin
ölümüne sebep oldu diye bir sataşması oldu. 
BAŞKAN
– Buyurun Sayın Baluken.
Sataşma
nedeniyle iki dakika söz veriyorum. 
AHMET
YENİ (Samsun) – Ölenlerden sorumlu değil misiniz? 
İDRİS
BALUKEN (Bingöl) – Siz sorumlusunuz!
AHMET
YENİ (Samsun) – Ölenlerden sorumlu değil misiniz? 
İDRİS
BALUKEN (Bingöl) – Sorumlusunuz siz!
AHMET
YENİ (Samsun) – Sokağa milleti çağırıyorsunuz.
BAŞKAN – Sayın Yeni, lütfen… 
VIII.- SATAŞMALARA İLİŞKİN KONUŞMALAR
1.- Bingöl Milletvekili İdris Baluken'in, Kırıkkale
Milletvekili Oğuz Kağan Köksal’ın HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması

İDRİS BALUKEN (Bingöl) – Varsa bir
şeyiniz gelir burada konuşursunuz. Hep yaptığınız şeyi yapmayın. 
Sayın Başkan, değerli
milletvekilleri; şimdi tabii neye cevap vereceğimi doğrusu bilmiyorum. Ben
burada 12 Ekim tarihli bir kriminal inceleme, balistik inceleme raporu sundum.
Emniyet müdürlüğü yapmış bir hatip burada bu raporla ilgili tek bir cümle
kullanmadı. Hâlâ iki olay arasında failleri yakalamışız bağlantısı kurmaya
çalışıyor. 
Bakın, Diyarbakır Kriminal Polis
Laboratuvarı Müdürlüğü… Fotokopisini çektirip size gönderelim. Siz, yıllarca
emniyet müdürlüğü yaptınız, bu kurumların verdiği raporlara güvenmiyor musunuz?
Size gelen yalan yanlış bilgilere güveniyorsanız, bu kurumların vermiş olduğu
raporlara güvenmiyorsanız size söyleyecek hiçbir sözümüz yok. 
Bakın, diğer taraftan, bu Kobani
protestolarıyla ilgili de araştırma önergesi verdik. Gelin, buradan çıkarak
tamamını inceleyelim diyoruz. Biz diyoruz ki bu Kobani protestolarında da yakıp
yıkma, öldürme, şiddet, bütün bu olayları planlayanlar da işte bu Bingöl’de iki
vahim olayı planlayanlardır. Bu kadar açık ve net konuşuyoruz, kendimize bu
kadar güveniyoruz. 
Bir kere, bu Kobani protestolarında
halk HDP’nin çağrısıyla sokağa çıkmamıştır. Zaten sokağa çıkan bir halk vardı,
HDP de çağrısını yapmıştır ama hiçbir zaman yakıp yıkma, şiddet çağrısı yapmamıştır.
Dolayısıyla, sokağa çıkma da HDP’nin çağrısından önce olan bir durumdur ama
sokaktan çekilmesi HDP’nin sağduyu çağrılarıyla, ülkenin nereye doğru
gideceğini belirten vurgularıyla olmuştur. 
Bakın, bu olaylarda niye ölümler
oldu? Ona bir bakın, ölümlerin sebebine, kronolojisine bir bakın. İlk ölüm 7
Ekimde Varto’da polis kurşunuyla Hakan Baksur adlı 24 yaşındaki gencin yaşamını
yitirmesidir. Yine 7 Ekimde, Van’da Hamdi Caner korucuların açtığı ateşte
Kurtalan’da yaşamını yitiren 3 kişiyle birlikte ölüm olayları başlamıştır. Bu
ölümlerin, ölüm olaylarının nereden başlandığını, nasıl tetiklendiğini gelin
araştıralım diyoruz. Bundan daha açık bir çağrı var mı? Yaşamını yitirenlerden
30’u zaten sizin suçlamış olduğunuz, bizim kitlemizden olan insanlardır. Bu
planlamanın bilinçli bir şekilde devreye girmediğini görmemek için ben iyi
niyet aramam. Eğer, samimiyseniz, gelin, onay verin, hep beraber hem Bingöl
olaylarını hem Kobani olaylarını araştıralım diyorum. 
Çok
teşekkürler. 
BAŞKAN
– Teşekkür ediyorum.
OĞUZ
KAĞAN KÖKSAL (Kırıkkale) – Sayın Başkanım…
BAŞKAN
– Buyurun.
OĞUZ
KAĞAN KÖKSAL (Kırıkkale) – Ben bir hususu düzeltmek için söz aldım: Ben emniyet
müdürlüğü yapmadım, yıllarca Valilik ve Emniyet Genel Müdürlüğü yaptım. Onu
düzeltmek için söz aldım. 
BAŞKAN
– Teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Bingöl
Milletvekili İdris Baluken tarafından, 9/10/2014 tarihinde Bingöl İl Emniyet
Müdürü ve ekibine yönelik gerçekleştirilen silahlı saldırı ve iki saat
sonrasında Genç ilçesinin girişinde bir aracın taranması olaylarının
araştırılması amacıyla 17/10/2014 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 5
Kasım 2014 Çarşamba günkü birleşiminde sunuşlarda okunmasına ve ön
görüşmelerinin aynı günkü birleşimde yapılmasına ilişkin önerisi (Devam)

BAŞKAN
– Halkların Demokratik Partisi grup önerisi lehinde söz isteyen Ali Rıza
Öztürk, Mersin Milletvekili. 
Buyurun
Sayın Öztürk. (CHP sıralarından alkışlar) 
ALİ
RIZA ÖZTÜRK (Mersin) – Sayın Başkan, değerli milletvekilleri; Türkiye'de
birtakım olaylar oluyor. Her olay sonucunda olaylardan sorumlu olan siyasi
iktidar, Adalet ve Kalkınma Partisi iktidarı kendi sorumluluğunu bir tarafa
bırakarak sürekli başkalarını suçlayarak, muhalefeti suçlayarak ülkeyi idare
etmeye çalışıyor. 
Şimdi,
Adalet ve Kalkınma Partisi adına konuşan ve benim de kendisine saygı duyduğum
eski Emniyet Genel Müdürümüz konuşmasında o kadar çelişkilerle doluydu ki
“Efendim, Türkiye'de olayların üstünü örtmeyin.” diyor. Yani, ben
örtmeyecekmişim olayların üstünü, muhalefet partisi milletvekili olarak ben
örtmeyeceğim ya da HDP örtmeyecek. Ya, beyefendi, Türkiye'yi Adalet ve Kalkınma
Partisi yönetiyor. Eğer, olayların üstü örtülmeyecekse siz örtmeyeceksiniz. Ya,
siz bunu kime söylüyorsunuz? Efendim, özür dileyecekmiş. Yani, yapanların özür
dilemesiyle bu iş bitiyor mu? Eğer, özür dilemekle ya da vicdanlarla ülke
yönetilmiş olsaydı kurallar olmazdı, yasalar olmazdı. Yani, siz ne söylediğinizin
farkında mısınız Sayın eski Emniyet Genel Müdürümüz?
“Terörle
mücadeleye karşı kimse bizi engelleyemez.” diyor. Ya, kim sizi engellemeye
çalışıyor ki? Terörle mücadele etmeye sizi engelleyen bugünkü Cumhurbaşkanı
Recep Tayyip Erdoğan ve Başbakan Ahmet Davutoğlu. Siz bir senedir geçmişte
yaşanan olayların farkında değilsiniz herhâlde. Eğer, Türkiye bugün kendi
hukukuna sahip çıkamaz hâle gelmişse, hukuk sokaklarda ayaklar altına
alınmışsa, eğilip bükülmüşse, Türkiye devleti kendi sokaklarına sahip çıkamaz
hâle gelmişse bundan ülkeyi yöneten iktidar sorumludur. 
Şimdi,
yani biz burada “Gerçekten teröre karşı çıkalım.” derken polisin masum
insanları katletmesine onay mı vermemizi bekliyorsunuz? Eğer Türkiye sizin de
söylediğiniz gibi gerçekten bir hukuk devletiyse o zaman hukuk devletinde
teröre karşı, terörizme karşı nasıl mücadele edildiğini siz bir polis gözüyle
değerlendiremezsiniz; bir hukuk devletinin parlamenteri olarak değerlendirmek
zorundasınız. Suç işleyenlerin cezasını polis vermez. Eğer Bingöl Emniyet
Müdürlüğünde bir katliam yaşandıysa bu katliamı yapanların cezasını dahi
Emniyet Genel Müdürlüğüne bağlı polisler veremez. Güvenlik güçlerinin görevleri
onları sağ salim yakalayıp adalete teslim etmektir, yargıya teslim etmektir ve
cezasını da yargılama sonucunda bağımsız mahkemeler vermek durumundadır. 
Terörle
mücadele hukuk içerisinde yapılmalıdır, hukuka bağlı kalınarak yapılmalıdır.
Demokratik hukuk devletinde terörizme karşı mücadele ederken devletin bir eli
bağlıdır. Şimdi, efendim, teröristin insan haklarından faydalanma hakkı var
mıdır? Tabii ki vardır. Yani suç işleyen adamın da insan haklarından faydalanma
hakkı vardır. Siz bunu bir polis olarak söyleyemezsiniz ama ben bir hukukçu
olarak söylerim. Zaten bu ülkeye ne geldiyse polis devleti olmaktan gelmiştir,
asker devleti olmaktan gelmiştir. Ülkeyi polis devleti hâline getirdiniz, hukuk
devleti olsaydı Türkiye'nin geçmişinde bu kadar karanlıklar olmazdı, faili
meçhuller olmazdı, işkenceler yapıldı emniyet köşelerinde. Bu ülkede işkence
yapan emniyet müdürleri taltif edildi, onurlandırıldı, askerler onurlandırıldı,
terfi ettirildi. Gözaltına alınan insanlar gözaltında buharlaştı gitti,
kayboldular. 1995’ten beri İstanbul Galatasaray’da toplanan Cumartesi Anneleri
neyin feryadını yapıyor Sayın Genel Müdür? Neyin feryadını yapıyor onlar?
Onlar, sizin başında bulunduğunuz o polis teşkilatında gözaltında kaybolan
yavrularını arıyorlar. Onların mezarlarını dahi bulamadılar. Demokratik hukuk
devletinde gözaltına alınan bir insan kaybolur mu? İşkencede insanlar öldürülür
mü? Şimdi bir yandan demokratikleşme iddiası, bir yandan da hâlâ polis
kafasıyla olayları değerlendirme. 
YILMAZ
TUNÇ (Bartın) – Kim öldürüldü işkenceyle Ali Rıza Ağabey? Nereden aldın bu
bilgiyi?
ALİ
RIZA ÖZTÜRK (Devamla) – Şimdi, Yılmaz Tunç, burada senin söylediklerin var. Bu
ülkede, on kez bu Parlamentoda faili meçhullerin araştırılması, sorumluların
açığa çıkarılması için önerge verdik, on kez grup önergesi olarak getirdik. Her
seferinde bunun araştırılması gerektiğini söylediniz. Kimisinde “Zaman müsait
değil.” dediniz, kimisinde dediniz ki: “Canım şimdi haziran da geldi, tatilden
sonra hep beraber getirelim.” Cumartesi Anneleri için Meclis araştırma önergesi
verdik. O zamanki Sayın Başbakan Recep Tayyip Erdoğan, Cumartesi Annelerine,
Berfu Ana’ya söyledi; “Evet, biz de bu konunun araştırılmasını istiyoruz
muhalefet de destek verirse.” dedi. Ertesi gün Meclis araştırması önergesi
verdim ama sizin oylarınızla reddedildi. 
SÜLEYMAN
ÇELEBİ (İstanbul) – Bravo!
ALİ
RIZA ÖZTÜRK (Devamla) – Burada kimlerin ne dediği, AKP’lilerin ne dediği
tutanaklarda var. Yani sözler uçup gider ama söylenilen, tutanak altına alınan
yazılar yalan söylemez, Meclis tutanakları yalan söylemez. Bugünün
Cumhurbaşkanı Sayın Başbakan Recep Tayyip Erdoğan, 3 Eylül 2010 günü
Diyarbakır’da yaptığı bir konuşmada faili meçhullerden bahsetti ve bunların
araştırılması gerektiğini söyledi ama burada sizler önergelere ret oyu
verdiniz. Siz, yasama organının üyesisiniz. Siz, Hükûmetin üyesi değilsiniz.
Demokratik hukuk devletinde sizler, Hükûmetin yaptığı her icraata hep “doğru”
demek durumunda değilsiniz.
Ben
inanıyorum ki, Adalet ve Kalkınma Partisi milletvekillerinden çoğu arkadaşımız
benim söylediklerime tıpatıp destek veriyorlar. Ama sadece iktidardaki partinin
mensubiyetini taşımış olmak, iktidarın yapması gereken olayları yapmadığı zaman
onları savunmak demek değildir değerli arkadaşlarım. 
Şimdi,
Bingöl’deki olay… İktidardasınız, emniyet teşkilatı elinizde. Araştırın, bulun.
Ama gerçekten orada polislerin öldürdüğü kişiler, son zamanda ortaya çıkan
bulgularda belirtildiği gibi, o katliamda yer alan kişiler değilse bunun
sorumlusu kim olacak sayın milletvekillim, kim olacak bunun sorumlusu? 
Şimdi,
dün, çıkan olayda o öldürülen insanların olay yerinde olmadığı konusunda
telefonlardaki yapılan incelemelerde belgeler ortaya çıkıyor. Ve yine, dün
yapılan incelemelerde o çıkan mermilerin o öldürülen insanların tabancalarından
çıkmadığı açıkça belli edilmiş. E şimdi, gerçekten o insanlar masumsa onları
katletmek günah değil mi? 
Siz,
bakın, o demokratikleşme iddialarını bir kenara bıraktınız. Siz artık yolunuzu,
rotayı çevirdiniz. Siz hukuk devletinden saptınız. Siz doğrudan polis devletine
gidiyorsunuz. Polis devletini bu ülkede inşa etmeye çalışıyorsunuz. 
Ve
olaydan sonra hemen Başbakan dedi ki: “Cezaları verildi.” Ya böyle bir anlayış
olabilir mi? Böyle bir anlayış olabilir mi? Hangi demokratik hukuk devletinin
milletvekili, başbakanı, suç işlediği iddiasıyla polisin yakalamakla görevli
olduğu insanları katlettikten sonra “Cezasını çekti.” diyebilir? 
Belki
bu hoş gelebilir bir topluma. Ama siz bir yandan “barış süreci” diyorsunuz,
barış sürecinde, bizim Cumhuriyet Halk Partisini barışı engellemekle
suçluyorsunuz, ama öbür yandan barış süreciyle, gerçek barış isteğiyle hiç uyum
içerisinde olmayan dil kullanıyorsunuz. 
İktidarın
dili barış dili değildir arkadaşlar, iktidar şiddet dilini kullanmaktadır. Ben,
bir hukuk devletinin geçmişinde faili meçhul bırakılan cinayetler olmaması
gerektiğini düşünüyorum. Biz, faili meçhul cinayetlerle dolu bir Türkiye’de
yaşadık. Torunlarımızın, çocuklarımızın artık geçmişi aydınlanmış, karanlık bir
tek noktası bırakılmamış demokratik bir hukuk devletinde yaşaması gerektiğini
düşünüyorum. Parlamenterler olarak hepimizin görevinin bu olduğuna inanıyorum.
Adalet ve Kalkınma Partisindeki milletvekili arkadaşlarımın da böyle
düşündüğüne inanıyorum ve onlardan da bu siyasi iktidarın polis devletinden
hızla uzaklaştırılması gerektiği konusunda mücadele etmeleri gerektiğini düşünüyorum.

Hepinize
saygılar sunuyorum. (CHP, MHP ve HDP sıralarından alkışlar)
BAŞKAN
– Teşekkür ediyorum.
Halkların
Demokratik Partisi grup önerisi aleyhinde söz isteyen Hilmi Bilgin, Sivas Milletvekili.
Buyurun
Sayın Bilgin. (AK PARTİ sıralarından alkışlar)
HİLMİ
BİLGİN (Sivas) – Sayın Başkan, değerli milletvekilleri; Halkların Demokratik
Partisi tarafından verilen grup önerisi aleyhinde söz almış bulunuyorum. Bu
vesileyle yüce heyetinizi saygıyla selamlıyorum.
Öncelikle,
benden önce konuşan çok değerli Kırıkkale Milletvekilimiz konunun detaylarıyla
ilgili sizlere teknik olarak bilgi verdi. Ben sizlere sadece kısa olarak birkaç
husustan bahsedeceğim.
Öncelikle,
9 Ekim 2014 tarihinde ve ondan önceki 6-7 Ekimde meydana gelen olaylarla ilgili
olarak, gerek adli gerekse idari soruşturmalar başlatılmış olup titizlikle
devam ettirilecektir. Aziz milletimiz şundan emin olsun ki AK PARTİ hükûmetleri
döneminde hiçbir karanlık olay olmamıştır ve hiçbir olay karanlık dehlizlerde
kaybolmamıştır. İnşallah, bu olay da, idari ve adli mercilerin başlatmış olduğu
soruşturmalar neticesinde tüm gerçekliğiyle ortaya çıkacaktır. 
AK
PARTİ iktidarları 3 Kasım 2002 tarihi itibarıyla iktidara geldiği günden bugüne
kadar terörle mücadeleyi önemsemiş bir hükûmettir. Terörle mücadele noktasında,
başta Sayın Cumhurbaşkanımız Recep Tayyip Erdoğan ve bugünkü Başbakanımız Ahmet
Davutoğlu’nun başlarında olduğu hükûmetler terörle mücadeleyi yaparken
Türkiye'nin bir hukuk devleti olduğu esasına riayetle hukukun içerisinde
terörle gerekli mücadeleyi yapmışlardır ve yapmaya devam edeceklerdir.
Hükûmetlerimiz
döneminde başlatılan çözüm süreci de… Özgürlük ve güvenlik dengesi üzerinde,
çözüm sürecinin kamu düzeninin bir alternatifi olmadığı anlayışıyla birlikte
hem çözüm sürecini yürüteceğiz hem de terörle mücadeleyi hukuk devleti
içerisinde kalarak devam ettireceğiz. Bu noktada milletimizin bize verdiği
destekle, inşallah, ülkenin, 77 milyonun kardeşliğini sağlayacağız. 
Meclis
gündemimizi biliyorsunuz, yoğun, devam ediyor. Dün yarım kalan bir kanunumuz
vardı, bugün bu kanunu çıkarmamız gerekiyor çünkü başta üniversite
personelimiz, akademik personel olmak üzere, milletimizin beklediği kanunlar
var. 
Bu
noktada, araştırma önergesine konu önergenin hakkında adli ve idari
soruşturmanın başlatıldığını ve bu soruşturma neticesinde gerçeğin ortaya
çıkacağına inanıyoruz. Bu vesileyle grup önerisinin aleyhinde olduğumuzu
belirtiyor, hepinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum.
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Kabul edilmemiştir.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
Okutuyorum:
2.- MHP Grubunun, Mersin Milletvekili Mehmet Şandır
tarafından, son yıllarda ardı ardına meydana gelen ölümlü maden ocağı
kazalarının araştırılması ve alınması gereken tedbirlerin belirlenmesi amacıyla
31/10/2014 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 5 Kasım 2014 Çarşamba günkü
birleşiminde sunuşlarda okunmasına ve ön görüşmelerinin aynı günkü birleşimde
yapılmasına ilişkin önerisi
05/11/2014
Türkiye Büyük Millet Meclisi Başkanlığına
Danışma
Kurulunun 5 Kasım 2014 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını arz
ederim.
Saygılarımla.
Yusuf Halaçoğlu
Kayseri
MHP Grup Başkan Vekili
Öneri:
31
Ekim 2014 tarih, 2014/1012 sayı ile TBMM Başkanlığına vermiş olduğumuz, Mersin
Milletvekili Mehmet Şandır'ın son yıllarda ardı ardına meydana gelen ölümlü
maden ocağı kazalarının araştırılması ve alınması gereken tedbirlerin
belirlenmesi amacıyla verilen Meclis araştırma önergesinin 5 Kasım 2014
Çarşamba günü (bugün) Genel Kurulda okunarak görüşmelerinin bugünkü birleşimde
yapılması önerilmiştir. 
BAŞKAN
– Milliyetçi Hareket Partisi grup önerisi lehinde söz isteyen Mehmet Şandır,
Mersin Milletvekili.
Buyurun
Sayın Şandır. (MHP sıralarından alkışlar)
MEHMET
ŞANDIR (Mersin) – Sayın Başkan, değerli milletvekilleri; öncelikle yüce
heyetinizi saygıyla selamlıyorum.
Dün
de konuştuk, bugün de Milliyetçi Hareket Partisi Grubu olarak tekrar
dikkatinize, huzurunuza getirmeyi gerekli gördüğümüz bu, özellikle Ermenek’te
yaşanan son maden kazası, kömür madenindeki kazayla ilgili görüşlerimizi,
önerilerimizi ifade etmek üzere söz aldım. 
Bir
komisyon kurulmasını talep ediyoruz İç Tüzük gereği. Bir komisyonumuz var,
“Soma Komisyonu” olarak adlandırılan bir komisyon var. Yaklaşık bu ayın sonunda
da raporunu vereceğini ifade etti Sayın Başkan dün. Ama bu konunun yeterince
ciddiyetle ele alındığını, gereken hassasiyetin gösterildiğini söyleyebilmenin
mümkün olmadığını düşünüyorum. Şu Genel Kurulumuzun, televizyonlarda görünen şu
manzaranın ifadesi budur.
Değerli
milletvekilleri, Ermenek’e gideniniz oldu mu hiç? Ermenek’i bileniniz var mı?
Ermenek, dağların arasında kalmış, vilayet merkezine 120-150 kilometre, güneyde
denize, Alanya’ya 140 kilometre, Anamur’a 110 kilometre, dağların arasında
kalmış, kaybolmuş bir ilçemiz. Güzel bir ilçemiz, ekmeğini o dağların arasında
topraktan kazanmaya çalışan, tarımdan kazanmaya çalışan güzel insanların
yaşadığı bir ilçemiz. Onuruyla, şerefiyle kendi doğduğu toprakta, kendi
çocuklarının karnını doyurmaya çalışan güzel insanların yaşadığı bir memleket.
Dün, burada bir arkadaşımızın ifadesinden aldım, Emiş Bahar anamız diyor ki:
“Önce ekmeğimizi çaldılar, emeğimizi çaldılar, sonra da canımızı aldılar.”
Aynen doğru bir hadise bu. Bu insanlar ormanlarda çalışıyordu. Bu insanlar
karışla ölçülür, ormandan kazanılmış, çoğu da erozyona tabi topraklarda küçük
tarım yaparak geçimlerini temin eden insanlar. 
Ermenek’te
çalışma yaşına gelip de gurbete çıkmayan insan yok çünkü o toprak o insanı
besleyemiyor. O insanlar ya okuyup devlette memur olacak ya gurbete çıkacak,
çocuğunun rızkını kazanacak. İşte böyle bir ortamda hiçbir hazırlık yapılmadan,
hiçbir eğitim verilmeden, hiçbir koruma tedbiri alınmadan, insanımızın önüne
konulan bir mayın tarlası gibi, bir tuzak gibi, bir ölüm tuzağı gibi madencilik
o insanlarımızın maalesef kaderi oldu. 
Biliyor
musunuz, oralarda şimdi kış serttir, muhtemel eksi derecelerdedir hava ama buna
rağmen, o maden ocağının yığıntıları arasında, 18 kişinin yakınları, çocukları,
anaları, eşleri o soğuğun altında aşağıdan bir ses duymaya bir umudun peşinde
tiril tiril titriyorlar ama ne yazık, heyhat, Türkiye Büyük Millet Meclisinin
konuya ilgisi işte bu kadar. Esas handikabımız bu.
Değerli
milletvekilleri, bir kader değil. Soma kazasının oluşundan bugüne beş buçuk ay
geçti. Zannediyorum 13 Mayıstı, beş buçuk ay geçti 28 Ekime kadar. O zaman da
nutuklar attık, konuşmalar yaptık. Devletimizi yönetenler, Hükûmet görevlileri
birçok şeyler söylediler. Ne oldu netice? Soma’dan bu yana 1-2, 1-2 50’ye yakın
madencimiz, madende çalışan insanımız hayatını kaybetti. Hangi tedbir, kimi
kandırıyoruz? 
Değerli
milletvekilleri, devletin görevi önce insanının can güvenliğini sağlamaktır.
Eğer can güvenliğini sağlayamıyorsa devlet, devlet olduğunu iddia etmek gibi
bir hakkı yoktur. 
Şimdi,
buna kader deyip geçemezsiniz. Sayın Başbakanın o talihsiz beyanını okumak
istemiyorum yani “Bu bir kaderdir, bu işin mahiyetinde vardır.” Öyle değil.
Yani 10 ayda 1.600 tane iş kazasında hayat kaybedilmiş Türkiye’de. Hani Avrupa
Birliği üyesi olacağız, kalkındık, büyüdük, geliştik… Almanya’da 3 kişi ölmüş.
Rakamlar muhtelif olmakla beraber Türkiye iş kazası noktasında Avrupa’nın
1’inci, dünyanın da 3’üncü sırasında yer alarak, Türkiye’ye yakışmaz, Türk
milletine yakışmaz bir utanç tablosuyla karşı karşıyayız. 
Ne
yapıyoruz? Saysak, şurada sayımız 30’u geçmez. Bu mudur bu meseleye verdiğimiz
önem. Milliyetçi Hareket Partisi olarak, o madenin, o suyun altında on günden
bu yana yatan… Allah’a niyaz ediyorum, inşallah sağ salim çıkarlar. Ama o
madenin kapısında bekleyip soğukta tir tir titreyen o Emiş anaların, o
kadınların, o çocukların, o yaşlı insanların çığlığını buraya taşıyorum. Bu
kafayla çözemezsiniz bunu; bu yaklaşımla çözemeyiz bu meseleyi.
Değerli
arkadaşlar, gelin Milliyetçi Hareket Partisi olarak biz, özellikle son
dönemlerde insan hayatının bu kadar ucuzlamasını, her vesileyle…Trafik kazası
oluyor, 20 kişi birden ölüyor. Ya, bu, Afrika’da bile görülmüyor arkadaşlar
artık. İstanbul’un göbeğinde iş kazası oluyor, 10 kişi ölüyor. Bir şantiyede
çadırlar yanıyor, 10 kişi ölüyor. İnsan hayatının bu kadar ucuzladığı bir
dönemi, inanınız ki hatırlamıyorum. 
Bana
göre, biz Milliyetçi Hareket Partisi olarak bu meseleyi yani işçi sağlığını bir
millî mesele olarak ele alınması; insan sağlığının, can güvenliğinin bir millî
mesele olarak ele alınması ve ne yapılması gerekiyorsa bir ortak akıl üreterek,
gereken kurumları kurarak. Gelin bu Türkiye Büyük Millet Meclisinde sürekliliği
olan bir komisyon kuralım. Bu teklifi dile getiren arkadaşıma da teşekkür
ediyorum. Ama bu işe ciddiyetle yaklaşalım, böyle “gör beni” havasıyla
konuştuk, geçtik, nutuk attık, işte terörle mücadelede olduğu gibi “Kanları
yerde kalmayacak.” nutkuyla bu işlerin engellenmediğini, önlenemediğini artık
görelim.
Değerli
milletvekilleri, gerçekten bu mesele -Ermenek’in, Güneyyurt’un, işte oradaki
köylerin tamamından insan var burada- yalnız bu 18 kişinin değil, Ermenek’in, o
dağların, o Toros Dağlarının vadilerinde, yamaçlarında yaşayan insanların bir
can meselesi. Gökçekent, Bozyaka, Üzümlü, Güneyyurt, Aşağıçağlar, Yaylapazarı,
Görmeli, Kazancı, bu köyler ve beldelerde yaşayan ve geçimini, ekmeğini maalesef,
her aileden, hiç olmazsa bir kişinin -ki Ermenek’te 1.500 kişi kadar çalışan
insanımız var- madenden sağlayan bu insanların sorunlarına kalıcı, bir ortak
akıl, bir kurum oluşturarak, mevzuatı yenileyerek… 
Sayın
sendikacı karşımda oturuyor, Süleyman Bey, İş Sağlığı ve Güvenliği Kanunu, buna
niye itiraz etmediniz? Merkezinde insanın olmadığı bir mevzuat, insanın
sağlığını nasıl koruyacak? İş güvenliği, iş yerinin güvenliği, patronun
güvenliğini sağlayan bir kanunla ölümleri nasıl engelleyeceğiz?
SÜLEYMAN
ÇELEBİ (İstanbul) – Hep söyledik burada. 
MEHMET
ŞANDIR (Devamla) – Bu, bir çığlıktır; bu, Güneyyurt-Pamuklu (Cenne) mevkisinde
toprağın altında yatan 18 canın çığlığıdır. İnşallah duyarsınız, bu acıları
görürsünüz ve bir daha bu acılar yaşanmaz, bunun için gereken tedbiri alırsınız
diye bir çığlık olarak ifade ediyorum.
Dikkate alacağınızı ümit ediyor,
saygılar sunuyorum. (MHP ve CHP sıralarından alkışlar)
BAŞKAN – Teşekkür ediyorum.
SÜLEYMAN ÇELEBİ (İstanbul) – Sayın
Başkan, sataşmadan dolayı 69’a göre söz istiyorum.
BAŞKAN – Ne diye sataştı Sayın
Çelebi?
SÜLEYMAN ÇELEBİ (İstanbul) – Bana
soru sordu: “Niye bir sendikacı olarak karşımda oturuyorsunuz? Bu yasalar
çıkarken niye bunlar düzeltilmedi, niye itiraz etmediniz?” diye bana sataştı, o
nedenle söz istiyorum.
BAŞKAN – Sizi mi kastetti? 
SÜLEYMAN ÇELEBİ (İstanbul) – Evet,
açıkça efendim.
ÖZGÜR ÖZEL (Manisa) – Açıkça, isim
söyleyerek.
BAŞKAN – Anladım da, Sayın
Çelebi’yle biz gayet güzel konuşuyoruz yani, niye müdahil oluyorsunuz?
YILMAZ TUNÇ (Bartın) – O yasa
çıkarken Süleyman Bey sendikacı değildi Başkanım.
BAŞKAN – Buyurun Sayın Çelebi. 
İki dakika söz veriyorum. (CHP
sıralarından alkışlar)
VIII.- SATAŞMALARA İLİŞKİN KONUŞMALAR (Devam)
2.- İstanbul Milletvekili Süleyman Çelebi'nin, Mersin
Milletvekili Mehmet Şandır’ın MHP grup önerisi üzerinde yaptığı konuşması
sırasında şahsına sataşması nedeniyle konuşması

SÜLEYMAN ÇELEBİ (İstanbul) – Çok
teşekkür ederim Sayın Başkan.
Değerli arkadaşlar, hepinizi
saygıyla, sevgiyle selamlıyorum.
Çok teşekkür ediyorum yani bana da
bu fırsatı verdiğiniz için. Özellikle, Grup Başkan Vekili Oktay Vural bu işin
çok canlı tanığı. Ben, bu kürsüden konuşurken, bu yasalara itiraz ederken,
dedim ki hatta “Ben şimdi burada konuşuyorken 1 kişi de belki ölüyor olabilir.”
Bu kürsüden konuşuyordum, Oktay Vural’a da o arada bir telefon gelmişti, Meclis
bahçesinde 1 kişi yaşamını yitirmişti.
İDRİS BALUKEN (Bingöl) – Doğru,
hepimiz tanığıyız.
SÜLEYMAN ÇELEBİ (Devamla) – Onun
için yani bu itirazlarımızı komisyonda çok yüksek sesle, komisyondan sonra
burada… Ve dedik ki: “Eğer bu yasa böyle çıkarsa, artık, Türkiye’de iş
cinayetleri devam edecek.” Vicdanı olan insanlar şimdi bir kez daha bu konu
tartışılırken, bu önerge de verilmişken bir kez daha cüzdanlarını değil,
vicdanlarını düşünerek gerçekten bu katliamlara, bu iş cinayetlerine son vermek
istiyorlarsa vicdanlı davransınlar. Biz o konuyu Anayasa Mahkemesine de
götürdük. Şu anda Anayasa Mahkemesine de çağrıda bulunuyorum. Yani, yıllarca
orada bu süreç devam etmemeli ve bu cinayetlerin son bulması için Anayasa’ya
aykırı, uluslararası sözleşmelere aykırı bu kanunun iptali konusunda yaptığımız
başvurunun da bir an önce açığa çıkartılması açısından Anayasa Mahkemesi de bir
sorumluluk altında. Bu cinayetleri kimse böyle seyredemez. 
Dolayısıyla,
Cumhuriyet Halk Partisi olarak bunu hem Anayasa Mahkemesine taşıdık hem
komisyonlarda hem de Mecliste ve her maddesinde defalarca, başka başka
maddeleri de gerekçe sayarak bu maddede direndik; hatırlarsanız, gece üçlerde,
dörtlerde bu yasa yürürlüğe girdi. O saatlerde de Türkiye’de cinayetler devam
etti. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim. 
Sayın
Vural, Sayın Çelebi’nin konuşmasında isminiz geçti ama sataşma yok, değil mi? 
OKTAY
VURAL (İzmir) – Hayır efendim, tespit var. 
BAŞKAN
– Teşekkür ediyorum. 
VII.- ÖNERİLER (Devam)
A) Siyasi Parti Grubu Önerileri (Devam)
2.- MHP Grubunun, Mersin Milletvekili Mehmet Şandır
tarafından, son yıllarda ardı ardına meydana gelen ölümlü maden ocağı
kazalarının araştırılması ve alınması gereken tedbirlerin belirlenmesi amacıyla
31/10/2014 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 5 Kasım 2014 Çarşamba günkü
birleşiminde sunuşlarda okunmasına ve ön görüşmelerinin aynı günkü birleşimde
yapılmasına ilişkin önerisi (Devam)

BAŞKAN
- Milliyetçi Hareket Partisi grup önerisi aleyhinde söz isteyen Altan Tan,
Diyarbakır Milletvekili. 
Buyurun
Sayın Tan. (HDP sıralarından alkışlar)
ALTAN
TAN (Diyarbakır) – Sayın Başkan, sayın milletvekilleri; bu Mecliste en fazla
konuştuğumuz ama hiçbir zaman netice alamadığımız mevzulardan biriyle alakalı
olarak yine huzurlarınıza gelmiş bulunuyorum. 
Daha
beş buçuk ay önce Soma’da çok büyük bir facia yaşandı, aylarca, memleket, bütün
televizyon ekranlarında bu olayları takip etti, gazetelerde yüzlerce yorum,
binlerce yazı çıktı ama döndük dolaştık yine aynı yere geldik. Yine, Ermenek’te
bir kaza oldu ve kaç gündür yine bütün Türkiye, televizyon ekranlarının
başında, büyük bir acıyı âdeta dizi film izlercesine takip ediyor ve hiç
kimsenin de elinden bir şey gelmiyor. 
Değerli
arkadaşlar, ister İstanbul’daki bir inşaattaki iskeleden düşen 10 işçinin vefat
etmesi, hayatlarını kaybetmesi olayı olsun ister Soma olayı olsun ister Ermenek
olayı olsun, bütün bunları üst üste koyduğumuz vakit bir netice çıkıyor ortaya,
bu çıkan netice de şu: Dünyanın her yerinde madenler var, dünyanın her yerinde
inşaatlar var, dünyanın her yerinde işçiler var, dünyanın her yerinde de iş
kazaları, maden kazaları, inşaat kazaları var. Peki, anormal olan ne? İşte,
biraz önceki sayın konuşmacı da dile getirdi, son on ay içinde Almanya’da iş
kazalarında ölen kişi sayısı 3, Türkiye'de ölen kişi sayısı 1.600; anormal olan
o.
Afrika’nın bütün ülkelerinde
madenler var ve üstelik bu madenleri acımasız emperyalistler çıkarıyorlar,
Afrikalıları köle gibi çalıştırıyorlar ama ne hikmetse, iş kazaları listesinde
Türkiye, Avrupa’da 1’inci, dünyada 3’üncü. Yani o Afrika’daki ülkelerin de çok
çok gerisinde bir iş güvenliği sistemimiz var, işte, esas tartışılması gereken,
değerli arkadaşlar, bu. Biz neden dünyadaki 220 ülke içerisinde 3’üncüyüz,
neden Avrupa’da da 1’inciyiz insan ölümlerinde? Yoksa, iş kazası –biraz evvel
de söyledim- dünyanın her yerinde olur, madenler, inşaatlar da dünyanın her
yerinde var. Esas sorun, Türkiye'de öyle bir sistem var ki, daha fazla kâr
edebilmek için, daha fazla sömürebilmek için, Afrika’daki emperyalistlerden
bile daha fazla kazanabilmek için iş güvenliğine dikkat etmeyen bir iş, sanayi,
inşaat, maden sistemimiz var; işte, esas sorun bu. Peki, bunu nasıl
çözebiliriz?
Değerli arkadaşlar, burada belki
millet utanıyor konuşmaya, açıkça bunları söyleyemiyor ama dışarıdaki iş
adamları çok pişkincesine şunu söylüyorlar, diyorlar ki: “Kardeşim, bu tedbirleri
alırsak biz zaten sermayeyi kediye yükleriz, para kazanma imkânımız da yok.”
Peki, bir soru soruyorum: Bugün dünyada bu madenciliğin en önde gelen
ülkelerinden birisi Almanya, özellikle kömür madenlerinde; yani Almanya-Fransa
sınırına gidin, Ruhr Vadisi yüzlerce yıldır kömür madenleriyle doludur. Peki,
bu Almanya bu kadar tedbiri almasına rağmen yine bizim kapitalist iş
adamlarının ifadesiyle sermayeyi kediye yükleyecek kadar tedbirler almasına
rağmen nasıl bu kadar kâr edebiliyor?
Değerli arkadaşlar, 56 İslam
ülkesinin ihracatı 900 milyar dolar. 56 İslam ülkesinin ihracatı 900 milyar
dolar ve bu 900 milyar doların yüzde 70’i, 75’i de petrol geliri. Yani ne
demek? Doğru düzgün bir üretim, bir şey yok. Yerin altından suyu, petrolü
çıkarıyor, satıyor, buna da “ihracat” diyor ve 56 tanesinin toplamı 900 milyar
dolar. Tek başına bu sermayeyi kediye yüklediğini iddia edeceğimiz Almanya’nın
ihracatı 950 milyar dolar, tek başına. Bir Almanya 56 İslam ülkesinden daha
fazla ihracat yapıyor, yani demek ki bütün tedbirlerini de doğru düzgün alıyor;
sizlerin iddia ettiğiniz gibi, kapitalist iş adamlarının iddia ettiği gibi bu
maliyetler yıkmıyor onu ve buna rağmen de dünyada ihracat şampiyonu olarak bu
işlerden para da kazanabiliyor.
Bir başka sorun, bir başka konu,
tabii, ona hiç girmek bile istemiyorum ama mecburum söylemeye çünkü vicdanı
olmayan insanlara bunları söylemenin bir faydası yok. Hiçbir kazanç, insan
hayatından daha değerli değil ama bunu kim dinler, kim kulak verir, kim
uygular? Muhatap yok, yani demek ki sorun, değerli arkadaşlar, doğru düzgün bir
denetimdir, doğru düzgün bir takiptir. En iyi kanunları çıkarın, eğer bunu
uygulamıyorsanız, uygulanması için gayret göstermiyorsanız; müeyyideler,
kurallar, cezalar ortaya koymuyorsanız bunların hiçbir anlamı yok. Yani bu işin
özeti, hülasası, başı, sonu, hepsi bu; doğru düzgün takip edilecek, doğru
düzgün denetlenecek. Bizim bir Bakanımızın ifadesi gibi “Bir madeni
kapatıyorum, 50 kişi araya giriyor, telefon açıyor o madenin tekrar faaliyete
girmesi için.” denilmeyecek. 
Peki,
bu 50 kişi kim? Hani lafın gelişi 50 kişi de bunlar kim? Bunlarla ilgili de bir
takibat, bir beyanat yok. 
Değerli
arkadaşlar, Çin, yine, bugün bu madencilik meselesinde dünyanın en önde gelen
ülkelerinden birisi. Bakıyorsunuz, Çin’deki tedbirler bile, uygulamalar bile
bizim önümüzde.
Son,
yine büyük bir dram, işte, önceki gün İstanbul Boğazı açıklarında yaşandı.
İnsan kaçakçılığı mevzusu. İki hafta evvel geldim, bu kürsüden bu konuyla
ilgili feryat ettim. İki hafta evvel. Ondan evvel de defalarca konuştum, Meclis
araştırması önergesi verdim, soru önergesi verdim ve her seferinde de şunu
sordum, keşke bizim Emniyet Genel Müdürlüğü yapan arkadaşımız da gitmemiş
olsaydı, AKP milletvekili, burada dinleseydi: Mozambik’ten gelen, Somali’den
gelen, Kenya’dan gelen, son ineğini, davarını, koyununu satarak 5-6 bin euroyu
cebine koyup da İstanbul’a gelen bir mülteci, bir çaresiz, İstanbul’un
göbeğinde, Aksaray’da bu insan kaçakçılarını buluyor, 7 bin euro, 6 bin euro
veriyor, hayatını tehlikeye atıyor da bu Aksaray Karakolu, İstanbul Emniyet
Müdürü, İstanbul Valisi bunları nasıl bulamıyor? Bu kürsüden en az on sefer bu
soruyu sordum, cevap yok. Cevap yok. 
Ve
şu an, değerli arkadaşlar, bu insanların kanı bu işin sorumlularının
üzerindedir, kusura bakmayın. Cinayet, eline silah alıp da gidip bir adam
öldürmek değil sadece, Saddam Hüseyin de eline silah alıp gidip kimsenin
beynine sıkmadı, ama milyonlarca insanın ölümüne sebep oldu, Hitler de aynı
şekilde. İnan edin, bu kanlar sizin ellerinizde. 
Ve
bu, artık bir rotatife bindi: Her hafta bir insan kaçakçılığı olayı, arkasından
“20 kişi öldü, 50 kişi kayıp, 50 kişi öldü, 80 kişi kayıp, ölenlerden dörtte
3’ü kadın ve çocuk.” inan edin, kanıksadık diyeceğim ama bu da bir kara mizah
ve yüz karası. Mümkün değil insan bunları kabul etsin, kanıksasın.
Yine
aynı şekilde değerli arkadaşlar, son 6-7 Ekim olayları; Hükûmet bunları diline
doladı ve Diyarbakır’da 3 gencin sığındıkları bir evde öldürülmeleri, sonra
sürüklenerek dışarıya çıkarılmaları, birisinin balkondan cesedinin aşağı
atılması, üzerinden arabayla geçilmesinin sahneleri bir aydır televizyon
kanallarında. Peki ne oldu arkadaşlar, biliyor musunuz? 200 kişi Diyarbakır’da
gözaltına alındı, 40 kişi tutuklandı ama bu sahneyle ilgili görüntülerde 60
kişiye yakın yüzleri açık olarak gezenlerden bir tek tanesi gözaltına alınmadı,
tutuklanmadı, bunu biliyor musunuz? Diyarbakır Emniyetiyle, Cumhuriyet
Başsavcılığıyla kaç sefer görüştüm dünden bugüne. Bir tek gözaltı ve bir tek
tutuklama yok. Kimi saklıyorsunuz, kimi gizliyorsunuz? İşte Bingöl olaylarında
da Sayın İdris Baluken bütün bilgileri, belgeleri ortaya koydu ama yine
aymazlık var.
Hepinize
saygılar sunuyorum. (HDP sıralarından alkışlar)
BAŞKAN
– Teşekkür ediyorum Sayın Tan.
Sayın
milletvekilleri, birleşime on dakika ara veriyorum.
Kapanma Saati: 15.46
İKİNCİ OTURUM
Açılma Saati: 16.03
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet Rıza
YALÇINKAYA (Bartın)
----0----
BAŞKAN
– Sayın milletvekilleri, Türkiye Büyük Millet Meclisinin 10’uncu Birleşiminin
İkinci Oturumunu açıyorum.
Milliyetçi
Hareket Partisinin İç Tüzük’ün 19’uncu maddesine göre verdiği grup önerisi
üzerinde şimdi söz sırası Balıkesir Milletvekili Namık Havutça’ya aittir.
Buyurun
Sayın Havutça.
NAMIK
HAVUTÇA (Balıkesir) – Sayın Başkan, değerli milletvekili arkadaşlarım;
Milliyetçi Hareket Partisi önerisi üzerinde CHP Grubu adına söz aldım. Yüce
heyetinizi saygıyla selamlıyorum.
Evet,
takvim yaprakları 13 Mayıs 2014’ü gösterirken Türkiye büyük bir faciayla sarsıldı.
Tabii, iktidara mensup bakanlar, milletvekilleri her zamanki gibi olayı
küçümseyerek -başlangıçta
Manisa milletvekili 17 ölümden söz ediyordu- alıştıra alıştıra toplumu -aynen
Ermenek’te olduğu gibi- işi yavaşlatarak, üzerini örterek, sorumlu arayarak
kendileri dışında… Sanki on iki yıldan beri Enerji Bakanlığı onlarda değil,
Çalışma Bakanlığı onlarda değil gibi sorumluyu başka yerlerde, örneğin
sendikalarda aramaya başladılar. Efendim, sendikalar işçileri niye
eğitmemişler? Sayın Başkan, bakın, ne kadar ağır bir sorumluluğu var
sendikaların. Hâlbuki “Soma’da sendika var mı?” diye, onu sormak gerekiyor. 
Bakın, Soma
Komisyonunda ben de… O topraklarda ölen 301 yurttaşımızın 103’ü Balıkesir’de,
Savaştepe’de, Bigadiç’te, İvrindi’de elimizle mezara koyduğumuz gencecik
çocuklardı. Savaştepe’de -geldi oraya iktidarın milletvekilleri, Diyanet İşleri
Başkanı geldi- dualar edildi, “Allah bir daha bize böyle acılar yaşatmasın.”
denildi. Evet, biz de üzüldük ve şunu da söyledik: Hiçbir yerde ölümler
üzerinden, insanların acıları üzerinden siyaset yapmayalım. Ama şunu da
sormayalım mı: Ölen 301 yurttaşımızın sorumluluğu, siyasi sorumluluğu
sendikaların üzerinde miydi? Enerji Bakanının hiç mi sorumluluğu yoktu? Çalışma
Bakanının sorumluluğu yok muydu? Sayın iktidar mensuplarının, her zamanki gibi,
her olayda sorumluyu başka yerde, örneğin muhalefette arama alışkanlığı var,
başka kurumlarda arama alışkanlığı var. Örneğin, soruyoruz: Türkiye’de en temel
sorun işsizlik. Bunun sorumlusu siz değil misiniz? On iki yıldan beri bu ülkeyi
siz yönetmiyor musunuz? Bu yasaları sizin çıkarmanız gerekmiyor mu burada?
Bakın, burada bizi
izleyen, televizyonları başında izleyen, öğrenci affı bekleyen 200 bin
öğrencimize sesleniyorum: Yasa teklifini verdik, komisyonlardan geçti. Siyasi iktidar
bu yasayı buraya getirmiyor. Bize soruyorsunuz “Ne oluyor bu yasa?” diye. 
Yine buradan
sesleniyorum, 300 bin atama bekleyen öğretmene sesleniyorum: Yasa teklifimiz
hazır, getirdik. Sizin atamanızı engelleyen siyasi iktidar, yapmıyor. 
YILMAZ TUNÇ (Bartın) –
Daha yeni 40 bin kadro çıkardık.
NAMIK HAVUTÇA
(Devamla) – Bakın, Soma Komisyonunda arkadaşlarımızla görev yaptık. Değerli
milletvekilleri, o madene 2 defa girmiş bir milletvekili olarak söylüyorum, orada,
Soma’daki o cinayetlerin yaşandığı madenden sonra bir
insan olarak dedim ki: Buraya her gün ölüme giriyor insanlar. Ve
bilirkişilerden şunu öğrendik, şunu söylediler bize: “Ya, Namık Havutça, bu ne
ki, Türkiye’deki 300 tane maden zaten bunun gibi, hatta bundan daha kötü.”
Bunun anlamı ne arkadaşlar? Yani, Soma’da, Işıklar’da, orada, kazanın yaşandığı
yerde 301 yurttaşımız öldüyse bu ölümler devam edecek anlamına geliyor. Etmedi
mi? Bakın, söylüyorum ölümleri: Kaza 13 Mayısta oldu, 15 Mayısta, Soma
faciasından iki gün sonra Zonguldak Kilimli’de Mehmet Aygün hayatını kaybetti.
1 Haziran, Soma faciasından on yedi gün sonra Afşin-Elbistan’da Ali Çankay
hayatını kaybetti. 3 Haziran, Soma faciasından on dokuz gün sonra Şırnak
merkeze bağlı Cudi Dağı eteklerinde İbrahim Sağnak göçük altında kaldı, yaşamını
yitirdi. 11 Haziran, Soma faciasından yirmi yedi gün sonra… Devam etti, 18
Haziran, Soma faciasından otuz beş gün sonra Karaman Ermenek’te, maden ocağında
41 yaşındaki işçi Mustafa Yirik öldü. 11 Temmuz, devam etti. İş cinayetleri
devam ediyor.
Bunun
üzerine, bizim Savaştepe Karacalar köyündeki, iki evladının birini kaybetmiş,
biri sağ kalmış, oradan, madenden emekli bir işçimiz şunu söyledi bana: “Namık
Havutça, sen o Komisyondasın, orayı incelemeye gidiyorsunuz -oğlu tekrar
çağrılıyor çalışmaya- ben oğlumu oraya göndereyim mi?” Ben de dedim ki: Hayır,
gönderme; gönderme, ikinci evladını kaybetme. Çünkü arkadaşlarımızla o madene
son gittiğimizde sürüne sürüne girdik. Her girdiğimizde o maden göçüğündeki
duvarlarda ölen 301 insanın ölümleri çınladı kulaklarımda ve vicdanen çok
rahatsız oldum.
Arkadaşlar, maden
ocağında bilirkişiyi dinlediğimizde oradaki faciada ölenlerin ölüm nedenlerinin
tespitinde en önemli saptama şuydu: Ölenlerin hepsi karbonmonoksit
zehirlenmesinden ölmüştü. Şunu sordum: O işçilerin sırtında onları bir saat
yaşatan oksijen maskeleri olsaydı, tüpleri olsaydı bu insanlar ölecek miydi?
Hayır. Bin dolar arkadaşlar, belki daha da ucuz. Oradaki insanların madene
girerken olası bir karbonmonoksit zehirlenmesine karşı eğer bellerinde, sırtlarında
değeri bin dolar olan oksijen tüplerinden olsaydı o insanlar bugün hayatta
oluyor olacaklardı. 
Şimdi,
bakın “Muhalefet olarak bize somut şey önerin.” diyorsunuz, öneriyorum. Bu
maden kazasından sonra, işte o Savaştepe’deki Recep amcanın sorusundan sonra
vicdanım rahat etmedi, 13 Haziran 2014’te şöyle bir yasa teklifi verdim, dedim
ki: Üç ay süreyle, geçici olarak madenlerin tümü kapatılsın. İş ve iş sağlığı,
güvenliği bakımından orada çalışma koşullarını, işçilerimizin yaşamını,
sağlığını garanti altına alacak düzenlemeler yapılıncaya kadar, tedbirler
alınıncaya kadar askıya alınsın ve müfettişlerce, sendikalarca oluşturulacak
tarafsız denetim kurulları tarafından buralar denetlensin ve eksikler varsa
gerekli tedbirler alınsın ve bu insanlar ölmesin. Tarih 13 Haziran 2014. 
Bakın,
değerli arkadaşlarım, bunu da Karacalar köyündeki, bir evladını kaybeden
babanın istemi üzerine verdim ve şunu söyledik somut olarak: “Her defasında,
ruhsatlandırılan maden işletmelerinin altı ay süreyle faaliyetleri durdurulur.”
Kanun, geçici madde 1. “3213 sayılı Maden Kanunu’na aşağıdaki geçici maddeler
eklenmiştir.” diye düzenlenen, tarafımızdan hazırlanan ve CHP Grubu olarak
Meclise verilen kanun teklifi. Eğer bu teklif dikkate alınsaydı ve gerekli
önlemler alınsaydı, denetlenseydi o madenler... Hâlâ bugün o risk devam ediyor,
o 300 tane madende hâlen insanlarımızın ölüm riski ne yazık ki devam ediyor.
Bakın, bu hâlâ güncelliğini koruyan bir yasa teklifidir.
301
işçimizin yaşamını yitirdiği... Elbette ki onların canlarını geriye
getiremeyiz, onları hiçbir maddi güçle… Ailelerinin yaşadığı acıyı yaşayamayız.

Değerli
arkadaşlarımız bilirler, birlikte, ölen maden mühendisinin evine ziyarete
gittiğimizde, maden mühendisi olan ölen arkadaşımızın eşi bize aynen şunu
söyledi ağlayarak, dedi ki: “Kocam her gece eve geldiğinde şikâyet ediyordu ve
oksijen yetersizliğinden, içerideki karbonmonoksit sızıntısından ve
kızışmalardan bahsediyordu.” Yani âdeta, işverenlerin sırf para ve kâr hırsı
sebebiyle bunları dikkate almadıkları, şikâyeti dikkate almadıkları çok açık ve
hatta, iş sağlığı ve güvenliği başmüfettişi “Orada göstergeler giderek bir iş
cinayetinin yaşanmasına yönelik verileri ortaya koyuyordu.” dedi. Maalesef bu
tedbirler alınmadı. 
Değerli
AKP milletvekili arkadaşlarım, Soma Maden Komisyonunda birlikte çalıştığımız
arkadaşlarımızın hepsinin hissiyatının benim gibi olduğunu düşünüyorum ama
Çalışma Bakanının itirafı artık hiçbir şekilde mazeret kabul etmez. Bir insanın
yaşamı, işçilerin yaşamı, iş sağlığı ve güvenliği hiçbir yakınımızın ricasıyla
örtülecek, kapatılacak bir konu olamaz, olmamalıdır. Artık bu tedbirleri
almazsak maalesef Soma’da yaşanan cinayetler nasıl yaşandıysa ve devam ettiyse
aynı şeyler yaşanmaya devam edecek. 
O
nedenle, biz buradan artık ölümler üzerinden, iş cinayetleri üzerinden
konuşmayı değil, Avrupa’nın diğer ülkelerinde olduğu gibi, dünyanın diğer
ülkelerinde olduğu gibi, işçilerimizin iş sağlığı ve güvenliği tedbirlerinin en
üst seviyede olduğu, insanların ölmediği bir barış Türkiyesi, sevgi Türkiyesi,
kardeşlik Türkiyesi diliyoruz. Çok mu istiyoruz acaba? Bu sorumluluk on iki
yıldan beri bu ülkeyi yöneten AKP iktidarındadır.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
Milliyetçi
Hareket Partisi grup önerisi aleyhinde söz isteyen Muzaffer Yurttaş, Manisa
Milletvekili.
Buyurun
Sayın Yurttaş. (AK PARTİ sıralarından alkışlar)
MUZAFFER
YURTTAŞ (Manisa) – Sayın Başkan, değerli milletvekilleri; yüce Meclisi saygıyla
selamlıyorum. 
Öncelikle,
bugüne kadar tüm maden kazalarında hayatını kaybedenlere Allah’tan rahmet
diliyorum. Karaman’daki işçilerimizin de sağ salim kurtarılması için gerekli
çalışmalar yapılıyor, inşallah onlar için de dua ediyoruz.
Soma
Eynez’de meydana gelen kazanın üzerinden yaklaşık beş buçuk ay geçti. Soma
maden kazalarıyla ilgili bir araştırma komisyonumuz çalışmalarına devam
etmektedir. Türkiye Büyük Millet Meclisinde torba yasada bazı değişiklikler
yapıldı, devlet millet el ele vererek Soma’daki yaraları sarmak için var
gücümüzle çalıştık. Hükûmetimiz madenlerle ilgili düzenlemeyi içeren bir paket
üzerinde de çalışmalarını sürdürmektedir. 
Bazı
muhalefet temsilcilerinin Soma’da havanda su dövüldüğünü ifade etmesi
gerçeklerin ve yapılanların görmezden gelinmesidir. Evet, su dövülmüyor,
gerçekten ciddi olarak bu konunun üzerinde çalışıyoruz. Bugüne kadar devletimiz
tüm imkânlarını seferber etti. Soma’da da aynı seferberlik yapıldı, şimdi
Karaman’da da aynı çalışmalar yürütülmektedir. 
Öncelikle,
Sosyal Güvenlik Kurumu çalışmalar yaptı, 234 kişinin yakınlarına aylık
bağlandı. 67 kişiyle ilgili, hak sahipleriyle ilgili torba yasada da
düzenlemeler yapılarak 301 madencimizin her birinin yakınlarına aylık
bağlanması gerçekleştirilmiş oldu. Aileler tek tek incelendi ve ailelerin
ihtiyaçlarına yönelik de çalışmalar sürdürülmektedir.
AFAD
hesabında 46,5 milyon lira toplandı ve 301 madencinin yakınlarına her aileye
156 bin lira gelecek şekilde eşit olarak ulaştırılmıştır. 
Ayrıca,
STK’lar tarafından ve TOKİ tarafından yapılacak olan her bir aileye ikişer ev
yapımıyla ilgili çalışmalarda -biraz önce TOKİ’yle ilgili görüşmeleri sayın
valimiz gerçekleştirdi- orada arsa tahsisi yapılmış ve 301 madencimizin her
birine ikişer ev düşecek şekilde çalışmalar sürdürülmektedir.
Kapatılan
ocaklardaki işçilerin ücretleri garanti altına alınmıştır. İş sağlığı ve
güvenliğiyle ilgili olarak gerekli tedbirleri almayan kömür ocaklarında üretim
durdurulmuştur. Mecliste yapılan düzenlemeyle üretimi durdurulan ocaklarda, bu
Soma’da dört aydır 5.700 kişiye ücret ödenmesi, çalışmadıkları hâlde ücret
ödenmesi devam etmektedir ve devam edilecektir. 
Torba
yasada bazı düzenlemeler yaptık. Oradaki işçilerimizin SGK’ya olan her türlü
borçları silindi. Ölüm aylığı için gerekli olan beş yıl sigortalılık ve doksan
gün prim ödeme şartı ortadan kaldırılarak madencilerimizin yakınlarına ölüm
aylığı bağlanmıştır. Madencilerin anne babalarına aylık bağlanması için gerekli
“muhtaçlık şartı” kaldırılarak anne babalarına aylık bağlanmıştır. Madencilerin
yakınlarından birinin kamuda istihdamı torba yasayla gerçekleştirilmiştir.
Maden sektöründe çalışan tüm işçiler için 55 olan emeklilik yaşı 50’ye
düşürülmüştür. “Linyit ve taş kömürü çıkaran madencilere ödenecek ücret miktarı
asgari ücretin 2 katından az olamayacak.” diye düzenleme yapılmıştır. Maden sektöründe
çalışan tüm işçiler için çalışılmayan günler de çalışılmış gibi yıpranmaya
dâhil edilecektir.
Yer
altında çalışan madencilere fazla çalışma yaptırılamayacağı da torba yasada
düzenlenmiştir. Yer altı işlerinde çalışan işçilerin işten çıkarılması kıdem
süresine bakılmaksızın ancak gerekçeyle yapılabilecek, gerekçesiz işten çıkarma
yapılamayacak, böylece iş güvencesi güçlendirilmiş olacaktır. Yer altında
çalışan işçiler için yıllık izin süresi dört gün artırılmıştır. Madenciler için
yer altında çalışma süresi, haftalık otuz altı saat, günlük altı saat olarak
düzenleme yapılmıştır. Ancak madenleri ziyaret ettiğimizde, gerek Soma’da
gerekse Zonguldak’taki madencileri ziyaret ettiğimizde günlük çalışma süresinin
yedi buçuk saat, haftalık çalışma süresinin beş gün olarak düzenlenmesiyle
ilgili taleplerde bulunulmuştur, Komisyonumuz da bu konuda gerekli çalışmaları
yapmaktadır. İnşallah, torbanın içerisinde, önümüzdeki dönemdeki paketin
içerisinde bu düzenlemeler de olacaktır. 
Ayrıca,
mağdur olan Soma esnafımıza KOSGEB tarafından 50 bin TL kişi başı olmak üzere
sıfır faizli, on iki ay ödemesiz, otuz altı ay vadeli kredi çalışmaları
başlatılmış, 2 binin üzerinde vatandaşımız bu düzenlemelerden yararlanmıştır. 
Soma’da
ayrıca 300 yataklı bir devlet hastanemizin yapımı devam ediyor, yüzde 75’te şu
anda hastanemizin yapım oranı. Bunun içerisinde tüm ünitelerin bulunduğu gibi
yanık ünitesi de bulunacak. 
Ayrıca
Soma’da bir organize sanayi bölgesinin kurulması Sanayi Bakanlığı tarafından
kabul edilmiştir. 
Gençlik
ve Spor Bakanlığımız da yine, bu bölgede gençler üzerinde, Millî Eğitim
Bakanlığı kendi alanında çalışmalarını sürdürmektedir.
Evet,
kazalar yeni olmuyor, kazalar sadece son on iki yıl içerisinde olmuyor.
Amacımız, önceden beri devam eden bu kazaları en aza indirmek, kazaları
mümkünse sıfıra indirmektir.
2010
yılında maden kazalarıyla ilgili bir komisyon kurulmuş. Bundan sonra 2012
yılında iş sağlığı ve güvenliğiyle ilgili de bir yasa düzenlemesi yapılmıştır.
Sadece yasal düzenlemeleri yapmak yeterli değil, denetlemelerin de düzgün
olarak yapılması gerekiyor. 
Soma
Maden Kazalarını Araştırma Komisyonumuz kuruldu. Meclisimizde değişik siyasi
partilere ait 17 kişilik araştırma komisyonumuz çalışmalarına devam ediyor.
Önce Soma, sonra Zonguldak ve yine Soma’da, Eynez’de kazanın meydana geldiği
ocağı ziyaret ederek buralarda incelemelerimizi sürdürdük. 
Ben
inanıyorum ki Komisyonumuz tüm karanlıkta kaldığını düşündüğümüz noktalara ışık
tutacak, kamu vicdanını tatmin edecek sonuçlar ortaya çıkana kadar çalışmalarına
devam edecektir. Ucu kime ve nereye varırsa varsın sonuna kadar ciddi, kararlı
ve titiz bir çalışma ortaya konacaktır.
ALİ
ÖZ (Mersin) – Ama hiç ucu bir yere varmıyor. 
MUZAFFER
YURTTAŞ (Devamla) – Bu kazalar neden oldu? Kimlerin ihmali ve kusuru var? Bir
daha benzer acılar yaşamamak için ne gibi önlemler ve tedbirler almalıyız?
Bununla ilgili tüm sektör temsilcileri, işçi temsilcileri, sivil toplum
kuruluşları, uzmanlar, üniversiteden öğretim görevlileri, mağdurlar ve
görevlilerle görüşerek Komisyonumuz çalışmalarını sürdürmektedir. 
Kamuoyunda
Komisyonumuzdan büyük bir beklenti bulunmaktadır. Basının, mağdurların ve
yakınlarının, halkımızın gözü Komisyonumuzun üzerindedir ve Komisyonumuzun da
bu manada kılı kırk yararak çalışmalarını sürdürdüğünden hiç kimsenin şüphesi
olmasın. 
Evet,
savsaklama, ihmal, göz yumma, hatalara tolerans gösterme gibi çağdaş olmayan
alışkanlıkları artık ülke bünyesinden atmanın zamanıdır. “Bize bir şey olmaz.”
yanılgısını üzerimizden atarak, her türlü tedbiri alarak yürümenin zamanıdır.
Hepimize, iktidarıyla muhalefetiyle tüm Komisyon üyelerimize, bakanlıklarımıza
büyük görevler düşüyor. Felaketler karşısında birleşen bugün tümünün gönlü
kırık insanımızın bu hasleti normal zamanda her daim sürdürmesi de elzemdir.
İktidarıyla muhalefetiyle, benzer ya da farklı görüşleriyle hepimizi Türkiye
adlı zengin madende ve aynı vardiyada yan yana kazma sallamaktayız. Maden
hepimiz için geçerli. Yerin altındaki bu değerlerimizi yeryüzüne çıkartmak,
dünyadaki en güvenilir yöntemlerle yeryüzüne çıkartmak ve o madenlerden
faydalanmak amacımızdır. 
Tabii
ki tedbirleri alacağız, tabii ki denetlemeleri yapacağız. Komisyonumuz
çalışmalarını sürdürüyor, bu arada yeni bir komisyon kurulmasının çok da bir
anlamı olmadığını düşünüyorum. Eğer önerileri varsa Komisyonumuz çalışmalarına
değerli milletvekillerimiz sık sık gelerek, gerek Komisyon üyeleri gerekse Komisyonda
olmayan arkadaşlarımız katkılar vermektedir. Katkı veren herkese teşekkür
ediyorum. Biz inanıyoruz ki Komisyonumuz sağlıklı bir rapor ortaya koyacak ve
bunu da Meclise sunacaktır.
Yeni
bir komisyonun çalışmasına gerek olmadığını düşünüyor, bütün Meclisi saygıyla
sevgiyle selamlıyorum. (AK PARTİ sıralarından alkışlar)
BAŞKAN
– Teşekkür ediyorum.
Milliyetçi
Hareket Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir.
Cumhuriyet
Halk Parti Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, İstanbul Milletvekili Süleyman Çelebi
ve 26 milletvekili tarafından, inşaat sektöründe yaşanan ölümlü iş kazalarına
karşı alınması gereken önlemlerin belirlenmesi amacıyla 25/6/2014 tarihinde
Türkiye Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 5 Kasım 2014 Çarşamba günkü birleşiminde sunuşlarda okunmasına ve
ön görüşmelerinin aynı günkü birleşimde yapılmasına ilişkin önerisi
05/11/2014
Türkiye Büyük Millet Meclisi Başkanlığına
Danışma
Kurulunun, 05/11/2014 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
Levent Gök
Ankara
Grup Başkan Vekili
Öneri:
İstanbul
Milletvekili Süleyman Çelebi ve 26 milletvekilinin, "İnşaat sektöründe
yaşanan ölümlü iş kazalarına karşı alınması gereken önlemlerin
belirlenmesi" amacıyla 25/06/2014 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (1409 sıra no.lu) Genel
Kurulun bilgisine sunulmak üzere bekleyen diğer önergelerin önüne alınarak
05/11/2014 Çarşamba günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir.
BAŞKAN – Cumhuriyet Halk Partisi grup
önerisi lehinde söz isteyen Süleyman Çelebi, İstanbul Milletvekili.
Buyurun Sayın Çelebi. (CHP
sıralarından alkışlar)
SÜLEYMAN ÇELEBİ (İstanbul) –
Teşekkür ederim Sayın Başkan.
Değerli milletvekili arkadaşlarım,
hepinizi bir kez daha saygıyla sevgiyle selamlıyorum.
Önemli bir konuyu konuşuyoruz.
Aslında, biraz önce MHP’nin verdiği araştırma önergesi, daha önce, Soma’da
yaşanan cinayetten önce Cumhuriyet Halk Partisinin vermiş olduğu önergeler,
şimdi bizim verdiğimiz ama muhtemelen reddolacak olan önergeler eğer dikkate
alınmış olsaydı, 301 kişi yaşamını yitirmeden önce, on dört gündür bu sürecin
içinde yer alan o vatandaşların suyun altında kaldığı bu süreci dikkate
aldığımızda onlarla ilgili tedbirler almış olsaydık bugün burada ağıt yakan
olmazdık. 
Meclisin bir görevi de değerli
arkadaşlar, yalnız kanun yapmak değil; kanunu doğru yapmak, kanunu vicdani
yapmak, insani yapmak gibi bir sorumluluğu var.
İki: Meclisin, denetim yetkisini
halk adına doğru kullanmak diye bir görevi ve vicdanı olması lazım. Ama,
muhalefetten gelen bütün öneriler, bu konudaki bütün bilimsel veriler reddoluyor
gidiyor.
Şimdi, muhtemelen biz bu önergeyi
konuşacağız ama bir kez daha bu önergeyi konuşurken yarın bir kaza olursa
-Allah korusun- çıkıp bu kürsüden kimse konuşmasın artık. Bu kürsüden onların
artık konuşma hakkı olmaz, onun üzerinde de artık kimse ağıt yakmasın çünkü biz
şimdiden uyarıyoruz değerli arkadaşlar. Bakın, İngiltere’de on beş yılda -altını
bir daha çiziyorum, on beş yılda- ölen insan sayısı Soma’da bir günde ölen
insan sayısı kadardır. On beş yıldan bahsediyorum.
Şimdi,
burada bütün bunlar bilinecek, bunlarla ilgili bütün verileri biz size
söyleyeceğiz, Komisyonda anlatacağız, “Yapmayın, etmeyin, gitmeyin.” diyeceğiz,
yalvaracağız neredeyse, yakaracağız sizlere, “Ya, bunu böyle geçirirseniz bu iş
cinayetlerini önleyemezsiniz.” diyeceğiz ama siz gene bildiğinizi… O, vicdani
değil de o arada size verilen talimatlar gereği oylarınızı kullandınız. 
Şimdi,
bunlar yetmemiş gibi, meseleyi tamamen, biraz önceki sözcünüzün getirdiği gibi,
bir tek 301 kişiye bu işi endekslediniz. Ne olacak değerli arkadaşlar,
Şırnak’ta ölenler ne olacak? Yetmedi, Bartın’da ölenler ne olacak? Yetmedi,
Ermenek’te şu anda belki yaşamını yitirme noktasında olanların durumu… Yetmedi,
Kozlu’da, Karadon’da, Dursunbey’de, Kemalpaşa’da, Gediz’de, Küre’de, Sorgun’da,
Armutçuk’ta, Kahramanmaraş’ta yaşamlarını yitirenler yetmedi, birilerine…
Yalnız ölen 301 kişi var sanki, daha önce madende birçok insan öldü. Sanki bu
işi çözdüğünüz zaman Türkiye’deki sorunu çözüyorsunuz. Neden bahsediyoruz
değerli arkadaşlar? Her yıl ölen 1.072 kişiden bahsediyoruz. Her yıl ölen 1.072
kişinin hesabını yalnız 301 kişiye endeksleyemezsiniz. O “Asansörden düştü.”
diye ifade edilen, yere çakılan insanların hesabını kim verecek? Tek tek ölen,
daha Bartın’da iki gün önce ölen insanların hesabını kim verecek?
Burada
ağıt yakılıyor, şimdi buradan hamasi nutuklar da söyleniyor; “Ucu kime
dokunursa dokunsun, üzerine gidilecek…” Arkadaşlar, ucunun kime dokunduğu
belli, ucunun sorumlusu da sizsiniz, bu yasaları yapan da sizsiniz; uyarıyı
yapan biziz, reddeden sizsiniz. Ucu kime dokunacak? Ucu, herhâlde bize
dokunacak değil. Vicdanı olan… Bu akşam rahat uyumak istiyor musunuz? Bu akşam ve
bundan sonra da bu ölülerin gerçekten, rüyalarınıza girmesini istemiyor
musunuz? Gelin, bu vicdanlı davranışınızı en azından bugün gösterin değerli
arkadaşlar, bugün gösteremezseniz, sonra bu kürsüye çıkıp ağıt yakmayın bize.
Bu ağıtlardan bıktık, işi de birilerine ihale etmenizden bıktık. Yeter artık,
sorumluluğu alın. En azından, şu kürsüye çıkın “Sorumluluk bizdedir, özür
diliyoruz.” deyin. Bu toplumdan, bu ölenlerden, ailelerinden bir kez de özür
dilemeyi bilin, bir kez de onu yapın. (CHP sıralarından alkışlar) İnsan olan
bunu yapar. 
Değerli
arkadaşlarım, şimdi, AKP Hükûmeti döneminde iş kazaları 1,5 kat ve iş kazası
oranı 25 kat artmış. Şimdi, bunları görmeyeceğiz, efendim, diyeceğiz ki: Bütün
bunlar, işte, bunların ölmeleri Allah’ın takdiridir, buradan kaynaklanıyor. Ya,
Allah’ın takdirini anlıyoruz da Almanya’da, İngiltere’de, Fransa’da, diğer
ülkelerde Allah başka bir şey mi takdir ediyor? Bu işi Allah’a da havale
etmeniz bir o kadar yanlış değerli arkadaşlar. Allah’a havale ettiğiniz işleri
anlıyoruz ama en azından, bu işi Allah’a havale etmeyin. Bu işteki
sorumluluğunuzu bilin, ona göre davranın. 
Bakın,
değerli arkadaşlarım, çokça söyleyeceğim var bu konuda. Sosyal Güvenlik
Kurumunun kayıtlarında, bir de altını çizerek söylüyorum, 2013 yılı itibarıyla,
istatistiklere göre ülkemizde 1 milyon 580 bin iş yeri bulunmakta. Bu iş
yerlerinde çalışan, şu anda sigortalı gözükenler -kayıt dışını ayırıyorum,
Çin’den getirdiklerinizi, kayıt dışı çalıştırdıklarınızı ayırarak söylüyorum;
Suriye’den gelip burada kayıt dışı çalışanları ayırarak söylüyorum- 12 milyon
984 bin 191 kişi.
Şimdi,
biraz önce, burada Ali Rıza Öztürk arkadaşım “Polis devletine gidiyorsunuz.”
deyince “Nereden çıktı canım!” diyordunuz. Size bir rakam vereyim: Bakın,
halkımıza gaz, cop ve su sıkmak için istihdam edilen polis sayısı 2002’den
bugüne kadar 122 binden… Yani, 2002’de 122 bin polisiniz vardı, şimdi 229 bin
polisiniz var. Yani, 229.965’e yükselen polis sayısı bir tarafta dururken
değerli arkadaşlarım, işçinin, emekçinin korunmasını sağlamak için iş sağlığı ve
güvenliğine sadece 264 kişi! Altını çizerek söylüyorum bunun. Bakın, polise ne
kadar önem verdiniz. On binlerce, yüz binlerce polis aldınız ama bu
söylediğimiz iş yerlerini denetlemek, iş sağlığı ve iş güvenliğini denetlemek
için elinizdeki toplam müfettiş sayısı 264’tür değerli arkadaşlar. Bu yetmiyor
mu? Yani, burada sizin sorumluluğunuz yok mu? Oraya iş müfettişi talebi gelse,
bugün gerçekten o denetimler yapılsa, doğru dürüst, bunlarla ilgili
önerilerimizi dikkate alsanız… Bunlarda sorumluluğunuz yok mu? 
Peki,
değerli arkadaşlarım, başka bir şey daha söyleyeyim: Burada yalvarıp yakardık,
ILO’nun bu konudaki sözleşmelerinden bahsettik, 167 sayılı İnşaat İşlerinde
Güvenlik ve Sağlık Sözleşmesi’ni, 175 sayılı Tavsiye Kararı’nı ve ILO’nun 176
sayılı Madenlerde Sağlık ve Güvenlik Sözleşmesi’ni ve 183 sayılı Tavsiye
Kararı’nı, ayrıca ILO’nun 187 sayılı İş Sağlığı ve Güvenliğini Teşvik
Sözleşmesi hükümlerini dikkate alın dedik. Nerede dedik? Komisyonda dedik.
Nerede dedik? Mecliste dedik. Sayın Bakan buradan cevap verdi, hatırlayın hep
beraber. Tarihe not düşmek için söylüyorum. Dedi ki: “Zaten bizim çıkarttığımız
yasalar bunların hepsini kapsıyor.” Kapsıyor da niye bu insanlar ölüyor, orada
o sular boşaltılmıyor, orada o insanlar ölüme terk ediliyor değerli arkadaşlar?
Çünkü bunun bir tek nedeni var: Bu ülke çok kötü yönetiliyor. Hele iş sağlığı,
iş güvenliği konusunda, çalışanlar konusunda bu ülkenin alın terinin üzerinden
istismar yapılıyor, burada hamasi nutuklar çekiliyor, o hamasi nutuklardan
sonra da gereğinin yapılması konusunda verdiğimiz bütün önergeler reddedildi.
Biz yalnız eleştirmedik, aynı zamanda öneriler getirdik. Önerilerimiz içinde
dedik ki: Bir işçi sağlığı, iş güvenliği konseyi kuralım. 
(Mikrofon
otomatik cihaz tarafından kapatıldı)
SÜLEYMAN
ÇELEBİ (Devamla) – İşçi olsun, işveren olsun, meslek örgütleri olsun. Hepsini
reddettiniz. Şimdi burada ağıt yakmaya hakkınız yok diyorum, hepinizi saygıyla,
sevgiyle selamlıyorum. (CHP sıralarından alkışlar) 
BAŞKAN
– Teşekkür ediyorum. 
Cumhuriyet
Halk Partisi grup önerisi aleyhinde söz isteyen Ali Aydınlıoğlu, Balıkesir
Milletvekili.
MİHRİMAH
BELMA SATIR (İstanbul) – Efendim, Vural Kavuncu.
BAŞKAN
– Vural Kavuncu, Kütahya Milletvekili.
Buyurun
Sayın Kavuncu. (AK PARTİ sıralarından alkışlar) 
VURAL
KAVUNCU (Kütahya) – Sayın Başkan, değerli milletvekilleri; Cumhuriyet Halk
Partisinin, iş sağlığı ve güvenliği konusunda açılması talebiyle verdiği Meclis
araştırması önergesi konusunda söz almış bulunuyorum. Bu vesileyle heyeti
saygıyla selamlarım. 
Geçtiğimiz
aylar içerisinde meydana gelen Soma ve Ermenek maden kazaları hepimizi derinden
üzmüştür. Bu vesileyle, bir kez daha, yaşamını kaybeden işçilerimize rahmet,
acılı ailelere ve milletimize de başsağlığı diliyorum. Ermenek’teki
madencilerimizin de bir an önce yeryüzüne çıkarılması en büyük arzumuzdur. 
Bu
kazalar bağlamında, diğer tüm iş sağlığı ve güvenliği konuları da gündeme
getirilmiş bulunmaktadır. Sayın Cumhurbaşkanımızın ve Başbakanımızın da
doğrudan talimatları ve yakın ilgileriyle, bu konuda oluşan muhtemel ihmal ya
da aksaklıkların ortaya çıkarılması ve gereken önlemlerin öncelikli olarak
alınması, sorumluların da yasa önünde hesap vermeleriyle ilgili çalışmalara da
başlanmıştır. Bu çalışmalardan birisi de Meclisimiz tarafından, Soma kazası
başta olmak üzere, meydana gelen kazaların araştırılarak bu sektörde alınması
gereken iş sağlığı ve güvenliği tedbirlerinin belirlenmesi amacıyla kurulmuş
olan Meclis Araştırması Komisyonumuzdur. 
Komisyonumuz,
kurulduğu günden bu yana, iktidar-muhalefet hiç bir ön kabul olmadan, hiç bir
şeyin gizlenmesine kapalı kalmasına müsaade etmeden, şeffaf bir şekilde
çalışmalarını yürütmektedir. Bu kapsamda, tarafların hemen tümünü dinledik,
ülkemizden ve diğer ülkelerden bilim adamları ve uzmanların görüşlerini aldık,
işverenleri ayrı, çalışanları ayrı, kurumları, sendika ve denetçileri ayrı
olmak üzere dinledik, halkımızla iç içe olduk. Soma başta olmak üzere,
madenlerimize indik, yerinde incelemeler yaptık. 
Komisyon
Başkanımız geçtiğimiz günlerde, yine CHP’nin grup önerisi hakkında söz almış,
geldiğimiz noktaları ve tespitlerini açık yüreklilikle bu kürsüde dile
getirmişti. Şu anda da komisyon raporumuz hazırlanmakta ve sunma aşamasına de
gelinmiş bulunmaktadır. Burada tespit ettiğimiz önemli aksaklıklara ve alınması
gereken önlemlere değineceğiz. Örneğin, mevcut İş Sağlığı ve Güvenliği Yasamıza
göre, maden işletmeleriyle ilgili yapılan yönetmelikte düzenlemeler yapılması
ve geliştirilmesi gerekiyor. Yani yasa çıktı, öyleyse her şey bitti, her sorun
çözüldü gözüyle de bakmıyoruz. Komisyonumuzda bütün bunları enine boyuna
konuştuk, tartıştık. Tüm muhalefet partilerimizin milletvekilleri de bu
görüşlerin oluşmasına katkı verdiler, rapor hazırlanmasında da görüşleri yer
alacak.
Bu
raporu beklemeden, alınması gereken acil önlemleri ve iyileştirmeleri içeren
bir düzenlemeyi de torba yasa içerisinde kabul ettik. Maden işçilerimizin maddi
koşullarını iyileştirdik, emekli olma yaşları düştü, çalışma süreleri de altı
saate indirildi. Yeni yasa dolayısıyla işverenlerin maliyet artışlarıyla ilgili
gerekli çalışma ve düzenlemeler de acilen yapılacak, bu konuda Başbakanımızın
gruba verdiği hazırlık talimatını da tekrar vurgulamak isterim.
ILO
kaynaklarına göre, dünyada her yıl 1 milyon kadın ve erkek iş kazaları ve
meslek hastalıkları dolayısıyla yaşamını kaybediyor. Ülkemizde de Sosyal
Güvenlik Kurumunun 2010 yılı istatistiklerine göre, 62.900 iş kazası ve 533
meslek hastalığı vakası meydana gelmiş, maalesef, 1.454 çalışanımız da yaşamını
kaybetmiştir. Biliyoruz, maddi kayıplar telafi edilse de giden canların
telafisi mümkün olmamaktadır. 
CHP’nin
vermiş olduğu araştırma önergesine bakarsak, toplum vicdanında acılara neden
olmuş bazı iş kazaları örneklerinden yola çıkarak iş kazaları ve buna bağlı
ölümlerin giderek arttığı yönünde bir anlam çıkarılmak istenmektedir. Ancak,
bu, doğru değildir. Sosyal Güvenlik Kurumunun en son yayınladığı istatistik
2012 yılına aittir. Resmî verilere baktığımızda, 2012 yılında 2002 yılına göre
iş yeri sayısında yüzde 111, çalışan sayısında ise yüzde 129 artış meydana
gelmiş; buna karşın, 2002 yılında 100 bin çalışanda ölüm oranı yüzde 16,8’ken
2012 yılında bu oran yüzde 55 oranında azalarak yüzde 6,2’ye düşmüştür. Tabii
ki biz bunu asla son nokta olarak görmemekteyiz ama 2002 yılında -Hükûmetimiz
döneminde gelinen noktada- yüzde 16,8 olduğunu bir kere daha hatırlatmak
isterim. Tabii ki bununla ilgili çalışmalara da devam edeceğiz.
Değerli
milletvekilleri, dünyada yapılan araştırmalar, iş kazalarının yüzde 50’sinin
basit tedbirlerle, yüzde 48’inin ise sistemli çalışmalarla önlenebileceğini
göstermektedir. İş kazalarını çoğu kez sadece tek bir hata, ihmal şeklinde
değerlendirmemiz, günah taşı olarak sadece bir kişi ya da kurumu sorumlu
tutmamız önemli yanılsamalara yol açacaktır. Her şeyden önce, bu konu, çalışanın,
işverenin, bürokratın, kurumların, kısacası tümüyle toplumun iş güvenliği
kültürünü ilgilendiriyor. Hâlâ hususi otomobillerinde yalancı emniyet kilidi
taşıyan bir toplumun bireyleriyiz. Bu anlayış çoğu kez çalışma ortamında da
sürdürüldüğü için, hangi kuralı, hangi yasayı getirirseniz getirin ya da
denetlemeleri yapın, bu anlayış devam ettiği sürece üzücü durumlarla
karşılaşmamız da kaçınılmaz görünmektedir. Burada esas amaç, iş güvenliği
kültürünü tüm topluma yaymak ve çalışanların, işverenlerin kişisel tercih ve
inisiyatiflerini, iş güvenliğine aykırı durumlarda hareket alanlarını iyice
daraltmak olmalıdır.
İş
sağlığı ve güvenliği konusu sadece iş yeri ve çalışan düzeyinde değil, ülke
ekonomisini, insanlarımızın refahını, toplumun tamamını doğrudan ilgilendiren,
aynı zamanda ulusal ve uluslararası düzeyde ele alınması gereken bir öncelik
olduğuna inandığımız için, 2012 yılında Genel Kurul çatısı altında, hep
birlikte, geniş kapsamlı 6331 sayılı İş Sağlığı ve Güvenliği Yasası’nı
çıkardık. Böylece ilk defa, kamu çalışanları da dâhil olmak üzere, sayı
sınırlaması ve iş yeri türüne bakılmaksızın tüm çalışanların iş yeri hekiminden
ve iş güvenliği uzmanından yararlanma hakkını verdik. 
Verilen
araştırma önergesinde yer alan, bu yasanın 155 ve 161 sayılı ILO Sözleşmelerine
uyumlu olmadığı şeklindeki ifade de doğru değildir. Kanunun 155’le uyumunu en
açık şekilde ortaya koyan çalışma, tüm sosyal tarafların temsil edildiği Ulusal
İş Sağlığı ve Güvenliği Konseyinin kurulmuş olması ve yasanın tüm çalışanları
kapsamasıdır. Nitekim, kanunun 21’inci maddesinde de ülke genelinde iş sağlığı
ve güvenliği ile ilgili politika ve stratejilerin belirlenmesi için
tavsiyelerde bulunmak üzere kurulan konseyin çalışma usul ve esasları Resmî
Gazete’de yönetmelik olarak da yayınlanmıştır.
Bunun
yanı sıra, bu kanunda hangi yeniliklerin getirildiğini bir kez daha
hatırlayalım: Çalışan sayı sınırlamasını kaldırmıştır. İş yerleri riske göre
sınıflandırılmıştır. Koruyucu ve önleyici yaklaşım temel alınmıştır. Çalışan
temsilciliği getirilmiştir. Acil durum planlarının yapılması zorunlu
kılınmıştır. Arama, kurtarma, tahliye, yangın ile ilk yardım konularında
planlama, görevlendirme zorunluluğu getirilmiştir. Mesleki eğitim alma
zorunluluğu getirilmiştir. 
İş
sağlığı ve güvenliği kurallarının ihlal edildiği iş yerlerine baktığımızda
üzücü tablolarla da karşılaşabiliyoruz. Çalışanlar belki çeşitli baskılar, iş
kaybetme korkusu ya da örgütlü sendikal faaliyetlerinin yeterli olmaması
sonucunda bazen bu ihlallere göz yumuyor, hatta ortak olabiliyorlar. Örneğin,
Soma madenlerinde çalışan işçilerden bazıları, yer altında çalıştırılmaması
gereken mazotlu iş araçlarını kendilerinin kullandıklarını, mazotlarını
taşıdıklarını, iş denetçileri geldiğinde de sakladıklarını ifade etmişlerdir.
Demek ki çalışanlarımızı bu korkularından kurtarıp tüm iş yeri ve çalışanları
sorumlulukları konusunda da bilinçlendirmemiz gerekecek. 
Çalışanlar
bu konudaki ihmalleri, zorlama ve baskıları BİMER aracılığıyla
iletebiliyorlardı. Şimdi ise Sayın Başbakanımızın talimatı doğrultusunda
doğrudan ayrı bir iletişim hattı açılıyor. 
ALİ
ÖZ (Mersin) – Olur mu hiç Hocam!
VURAL
KAVUNCU (Devamla) – Diyelim işveren uygun olmayan asansörle taşıma yapıyor,
uygun olmayan araç gereç kullandırılıyor, herhangi bir baskıyla karşılaşıyor;
bu hattan doğrudan ulaşacaklar ve yasalar çerçevesinde gereken işlemler
yapılacaktır
Araştırma
önergesinde belirtilen hususlardan olan, iş kazalarında yaşamını yitirenlerin
ve işverenlerin kayıtları titizlikle yapılmaktadır. Sorumlular için de
yasalarımız gereği, gereken hukuki uygulamalar yürütülmektedir.
İlerleyen
yıllarda, iş kazaları ve meslek hastalıklarından arınmış, iş barışı sağlanmış,
ekonomisi ve refah seviyesi yükselmiş bir Türkiye diliyor, bu nedenle CHP’nin
vermiş olduğu önergenin aleyhinde olduğumuzu belirtiyor, sizleri saygıyla
selamlıyorum. (AK PARTİ sıralarından alkışlar) 
BAŞKAN
– Teşekkür ediyorum. 
Cumhuriyet
Halk Partisi grup önerisi lehinde söz isteyin Ali Öz, Mersin Milletvekili. 
Buyurun
Sayın Öz. (MHP sıralarından alkışlar) 
ALİ
ÖZ (Mersin) – Teşekkür ediyorum Sayın Başkanım. 
Sayın
Başkan, değerli milletvekilleri; Cumhuriyet Halk Partisinin iş sağlığı, iş
güvenliği konusunda vermiş olduğu araştırma önergesi üzerinde Milliyetçi
Hareket Partisi Grubu adına söz almış bulunuyorum. Öncelikle yüce heyetinizi
saygılarımla selamlıyorum. 
Yalnız,
burada, iktidar partisine mensup milletvekilinin Cumhuriyet Halk Partisinin
vermiş olduğu önergenin aleyhinde yapmış olduğu konuşmadan bir kesitle
sözlerime başlamak istiyorum. Değerli Meslektaşım, Saygıdeğer Hocam, vermiş
olduğunuz 2012’nin Türkiye’deki iş kazaları ölüm oranı, maalesef, 2008 ve 2014
yıllarını karşılaştırdığınızda 744 insanımızın hayatının sonlanmasına vesile
olmuş en düşük rakamdır. Oysaki bugün, 2014’ün ilk dokuz ayında, Türkiye’de
1.414 işçi iş kazası münasebetiyle hayatını kaybetmiştir. Yani, “Düne göre
yüzde 50’lik bir iyileşme.” demeniz, 2012’yi baz aldığınızda gerçekçi olabilir
ama bugünkü bu aldatmaca rakamlar, çok alışık olduğunuz bu rakamlara takla
attırma gayretinizin ötesinde hiçbir anlam ifade etmez. (CHP sıralarından
alkışlar) 
Türkiye’de
iş kazalarının önlenmesi noktasında, ben sizlere bir şeyleri hatırlatmak
istiyorum. Bakınız, denetimsizlikten, tedbirsizlikten, verilen cezaların
yetersizliğinden bahsediyoruz. Bu ülkede 2004 yılında meydana gelen, o
hepimizin bildiği Pamukova hızlı raylı sistem kazasındaki adli soruşturmaların
neticesinde, 2 zavallı insanı suçlu olarak ilan edip birinci makiniste iki yıl
hapis cezası, ikinci makiniste de bir yıl üç ay hapis cezası verip diğerlerinin
de tamamını akladığımızı bu milletin unutacağını mı zannediyorsunuz?
Yine,
2010 yılında Zonguldak’ta meydana gelen maden kazası sonrasında, dönemin
Başbakanı Sayın Recep Tayyip Erdoğan “Bu ülkenin insanı zaten bu tür olaylara
alışık. Yirmi yıl öncesine kadar incelediğimizde, 90’lı yıllardan bugüne kadar
Zonguldak bölgesinde birçok kaza, grizu faciaları yaşadık. Ben de geldim, bu
ocaklara, nasıl bir ocaktır diye indim. 2 bin metre derinlikteki o kömür madeni
ocaklarında çalışan kardeşlerimin nasıl çalıştıklarını gördüm. Bu mesleğin de
kaderinde maalesef bu var…” Yani, 2010 yılında kader. 13 Mayıs 2014 tarihinde
Türk madencilik sektörünün tarihinde yaşamış olduğu, 301 insanımızın hayatını
kaybettiği Soma faciasından sonra yine Sayın Başbakanın yapmış olduğu açıklama:
“Bunlar, bu iş sektörünün fıtratı.” İşte, bunlar, Adalet ve Kalkınma Partisinin
iş kazalarını ve bunların önlenmesi noktasında uluslararası sözleşmeleri ve
evrensel değerleri bir tarafa iterek nasıl bir yaklaşımla olayları
değerlendirdiğinin aslında net bir kanıtı.
Ben
şu rakamları da sizlerle paylaşmak istiyorum: Önergeyi hazırlayan Cumhuriyet
Halk Partisi sözcüsü Süleyman Çelebi Bey’in de ifade ettiği gibi, Türkiye’de
2005 yılı içerisinde 27 bin teftiş yapılmışken iş kollarında, 2013 yılında
yüzde 70’lik bir azalmayla iş yerlerindeki teftiş sayısının 8 bine indiğini
hepinizin bilmesini isterim. Tabii ki bu arada ne olmuş? Bu arada, Türkiye’de
iş yeri sayısı 850 binden 1 milyon 600 bine çıkmış, çalışan işçi sayısı da 2
kat artmış. Yani, iş yeri sayısı artmış, işçi sayısı artmış ama teftişlerde,
denetimlerde yüzde 70’e varan bir azalmaya vesile olmuşuz. 
Son
on yıl içerisinde, Türkiye’de ölümlü iş kazalarının 7-8 kat arttığı artık
herkes tarafından bilinen bir gerçek. Türkiye’de iş sağlığı ve güvenliği
müfettişi sayısı –ifade ettiler- 266 kişi. Mahkemelerden olayların adli
incelemelerinden sonra çıkan sonuçlara bakıyorsunuz, kaybettiğimiz
vatandaşların yanında, verilen cezaların hiçbir anlam ifade etmediğini
görüyoruz yani burada kendi kendimizi kandırmamalıyız. Eğer Türkiye’de
uluslararası standartlara ulaşmak gibi bir amacımız varsa, iş sağlığı ve işçi
sağlığı için Dünya Sağlık Örgütünün yapmış olduğu tanımlamayı biz de kabul edip
ülkemizi modern bir Türkiye olması anlamında aynı yolda, aynı güzergâhta
ilerletmek mecburiyetinde olduğumuzu ifade etmek istiyorum. 
Uluslararası
Sağlık Örgütü ile ILO’nun, 1995 yılındaki on ikinci oturumda iş sağlığı için
yapmış olduğu tarif çok açık ve nettir: “İş sağlığı, hangi işi yaparlarsa
yapsınlar, bütün çalışanların fiziksel, zihinsel ve sosyal refahlarının mümkün
olan en yüksek düzeye çıkarılmasını ve burada tutulmasını; çalışma
koşullarından kaynaklanan sağlık sorunlarının önlenmesini; işçilerin fiziksel
ve biyolojik kapasitelerine uygun mesleki ortamlarda çalıştırılmalarını; özetle
işin insana, insanın da işine uygun hâle getirilmesini hedefler.” diyor.
Ülkemizde, son on yıl içerisinde, maalesef, vahşi kapitalizmin emri, tüm
sektörlerde daha az ekonomi sarf ederek daha yüksek gelir elde etme,
denetimlerden kaçma, denetimlerin sonucunda da verilecek olan cezaların
bertaraf edilmesi anlayışı yaygınlık kazandığından, bundan sonraki süreçlerde
biz Türkiye Büyük Millet Meclisinde, milletin bu kürsüsünde elbette ki başka
kazaları sürekli konuşur ve tartışır durumda oluruz. 
İş
Güvenliği Yasası’nı 2012’de çıkardık, doğru. 2012 yılında çıkarılmış olan İş
Sağlığı ve Güvenliği Yasası’yla ilgili o komisyonda bulunmuş bir kişi olarak
endişelerimizi, olması gerekenleri söylediğimizde, maalesef, iktidar partisi
tarafından çoğu reddedildi. Bakın, ben sizlere yaşanmamış ama gelecekte yaşanma
ihtimali olan bir husustan bahsetmek istiyorum. 
Değerli
arkadaşlar, özellikle, o komisyonda bulunan çok sayıda hekim arkadaşım da var.
Türkiye’deki kamu hastaneleri ve özel sektör hastanelerindeki iş sağlığı,
güvenliği alanında orada bir düzenleme yaptık. Başlangıçta “Türkiye bu işlere
yeni başlıyor.” diyerek özel sektöre altı ay, kamu sektörüne 2014’e kadar, iki
yıl bir süre tanıdık, herhâlde bunlardan hepimiz haberdarız. Daha sonra, kamu
ile özel sektörü ayrı tutarak, hem de kamu hastanelerinde sanki bir iş kazası
olsa sadece orada aktif görevli çalışan devlet memurları bu kazadan
etkilenecekmiş anlayışı içerisinde, hastanenin normal kapasitesini ve yatak
sayısını, diğer hastane etrafında bulunan insanların sayısını da gözetmeksizin,
iş güvenliği (A) sınıfı tehlikeli iş yerleri olarak kabul edip iş güvenliği
uzman mecburiyetini getirdik. Sonra ne oldu? Sonra, birtakım yerlerden gelen
baskılar neticesinde, 2014 yılına kadar verilmiş olan iki yıllık süre zarfında
tamamlanması gereken bu hadise, birden Bakanlar Kurulunun bir genelgesiyle 2006
yılına ertelendi. İşte, hâl böyle olunca da biz daha çok ağıt yakarız. Biz, her
zaman “Ölen ölür, kalan sağlar bizimdir.” deriz. Bu da yetmez, ölenlere şehit
madalyası takarız, arkasından kalanlara da “Torba yasa çıkardık, para verdik,
ev verdik, yardım yaptık.” deriz. Bir kere, perspektifimiz, bakış açımız… Bu
kazaların önlenmesi noktasında neler yapabileceğimizi, iktidarıyla
muhalefetiyle, hep birlikte tartışmak yerine, kaza olduktan sonra “Neler
yapabiliriz?” diye tartışırsak bu neticeler bizim için kaçınılmaz son olur. 
Ben
burada, Ermenek’teki maden kazası neticesinde Sayın Başbakanın, açıkçası, orada
çalışanların ihbar hattına bilgi vererek “Anında kapatırız.” ifadesini şiddetle
yadırgadığımı ifade etmek istiyorum. Biz hangi ülkede yaşıyoruz? Emeğin
sömürüldüğü, taşeronlaşmanın iş sektöründe 1 numaraya yükseldiği bir ülkede,
asgari ücretle veya altında işçi çalıştıracaksınız, o insanlar iş yerindeki aksaklıklar
için ihbar hattına telefon açacak ve onu işinden olma korkusunu yaşamadan
yapacak! Siz insanların aklıyla alay mı ediyorsunuz? Bunu bir işçinin
yapabilmesi mümkün mü? (CHP sıralarından alkışlar) Bakınız, iş güvenliği
uzmanları bile, maaşlarını patronlardan aldıkları için, denetimdeki
aksaklıkları üst makam ve mevkilere iletemiyorlar. 
Lütfen,
milletin kürsüsünden gerçekleri konuşalım diyor, yüce heyetinizi saygılarımla
selamlıyorum. (MHP ve CHP sıralarından alkışlar)
BAŞKAN
– Teşekkür ediyorum.
Cumhuriyet
Halk Partisi grup önerisi aleyhinde söz isteyen Gökcen Özdoğan Enç, Antalya
Milletvekili. 
Buyurun
Sayın Enç. (AK PARTİ sıralarından alkışlar)
GÖKCEN
ÖZDOĞAN ENÇ (Antalya) – Cumhuriyet Halk Partisinin inşaat sektöründe birtakım
yasal düzenlemelerin yapılması amacıyla vermiş olduğu grup önerisinin aleyhinde
söz almış bulunmaktayım. Yüce heyetinizi saygıyla selamlıyorum. 
Bildiğiniz
üzere, dün, 651 sıra sayılı Yükseköğretim Personel Kanununda Değişiklik
Yapılmasına Dair Kanun Tasarısı’nı ne yazık ki yasalaştıramadık; tümü
üzerindeki görüşmeleri bitirdik, maddelerine geçeceğiz inşallah bugün. Tabii,
muhalefetin de desteğini bekliyoruz. Binlerce öğretim elemanı Meclisimizden bu
yasanın geçmesini bekliyor. Muhalefet partilerinin de bize destek olacağından
eminiz.
Gündemimizin
yoğun olması nedeniyle, CHP’nin vermiş olduğu grup önerisinin aleyhinde
olduğumuzu belirtiyor, yüce heyetinizi saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ediyorum. 
LEVENT
GÖK (Ankara) – Sayın Başkan…
BAŞKAN
– Buyurun Sayın Gök.
LEVENT
GÖK (Ankara) – Ben de bir iki dakika açıklayıcı bir beyanda bulunmak istiyorum.

BAŞKAN
– Efendim?
LEVENT
GÖK (Ankara) – Muhalefet partilerinin dün, 651 sıra sayılı tasarıyla ilgili,
sanki görüşülmesini engelleyen bir tutum… 
BAŞKAN
– Sayın Gök, anlaşılmıyor. Yerinizden ifade edin. 
LEVENT
GÖK (Ankara) – İki dakika… 
BAŞKAN
– Önce bir yerinizden ifade edin, konuyu anlayalım ondan sonra, 
Buyurun.

LEVENT
GÖK (Ankara) – Sayın Başkan, az önceki konuşmacının ifadelerinden, görüşülmekte
olan 651 sıra sayılı Tasarı’yla ilgili dünkü görüşmelerin sanki muhalefet
partilerinin tutumu yüzünden engellendiği gibi bir anlam çıktı. Bu konuda bir
beyanda bulunmak istiyorum. 
BAŞKAN
– Buyurun Sayın Gök. 
İki
dakika sataşma nedeniyle söz veriyorum. 
VIII.- SATAŞMALARA İLİŞKİN KONUŞMALAR (Devam)
3.- Ankara Milletvekili Levent Gök'ün, Antalya
Milletvekili Gökcen Özdoğan Enç’in CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması

LEVENT
GÖK (Ankara) – Sayın Başkan, değerli milletvekilleri; şunu herkesin çok net
bilmesini isterim ki Cumhuriyet Halk Partisi toplumumuzun tüm kesimlerini
ilgilendiren her konuda iktidarla muhalefetin ciddi bir iş birliği yapmasından
yanadır. Bu konuda hiç tartışma yok. Bu konuda Cumhuriyet Halk Partisinin
tavrı, emekten yana, işçiden yana, dar gelirliden yanadır. Yükseköğrenimdeki
gibi, bilim insanlarından yana olan bir yasa eğer görüşülüyorsa bu konuda, hiç
tereddüdünüz olmasın, biz herkesten daha çok destek veririz ancak bir şartla;
bizim Cumhuriyet Halk Partisi olarak iktidar partisinden farkımız, kamu
kaynaklarının doğru düzgün kullanılmasıdır, kamu kaynaklarının çarçur edilmesi
değildir. Biz, dün görüştüğümüz 651 sıra sayılı Tasarı’da, profesörlerimizin,
doçentlerimizin sizin getirdiğiniz tasarıdan çok daha fazla pay almasını
isteyen önergelerimizi verdik. Eğer o önergelerimizi kabul ederseniz, kimin
hangi kesimin çıkarlarından yana olduğunu bir kez daha gösterirsiniz. Ancak,
dün şöyle bir şey oldu: “Kaçak saray” meselesi gündeme gelince, burada,
konuşmacılar “Helal olsun Cumhurbaşkanımıza!” dediler, “Ona yakışır.” dediler.
Biz de diyoruz ki kamu kaynaklarını kullanırken öyle dikkatli olacaksınız ki… Kamu
kaynağını kullandığınız zaman “İşçimiz için helal olsun, emekçimiz için helal
olsun, dar gelirlimiz için helal olsun!” dedirtecek yasaları beraber çıkaralım.

Kaçak
sarayı burada savunmayın, kaçak sarayı burada savunmayın. Bizim bu konuda her
türlü desteği vereceğimizi belirtiyor, hepinizi saygıyla selamlıyorum. (CHP
sıralarından alkışlar) 
GÖKCEN
ÖZDOĞAN ENÇ (Antalya) – Hayır, benim söylediğimin bununla ne alakası var.
BAŞKAN
– Teşekkür ediyorum.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, İstanbul Milletvekili Süleyman Çelebi
ve 26 milletvekili tarafından, inşaat sektöründe yaşanan ölümlü iş kazalarına
karşı alınması gereken önlemlerin belirlenmesi amacıyla 25/6/2014 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 5 Kasım 2014 Çarşamba günkü birleşiminde sunuşlarda
okunmasına ve ön görüşmelerinin aynı günkü birleşimde yapılmasına ilişkin
önerisi (Devam)

BAŞKAN - Cumhuriyet Halk Partisi
grup önerisini oylarınıza sunuyorum: Kabul edenler... Kabul etmeyenler... Öneri
kabul edilmemiştir.
Sayın
milletvekilleri, birleşime on dakika ara veriyorum.
Kapanma Saati : 17.01
ÜÇÜNCÜ OTURUM
Açılma Saati: 17.17
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet Rıza
YALÇINKAYA (Bartın)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 10’uncu Birleşiminin
Üçüncü Oturumunu açıyorum.
Alınan
karar gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci
sırada yer alan, Türkiye Büyük Millet Meclisi İçtüzüğünde Değişiklik
Yapılmasına Dair İçtüzük Teklifi ve Anayasa Komisyonu Raporu’nun görüşmelerine
kaldığımız yerden devam edeceğiz.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)

BAŞKAN
– Komisyon? Yok.
Ertelenmiştir.
2’nci
sırada yer alan, Devlet Sırrı Kanunu Tasarısı ve Avrupa Birliği Uyum Komisyonu
ile Adalet Komisyonu Raporlarının görüşmelerine kaldığımız yerden devam
edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN
– Komisyon? Yok.
Ertelenmiştir.
3’üncü
sırada yer alan, Türkiye Sağlık Enstitüleri Başkanlığı Kurulması ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi ve
Benzer Mahiyetteki Bir Kanun Teklifi ve Sağlık, Aile, Çalışma ve Sosyal İşler
Komisyonu Raporu’nun görüşmelerine kaldığımız yerden devam edeceğiz. 
3.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)

BAŞKAN
– Komisyon yok. Ertelenmiştir.
4’üncü
sırada yer alan, Yükseköğretim Personel Kanununda Değişiklik Yapılmasına Dair
Kanun Tasarısı ile Tokat Milletvekili Reşat Doğru ve Milliyetçi Hareket Partisi
Grup Başkanvekili Mersin Milletvekili Mehmet Şandır ile 1 Milletvekilinin;
Bartın Milletvekili Muhammet Rıza Yalçınkaya’nın; Mersin Milletvekili Ali Öz ve
Milliyetçi Hareket Partisi Grup Başkanvekili İzmir Milletvekili Oktay Vural’ın;
İstanbul Milletvekili Aydın Ağan Ayaydın’ın; Ankara Milletvekili Zühal Topcu’nun;
Antalya Milletvekili Gürkut Acar’ın; Konya Milletvekili Mustafa Kalaycı’nın
Benzer Mahiyetteki Kanun Teklifleri ve Plan ve Bütçe Komisyonu Raporu’nun
görüşmelerine kaldığımız yerden devam edeceğiz.
4.- Yükseköğretim Personel Kanununda Değişiklik
Yapılmasına Dair Kanun Tasarısı ile Tokat Milletvekili Reşat Doğru ve
Milliyetçi Hareket Partisi Grup Başkanvekili Mersin Milletvekili Mehmet Şandır
ile 1 Milletvekilinin; Bartın Milletvekili Muhammet Rıza Yalçınkaya’nın; Mersin
Milletvekili Ali Öz ve Milliyetçi Hareket Partisi Grup Başkanvekili İzmir
Milletvekili Oktay Vural’ın; İstanbul Milletvekili Aydın Ağan Ayaydın’ın;
Ankara Milletvekili Zühal Topcu’nun; Antalya Milletvekili Gürkut Acar’ın; Konya
Milletvekili Mustafa Kalaycı’nın Benzer Mahiyetteki Kanun Teklifleri ve Plan ve
Bütçe Komisyonu Raporu (1/981, 2/187, 2/929, 2/1532, 2/2135, 2/2260, 2/2290,
2/2403) (S. Sayısı: 651) (*)
BAŞKAN
– Komisyon ve Hükûmet? Yerinde.
Dünkü
birleşimde tasarının tümü üzerindeki görüşmeler tamamlanmıştı. Maddelerine
geçilmesinin oylama işleminde kalınmıştı.
Şimdi
tasarının maddelerine geçilmesini oylarınıza sunuyorum: Kabul edenler… Kabul
etmeyenler… Kabul edilmiştir. 
1’inci
maddeyi okutuyorum:
YÜKSEKÖĞRETİM PERSONEL KANUNUNDA DEĞİŞİKLİK YAPILMASINA
DAİR KANUN TASARISI
MADDE
1- 11/10/1983 tarihli ve 2914 sayılı Yükseköğretim Personel Kanununa aşağıdaki
ek madde eklenmiştir.
“Yükseköğretim
tazminatı
EK
MADDE 3- Devlet Memurları Kanuna tabi en yüksek Devlet memuru brüt aylık (ek
gösterge dahil) tutarının;
a)
Profesör kadrosunda bulunanlara % 100'ü,
b)
Doçent kadrosunda bulunanlara % 100'ü,
c)
Yardımcı Doçent kadrosunda bulunanlara %100'ü,
d)
Araştırma görevlisi, kadrosunda bulunanlara %115'i,
e)
Öğretim görevlisi ve okutman kadrosunda bulunanlara %115'i,
f)
Uzman, çevirici ve eğitim-öğretim planlamacısı kadrosunda bulunanlara % 115’i,
oranında her ay yükseköğretim tazminatı ödenir.
Bu
tazminata hak kazanılmasında ve ödenmesinde aylıklara ilişkin hükümler
uygulanır. Bu maddeye göre ödenecek tazminat damga vergisi hariç herhangi bir
vergiye tabi tutulmaz ve ilgili mevzuatı uyarınca ödenmekte olan zam, tazminat,
ödenek, döner sermaye ek ödemesi, ikramiye, ücret ve her ne ad altında olursa
olsun yapılan benzeri ödemelerin hesabında dikkate alınmaz.”
BAŞKAN – Madde üzerinde Milliyetçi
Hareket Partisi Grubu adına söz isteyen Özcan Yeniçeri, Ankara Milletvekili.
Buyurun
Sayın Yeniçeri, süreniz on dakikadır. (MHP sıralarından alkışlar)
MHP
GRUBU ADINA ÖZCAN YENİÇERİ (Ankara) – Teşekkür ederim.
Sayın
Başkan, değerli milletvekilleri; Yükseköğretim Personel Kanununda Değişiklik
Yapılmasına Dair 651 sayılı Kanun’un 1’inci maddesi üzerinde MHP Grubu adına
söz almış bulunuyorum. Bu vesileyle hepinizi saygıyla selamlıyorum.
Bu
yasa tasarısının görüşülmesi gereken yer Plan ve Bütçe Komisyonu değil Millî
Eğitim, Kültür, Gençlik ve Spor Komisyonu olması icap ederken bu tasarı
doğrudan doğruya Plan ve Bütçe Komisyonuna geldi. Dakika bir, gol bir!
HAKAN
ÇAVUŞOĞLU (Bursa) – Zam olsun, olmasın mı, önce bir onu söyle. 
ÖZCAN
YENİÇERİ (Devamla) - Yani, bu Adalet ve Kalkınma Partisine biz bu yasa
tasarısının nereden geçeceğini, nereden geleceğini, daha onca itirazlarımıza,
ikazlarımıza rağmen bir türlü öğretemedik, anlatamadık. 
HAKAN
ÇAVUŞOĞLU (Bursa) – Zam olsun mu, olmasın mı? Boş ver sen onları.
ÖZCAN
YENİÇERİ (Devamla) - Hâlâ anlamayacaksınız, hayret edilecek bir şey! 
Diğer
yandan, özellikle dün yapılan tartışmalarla ilgili birkaç hususa cevap vermek
istiyorum. Şimdi, dün AKP sözcüleri, kaçak olan yeni Cumhurbaşkanlığı
binasının…
BÜLENT
TURAN (İstanbul) – Yalan.
ÖZCAN
YENİÇERİ (Devamla) - …haşmetinden söz ederek bu kaçak binayla ilgili eleştiride
bulunanlara yönelik ağır sözler sarf etmişlerdir. 
HAKAN
ÇAVUŞOĞLU (Bursa) – Hocam, MHP’nin binası kaç para? Onu söyle sen.
ÖZCAN
YENİÇERİ (Devamla) - Yasa yapılan bir yerde yasa dışı, kaçak olarak yapılan
binaları değil de bunu dile getirenleri sorgulamak akıl dışıdır, ahlak dışıdır,
öncelikle bunun altını çizmek istiyorum.
Bir
yerde yasa yoksa orada keyfîlik ve kaos vardır. Bir yerde yasa çiğneniyorsa ve
kaçakçılık savunuluyorsa orada herkesin her şeyi yapmasına da izin vardır. Yasa
dışılık, kaçakçılık ve yasa dinlememek savunulamaz, kaçakçılık savunulamaz,
kaçak binalar da kullanılamaz. Hukuk, ahlak ve manevi değerler bunu emreder. 
Bir
başka husus da: Millî Eğitim Bakanlığının Çin’de bir zamanlar yapılan kültür
ihtilaline benzer bir kadro ihtilalini Türkiye’de gerçekleştirmiş olmasıdır.
Ama Sayın Millî Eğitim Bakanı da burada yok. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Ya, ben de profesörüm.
ÖZCAN
YENİÇERİ (Devamla) – Senden memnunuz Sayın Bakan da, orada oturmandan ama asıl
işin müktesebatına sahip bakan yerinde yok. 
ORMAN
VE SU İŞLERİ BAKANI VEYSEL EROĞLU (Afyonkarahisar) – Ben otuz yıllık
eğitimciyim, sorabilirsin. 
ÖZCAN
YENİÇERİ (Devamla) – Peki, o zaman cevap ver şimdi şu söylediklerime,
oradaysanız cevap vereceksiniz. 
Sayın
Bakan dedi ki dün: “Muhalefet '100 bin kişi’ diyordu ama 16 bin okul müdürünü
görevden aldık.” Yani Sayın Bakan şey yapıyor bize, ölümü gösterip sıtmaya razı
ediyor. İşin aslı şudur: AKP'li olmayan okul müdürleri yasalara uygun bir
biçimde görevden alınmışlardır, olay budur. 
Şimdi
bakın, TÜRK EĞİTİM-SEN yüzde 22, EĞİTİM-SEN yüzde 12, EĞİTİM-İŞ yüzde 4, AKTİF
EĞİTİM-SEN yüzde 2, EĞİTİM-BİR-SEN yüzde 26'dır sendikalaşma oranı bakımından.
Şu anda kamuda idarecilik yapanların oranları ise şöyle: TÜRK EĞİTİM-SEN yüzde
9, EĞİTİM-SEN yüzde 4, EĞİTİM-İŞ yüzde 1, AKTİF EĞİTİM-SEN yüzde 1, EĞİTİM-BİR-SEN
yüzde 81. Rakamlar, açıkça EĞİTİM-BİR-SEN üyelerinin öncelendiğini net bir
biçimde ortaya koymaktadır. Bu sonuçların tartışılacak hiçbir yanı yoktur. 
KADİR
GÖKMEN ÖĞÜT (İstanbul) – Onlar da “Tartışmayın, hepsi bizden olacak.” diyor
Hocam. 
ÖZCAN
YENİÇERİ (Devamla) – Sendikalaşma oranı yüzde 26 olan AKP yandaşı EĞİTİM-BİR-SEN'in
üyelerinin yüzde 81'nin okul müdürü olarak atanması, Milli Eğitim Bakanlığının
“AKP eğitim bakanlığına” döndürüldüğünün kanıtıdır. Sayın Bakanın bunu kitapla,
çalışmayla açıklamaya kalkması da tam anlamıyla komikliktir.
Yine,
bilindiği gibi, ilk kez görevlendirilecek müdürlere sözlü sınav uygulaması
getirildi. Yazılı sınav kaldırıldı, yandaş sendikanın adamları müdür olsun diye
sözlü sınav ihdas edildi. Sendika temsilcilerinin bulunmadığı komisyonların
yapacağı ve ölçülebilir kriterlere sahip olmayan sözlü sınavlar kabul
görebilecek mi, o da ayrı bir husus. 
Millî
eğitimde her alanda yaşanan kadrolaşmadan şube müdürleri de nasibini almış,
konu yargıya taşınmış ve başarı sıralamasının tek başına sözlü sınav
sonuçlarına göre oluşturulması hukuka aykırı bulunarak söz konusu yönetmeliğin
yürütmesi durdurulmuştur. Ancak, buna rağmen, Millî Eğitim Bakanlığı
hukuksuzluklarına devam ederek sözlü sınava dayalı şube müdürlüğü atamalarını
iptal etmemiştir. Millî Eğitim Bakanlığı, AKP döneminde yasalara karşı
bağışıklık kazanmış durumdadır. Bir ülkeye en büyük kötülük eğitim yoluyla
yapılan kötülüktür, AKP de bunu yirmi dört saatte kırk sekiz saat yapmaktadır. 
Eğitimin
ve eğitilmiş insanın ne denli önemli olduğuna yönelik bir iki husus dile
getireceğim. Ünlü sosyolog Saint Simon "Fransa’nın tüm araçları bir gecede
tahrip edilse aynı düzeni altı ay içinde yeniden kurabilirim ama tüm doktorları
bir anda ortadan kaybolursa ancak yüzyıl sonra bugünkü düzeye
ulaşabiliriz." der. Ünlü işadamı Ford ise "Fabrikalarımı ve
makinelerimi tahrip edin ama adamlarımı bana bırakın. En kısa sürede eski
servetime yeniden sahip olurum." derken eğitilmiş insan gücünün önemine
dikkati çekmiştir. 
Eğitim
bir bakıma vasıflı insan yetiştirme sürecidir. Siz doğrudan eğitimi ve
eğitilmiş insanı yok ediyorsunuz. Halbuki yalnız verimlilik değil, bağımsız ve
özgür bir kafa, ancak eğitilmiş bir kafadan oluşur. Yani, demokrasinin
temeliyle eğitim arasında da doğrusal bir ilişki vardır. Bireyleri özgür
olmayan ülkelerin kurumları da özgür değildir, siyasi partileri de özgür
olamaz. 
Eğitim
seviyesi düşük olan bir ülke aynı zamanda kalkınmışlık yönünden de geri kalmış
bir ülkedir. Eğitimin en ileri düzeyde yapıldığı yerler de üniversitelerdir.
Üniversiteleri içeriksiz, akademik çalışmaları niteliksiz olan ülkeler asla
kalkınmış ülke olarak kabul edilemez. Kalkınma için gerekli olan örgütlenmeyi,
teknolojiyi ve fabrikayı yapacak olan eğitilmiş insandır. İnsanlara eğitimi de
üniversiteler verir. Türkiye'de üniversiteler maişetini ve geçimini
sağlayamayan insanların istihdam edildiği yerler hâline getirilmiştir.
Meşhur tabirle
"Kendisi muhtacı himmet dede, kaldı ki gayrıya yardım ede..." söylemi
gereği akademik personel kendi zaruri ihtiyaçlarını karşılama noktasında
sıkıntı çekerken diğer hizmetleri nasıl yerine getireceğini hepimizin takdirine
sunmak gerekiyor. Geçim sıkıntısı çeken bir akademisyenin kendisini eğitime ya
da araştırmaya, geliştirmeye vermesi düşünülemez. Bu yüzden, üniversitelerdeki
düşük ücret, zor çalışma şartları akademik personelin devlet üniversitelerinden
kaçmasına neden olmaktadır. Akademik personel temel ihtiyaçlarını karşılamaktan
âciz bir ücret almaktadır. Bu, kabul edilecek bir durum değildir.
AKP iktidarının
işbaşına geldiği 2002 yılından bu yana üniversite akademik personeli yoksulluk
ve geçim sıkıntısı içerisinde bocalamaktadır. AKP üniversite personelini âdeta
ücretlerin tunç kanununa mahkûm etmiştir. Bu bakımdan, akademik personelin
sıkıntıları ve sorunlarıyla ilgili birkaç hususun da burada altını çizmek
istiyorum.
Akademik personelin
ücret seviyesinin dengesiz olduğu, yargı, ordu mensupları ve üst düzey
bürokrasiyle mukayese edildiği zaman ücret seviyesinde giderek diğerleriyle
aralarındaki mesafenin açıldığı gözlenmektedir.
Üniversitenin
akademisyenlerin gözünde cazibesini kaybetmekte olması ülkemizdeki bilimsel
çalışmalar açısından da sıkıntı yaratıyor.
Üniversitelerin
akademisyen kadrolarını geliştirmesi, muhafaza etmesi ve özellikle alanlarında
başarılı olan kimseleri özel sektöre kaptırmaması adına akademisyenlerin
maaşlarının özel sektör seviyesine çekilmesi zorunludur.
Geçtiğimiz ocak ayında
Türkiye Büyük Millet Meclisi önünde maaşlarının iyileştirilmesi ve özlük
hakları için eylem yapan akademisyenlerin doktora tezleri ve bilimsel
makaleleri ateşe vermeleri hâlâ hatırlardadır.
Akademisyenlere
yönelik hak ettikleri oranda maaşlarında ve şartlarında yapılacak
iyileştirmelerin bütçeye olumsuz etkileri olacağı düşüncesi ve bu düşüncenin
savunulması son derece yanlıştır. Zira, eğitime ve akademisyenlere yapılacak
her türlü planlı ve rasyonel yatırım Türkiye’mizin geleceğine yapılan yatırım olacaktır.

Şimdi, üniversite
personelinin tamamı maaş ve ücret yönünden yoksulluk seviyesinde kalmıştır.
AKP
döneminde çok sayıda üniversite açılmış, sayı artmış, kalite düşmüştür.
AKP döneminde
üniversitelere AKP'den daha AKP'li rektörler atanmıştır.
AKP'nin
üniversitelere parti büyüklerinin adını vermekten başka bir katkısı da
olmamıştır.
Üniversitelerde
akademik personel geçim sıkıntısından araştırma ve inceleme yapma imkânını
büyük ölçüde kaybetmiştir.
Bu tasarının ne
denli yüzeysel hazırlandığı da akademik personelin bir kısmının maaşlarında
artış yapılmasının unutulmasıyla açığa çıkmıştır. 
(Mikrofon otomatik
cihaz tarafından kapatıldı) 
ÖZCAN YENİÇERİ
(Devamla) - AKP'nin yolsuzluk musluklarını tamamen değil ama birazcık kısması
hâlinde meydana gelecek tasarruftan akademik personele gerçek anlamda bir ücret
artışı yapmak mümkün olabilecektir. 
Saygılar sunarken
AKP'yi akademik personelin ücretlerini gerçek anlamda artırmaya davet ediyor,
hepinize saygılar sunuyorum. (MHP sıralarından alkışlar) 
BAŞKAN – Teşekkür
ediyorum.
Madde üzerinde
Cumhuriyet Halk Partisi Grubu adına söz isteyen Mehmet Haberal, Zonguldak
Milletvekili.
Buyurun Sayın
Haberal. (CHP sıralarından alkışlar) 
CHP GRUBU ADINA
MEHMET HABERAL (Zonguldak) – Teşekkür ederim.
Sayın Başkan,
sayın milletvekilleri; hepinizi saygıyla selamlıyorum.
Cumhuriyet Halk
Partisi Grubu adına 651 sayılı Yasa üzerinde konuşmak üzere söz aldım.
Sayın Başkan,
değerli milletvekilleri; yasanın ismi “Yükseköğretim Personel Kanununda
Değişiklik”. Altına baktığımız zaman sadece üniversite öğretim elemanlarının
maaşıyla ilgili değişiklikler gündeme getirilmiş. Aslında o bile eksik. Neden?
Çünkü bugün yükseköğretim ülkemizde artık… Şöyle bir insan gibi düşünelim, en
tepede Yükseköğretim Kurulu var, onun altında 2 grup üniversitemiz var;
bunlardan birisi devlet üniversiteleri, diğeri de vakıf üniversiteleridir.
Tabii, uzun süre devlet üniversiteleriyle ülkemizde eğitim sürdürülmüş ve o
değişikliklerin her birini yaşayan bir öğretim üyesiyim ben ve maalesef
ülkemizde her dönem -hani bir meşhur laf var ya halkımızın arasında “Gelen
gideni aratır.” diye- maalesef her değişiklik arkasından geleni, eskiyi hep
aratır duruma gelmiştir. Tabii, üniversite önemli dönemlerden geçmiştir, 60’lı
yılları düşünelim, 70’li, 80’li yılları düşünelim. Gerçekten, bugün elbette ki
üniversitelerde öğretim elemanlarının ücretleri çok önemlidir ama bana göre ilk
planda onu mu düşüneceğiz? Üniversiteler… Üniversitelerde acaba üniversitelerin
özgürlüğü ne durumda, üniversitelerde kadrolar ne durumda, üniversitelerde
acaba araştırma görevlilerine ne kadar kadro imkânı sağlanmıştır? Ve dahası.
Burada
çok değerli arkadaşlarımız var, hepimiz o dönemlerden geçtik. Üniversitelerde,
devlet üniversitelerinde kurullar ne şekilde çalışıyor, acaba o kurulların önerileri
dikkate alınıyor mu, acaba adil davranış var mı, gerçekten öğretim üyeleri
özgürce fikirlerini söyleyebiliyorlar mı, acaba birtakım emrivakilerle insanlar
bir yerlere atanıyor mu? Dolayısıyla değerli arkadaşlar, üniversitelerde evet,
doğru...
Şimdi,
yine, benim yaşımda olan arkadaşlarım çok iyi hatırlayacaklar, ben 1967’de
Hacettepe Üniversitesine 450 lira maaşla başladım. Bu bir gerçek. Tabii o günkü
şartlar öyle getiriyordu ama birinci planda bu mu önemliydi? Birinci planda
eğitim önemliydi. Gerçekten, bunu her zaman söylüyorum, ben İhsan Hocamı rahmet
ve şükranla anıyorum çünkü ülkemizde Hacettepe, özellikle tıpta bir dönüm
noktasıdır, âdeta ülkemize bir reform getirmiştir. Hakikaten o kurumda ayrı bir
dünya yaşamışızdır. Dolayısıyla bir tek hedefimiz vardı, daha çok nasıl
öğreniriz, daha çok nasıl araştırma yaparız, bilime nasıl daha çok katkı
sağlayabiliriz; bu şekilde başladık. Ha, bugünkü durum nedir? Elbette ki
ülkemizin ulaştığı noktayla hepimiz gurur duyuyoruz. O zaman büyük
şehirlerimizde üniversiteler vardı, bugün devlet üniversitelerinin sayısı 104,
ilave vakıf üniversitelerini de koyduğumuz zaman, ülkemizde neredeyse 200’e
yakın üniversite kurulmuş durumdadır. 
Dolayısıyla,
değerli arkadaşlar, elbette ki bu yasayla öğretim elemanlarının maaşlarının en
azından bu kadar süre sonra yine gündeme getirilerek düzeltilmiş olmasından
hepimiz mutluluk duyarız. Bu çok doğrudur ama yeterli mi? Değil. Bazı
arkadaşlarımız dünkü konuşmalarında gündeme getirdiler, görülüyor ki burada,
arkadaşlarımız sadece çalıştıkları dönemlerde bu maaşlardan yararlanacaklar.
Onun için ben Sayın Grup Başkan Vekilimize bir öneride bulundum, dedim ki:
Sayın Başkan, hiç olmazsa bir önerge verelim de bu arkadaşlarımız bari
emeklilikten sonra da bu alacakları ücreti devam ettirebilsinler. Ama tabii,
anladığım kadarıyla Maliye Bakanlığıyla ilgili birtakım sıkıntılar varmış. Ama
yine de ben bu önerimi buradan gündeme getirmek istiyorum.
Genelde
bu yasa, söylediğim gibi, sadece devlet üniversitelerini içine alan bir yasa
konumundadır. Hâlbuki ülkemizde bugün… Yine merhum Sayın İhsan Doğramacı
Hocamın gerçekten ülkemiz için çok önemli bir gelişme olan ve yükseköğretime
çok önemli katkı sağlayan vakıf üniversitelerinin kurulmasına yapmış olduğu
katkıdır. Onun için, kendisini tekrar tekrar rahmetle, şükranla anıyorum. Bugün
ülkemizde vakıf üniversiteleri var. Aşağı yukarı 300 bine yakın öğrenci almakta
vakıf üniversiteleri. Hakikaten ülkemiz için çok önemli rakamlardır. Dahası,
aşağı yukarı 20 bine yakın öğretim elemanı var. Peki, bu vakıf
üniversitelerindeki öğretim elemanlarının durumu nedir? Anayasa’nın 130’uncu
maddesinin son fıkrası gayet açık, burada vakıf üniversitelerinin durumunu…
“Vakıflar tarafından kurulan yükseköğretim kurumları, malî ve idarî konuları
dışındaki akademik çalışmaları, öğretim elemanlarının sağlanması ve güvenlik
yönlerinden, Devlet eliyle kurulan yükseköğretim kurumları için Anayasada
belirtilen hükümlere tâbidir.” Hâlbuki, bugün vakıf üniversitesinde çalışan
öğretim elemanları maalesef işçi statüsünde bulunuyorlar. O nedenledir ki değerli
milletvekilleri, bu arkadaşlarımız yeşil pasaport alamıyorlar. Gerçekten, bu,
öğretim üyeleri için çok prestij kırıcı bir durumdur. Şimdi müracaat ediyor
kongreye gidecek, uluslararası bildirisi var ama maalesef yeşil pasaport
alamadığı için kapı kapı dolaşıyor. Ben bu konuda da yine geçmiş dönemde hem
Cumhuriyet Halk Partisi grup başkanvekilleriyle hem de iktidar partisinin grup
başkan vekilleriyle görüştüm ama maalesef o konuda herhangi bir ilerleme
kaydedilmedi. Tabii, gönül isterdi ki bu yasa getirilirken hiç olmazsa oraya
bir madde konsun, öğretim üyelerinin bu hakları da gündeme getirilsin ve bu
şekilde o da aradan çıkarılmış olsun yani o da halledilmiş olsun. Gerçekten, bu
konunun çok hassasiyet arz ettiğini bir kere daha belirtmek istiyorum. 
Diğer
bir konu değerli milletvekilleri, vakıf üniversitelerinde devlet
üniversitelerinde de olduğu gibi araştırma kadroları sorunudur. Aslında,
bakarsanız vakıf üniversiteleri bugün yaptıkları hizmetler nedeniyle Maliyeye
yük getirmeyen kurumlardır. Dolayısıyla, tabii, gönül ister ki vakıf
üniversitelerinde, özellikle tıp fakültelerinde bugün araştırma görevlisi
yeteri kadar alınmadığı için -zaman zaman özellikle tabii, Sayın Sağlık
Bakanımızdan benim aldığım bilgi çerçevesinde- işte, yeteri kadar uzman doktor
olmadığını görüyoruz. Yok, hakikaten, yeteri kadar uzman doktor yok. Ve biz
talep ediyoruz. Ama, buna karşın yeteri kadar araştırma görevlisi alamıyoruz.
Yani, bunu anlamakta zorluk çekiyorum. 
Şimdi,
ülkemizin bütçesine herhangi bir yük getirmeyen kuruluşlar eğer imkânları
varsa… Ki nedir? Ben her zaman şunu söylüyorum: Devlet standardı koyar, devlet
altyapıyı yapar, devlet denetler. Zaten vakıf üniversiteleri o kadar
denetleniyor ki değerli milletvekilleri, her sene muntazam -öyle bir iki
kişiyle falan da denetlenmiyor- her tarafı didik didik ediliyor. Dolayısıyla
eğer gerçekten kurumlar uzmanlık verebilecek durumdaysa o zaman onlara neden
yani araştırma görevlisi vermeyelim? Kadro değil, yani devletin bütçesine yük
getirecek bir uygulama değil ki. Biz diyoruz ki: Bize 100 tane kadro verin. Bir
bakıyorsunuz 20 tane kadro geliyor. Anlamakta zorluk çekiyorum. Bu sadece bizim
için değil, ben hem devlet üniversitelerinin bazı rektörleriyle hem de vakıf
üniversitelerinin bazı rektörleriyle görüştüm, maalesef hem devlet
üniversitelerinde aynı sorun var hem de vakıf üniversitelerinde aynı sorun var.
Dolayısıyla burada eğer araştırma görevlisi sorununu çözersek o zaman
inanıyorum ki ülkemizin geleceğine çok daha fazla katkı sağlayacağız çünkü
araştırma görevlisi, arkasından öğretim görevlisi olacak, arkasından yardımcı
doçent olacak ve devam edecek ve ülkemize gerçekten hem bilimsel yönüyle katkı
sağlanmış olacak hem de ülkemizin ihtiyacı olan hekim sayısı ve uzman personel
sayısı da bu şekilde sağlanmış olacaktır.
Hepinize
çok teşekkür ediyorum. (CHP ve MHP sıralarından alkışlar)
BAŞKAN
– Teşekkür ediyorum.
Madde
üzerinde Halkların Demokratik Partisi Grubu adına söz isteyen Altan Tan,
Diyarbakır Milletvekili.
Buyurun
Sayın Tan. (HDP sıralarından alkışlar)
HDP
GRUBU ADINA ALTAN TAN (Diyarbakır) – Sayın Başkan, sayın milletvekilleri;
ülkemizin en büyük yaralarından birisi eğitim sorunu. Okul öncesi eğitimden
başlayarak, anaokullarından başlayarak, üniversiteye ve üniversite sonrasına
kadar, master ve doktoraya kadar maalesef henüz dünya standartlarını yakalamak
bir yana yakalamaya yanaşamamış bile bir ülke durumundayız.
Değerli
arkadaşlar, öncelikle şunu söyleyelim: Öğretim üyelerinin durumlarının,
gelirlerinin, maaşlarının iyileştirilmesiyle ilgili bu düzenlemeye “evet” oyu
vereceğiz parti olarak. Ancak keşke bütün derdimiz, bütün sorunumuz bu
arkadaşlarımıza cüzi de olsa bir miktar daha fazla maddi imkân vermekle sınırlı
olsaydı ama maalesef, “Bugün Türkiye’nin en önemli sorunu nedir?” derseniz,
birinci sırada eğitim sorunu var çünkü bu eğitim sorunu ne Kürt sorununa
benziyor ne Alevi meselesine benziyor ne diğer ekonomik sıkıntılara benziyor
çünkü iyi bir eğitim sistemi oturtamayan, iyi, donanımlı, vasıflı, yetenekli,
kabiliyetli insan yetiştiremeyen hiçbir millet dünyada istediği yere gelemiyor,
medeniyet kuramıyor. İşte esas sorunumuz bu. Tabii, derdin neresinden başlamak
lazım yani okul öncesi ana eğitimden mi başlamak lazım yoksa hızla tüm bunları
geçip üniversitelere mi gelmek lazım? 
Değerli
arkadaşlar, inanın hangi mevzuyu açsak saatlerce konuşmamız lazım. Ben, önce
Türkiye’de üniversite sistemindeki haksızlıklarla ilgili, en bariz bölgeler
arası dengesizlikle ilgili birkaç rakam vermek istiyorum. Ondan sonra da
yapısal sıkıntılara, çarpıklıklara değinmek istiyorum. 
Değerli
arkadaşlar, Diyarbakır Dicle Üniversitesi 1974 yılında kuruldu ama bundan daha
öncesi, 1969 yılında Diyarbakır Tıp Fakültesi Ankara Üniversitesi bünyesinde
eğitime başladı. Kuruluş tarihini 74’ten 69’a çekersek şu an Türkiye’deki en
eski üniversitelerden biri, en azından Anadolu’daki en eski üniversitelerden
biri. 
Birkaç
rakam vermek istiyorum size: Konya Selçuk Üniversitesinin öğrenci sayısı 90
bini geçti. Isparta Süleyman Demirel Üniversitesinin öğrenci sayısı 70 bin
civarında. Eskişehir ve Erzurum Üniversitelerinin öğrenci sayısı 100 binin
üzerinde. Yani niye 100 binin üzerinde diyorum? Son bir soru önergesiyle
Erzurum Atatürk Üniversitesinin öğrenci sayısını almıştım bir buçuk sene evvel,
99.500. Bir buçuk sene öncesi itibarıyla. Şehrin nüfusu 350 bin, öğrenci sayısı
100 bin. 
Peki,
buradan nereye varmak istiyorum, nereye gelmek istiyorum? Bu kadar eski
Diyarbakır Dicle Üniversitesinin öğrenci sayısı daha üç dört yıl öncesine kadar
12 bindi, her ortamda konuşarak ancak bu sene 31.500’e getirebildik bunu. Bir
Isparta Üniversitesinin yarısından daha az. Diyarbakır’ın merkez nüfusu 1
milyon, vilâyet nüfusu 1 milyon 607 bin, hitap ettiği hinterlant en az 6-7
milyonluk bir hinterlant çevresinde.
Değerli
arkadaşlar, bundan sonra üniversitelerin yapıları hakkında birkaç şey söylemek
istiyorum. Her yere üniversite açalım, doğru. Hükûmetin en fazla övündüğü ve
hemen her fırsatta dile getirdiği “Her ile bir üniversite açtık…” Allah ede 81
ile değil 500 ilçeye, 1.500 ilçeye de üniversite açsanız. Ama “Açtım.” demekle
olmuyor bunlar. Ve bunun tartışması o kadar ileri noktalara geliyor ki, işte
“Üniversiteler kuruldukları yerlere şu kadar sosyal, bilimsel, kültürel katkı
sağlıyorlar, bunu istemiyor musunuz, niye seçkinci davranıyorsunuz, bütün
üniversiteler birkaç vilayette mi kalsın?” Hayır arkadaşlar, istediğiniz kadar
açın, istediğiniz kadar üniversite açın ama üzerine üniversite yazmakla
üniversite olmuyor bunlar. Bunun binasından başlayın, öğretim üyesinden,
laboratuvardan, diğer sosyal ve kültürel imkânlarından kültür merkezlerine
kadar eğer bir yapı ortaya koyamamışsanız bu sadece tabelada kalıyor. 
Bugün,
maalesef, birçok üniversite mezunumuz babalarımızın dönemindeki lise mezunları
kadar, bir Kabataş Lisesi mezunu, bir Galatasaray Lisesi mezunu, bir Haydarpaşa
Lisesi mezunu kadar bilgiye ve kültüre sahip değiller. Hepimizin çocukları var,
alıp imtihan edelim. Bugün, kendi tarihini, edebiyatını, kültürünü bilmeyen bir
kişiye dünyanın hiçbir yerinde aydın demiyorlar. Sıradan bir İran aydınını alın,
Firdevsi’nin, Ömer Hayyam’ın şiirlerini, divanlarını ezbere okuyor. Sıradan bir
ortaokul mezununu alın, bir Arap gencini alın, yine kendi kültürüyle ilgili
bunları ezbere biliyor. Fuzuli’yi, Baki’yi, Nedim’i, Şeyhi’yi, Nesimi’yi bilen
doğru düzgün üniversite mezunumuz kalmadı. Yakın dönem edebiyatını bilenler
kalmadı. Şimdi, böyle bir eğitim sisteminde istediğiniz kadar övünebilirsiniz,
insanlara istediğiniz kadar kâğıt doldurup “Üniversite mezunu” diyebilirsiniz
ama bunun bir karşılığı yoksa bu boş bir övünmeden başka bir şey değil. “Ya,
boş ver bu eski masalları, çocuklar niye bunları ezberlesin?” Gelelim yeni bir
şeye: Şu an dünyada ilk 100’e giren kaç üniversitemiz var? İşte övünüyoruz,
biraz evvel de konuşuldu, özel ve devlet üniversitelerinin toplamı 170’i, 180’i
geçti, 200’e doğru hızla gidiyor. 200 üniversite Türkiye’de var -yuvarlak hesap
söylüyorum bunları- ama dünyada ilk 100’e giren kaç tane üniversitemiz var? İlk
500’de kaç tane var? Yani bir Harvard, Cambridge, Oxford, Stanford, John
Hopkins üniversiteleri, bunlarla yarışabilecek… Makalede, bilimsel tezlerde,
araştırmalarda kaç tane makalemiz var? Yani bırakalım… Dolayısıyla, demek ki bu
işler bu şekilde olmuyor değerli arkadaşlar. Birçok üniversitemizin bütün
ekonomik varlığı, yani arsası, arazisi, binaları bir John Hopkins
Üniversitesinin kütüphanesi kadar etmiyor. 50 milyon dolar bağış yapılmış
sadece, 50 milyon dolar kütüphaneye. Dolayısıyla, değerli arkadaşlar, bu
sefaletin, bu perişanlığın bir an evvel giderilmesi lazım. Liselerimizin hâli
perişan, ortaokullarımızın hâli perişan. Sıradan bir sömürge aydını, yani
Afrika’da, Hindistan’da, Pakistan’da, Arap ülkelerinde liseyi bitiren bir genç
meramını ifade edecek kadar yabancı dil konuşuyor, ama İngilizce, ama Fransızca,
ama İspanyolca, neyse… Üniversite mezunlarımızdan kaç tanesi, “…”x
dan başka bir şey söyleyebiliyor? Bir dil öğretemiyoruz, bir müzik aletini
doğru düzgün çaldıramıyoruz. Seksen sene okullarda mandolin çaldırdık, mandolin
çalmasını bilen yok. E, davul zurna çalmasını da bilen yok. Peki, müzik eğitimi
veremiyoruz… Yani bunları belki karikatürize ederek anlatıyorum ama işte
çocuklarımıza bakalım. Kaç tanesi doğru düzgün bir müzik aleti çalabiliyor
bütün özel kurslara göndermemize rağmen, yüzde kaç? Ben bunları mesela Sayın
Bakanın yüzde olarak cevaplandırmasını isterim; yüzde 5’i bir müzik aletini çok
güzel çalıyor, 10’u, 15’i, 40’ı, 50’si…
Değerli
arkadaşlar, bir Sovyet aydını bile, yani o beğenmediğimiz Sovyetler Birliğinin
çöken sisteminin içinde eğitim alanlar bile operadan, baleden, müzikten
edebiyata kadar mutlaka bir konuda yetkindir ve uzmandır. Yani buraya,
evlerimize temizlik yapmak mecburiyetinde kaldıkları için gelenlere bakın,
bizim 4 mislimiz, 5 mislimiz kültürel donanıma sahiptirler. 
Şimdi,
biz bu eleştirileri yapmazsak, bunları konuşamazsak. E, peki, valla müzik,
edebiyat, şiir zor da benim bir rahmetli kardeşimin dediği gibi hele bir de,
biraz da spordan açalım. Kaç tane sporcumuz var? Beden eğitimi derslerinde
durum ne? Hani tembel öğrenciler için derler ki “Beden eğitimi hariç hepsi
zayıf.” Ya, beden eğitimi de zayıf. Yani atletizmden tutun güreşe kadar,
yüzmeden tutun futbola kadar, masa tenisinden tutun, bilmem, basketbola kadar
durum ne? O da ortada. 
Dolayısıyla,
arkadaşlar, işte bu üniversite meselesi yani “Verelim işte bizim bu
profesörlere, doçentlere birkaç kuruş, seslerini kessinler, ondan sonra da
bizim vicdanımız rahat, onlar memnun, hadi evimize gidelim…” Mümkün değil,
perişan bir hâldeyiz. Acilen duble yollara verdiğiniz önemin yarısı kadar hiç
olmazsa bu eğitim sistemine eğilmemiz lazım, anaokulundan üniversiteye,
doktora, mastera kadar; yoksa hâlimiz perişan.
Saygılar
sunarım. (HDP sıralarından alkışlar) 
BAŞKAN
– Teşekkür ediyorum.
Madde
üzerinde şahsı adına söz isteyen Sevim Savaşer, İstanbul Milletvekili. (AK
PARTİ sıralarından alkışlar)
Buyurun
Sayın Savaşer. 
SEVİM
SAVAŞER (İstanbul) – Sayın Başkan, değerli milletvekilleri; 651 sıra sayılı
Yükseköğretim Personel Kanununda Değişiklik Yapılmasına Dair Kanun Tasarısı’nın
1’inci maddesi üzerine şahsım adına söz almış bulunuyorum. Bu vesileyle yüce
heyetinizi saygıyla selamlarım. 
Üniversitelerin
temel misyonu bireysel yaratıcılığı geliştirmek, toplumsal kalkınmayı
desteklemek, ekonomik gelişmeyi ivmelendirmek, modernleşmeye ve demokratik
olgunluğa katkıda bulunmaktır. 
Tüm
dünyada her geçen gün bilimsel bilgiye yönelik toplumsal talebin karşılanması
amacıyla yükseköğretim alanı ve bilim alanları sürekli olarak genişlemekte ve
tabii ki her geçen gün daha fazla öğrenci ve daha fazla öğretim elemanı bu
alana dâhil olmaktadır. Üniversitelerin bu anlamda kendilerinden beklenen
katkıyı yapabilmeleri de ülkemizin genç ve zeki beyinlerinin üniversitelerimize
çekilebilmesi de akademisyenliğin cazip bir meslek hâline getirilmesine
bağlıdır. 
AK
PARTİ hükûmetleri eğitimi ülkemizin öncelikli konusu olarak ele almıştır.
Öğrenci sayımız 2002’den bugüne kadar 1,5 milyondan 5,5 milyona, üniversite
sayımız 73’ten 184’e çıkmıştır. Yine eğitime verdiği önem bütçede ayırdığı payda
da gözükmektedir. 2002 yılında eğitime aktarılan 11,3 milyar TL tutarındaki
kaynağı 7 kat artırarak 2014 yılında 78,5 milyar TL’ye çıkarmıştır. 2015
yılında eğitime ayrılan kaynak 87,5 milyar TL olarak öngörülmektedir. Yine yükseköğretim
kurumlarına 2002’de ayrılan 2,5 milyar TL tutarındaki kaynağın 2015 yılında
18,5 milyar TL’ye çıkarılması, araştırma ve geliştirme harcamalarına ayrılacak
kaynağın da 2015 yılı için 2,8 milyar TL olması öngörülmektedir. 
Yükseköğretim
alanında kaliteli bir insan gücüne sahip olmak ancak sistem içinde yeterli
düzeyde nitelikli, üretken ve kendilerini değişen şartlara göre yenileyebilen
öğretim elemanları, akademisyenlerle mümkündür. Akademisyenlik, uzun ve
zahmetli bir yol: Yüksek lisans, doktora, bunun her birinin giriş koşulları var;
yabancı dil, ALES gibi barajlar var, mülakatlar var, tez hazırlama aşamaları
var. Bir yüksek lisans programı için en az iki yıl, bir doktora programı için
en az dört yıl, bu her zaman altı yıl gibi bir sürede tamamlanmaz, sekiz on yıl
gibi bir süreyi kapsamaktadır. Bundan sonra, öğretim üyeliğinin ilk aşaması
olan yardımcı doçentlik unvanının alınabilmesi var. Bunun için de yine yabancı
dil, yabancı dilde yayınlar yapılması gerekiyor ve tabii ki birtakım koşulların
yine sağlanması gerekiyor. Bu kadar özverili çalışma sonucunda öğretim
elemanlarının hak ettikleri konuma kavuştuklarını söylemek şu gün için doğru
sayılmayacaktır. Bu nedenle, 651 sıra sayılı Tasarı’nın 1’inci maddesine ilave
edilen ek 3’üncü maddeyle üniversitelerde görev yapan öğretim elemanlarına
“yükseköğretim tazminatı” adı altında yeni bir ödeme unsuru ihdas etmek
suretiyle artış yapılması öngörülmektedir. Ek madde 3’e göre “Yükseköğretim
tazminatı. Devlet Memurları Kanunu’na tabi en yüksek devlet memuru brüt aylık
tutarının profesör, doçent, yardımcı doçent kadrosunda bulunanlara yüzde 100’ü;
araştırma görevlisi, öğretim görevlisi, okutman, uzman çevirici ve eğitim-öğretim
planlamacısı kadrosunda bulunanlara yüzde 115’i oranında her ay yükseköğretim
tazminatı ödenir.” şeklindedir. Tasarının kanunlaşmasıyla hem mevcut öğretim
üyelerinin meslekte kalmasına hem de akademisyenliği tercih edecek gençlere,
“Akademisyenlik asgari hayat şartlarını sağlar.” güvencesi verilmiş olacaktır. 
Yasanın tüm öğretim elemanları için
hayırlı olmasını diliyor, saygılar sunuyorum. (AK PARTİ sıralarından alkışlar)
BAŞKAN – Teşekkür ediyorum.
Madde üzerinde şahsı adına söz
isteyen Tülay Bakır, Samsun Milletvekili.
Buyurun Sayın Bakır. (AK PARTİ
sıralarından alkışlar)
TÜLAY BAKIR (Samsun) – Sayın Başkan,
saygıdeğer milletvekilleri; 1983 tarihli 2914 sayılı Yükseköğretim Personel
Kanununda Değişiklik Yapılmasına Dair Kanun Tasarısı’nın 1’inci maddesi üzerine
şahsım adına söz almış bulunmaktayım. Hepinizi saygıyla selamlıyorum.
Bu tasarıyla devlet
üniversitelerinde görevli öğretim elemanlarına “yükseköğretim tazminatı”
başlığında profesörler, doçentler ve yardımcı doçentlere 726 TL; öğretim
görevlisi, araştırma görevlisi, okutman, uzman, çevirici ve eğitim öğretim
planlamacılarının aylıklarına ise net 835 TL’ye karşılık gelen yüzde 36,5’lik
bir oranda maaş artışı sağlanacaktır. Bu maaş artışından 121.999 öğretim
elemanımız faydalanacaktır. Yüksek öğretim tazminatının yıllık maliyeti 2014
yılı için 1 milyar 122 milyon Türk lirasıdır.
Bu
tasarıyla akademik çalışmalar için de akademik teşvik ödeneği verilecektir.
Böylece, 2015 yılında yapılacak bilim, teknoloji, sanat alanlarında yurt içi ve
yurt dışında gerçekleştirilen projeler, araştırmalar, yayınlar, sergiler,
patent, bilimsel atıflar, Bilim Danışma Kuruluyla yürütülen uluslararası toplantılarda
yapılan sunular ve kazanılan ödüller için 2016 yılında profesörlere 726 TL,
doçentlere 653 TL, yardımcı doçentlere 581 TL, araştırma görevlilerine 508 TL,
öğretim görevlisi ve okutmanlara 436 TL akademik teşvik ödeneği verilecektir.
Akademik teşvik ödeneğinin yıllık maliyeti 795 milyon Türk lirasına
ulaşacaktır.
Uzun
öğrenim yıllarının ardından akademik kariyerin sıkıntılı, yarışmacı, zor süreci
başlamaktadır. Araştırma görevliliği, her bir bilim alanı için yeniden öğrenme,
öğrencilikten öğreticiliğe geçişin ilk adımı ve uzman olabilmenin hevesiyle
alabildiğine çalışma, uykusuz geceler, tatilsiz yıllar demektir. Doktora,
rehber öğretim üyesinin öğrencisine bilim felsefesini verdiği, böylece
gelecekteki tüm akademik yaşamının temelini meydana getiren çok önemli bir
bilimsel aşamadır. Doçentlik, ben de varım, yolumu belirledim, bilimde ben de
söz sahibiyim dediği sürecin başlamasıdır. Profesörlük ise bilimde
olgunlaşmanın, kendi bilimsel prensiplerini uygulatacağı dönemi ifade
etmektedir. Tüm akademik aşamalar ve yaşam; çalışmak, çok az dinlenmek ve
sürekli yenilenmek anlamına gelmektedir. 
Dünyanın
ilk üniversitesinin kurulduğu, Selçuklu ve Osmanlı dönemlerinde Anadolu’nun
birçok şehrinde üniversitelerin bulunduğu ülkemizde üniversite sayısı ve üniversitede
okuyan öğrenci sayısı hızla artmaktadır. Hükûmetimizin eğitime ayrılan bütçeyi
artırması ve üniversite kurulmasında getirdiği kolaylıklar sonucunda her
ilimizde en az bir devlet üniversitesi ve çok sayıdaki ilimizde birden fazla
devlet üniversitesi, vakıf ve özel üniversite kurulmuştur. Başbakanımız ve
Millî Eğitim Bakanımız, akademisyenlerin zorluklarını, yaptıkları
fedakârlıkları ve önemlerini en iyi bilenlerdir çünkü kendileri de
akademisyenlerdir. Yeni Hükûmetin kurulmasından kısa bir süre sonra Meclisimize
getirilen maaşlarda artış ve akademik çalışmalar için ödüllendirme konularını
kapsayan bu tasarının, durumlarının öncelikli olarak ele alınması ve takdir
edilmeleri açısından öğretim elemanlarımızı memnun edeceğini ümit ediyorum.
Sayın Başbakanımıza, bakanlarımıza ve Plan ve Bütçe Komisyonu üyelerine bir
akademisyen olarak teşekkür ediyorum.
Üniversiteler
ülkemizin sosyal, siyasal ve ekonomik gücünün kaynağıdır. Bilimsel olarak
kendini ispatlamış öğretim üyeleri, yetiştirdikleri genç akademisyenler ve
bilimsel kodların aktarıldığı üniversite öğrencileri bir bütündür. 
Bu
vesileyle, başta beni yetiştiren hocalarımı, hâlen görevli öğretim üyelerini,
araştırmacıları ve içinden geldiğimiz aziz milletimizi saygıyla selamlıyorum.
(AK PARTİ sıralarından alkışlar) 
Arkadaşlarıma
bir şey daha söylemek isterim. Her şey adım adım yürütülen bir prosestir. Önce
ülkemizde ilkokulu bitiren insanlar bile sayılıydı, sonra ortaokul, lise,
üniversite, şu anda artık milyonlarla ifade edeceğimiz üniversite öğrencimiz
var. Hiçbir şey birden olmaz. Ve şu anda eğitim süremiz on iki yıla çıkarıldı
mecburi eğitim olarak ve artık her aile çocuğunu üniversiteye göndermek
istiyor. Hiç merak edilmesin ki otuz kırk yıl içinde ülkemizde babaanneler de
doktora yapmış olacak arkadaşlar, çok sayıda Nobel alacağız, bundan emin
olunuz. (AK PARTİ sıralarından alkışlar) Ve üniversitelerimiz sayılı
üniversiteler içine girecek, hiç merak edilmesin. 
Hepinize
saygılarımı sunuyorum. (AK PARTİ sıralarından alkışlar) 
BAŞKAN
– Teşekkür ediyorum.
Şimdi,
on dakika süreyle soru-cevap işlemi yapılacaktır. 
Sayın
Doğru, buyurun. 
REŞAT
DOĞRU (Tokat) – Teşekkür ederim Sayın Başkan.
Üniversite
hastanelerimizde birçok branşta asistan eksikliği mevcuttur. Neredeyse nöbet
tutacak asistan dahi bulunamamaktadır. Bu yönlü olarak büyük beklentiler
vardır. Tokat’ta Gaziosmanpaşa Üniversitesinde genel cerrahi bölümü olsun,
kardiyoloji bölümleri olsun yani ana branşlarda asistan eksikliği bir türlü
giderilmemektedir. Bu yönlü olarak üniversitelerimizin bir çalışması var mıdır,
birincisi bunu öğrenmek istiyorum.
İkincisi,
yurt dışında Millî Eğitim Bakanlığına bağlı okullarda çok ciddi eksiklikler
vardır. Yurt dışındaki okullarla ilgili herhangi bir destekle ilgili
çalışmalarınız var mı, bunu öğrenmek istiyorum.
Üçüncü
soru olarak da, üniversitelerimizde ve liselerimizde yabancı dil eğitimi
verilmiş olmasına rağmen bir türlü öğrencilerimizle başarı elde edemiyoruz. Bu
yönlü olarak bir araştırma yapılmış mıdır, bunu öğrenmek istiyorum.
Teşekkür
ederim.
BAŞKAN
– Teşekkür ediyorum.
Sayın
Küçük…
SEDEF
KÜÇÜK (İstanbul) – Teşekkür ediyorum Sayın Başkan.
Sayın
Bakan, dün de Genel Kurulda gündeme getirdiğimiz İstanbul Üsküdar Amerikan
Lisesi’nde yaşanan kayıt rezaletinde yeni bir gelişme var mıdır? Bu eşitsiz
duruma, haksız uygulamaya müdahale etmeyi düşünüyor musunuz? 
Teşekkür
ederim.
BAŞKAN
– Teşekkür ederim.
Sayın
Öz…
SAKİNE
ÖZ (Manisa) – Teşekkür ederim Sayın Başkan.
Sayın
Bakan, Manisa Sosyal Bilimler Lisesi beş yıllık, hazırlık sınıfı olan ve
geleceğin siyasetçi, hukukçu adaylarını yetiştiren güzide bir okulumuzdur.
Manisa’ya yakışmayan bir şekilde, geçen yıl da fen lisesinin binasında sıkışık
bir biçimde öğretim görerek mağduriyet yaşarken bu yıl TOKİ İlköğretim Okulunun
son katında eğitim öğretime devam ediyor. Lise ve ilkokul öğrencilerinin aynı
binanın içinde olması büyük bir problem yaratıyor. Bu konuyla ilgili bilginiz
var mıdır? Nasıl bir önlem almayı düşünüyorsunuz?
Teşekkürler.
BAŞKAN
– Teşekkür ederim.
Sayın
Halaman…
ALİ
HALAMAN (Adana) – Başkanım, teşekkür ederim.
Bu
kanun 5 madde ve özel bir kanun gibi. Yani, Türkiye’deki üniversite hocalarının
özlük haklarını, maaşlarını yükseltecek denilen bir kanun yani okutman,
asistan, doçent, profesör. Bu hocaların hâli ne olacak? Lise öğretmeni,
ortaokul öğretmeni, ilkokul öğretmeni; bunların maaşlarını artırmayı düşünmüyor
mu; atanamayan öğretmenlerin atamasını yapmayı da düşünmüyor mu Sayın
Bakanımız?
Teşekkür
ederim.
BAŞKAN
– Teşekkür ediyorum.
Sayın
Dedeoğlu…
MESUT
DEDEOĞLU (Kahramanmaraş) – Teşekkür ediyorum Sayın Başkanım.
Sayın
Bakanım, üniversitelerimizde genel sekreterlerimiz 3.600 ek göstergede, daire
başkanları 3.600 ek göstergede ama genel sekreter yardımcıları maalesef ki bu
hakka sahip değiller. Bu konuyla ilgili bir çalışmanız var mı? Bu konunun da
gündeme getirilmesini ve burada mağdur olan üniversite genel sekreter
yardımcılarının da 3.600 ek göstergeden değerlendirilmesini arz ediyoruz.
BAŞKAN
– Teşekkür ediyorum.
Sayın
Öğüt…
KADİR
GÖKMEN ÖĞÜT (İstanbul) – Teşekkür ediyorum Sayın Başkanım.
Sayın
Bakanım, dün de sormaya çalıştım ama biraz yarım kaldı. Bazı imam-hatip
okullarının kapılarında “ücretsiz servis” ve “ücretsiz yemek” adı altında
duyurular yer almaktadır. Bunu kimin verdiği de belli olmadığı için Millî
Eğitim Bakanlığı tarafından verildiği düşünülmektedir. Birçok okulun imam-hatibe
çevrilmesi dolayısıyla yerlerinden yurtlarından olan, çocuklarını servislerle
uzak yerlere yollamak zorunda kalan ailelerin birçoğu zorunluluktan dolayı bu
imam-hatipleri tercih etmektedir. Bu konuda diğer okullara da servis ve yemek
düşünülmekte midir? Onu sormak istiyorum.
İkincisi:
Ataşehir’de bir sokakta –soru önergesi olarak da verdim- Bakanlığınıza bağlı
olduğu belli olmayan bir ana sınıfı, yuva var. Bu yuva kontrolünüz altında
mıdır, değil midir? Bunu bir daha burada öğrenmek istiyorum çünkü dışarıda
hiçbir belirti yoktur. Ataşehir’de bu çocuklarımız…
(Mikrofon
otomatik cihaz tarafından kapatıldı)
BAŞKAN
– Teşekkür ediyorum.
Sayın
Bulut…
AHMET
DURAN BULUT (Balıkesir) – Teşekkür ederim Başkanım.
Sayın
Bakanım, hâkim ve savcılara yeni verilen, aynı zamanda öğretmenlerimize de
verilen akademik askerlik hakkını akademisyenlere vermeyi düşünüyor musunuz?
Akademisyenlerimize -tıp dil sınavında olduğu gibi- akademik dil sınavından
faydalanma hakkını vermeyi düşünüyor musunuz? Akademisyenler eş durumu
tayinleri konusunda çok zor durumdalar. Bu konuyu da nasıl çözeceksiniz?
Teşekkür
ederim.
BAŞKAN
– Teşekkür ediyorum.
Son
soru Sayın Atıcı’nın.
AYTUĞ
ATICI (Mersin) – Teşekkür ederim Sayın Başkan.
Sayın
Bakan, paralel yapıyı tasfiye etmek bahanesiyle bütün yöneticilerin bir şekilde
yöneticilikle ilişkisi kesildi. Dün de bu konu gündeme gelmişti,
EĞİTİM-BİR-SEN’e mensup olan bol miktarda yönetici atandı. Siz de yorumunuzda
dediniz ki: “Efendim, EĞİTİM-BİR-SEN çok güzel eğitim vermiş bunlara, onun için
atanmışlar.” Allah rızası için buna inanıyor musunuz gerçekten? Bir.
İki:
Bu sınavda ne gibi sorular sorulduğundan hiç haberiniz var mı Allah aşkına,
havadan sudan sorulardan başka hiçbir soru sorulmadığının farkında mısınız?
Ayrıca, bazı diğer yöneticilerin müdür, müdür yardımcılarını değerlendirdiğini
söylediniz. Hiçbir şekilde görmediği, tanımadığı, bilmediği insanları
değerlendiren onlarca yönetici olduğunun farkında mısınız? Hakikaten,
vicdanınız rahat mı?
BAŞKAN
– Teşekkür ediyorum.
Sayın
Bakan, buyurun.
MİLLÎ
EĞİTİM BAKANI NABİ AVCI (Eskişehir) – Sayın Başkan, sayın milletvekilleri;
üniversite genel sekreter yardımcılarının ek göstergesiyle ilgili sorun 657
sayılı Devlet Memurları Kanunu’nda yapılacak bir düzenlemeyle çözülecek; onunla
ilgili bir çalışma var, henüz sonuçlanmadı ama onu düzelteceğiz yani birlikte
düzelteceğiz. 
Tekrar
edeyim mi, duyulmadı mı? 
MESUT
DEDEOĞLU (Kahramanmaraş) – Evet. 
MİLLÎ
EĞİTİM BAKANI NABİ AVCI (Eskişehir) – Bu üniversite genel sekreter
yardımcılarının ek göstergelerinin düzeltilmesi konusunda 657 sayılı Devlet
Memurları Kanunu’nda yapılacak bir düzenlemeyle bu adaletsizlik -diyelim-
giderilecek inşallah. Bu konuda gerekli çalışmayı yapıyoruz, inşallah, sizlerin
de katkılarıyla onu birlikte düzeltiriz. 
Dün
söz konusu olan okulla ilgili, sorunuzla ilgili bir gelişme var mı? Evet, var,
yeni bir bilgi. Ben dün burada açıklama yaparken o bilgi elimde yoktu,
arkadaşlara döndükten sonra tekrar araştırttım. Bir defa dün iddia edildiği
gibi kontenjan fazlası bir öğrenci alımı söz konusu değil, tam tersine, şu anda
bile o okulda 1 kontenjan açığı boş, 1 kontenjan boş. Yani, kaydedilen öğrenci
okulun kontenjanı dolduktan sonra ekstra bir öğrenci olarak kaydedilmemiş. 
SAKİNE
ÖZ (Manisa) – Puanı nasıl?
BİNNAZ
TOPRAK (İstanbul) – Puana göre mi sıralanıyor?
MİLLÎ
EĞİTİM BAKANI NABİ AVCI (Eskişehir) – Puanları da sıraya koyduğunuz zaman,
oradaki boşluğa müracaat eden öğrenciler arası… Bütün okullarda bu böyle
yapılıyor. Eğer 3 öğrenci müracaat ettiyse onlar kendi içlerinde sıralamayla
alınıyorlar, 1 öğrenci müracaat ettiyse o zaman mukayeseli bir üstünlük söz
konusu olmuyor, orada da öyle olmuş.
BİNNAZ
TOPRAK (İstanbul) – Ama bu öğrencilerin puanı neymiş?
MİLLÎ
EĞİTİM BAKANI NABİ AVCI (Eskişehir) – Niye başınızı sallıyorsunuz? Size bir
bilgi veriyorum. 
SEDEF
KÜÇÜK (İstanbul) – Doğru değil ama. 
MİLLÎ
EĞİTİM BAKANI NABİ AVCI (Eskişehir) – Bu bilginin yanlış olduğunu
düşünüyorsanız doğrusunu söyleyin. Ben size Millî Eğitim Bakanı olarak aldığım
bilgiyi veriyorum. 
BİNNAZ
TOPRAK (İstanbul) – Yeterli bilgi değil, onun üzerinde puan.
MİLLÎ
EĞİTİM BAKANI NABİ AVCI (Eskişehir) – Dolayısıyla, dün burada verilen
“Kontenjan dolduğu hâlde, kayıt dönemi bittiği hâlde öğrenci kaydedildi.”
bilgisi, ikisi de yanlış. 
Üniversite
genel sekreter meselesini söyledik. 
Sayın
Öğüt’ün imam-hatip okullarında ücretsiz yemek verildiği, başka okullarda da
bunun… Bu, imam-hatip okullarında verilen yemekler imam-hatip mezunlarının
kurduğu Ensar Vakfı tarafından veriliyor, Millî Eğitim Bakanlığı tarafından
verilmiyor, Ensar Vakfı tarafından veriliyor. 
KADİR GÖKMEN ÖĞÜT (İstanbul) – Öyle
anlaşılmıyor ama efendim. 
MİLLÎ EĞİTİM BAKANI NABİ AVCI
(Eskişehir) – Öyle anlaşılmıyor, doğru.
KADİR GÖKMEN ÖĞÜT (İstanbul) – Yani,
tabelalarda öyle anlaşılmıyor. Onun için de tartışma sebebi oluyor.
MİLLÎ EĞİTİM BAKANI NABİ AVCI
(Eskişehir) – Yani, birçok yanlış anlaşılmaya neden oluyor. Sanki Millî Eğitim
Bakanlığı belli okullara yemek verirken belli okullara vermiyormuş gibi
algılanıyor, bu soru o bakımdan iyi oldu, teşekkür ederim. Yani, bu genel
yanlış anlaşılmayı da düzeltmeye vesile olur diye ümit ediyorum. 
Ensar Vakfı imam-hatip mezunlarının
kurduğu bir vakıf ve o vakıf mezun oldukları okullara yemek veriyor. Bu
inşallah diğer okullarımızın mezunları için de iyi bir örnek teşkil eder, onlar
da kendi okullarında benzer bir çalışmayı başlatırlar. Ama şu var: Taşımalı
eğitimle gelen öğrencilere biz ayrıca Millî Eğitim Bakanlığı olarak veriyoruz.
Geçen yıllarda orada bir adaletsizlik veya bir yakışıksız uygulama vardı.
Taşımayla gelen öğrencilere veriliyordu, taşımayla gelmemiş olan öğrencilere yemek
verilmiyordu. Şimdi, bu yıldan itibaren bir okulda taşımalı gelen öğrencilere
yemek veriliyorsa, ihtiyacı olan, talep eden, taşımayla gelmeyen öğrencilere de
o yemek imkânı veriliyor. 
Ataşehir’deki okulun durumunu
araştıracağım. 
Manisa Fen Lisesiyle ilgili de bana
bir… 
KADİR GÖKMEN ÖĞÜT (İstanbul) – Yani
oradaki şey Esatpaşa Mahallesi Fatih Rüştü… 
MİLLÎ EĞİTİM BAKANI NABİ AVCI
(Eskişehir) – Tamam, aldık notumuzu, onu araştıracağım. 
SAKİNE ÖZ (Manisa) – Sosyal
Bilimler… 
MİLLÎ EĞİTİM BAKANI NABİ AVCI
(Eskişehir) – Manisa Sosyal Bilimler Lisesiyle ilgili, orada yeni bir okul
inşaatı var. Okul inşaatı bittiği zaman oraya taşınmak üzere geçici bir çözüm
olarak yapıldığı söylenmişti. 
SAKİNE ÖZ (Manisa) – Üç yıl önce söz
verilmişti, okul yapıldı, başka okula verildi.
MİLLÎ EĞİTİM BAKANI NABİ AVCI
(Eskişehir) – Son durumuna tekrar bakıp size bilgi vereyim, ne zaman biteceğini
inşaatın, bitip bitmediğini…
SAKİNE ÖZ (Manisa) – Efendim, o
okula yapıldı, başka bir okula verildi; o okula verilmedi, imam-hatip lisesine
verildi. O okulun hakkı olan okul başka bir okula verildi. 
MİLLÎ EĞİTİM BAKANI NABİ AVCI
(Eskişehir) – Tamam, ona bakayım, size bilgi vereyim. 
Onun dışında, akademisyenlerin
askerlik durumuyla ilgili şu anda bizim bir çalışmamız yok ama siz bunun önerisini
getirirseniz bu Genelkurmayla ve Millî Savunma Bakanlığıyla bence görüşülmeye
değer bir konu. Akademisyenlerin askerliklerinin kendi akademik çalışmalarını
da aksatmayacak bir biçimde yürütülmesi konusunda ilkesel olarak ben de böyle
bir düzenlemenin yerinde olacağını düşünüyorum.
AHMET DURAN BULUT (Balıkesir) – Aynı
öğretmenler gibi…
MİLLÎ EĞİTİM BAKANI NABİ AVCI
(Eskişehir) – Öğretmenler gibi, evet.
Bu, daha önce benim Başbakan
danışmanlığı dönemimde bir görüşmede, ordunun profesyonelleşmesine ilişkin bir
toplantıda o zaman da biz bunu gündeme getirmiştik, yani ben de eski bir
akademisyen olarak bu tür görevlerin de vatan hizmeti olduğunu, dolayısıyla,
akademisyenlere böyle bir imkân sağlanmasının yerinde olacağını söylemiştim.
Bunu tekrar hatırlattınız, onu çalışalım inşallah.
BAŞKAN – Sözlerinizi toparlarsanız
Sayın Bakanım, lütfen.
MİLLÎ EĞİTİM BAKANI NABİ AVCI
(Eskişehir) – Dün burada bu sendikalar arası rekabet, bunun yönetici
seçimlerine yansımaları vesaire konularında ben gerekli açıklamaları yaptım.
Şimdi, bunlarla ilgili böyle çok -tırnak içerisinde söylüyorum, yani bunu bir
sataşma olarak algılamayın, başka bir sıfat…- “Vicdanınız rahat mı?” türünden
şeyler… Rahat olmasam söylemem bunu.
AYTUĞ ATICI (Mersin) – “Rahat” deyin.
MİLLÎ EĞİTİM BAKANI NABİ AVCI
(Eskişehir) – Somut örneklerle, hatta örnek verdim, bir kitap burada da polemik
konusu oldu. Başka sendikaların böyle çalışmaları var mı? Bana ulaşan yok.
AYTUĞ ATICI (Mersin) – “Rahatım.”
deyin Sayın Bakan.
MİLLÎ EĞİTİM BAKANI NABİ AVCI (Eskişehir)
– Rahatım, rahatım. Siz de rahat olun, ben rahatım.
AYTUĞ ATICI (Mersin) - Kayıtlara
geçsin çünkü bunlar ileride kullanılacaktır.
MİLLÎ EĞİTİM BAKANI NABİ AVCI
(Eskişehir) – Sayın Hamzaçebi buradayken… Demin açıklamamı duymamış
olabilirsiniz.
MEHMET AKİF HAMZAÇEBİ (İstanbul) –
Açıklamanızı duydum, onun için buraya geldim Sayın Bakanım.
BAŞKAN – Teşekkür ediyorum Sayın
Bakan.
Soru-cevap işlemi bitmiştir.
Sayın Hamzaçebi, bir söz talebiniz
var.
Buyurun.
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Sayın Bakanın açıklamalarını biraz
önce odamda televizyondan izledim. O nedenle koşa koşa buraya geldim.
Dün burada konuya ilişkin bir
açıklamayı yaptım. Sayın Bakan, gördüğüm kadarıyla doğru bilgi vermiyor,
gerçekleri Genel Kuruldan saklamaktadır.
Bakın, yazı burada Sayın Bakan,
sizin İstanbul İl Millî Eğitim Müdür Yardımcınızın yazdığı yazı burada. Millî
Eğitim Müdür Yardımcınız diyor ki: “Yedek listede olduğu hâlde bu kişi okula
alınmamıştır.” Oysa bu kişiden daha düşük puanlar alınmıştır. Bu tamamen gerçek
dışı bir ifadedir. Bir kere bu kişi yedek listede değildir, Üsküdar Amerikan
Lisesinin son kayıt puanı 789’dur. Bu kişinin puanı 782’dir. Yani 789’dan daha
düşük puanlı bir kişinin başvuru imkânı yoktur, başvurusu olmadığı için yedek
listede olma imkânı yoktur. 782 puanlı bir öğrenciyi, binlerce öğrenci velisini
bir kenara bırakarak, okul bahçesinde sıra beklemiş, kuyruk beklemiş, daha
yüksek puanlı öğrenciler olduğu hâlde bunları atlayarak okula kaydetmenizin
hiçbir gerekçesi yoktur Sayın Bakan. Tek bir gerekçesi vardır, bu kişiyi bu
okula kaydetme iradesi, başka bir şey değil.
Dün
size bir şey sordum. Yapılan bu işlem yanlış. Bir yanlış işlem yaptınız, madem
öyle, bu puandan daha yüksek puan aldığı hâlde zamanında o okula kaydolmamış,
okulun “Senin puanın düşük, seni almıyoruz, alamıyoruz.” dediği öğrencilere
kayıt hakkı tanıyacak mısınız? 
Şu
an 4 kişi Üsküdar Amerikan Lisesine ihtarname çekmiş durumda. Bu dahi, “Bunları
alıyoruz.” demeniz dahi olayı düzeltmez, çünkü binlerce öğrenci başka okullara
kaydını yaptırmış, gitmiş, geri dönme imkânları olur mu olmaz mı bilemiyorum.
Sizin
açıklamanız gerçeği yansıtmıyor Sayın Bakan. 
MİLLÎ
EĞİTİM BAKANI NABİ AVCI (Eskişehir) – Sayın Başkan, cevap vermek istiyorum.
MEHMET
AKİF HAMZAÇEBİ (İstanbul) – Yazılar burada, Bakanlığın yazısı burada, Üsküdar’a
yazılan yazı burada, Üsküdar İlçe Millî Eğitimin okula yazdığı yazı burada, bu
yazılar gerçek dışı.
BAŞKAN
– Teşekkür ediyorum Sayın Hamzaçebi.
Sayın
Bakan, buyurun.
MİLLÎ
EĞİTİM BAKANI NABİ AVCI (Eskişehir) – Verdiğim bilgiler doğru. 
Siz,
dün buradaki açıklamalarınızda dediniz ki: “Bu çocuk okulun kontenjanı dolduğu
hâlde buraya kaydedilmiş.” Dediniz mi bunu?
MEHMET
AKİF HAMZAÇEBİ (İstanbul) – Evet. 
789
puanla kayıtlar kapandı…
MİLLÎ
EĞİTİM BAKANI NABİ AVCI (Eskişehir) – Adım adım gidelim.
MEHMET
AKİF HAMZAÇEBİ (İstanbul) – Her zaman okuldan bir kişi kaydını alıp bir başka
yere götürebilir.
MİLLÎ
EĞİTİM BAKANI NABİ AVCI (Eskişehir) – Sayın Hamzaçebi, adım adım gidelim.
Dün,
bu çocuğun kontenjan fazlası olarak bu okula Millî Eğitim Bakanlığının
baskısıyla kaydettirildiğini söylediniz.
MEHMET
AKİF HAMZAÇEBİ (İstanbul) – Evet.
MİLLÎ
EĞİTİM BAKANI NABİ AVCI (Eskişehir) – Bu yanlış. Bu okulun kontenjanı dolmamış;
şu anda bile sırada bekleyen, okulun kayıt yapmadığı bir öğrenci olduğu bilgisi
var bende. 
MEHMET
AKİF HAMZAÇEBİ (İstanbul) – Bakın, Sayın Bakanım…
MİLLÎ
EĞİTİM BAKANI NABİ AVCI (Eskişehir) – 2 kontenjan boşluğu var. Bu çocuk 2 boş
kontenjandan birine yerleşmiş, 1 kontenjan boşluğu hâlâ sürüyor.
MEHMET
AKİF HAMZAÇEBİ (İstanbul) – Kontenjanda her zaman bir boşalma olabilir. Boşalma
olduğu zaman okul, web sitesinde bunu ilan eder, öğrencilere çağrı yapar.
MİLLÎ
EĞİTİM BAKANI NABİ AVCI (Eskişehir) – Hayır, boşalma değil. O tarihte de
kontenjan dolu değilmiş. 
MEHMET
AKİF HAMZAÇEBİ (İstanbul) – Sayın Bakanım, olmuyor.
BAŞKAN
– Evet, teşekkür ediyorum Sayın Bakan.
BİNNAZ
TOPRAK (İstanbul) – Ama cevap verilmiyor doğru düzgün.
BAŞKAN
– Evet, madde üzerinde üç adet önerge vardır. Önce geliş sırasına göre okutup
işleme alacağım.
Okutuyorum:
Türkiye Büyük Millet Meclisi Başkanlığına
651
Sıra Sayılı Kanun Tasarısının Çerçeve 1. maddesinin 1. fıkrasında geçen “her ay
yükseköğretim tazminatı ödenir” ibaresinden önce gelmek üzere “askeri ve sivil
yükseköğretim kurumlarında görevli yerli ve yabancı uyruklu öğretim
elemanlarına” ibaresinin eklenmesini arz ve teklif ederiz.
 Alim
Işık Reşat Doğru Mustafa
Kalaycı
 Kütahya Tokat
 Konya
 S.
Nevzat Korkmaz D. Ali Torlak Ahmet
Duran Bulut
 Isparta
 İstanbul Balıkesir
 Hasan
Hüseyin Türkoğlu Yusuf Halaçoğlu
 Osmaniye Kayseri


Türkiye Büyük Millet Meclisi Başkanlığına
Görüşülmekte
olan 651 sıra sayılı "Yükseköğretim Personel Kanununda Değişiklik
Yapılmasına Dair Kanun Tasarısı"nın 1. maddesi ile 2914 sayılı
Yükseköğretim Personel Kanununa eklenmesi öngörülen ek 3 üncü maddenin birinci
fıkrasının aşağıdaki şekilde değiştirilmesini arz ve teklif ederiz.
 Aydın
Ağan Ayaydın Aytuğ Atıcı Fatma
Nur Serter
 İstanbul Mersin İstanbul Kamer
Genç Oğuz Oyan Kadir Gökmen
Öğüt
 Tunceli İzmir İstanbul
“EK
MADDE 3- Devlet Memurları Kanununa tabi en yüksek Devlet memuru brüt aylık (ek
gösterge dahil) tutarının;
a)
Profesör kadrosunda bulunanlara %240'ı,
b)
Doçent kadrosunda bulunanlara %210'u,
c)
Yardımcı Doçent kadrosunda bulunanlara %180'i,
d)
Araştırma görevlisi kadrosunda bulunanlara %160'ı,
e)
 Öğretim görevlisi ve okutman kadrosunda bulunanlara %160'ı,
f)
Uzman, çevirici ve eğitim-öğretim planlamacısı kadrosunda bulunanlara %160'ı,
oranında
her ay yükseköğretim tazminatı ödenir.
Türkiye Büyük Millet Meclisi Başkanlığına
Görüşülmekte
olan 651 sıra sayılı Kanun Tasarısının 1'inci maddesiyle, 11/10/1983 tarihli
2914 sayılı Yükseköğretim Personel Kanuna eklenmesini öngörülen Ek Madde 3'ün
(a), (b), (c) fıkralarındaki "%100" ibaresinin "%150"
ibaresi ile değiştirilmesi ve (d), (e), (f) fıkralarındaki "%115"
ibarelerinin "%150" ibaresi ile değiştirilmesi ve (f) fıkrasından
sonra gelmek üzere aşağıdaki (g) ve (h) fıkralarının eklenmesini arz ve talep
ederiz.
 Sırrı
Süreyya Önder Hasip Kaplan Pervin
Buldan
 İstanbul Şırnak Iğdır
 İdris
Baluken Adil Zozani
 Bingöl Hakkâri

(g)
sözleşmeli öğretim görevlisi kadrosunda bulunanlara %150'si,
(h)
üniversite idaresine bağlı tüm hizmet kollarında bulunanlara %150'si,
BAŞKAN
– Komisyon önergeye katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) –
Katılmıyoruz Sayın Başkan.
BAŞKAN
– Hükûmet katılıyor mu?
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkanım.
BAŞKAN
– Gerekçeyi okutuyorum:
Gerekçe:
İlgili
madde ile yükseköğretim tazminatı ile üniversitelerde görev yapan
akademisyenlerin ve uzmanların maaşlarının arttırılması geç kalınmış olsa da
olumlu bir düzenlemedir. Her ne kadar üniversite çalışanları denince akla
akademisyenler gelse de; akademisyeni, uzmanı ve idari personeli ile
üniversiteler bir bütündür. Yapılan bu değişiklik ile üniversite çalışanlarının
yarısından çoğunu oluşturan idari personelin iyileştirme dışında tutulması
eksik bir düzenleme olmuştur. Bu düzenleme ile zaten özlük hakları açısından
çok yetersiz durumda olan idari personel ve bu personellerin emekleri hiçe
sayılmıştır.
İlgili
düzenlemedeki bir diğer eksiklik de sözleşmeli öğretim görevlisi kadrolarında
bulunan akademisyenlerin iyileştirme dışında tutulmuş olmasıdır. Üniversitelerde
sözleşmeli kadrolarda görev yapan öğretim görevlileri mali ve özlük hakları
konusunda önemli sorunlar yaşamaktadırlar. Aynı üniversitede aynı işi yapan
akademisyenlerin bu şekilde sınıflandırılması başlı başına bir yanlış iken eşit
olmayan ücret uygulamaları ile de bu haksızlık daha fazla
derinleştirilmektedir. 
Bu
gerekçeler ile bu önerge ile üniversitelerdeki sözleşmeli öğretim görevlileri
ile tüm hizmet birimlerindeki personellerin de yükseköğretim tazminatından
yararlanabilmesi öngörülmüştür.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 651 sıra sayılı "Yükseköğretim Personel Kanununda Değişiklik Yapılmasına
Dair Kanun Tasarısı"nın 1. maddesi ile 2914 sayılı Yükseköğretim Personel
Kanununa eklenmesi öngörülen ek 3 üncü maddenin birinci fıkrasının aşağıdaki
şekilde değiştirilmesini arz ve teklif ederiz.
Kadir Gökmen Öğüt (İstanbul) ve arkadaşları
“EK
MADDE 3- Devlet Memurları Kanununa tabi en yüksek Devlet memuru brüt aylık (ek
gösterge dahil) tutarının;
a)
Profesör kadrosunda bulunanlara %240'ı,
b)
Doçent kadrosunda bulunanlara %210'u,
c)
Yardımcı Doçent kadrosunda bulunanlara %180'i,
d)
Araştırma görevlisi kadrosunda bulunanlara %160'ı,
e)
 Öğretim görevlisi ve okutman kadrosunda bulunanlara %160'ı,
f)
Uzman, çevirici ve eğitim-öğretim planlamacısı kadrosunda bulunanlara %160'ı,
oranında
her ay yükseköğretim tazminatı ödenir.
BAŞKAN
– Komisyon önergeye katılıyor mu? 
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) –
Katılmıyoruz Sayın Başkanım. 
BAŞKAN
– Hükûmet katılıyor mu? 
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkanım. 
BAŞKAN
– Önerge üzerinde söz isteyen Kadir Gökmen Öğüt, İstanbul Milletvekili. 
Buyurun
Sayın Öğüt. (CHP sıralarından alkışlar) 
KADİR
GÖKMEN ÖĞÜT (İstanbul) – Saygıdeğer Başkan, değerli milletvekilleri; 651 sıra
sayılı Yükseköğretim Personel Kanununda Değişiklik Yapılmasına Dair Kanun
Tasarısı hakkında söz almış bulunmaktayım.
Üniversitelerde
görev yapan öğretim üyeleri, araştırma ve öğretim görevlisi, okutmanlar,
uzmanlar, çevirici, eğitim ve öğretim planlamacılarına yeni mali haklar getiren
bu yasa tasarısı çok gecikmiş olsa da, çok eksik olsa da, çok az olsa da
memnuniyet vericidir ancak bizce yeterli değildir, mutlaka daha
fazlalaştırılmalıdır. Bu yasanın, üniversitelerin tıp fakültelerinde Sağlık
Bakanlığı adına uzmanlık eğitimi gören araştırma görevlilerini de kapsaması gerektiği
kanaatindeyim. Nitekim, bununla ilgili sayısız talepler almaktayız.
Tıpta
uzmanlık sınavını kazandıktan sonra yaptıkları tercihlere göre bir bölümü 2547
sayılı Yükseköğretim Kanunu ve 2914 sayılı Yükseköğretim Personel Kanunu’na
göre üniversite kadrosunda çalışmaya başlarken, diğerleri ise 657 sayılı Devlet
Memurları Kanunu’na tabi olarak, özlük hakları ve kadroları Sağlık Bakanlığında
kalacak şekilde, eğitim alma amacıyla araştırma görevlisi olarak
üniversitelerde çalışmaktadırlar. Görev tanımları, eğitim süreleri, çalışma
koşulları, maaş ve ödemeleri benzer olduğu gibi, araştırma görevlileriyle aynı
işi yapmaktadırlar.
Şu
an üzerine konuştuğumuz araştırma görevlilerine yapılacak olan zamdan Sağlık
Bakanlığı kadrosunda üniversitede uzmanlık eğitimi yapan araştırma görevlileri
de haklı olarak faydalanmak istemektedirler. Eşit işe eşit ücret ilkesine
dayanarak akademisyenlere verilen zam onların da en tabii hakkıdır.
Dolayısıyla, Sağlık Bakanlığı adına üniversitelerde araştırma görevlisi olarak
çalışanların da yasaya dâhil edilmesini grubumuz adına istemekteyiz. 
Değerli
milletvekilleri, yarın YÖK'ün kuruluşunun 33’üncü yıl dönümü. Ne var ki
kaldırılmasını tartışmamız gerekirken 12 Eylül darbesinin bir ürünü olan bu
kurum, AKP tarafından her gün âdeta yüceltilmektedir, üniversiteleri kalıba
sokmanın bir aracı olarak kullanılmaktadır.
Üniversitelerin,
araştıran, bilgiyi üreten ve bunu toplumla paylaşan, sermayeden ve iktidardan
bağımsız kurumlar olması gerektiği düşüncesini her fırsatta dile getirmekteyiz.
Bu da ancak üniversitenin bütün bileşenlerinin karar süreçlerine katıldığı, söz
ve yetki hakkının sağlandığı bir demokrasi anlayışının geliştirilmesiyle, bir
başka deyişle üniversiteleri baskı altına alan YÖK'ün tasfiyesiyle mümkündür.
Bunu parti politikası olarak da defalarca dile getirdik. Bu vesileyle bir kez
daha kuruluş yıl dönümünde YÖK'ün üniversiteler üzerindeki
baskıcı, yasakçı ve denetleyici uygulamalarını şiddetle kınadığımı belirtmek
istiyorum. Bu baskıların sonucunda Türkiye'de Soma gibi bir olay
gerçekleştirildiğinde üniversiteler bir tek görüş belirtememektedir. Referandum
yaşadık, hukuk fakülteleri, 46 hukuk fakültesi bir tek görüş belirtememekte.
Vesayet kurumu olan YÖK derhâl kaldırılmalıdır. 
Değerli
milletvekilleri, bir konu daha var: Hâlâ kendini Başbakan sanan Cumhurbaşkanı,
şimdi de “Devlet hastanelerindeki doktorlara doçentlik, profesörlük imkânı
verelim.” diyor. Bu yönde bir düzenleme akademik sistemi temelden sarsacaktır.
İktidar bir zamanlar kendilerinin de beğenmediği YÖK'ün nimetlerini keşfedince
lehlerine kullandıkları yetmezmiş gibi, mezun olduktan sonra tek bir gün
üniversiteye uğramadan, tek bir gün tıp fakültesinde çalışmadan, öğrenci
yetiştirmeden doçent olmak yetmezmiş gibi şimdi de aynı yolla profesörlük
getirmektedir. 
Mecliste
yasalaşmayı bekleyen Sağlık Bilimleri Üniversitesi ve Türkiye Sağlık
Enstitüleri Başkanlığı Kurulmasına İlişkin Tasarı önümüzdeki günlerde Genel
Kurula gelecektir. Böylelikle iktidar yeni 1.875 kadroya istediği isimleri
atama olanağı kazanmış olacak. Yeni kurulan üniversitelerdeki profesörlük
kadrolarını bir gün bile üniversite deneyimi olmayan isimlerle dolduracaktır. 
Hatırlayın,
daha iki yıl önce uluslararası bilim merkezi olacak diye kurdukları Yıldırım
Beyazıt Üniversitesine Metin Doğan'ı rektör yaptılar. Sadece Sağlık Bakanlığı
kadrosunda çalışmış Metin Doğan'ın Sakarya Üniversitesine nasıl profesör
yapıldığını hepimiz hatırlıyoruz. Numune Hastanesi Başhekimi Nurullah Zengin’in
Erzincan Üniversitesi Tıp Fakültesine bir gün bile çalışmadan profesör olarak atandığını
unutmuyoruz. Hülleyle yapacağınız atamalar sistemin tamamen bozulmasına sebep
olacaktır. Akademik unvan gözetmeksizin öngördüğünüz maaş artışlarının emekli
maaşlarına da yansıtılmasıyla bu sorunların birçoğu hallolacaktır. 
Bu
kanun tasarısına destek verdiğimizi, YÖK’ün bir an önce kaldırılması
gerektiğini tekrarlayarak hepinize saygılar sunuyorum.
Teşekkür
ediyorum. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
651
Sıra Sayılı Kanun Tasarısının Çerçeve 1. maddesinin 1. fıkrasında geçen “her ay
yükseköğretim tazminatı ödenir” ibaresinden önce gelmek üzere “askeri ve sivil
yükseköğretim kurumlarında görevli yerli ve yabancı uyruklu öğretim
elemanlarına” ibaresinin eklenmesini arz ve teklif ederiz.
Ahmet Duran Bulut (Balıkesir) ve arkadaşları
BAŞKAN – Komisyon
önergeye katılıyor mu? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) – Katılmıyoruz
Sayın Başkan.
BAŞKAN – Hükûmet
katılıyor mu?
MİLLÎ EĞİTİM BAKANI
NABİ AVCI (Eskişehir) – Katılmıyoruz.
BAŞKAN – Önerge
üzerinde söz isteyen Ahmet Duran Bulut, Balıkesir Milletvekili.(MHP sıralarından
alkışlar)
Buyurun Sayın Bulut.
AHMET DURAN BULUT
(Balıkesir) – Sayın Başkan, değerli milletvekilleri; Yükseköğretim Kanunu’nda
değişiklikle ilgili, üniversite ve yüksekokullardaki personelin, öğretim
görevlilerinin, araştırma görevlerinin maaşlarını, mali durumlarını iyileştirme
adına getirilen bu teklifin 1’inci maddesinde verdiğim önerge üzerine
görüşlerimi arz edeceğim. Yüce heyetinizi saygıyla selamlıyorum. 
Anadolu’nun her
tarafına yayılan, neredeyse her ilde -bazılarında birkaç tane- olan üniversitelerimiz
Millî Eğitim Bakanlığı çatısı altında artık yönetilemeyecek bir boyuta ulaştı.
Millî Eğitim Bakanlığı ortaöğretim, ilköğretim, genel eğitim üzerinde, örgün ve
yaygın eğitim üzerinde faaliyetlerini sürdürürken artık YÖK çatısı altında
üniversitelerin yönetilemeyeceği, öğretim görevlilerinin sorunlarının,
üniversitelerin yapılarının, üniversite öğrencilerinin ihtiyaçlarının…
“Yükseköğretim bakanlığı” adı altında bir bakanlık şekline dönüştürülmesi
gerekmektedir. Ancak o çatı altında bunlara çözüm bulunabilinir. 725 lira ile
835 lira arasında öğretim görevlilerine bir destek veriliyor. Bu destek
görevdeyken alınıyor, emekliliklerine yansımıyor. Takdirlerinize sunarım. Bugün
Anadolu’nun en ücra yerlerindeki üniversitelerde eleştirileri görüyoruz. Üniversitelerimiz
“Bir müdür, bir mühür.” anlayışıyla, ekonomik çıkarlar düşüncesiyle “Eğitimin
seviyesi, boyutu artsın.” diyerek yapılan, açılan üniversiteler maalesef değil.
İşte eğitimde dünya sıralamalarında geldiğimiz nokta ortada. Bunun kalitesinin
artması için öğretim görevlisinin ekonomik düşüncesini geride bırakması
gerekmektedir. Kendisinin araştırma yapabilecek imkânlara sahip olması gerekir.
Türkiye’de üniversite hocalarının durumlarını iyileştirirken ortaöğretimde,
ilköğretimde görev yapan öğretmenlerimizin durumları çok mu daha iyi? Onlar da
çok zor durumdalar. Ancak bugünkü konumuz yükseköğretimdeki bu iyileştirme
olduğu için, uzun zamandan beri haklarında, durumlarında iyileştirme
yapılmayan, özlük haklarında birçok sıkıntılar çeken, eş durumu tayinleri bir
türlü yapılmayan, farklı üniversitelerde talepleri, kabulleri gerçekleşmeyen,
aile birliği sağlanamayan birçok görevli buna çözüm bulamamakta. Bütün bunların
gerçekleşmesi adına devletin, devleti yönetenlerin ülkenin gerçekleri
doğrultusunda hareket ederek bunları çözmesi gerekir. “Türkiye büyük ülke,
imkânları çok büyük.” deniyor ama bu büyük ülkenin imkânları öğretim
görevlilerine, öğrencilere, Anadolu’daki üniversitelere maalesef gitmiyor. 
İşte, kazalarda
hayatlarını kaybeden, maden kazalarında ömürlerini kaybeden insanlarımız
hakkında bahsederken imkânsızlıklardan bahsediliyor. Oysaki ülkenin
kaynaklarını biraz hovardaca harcayan şu bakanlıkların şatafatlarına bakıyorum,
aldıkları arabalara bakıyorum, arabaların fiyatlarına bakıyorum, dünyanın
neredeyse hiçbir ülkesinde böyle bir şatafat yoktur. İngiltere’yle kıyaslayın,
Almanya’yla kıyaslayın, resmî araç sayısı itibarıyla dünyada Türkiye en ön
sırada. Sayın Cumhurbaşkanı yemine bir geldi, Mercedeslerini sayamadım.
Böylesine bir sayı içerisinde şunu ifade etmek istiyorum: Muaviye bir saray
yapmış, çok muazzam bir saray, hırsının, ihtirasının kalesi. Ebuzer’e sormuş,
nasıl beğendin mi sarayımı? “Vallahi kendi paranla yaptıysan israftır, milletin
parasıyla yaptıysan haramdır.” demiş. 
Saygılar
sunuyorum. (MHP ve CHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul edilmiştir.
Sayın
milletvekilleri, birleşime beş dakika ara veriyorum.
Kapanma Saati: 18.36
DÖRDÜNCÜ OTURUM
Açılma Saati: 18.44
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet Rıza
YALÇINKAYA (Bartın)
----0----
BAŞKAN
– Sayın milletvekilleri, Türkiye Büyük Millet Meclisinin 10’uncu Birleşiminin
Dördüncü Oturumunu açıyorum.
651
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon
ve Hükûmet yerinde. 
2’nci
maddeyi okutuyorum:
MADDE 2- 2914 sayılı Kanuna aşağıdaki ek
madde eklenmiştir. 
“Akademik teşvik ödeneği
EK MADDE 4- Her bir takvim yılı için, bir önceki yıl, bilim,
teknoloji ve sanata katkı sağlayıcı nitelikte yurt içinde veya yurt dışında
sonuçlandırılan proje, araştırma, yayın, tasarım, sergi, patent ile
çalışmalarına yapılan atıflar, bilim kurulu bulunan uluslararası düzeydeki
toplantılarda tebliğ sunma ve almış olduğu akademik ödüller esas alınarak
öğretim elemanları için yüz puan üzerinden yıllık akademik teşvik puanı
hesaplanır. 
Akademik teşvik puanı otuz ve üzerinde olanlara, Devlet Memurları
Kanununa tabi en yüksek Devlet memuru brüt aylık (ek gösterge dâhil) tutarının;
a) Profesör kadrosunda bulunanlar için % 100’üne, 
b) Doçent kadrosunda bulunanlar için % 90’ına,
c) Yardımcı Doçent kadrosunda bulunanlar için % 80’ine, 
d) Araştırma görevlisi kadrosunda bulunanlar için % 70’ine,
e) Öğretim görevlisi ve okutman kadrosunda bulunanlar için %
70’ine,
f) Uzman, çevirici ve eğitim-öğretim planlamacısı kadrosunda bulunanlar
için % 70’ine, 
aldıkları akademik teşvik puanının yüze bölünmesi suretiyle
bulunacak oranın uygulanması suretiyle hesaplanan tutarda akademik teşvik
ödeneği verilir. 
Bu madde uyarınca yapılacak ödeme, bu Kanun uyarınca aylık
ödendiği sürece ve kadrolarının bulunduğu yükseköğretim kurumları tarafından
şubat ayının on beşinden itibaren on iki ay süreyle her ayın on beşinde
yapılır, damga vergisi hariç herhangi bir vergiye tabi tutulmaz. İlgili
mevzuatı uyarınca ödenmekte olan zam, tazminat, ödenek, döner sermaye ek
ödemesi, ikramiye, ücret ve her ne ad altında olursa olsun yapılan benzeri
ödemelerin hesabında dikkate alınmaz.
Bilim alanlarının özellikleri ve öğretim elemanlarının unvanlarına
göre akademik teşvik puanlarının hesaplanmasında esas alınacak faaliyetlerin
ayrıntılı özellikleri ve bu faaliyetlerin puan karşılıkları, akademik teşvik
toplam puanının %30’unu geçmemek üzere her bir akademik faaliyet türünün toplam
puanın hesaplanmasındaki ağırlıkları, akademik teşvik puanının hesaplanmasına
ilişkin usul ve esaslar ile bu hesaplamaları yapacak komisyonun oluşumu ile
diğer hususlar; Yükseköğretim Kurulunun önerisi, Maliye Bakanlığının görüşü ve
Milli Eğitim Bakanlığının teklifi üzerine Bakanlar Kurulu tarafından yürürlüğe
konulan yönetmelikle belirlenir.”
BAŞKAN
– Madde üzerinde Milliyetçi Hareket Partisi Grubu adına söz isteyen Mustafa
Erdem, Ankara Milletvekili. 
Buyurun
Sayın Erdem. (MHP sıralarından alkışlar)
MHP
GRUBU ADINA MUSTAFA ERDEM (Ankara) – Sayın Başkan, değerli milletvekilleri;
2’nci madde üzerinde Milliyetçi Hareket Partisi Grubu adına söz almış
bulunuyorum. Hepinizi saygıyla, sevgiyle selamlıyorum. 
Öncelikle
şunu ifade etmem gerekiyor ki üniversite öğretim elemanlarının,
üniversitelerin, akademisyenlerin haklarının gözetilmesi sadedinde böylesi bir
yararlı kanuna vesile olan herkese şükranlarımı arz etmek isterim. Zira bugüne
kadar üniversitelerimiz kendisinden beklenenlerin aksine hep üvey evlat
muamelesi görmüş, hatta pek çok üniversite hocasının yetiştirdiği kimseler en
azından saygı noktasında üniversite hocalarına gereken ilgiyi gösterememe gibi
bir acziyeti yaşamışlardır. Dolayısıyla şu anda üniversite öğretim üyelerinin
haklarının teslimi, toplum içerisindeki saygınlığının artırılmasına vesile
olacak ekonomik durumlarının gözetilmesi ve bu sadette maaşlarına küçük de olsa
bir katkının veriliyor olması onlar adına belki de bir kazanım olabilir. Fakat
ben buradan şunu ifade etmek istiyorum ki bugün içinde bulunduğumuz şartlarda
üniversite öğretim üyelerine verilen bu ekonomik destek onların taşıdığı unvanla,
onların yaptığı çalışmayla ve onların bugüne kadar ülkemize, öğretim
elemanlarına ve öğrencilere yaptıkları hizmetle mütenasip değildir diye
düşünüyorum. 
Bir
kere şunu açık olarak ifade etmemiz lazım gelir ki pek çok üniversite hocasının
yetiştirmiş olduğu talebe bugün ülkeyi yöneten bürokratların hocaları
konumundadır. Çok basit bir örnek vereyim: Üniversite hocasının yetiştirdiği
talebe VIP’den geçer ama üniversite hocası hava alanında kuyruğa girer, sıraya
girer ve kaderini bekler. En azından İstanbul’da iki ayrı hat arasında, iç
hatlar, dış hatlar arasında elinde kitap yüklü çantasını -şayet yanında başka
bir taşıyıcısı yoksa- taşımak gibi bir kaderi de paylaşır. Bu doğru bir
davranış olmasa gerektir diye düşünüyorum. Eğer üniversite hocalarıyla ilgili
olarak, akademisyenlerle ilgili olarak bir katkı olsun, onların problemlerine
bir çözüm üretelim, onları toplum içerisinde başı dik, onurlu bir hâle
getirelim istiyor isek “Kemâlât kem âlât ile olmaz.” hükmünden yararlanalım.
Yani çürük şeylerden bir sanat eseri, bir biblo yapamazsınız. Pek çok tabloda
“Rütbetül-ilmi aler rüteb” diye yazdığını görürsünüz. Yani insanlık arenasında
rütbelerin en yükseğinin ilim olduğu ifade edilir. Şerefli ecdadımızın Osmanlı
Devleti’ni yönetenlerin ilim erbabına ne kadar katkı ve hizmette sınır
tanımadığını ama en önemlisi saygıda kusur etmeyecek bir konumda olduğunu
hatırladığımızda sadece bugünün zevahirini kurtarmak için değil, en azından
Allah rızası ve şerefli ecdadın emanetine saygı noktasında onlara ilgi
göstermemiz ve onlara saygı göstermemiz lazım geldiğini düşünüyorum. 
Değerli
milletvekilleri, üniversitelerimizi düşünürken sadece ve sadece profesörleri,
sadece ve sadece akademisyenleri değil, onu bir bütün olarak düşünmek
zorundayız. Talebesiyle, araştırma görevlisiyle, öğretim görevlileriyle,
öğretim üyeleriyle üniversite bir bütündür. Öğrencisi olmayan öğretim üyesi
birikimini kiminle paylaşacak veya öğretim üyesi olmadıktan sonra bu ilim
erbabını kim bu toplumun hizmetine kazandıracak? Takdirlerinize arz olunur.
Dolayısıyla bir bütün olarak düşündüğümüzde talebesiyle hocasıyla kendi
aralarında ahlaki değerlere saygılı, insani değerlere saygılı, toplumsal
değerlere saygılı bir bütün oluşturabildiğimiz zaman üniversite hocasına
vereceğimiz değerler bir anlam ifade eder. 
Şimdi,
bu çalışmalarla 726 liralık bir ücret veya 800 liralık bir taltif, siz nasıl
verirseniz verin, “Ülkemizin ekonomik şartları ancak bu kadarına el veriyor.
Ama ne yapalım? Başkasına da gücümüz yetmiyor.” derseniz başka alanlara yapılan
israflardan veya lüks içerisinde debelenenlerin kırıntılarından bu ilim
erbabının onurunu korumak Türkiye Büyük Millet Meclisinde milletvekili sıfatını
taşıyanların onuru ve şerefi olmalıdır ama gelin, görün ki “Ne yapalım, kıt
kanaat, imkânsızlık, zor şartlar.” diyerek ülkemizin uluslararası arenada
gücünü ispat edecek, Türk milletine kefen biçmeye çalışanlara da haddini
bildirecek ilim erbabı, herhâlde kendisini ayakta tutacak bir güçle ayakta
durabilir. 
Şimdi,
teşvik veriyoruz. Uluslararası arenada başarı sağlamış, ulusal kriterlere göre
kendisini yenilemiş veya yaptığı çalışmalarla temayüz etmiş… Bunlar güzel
şeyler, teşvik olması bakımından da güzel ama ben bir şeyi hatırlatayım: Niye
2015’ten sonra bunu devreye sokalım? Bakalım bir, üniversite hocalarımız bunu
daha önce yapmışlar mı, yapmamışlar mı? Gelin, 2014’ü de değerlendirelim ve
2015’in başında bu kurul gelsin, geçmişte üniversitenin en azından bir
röntgenini çeksin, onların ne içinde bulunduklarını, neyle meşgul olduklarını
göstersinler.
Değerli
milletvekilleri, üniversite hocasının derse girerek akıbetini kurtarmaya, bir
şekilde çoluğunun çocuğunun maişetini temin etmeye mahkûm olması
üniversitelerde arzu edilen başarıyı temine yeterli değildir. Dolayısıyla, biz
üniversitelerimizi bir araştırma kurumu hâline getirmek, Türk milletinin
geleceğini, onların ürettiği projelerle şekillendirmek durumundayız. 
Şimdi,
bakınız, üniversitelerimize bir sürü üniversite sayısı eklendi, Türkiye’nin her
yerine üniversite… Sizden Allah rızası için şunu istiyorum: Popülizmden
vazgeçin, istismarı yere gömün. Bu hâl devam ettiği sürece, masum Türk
milletinin akıbetini kurtarmak değil, onları çizdiğiniz flu, pembe tablolarla
avutmak ve sonunda insanlık arenasında onları başkalarına diz çöken bir konuma
getirmekten başka bir katkınız olmaz. 
100’ün
üzerinde üniversite var, 100’ün üzerinde ilahiyat fakültesi var. Allah aşkına,
akademisyen var mı? Araştırma görevlisi var mı? Derslikler var mı? Bu hocalar
nerede bu talebelere ders veriyor veya talebesi yok, okulda hoca kiminle birlikte
birikimlerini paylaşıyor? 
Sadece
bir örnek arz edeyim size. Yıldırım Beyazıt Üniversitesinden bahsedildi şimdi.
Yıldırım Beyazıt Üniversitesinin kurulduğu sene ve şu anda Ankara’daki
yerleşkelerine bir bakın. Rektörü nerede? Tıp fakültesi nerede? Edebiyat
fakültesi nerede? Bu insanlar nerede eğitim görüyor, nerede bilim alıyor? Bir
örnek daha vereyim. Yıldırım Beyazıt Üniversitesi İlahiyat Fakültesi, Ankara’da
Atatürk İlkokulu ve Ortaokulunda. Sit alanı içerisinde olan bu okulda çivi
çakamazsınız, tablo asamazsınız, masa, sandalye koyamazsınız. Arkadaş, yarımı
elleme, bütünü bölme, gel Allah aşkına ekmek yiyelim. Böyle bir eğitim anlayışı
olur mu? 
Bir
şeye daha dikkatinizi çekmek istiyorum. Bu popülizm ülkeyi bitiriyor. Burada
ilim Allah’ı öğretmek, ilim hakkı öğretmek, ilim doğruyu öğretmek, ilim vebali
öğretmek, ilim saygıyı öğretmek, ilim insana insani değerleri öğretmek lazım
gelir. “Gelin, şu 4+4’ü, adam gibi bir kanun çıkaralım da bu milletin
geleceğini kurtaralım.” dediğimiz zaman burada bizi dikkate almadınız. Şimdi
soruyorum: İmam-hatip okullarında Allah aşkına dersleri kim veriyor?
Arzuladığınız müfredat programı var mı ve bu programı uygulayabiliyor musunuz?
Din derslerini kim veriyor? Bu -sizin arzuladığınız- fakülteler veya okullar bu
milletin ihtiyacına cevap veriyor mu? 
Hepinize saygılar sunuyorum. (MHP ve
CHP sıralarından alkışlar) 
BAŞKAN – Teşekkür ediyorum. 
Madde üzerinde Cumhuriyet Halk
Partisi Grubu adına söz isteyen Oğuz Oyan, İzmir Milletvekili. 
Buyurun Sayın Oyan. (CHP sıralarından
alkışlar) 
CHP GRUBU ADINA OĞUZ OYAN (İzmir) -
Sayın Başkan, değerli milletvekilleri; “Müjde maaşlar artıyor” tasarısını
konuşuyoruz. Bu, akademisyenlerin kuşkusuz beklediği bir tasarı ama on dört
yıldır beklediği bir tasarı. Bu on dört yılın on iki yılı da AKP dönemi. Yani,
on dört yıl, akademisyenlerin hem enflasyona karşı reel gelir aşınmasına
uğramaları hem de diğer kamu görevlileri kategorilerine karşı da göreli bir
gerileme içine girdikleri bir dönem oldu. Dolayısıyla, bunu unutmayalım, bir. 
Dolayısıyla, çok gecikmiş bir
tasarıdır. Bu on dört yıl boyunca akademisyenlerin gerek refah kaybını gerek bu
göreli düşük maaşların neden olduğu üniversitelerin cazibesini ortadan kaldıran
anlayışı gerekse bunun neden olduğu her türlü çarpılma ve bilimsel yetersizlikleri
telafi etmek artık mümkün değil. 
Peki, tasarı geçmiş gelir
kayıplarını karşılıyor mu? Ne yazık ki geçmiş gelir kayıplarını karşılayan bir
maaş artışından da bahsedemiyoruz. Doçent, yardımcı doçent, araştırma görevlisi
kategorilerinin tümü, yoksulluk sınırı olan 4 bin lira civarının -4 kişilik bir
ailenin- altında maaş almaya mahkûm olacaklar. Yani, düşünün ki bunlar
üniversite hocaları, bunları herhâlde gecekonduda oturmaya herhâlde mecbur
tutamayacağımız kesimler ve düşünün, hangi zorluklarla araştırma yapıyorlar ve
eğitim faaliyeti yapıyorlar.
Şimdi,
aslında bu eşitsizlik, bu yetersizlik, öğretim elemanlarının asıl maaşlarına
zam yapmayıp yan ödemeler üzerinden zam getirilmesiyle daha da büyütülmektedir.
Böylece öğretim üyesinin emeklilik geçim düzeyi kesinlikle dikkate
alınmamaktadır ve birçok akademisyen emekli olduğu hâlde verimli bir akademik
faaliyet sürdürür, araştırmacı vesaire olur. Bütün bunlar yani emeklilik alanı
süresi cezalandırılmaktadır. Dolayısıyla, bu açıdan da çok kusurlu bir yasayla
karşı karşıyayız. 
Burada
iki alandan, iki kanaldan zam yapılıyor gözüküyor. Bir; yükseköğretim
tazminatı; 1’inci maddede görüştük. İki, akademik teşvik ödeneği; şimdi bu
madde çerçevesinde. Yani bu akademik teşvik ödeneği de zaten 3’üncü maddede
belirtiliyor, 2016’dan itibaren uygulanacak. Yani bugün için bir geçerliliği
yok, 2015 yayını vesairesi üzerinden. 
Tabii
burada şunu da söyleyelim: Farklı bilim dallarında farklı ölçüde yayın vesaire
yapılabilir. Dolayısıyla, burada da yeni eşitsizlikler türeyecektir. 
Bir
de bu akademik teşvik ödeneğinin nasıl hesaplanacağına ilişkin bu tasarıda bir
şey yok. Bunu bir yönetmeliğe bırakıyor dört ay içinde. Yani burada biz, yarı
mamul bir tasarı, bir kanun çıkarıyoruz. Bunun sosunu yani bu sossuz makarnanın
sosunu daha sonra Bakanlar Kurulu koyacak ama nasıl koyacak, bilemiyoruz. Yani
biz çıkardığımız tasarının neyi getirip neyi götürdüğünü bilemiyoruz ama bu
akademik teşvik ödeneği herkese bir kere eşit olmayacağı gibi bazılarının hiç
yararlanamayacağı belki bir şey olabilecek.
İkinci
olarak şunu söyleyeyim: Özlük haklarının yetersizliği ve bugün de yetersiz
kalması nedeniyle iki sapma devam edecek. Bu sapmalardan bir tanesi, otuz
yıldır üniversiteleri kemiren ek ders verme skandalıdır. Aynı sınıfı ikiye bölmektedir
birçok okul -merkezî üniversiteleri, taşra üniversiteleri- ve böylece
gece-gündüz ders ayrımı yaparak sürekli olarak üniversite elamanlarını bir ders
verme makinesine dönüştürmektedir. Böyle bir üniversite öğretim üyesinin
bırakınız araştırmaya zaman ayırmasını, kendi dersini yenilemek için yeterli
okuma yapması bile mümkün değil; haftada otuz kırk saat ders veren üniversite
öğretim üyeleri var, bu bir rezalettir.
İkincisi,
düşük maaşlar bir başka şeye yol açıyor, proje bağımlılığına yol açıyor. Yani,
üniversite öğretim üyeleri TÜBİTAK'ın, AB fonlarının peşinde proje bulma
hevesiyle zaman yitirmekteler sürekli. Şimdi, dolayısıyla, burada hiç olmazsa
şunu yapsak, üniversitelere tahsis edilen birtakım araştırma fonları olsa ve
üniversiteler de bunları bölümlere tahsis etseler; böylece hiç olmazsa öğretim
üyelerinin, elemanlarının fon peşinde koşmak gibi bir boşuna zaman kayıpları
olmasa. 
Üçüncü
bir sorun alanı, özlük haklarının performansa dayalı projeler, araştırmalar
üzerinden sağlanmaya çalışılması -ki 2’nci maddede bu karşımıza çıkıyor- yani
piyasanın birtakım kavramları üzerinden, rekabet, yarışma, kalite gibi piyasa
göstergeleri üzerinden öğretim üyelerini değerlendirmek. Oysa burada
yaratıcılık ve bilimsel üretim esas olmalıydı yani özel işletme performans
kriterleri söz konusu olmamalıydı.
Dördüncüsü,
özlük hakları ile iş güvencesi ayrılmaz bir bütünlüğe sahiptir. Yani “Özlük
haklarınızı artırıyoruz, maaşlarınızı artıyoruz ama iş güvencenizi
artırmıyoruz, kusura bakmayın.” dediğiniz zaman, üniversitenin eğreti statüde
çalışan kadrolarını, araştırma görevlileri ve yardımcı doçentleri “maaşa zam,
işe nihayet” formülüyle karşı karşıya hâlâ bırakıyor olursunuz. Dolayısıyla,
aslında yapılması gereken en acil şeylerden biri, yardımcı doçent kadrolarını
kalıcı kadrolar hâline getirmek, üç yılda bir yenilenmesi şartını kaldırmak;
araştırma görevlilerini de mutlaka 50/d değil, 33/a üzerinden tanımlamak ve iş
güvencesini sağlamak. İşte, o zaman gerçekten özlük haklarının
iyileştirilmesinden bahsedebiliriz.
Beşincisi,
üniversitelerde asistan kıyımı, araştırma görevlisi kıyımı, “mobbing”, keyfî
soruşturmalar, baskı ve kontrol mekanizmaları, hukuksuzluklar, sendika, dernek
ve örgütlenme düşmanlığı, üniversitedeki polis denetimi sürmektedir. Bunlara
derhâl son verilmesi gerekir. Üniversitedeki kalitenin iyileştirilmesi ancak
böyle mümkün, üniversitede çalışma barışının sağlanması ancak böyle mümkün. Bu
tür kıyımların İTÜ’de, İstanbul Teknik Üniversitesinde nasıl araştırma
görevlileri kıyımına yol açtığını, rektörün de özel tutumu nedeniyle, Ordu
Üniversitesinde öğretim üyelerinin birtakım dış alanlarda panellere katıldığı
için nasıl soruşturma baskısı altında tutulduğunu biliyoruz ve ben bizzat
izliyorum. 
Altıncı
konu, üniversitelerin bütünlüğü gözetilerek akademik olmayan personelin
ücretlerinde de iyileştirmeler yapılması şarttı. Bu kurumlarda ayrıca
taşeronlaşmaya son verilmesi gerekiyor. Yani, siz üniversite öğretim üyelerinin
maaşlarına zam yaptığınız zaman, aynı kurum içinde çalışan memurları ayrı
tuttuğunuz zaman, onları dışladığınız zaman, aynı kurum içinde uyumlu çalışma
koşullarını sağlayamazsınız. 
Yedincisi,
üniversite yönetimleri mutlaka demokratikleşmelidir. Yani, üniversitenin her
kesiminden, en alt kategorideki, statüdeki öğretim elemanından -araştırma
görevlisi, yardımcı doçent vesaire- öğrencisine, hatta idari personeline kadar
yönetime katılma imkânları sağlanmalıdır ki demokratik bir yapı oluşsun. 
Sekizincisi,
üniversitelerde özel eğitim modeline yani bu vakıf üniversitelerine “dur”
denilmedikçe üniversiteleri gerçekten bir kamu görevi anlayışı içinde
düzenleyemeyiz. Dolayısıyla, parasız eğitimi, yurt ve burs sorununu çözmemiz
mümkün hâle gelmez. 
Dokuzuncusu,
üniversiteler toplumun gelişmişliğinin aynasıdırlar. Bilimsel özerklik ve
özgürlük üniversiteler için ekmek ve su kadar vazgeçilmezdir. Hiyerarşik yapı,
memur zihniyeti, inanç ve siyasetin baskısı, kuşatması, zihniyet taşralaşması
üniversiteyi bitirecek etkenlerdir. Bütün bu etkenlerin tümünü YÖK’te ve
Hükûmet politikalarında bulmaktayız. Bu zehirli havanın üniversitelerin
üzerinden kalkmasını istiyorsak bir YÖK’ün bu üniversiteler üzerine örttüğü
şalı kaldırmak ve tarihe gömmek durumundayız. 
Üniversite
sayısının artışı ile yükseköğretim niteliğinin gerilemesi arasındaki ters
orantılı ilişkiyi artık görmek zorundayız. Türkiye’de bilim gerilemektedir.
Türkiye’de üniversiteler yüksek okullaşmaktadır. Öğretim üyelerinin ortalama
niteliği gerilemektedir. Üniversite öğrencilerinin düzeyi gerilemektedir.
Türkiye’de sanayileşmenin kesintiye uğraması, teknoloji bağımlılığının büyümesi
ile üniversitenin gerilemesi arasında karşılıklı bir neden-sonuç ilişkisi
vardır. 
Üniversitelere
bunca kötülük yapılırken özlük haklarının iyileştirilmesi bir lütuf olarak
görülemez. Üniversiteler ve üniversite hocaları daha iyisini hak etmektedirler.
Türkiye’de daha iyi bir bilim ve üniversite politikasını Türkiye hak
etmektedir. Türkiye, çağdaş bir iktidarı özlemektedir. 
Teşekkür
ederim. (CHP sıralarından alkışlar) 
BAŞKAN
– Teşekkür ediyorum. 
Madde
üzerinde Halkların Demokratik Partisi Grubu adına söz isteyen Demir Çelik, Muş
Milletvekili. 
Buyurun
Sayın Çelik. (HDP sıralarından alkışlar) 
HDP
GRUBU ADINA DEMİR ÇELİK (Muş) – Teşekkürler Sayın Başkan.
Sayın
Başkan, değerli milletvekilleri; sizleri şahsım ve partim adına saygı ve
sevgiyle selamlıyorum. 
Görüşülmekte
olan 651 sıra sayılı üniversite personeliyle ilgili tasarıya ilişkin
düşüncelerimi, duygularımı ifade etmek istiyorum. 
Her
şeyden önce, yıllardır bilim üreten emekçilerin hak ettiği ücretten yoksun
bırakılmış olmasını kabul edilmez gördüğümü ifade etmek istiyorum ama buna
rağmen de atılan adımı, yetersiz görmüş olmakla birlikte sahipleneceğimizi ve
bu kanuni yasama faaliyetinin de icrasında yardımcı olacağımızı belirtmek
istiyorum. Ancak söz konusu olan bir kurum ve kurumsal kimliğe sahip olmaksa
üniversiteyi bir bütün olarak görmek, bu manada da soruna yaklaşmak olması
gerekendir fakat Hükûmet, her olayda ve her sorunda olduğu gibi bu sorunda da
palyatif, geçici, pragmatist bir yaklaşımla sorunu öteleyen, erteleyen ama
iktidarına yarayacak bir kısım yaklaşımlarla toplumda birikmiş olan sorunu elimine
etmeye çalışan bir yaklaşım ve zihniyet içerisindedir. 
Öncelikle,
üniversitelerin mevcut, var olan tekçi, asimilasyonistçi ve bilimsel olmaktan
uzak olan eğitim anlayışından kurtarılması gerekiyor, bu nedenle de her şeyden
önce otuz üç yıldır… Artık mızrağın çuvala sığmadığı gerçeğine binaen
rahatsızlık duyup kaldıramadığımız Anayasa'yı tez elden kaldırmak, beraberinde
YÖK’ü de lağvedip kaldırmak olması gerekendir. YÖK’ü kaldırmadığınızda,
üniversiteyi idari, mali ve siyasi özerkliğe kavuşturmadığınızda üniversite
hiyerarşik ilişkiye bağlı olarak iktidara ve sermaye çevresine hizmet eder ama
toplum ve toplum ihtiyaçlarını karşılamaktan uzak kalır. Bugün Türkiye'de de
olup biten budur. 184 üniversiteyi açmış olmakla övünebiliriz, bu manada
niceliğe baktığımızda takdire değerdir ama eğer niceliği itibarıyla 184’e
ulaştırdığımız üniversitelerde kalite yoksa, nitelik yoksa, bilimsel ve parasız
eğitim yoksa, idari, mali, siyasi özerklikle birlikte demokratik yönetişim
yoksa bu üniversitenin bir ortaokuldan, liseden, dengi okullardan farkı yok
demektir. Kaldı ki, üniversite mezunu insanların iş bulamadığı, mesleki
faaliyetinden yoksun kaldığı bir üniversitenin mezuniyetinin de çok kıymeti ve
bu manada da toplumsal karşılığı yoktur. Bununla birlikte, üniversiteler, evet,
bu özelliklere kavuşturulmaya mahkûmdur ama söz konusu olan kanun sanki bu
işten nemalanmak isteyen fırsatçı bir tüccar anlayışıyla hareket etmektedir. Yani
iktidar ve sermayeye hizmet edecek bir kanun olabilir mi? Bu manada da
üniversite eğitim ve öğretim üyelerinin koşullarının iyileştirilmesi,
maaşlarının güncelleştirilmesiyle birlikte unuttuğumuz bir başka kitle vardır.
Üniversite, sadece ve tek başına eğitim, öğretim ve akademisyenlerden
oluşmuyor; idari çalışanları vardır, üniversite hastanelerinde taşeronlaştırma
politikasına bağlı çalıştırılan emekçiler vardır, yerleşkelerinde ve
kampüslerinde taşeronlaştırılmış çalışanlar vardır. Evet, öğretim üyelerinin
maaşları yoksulluk sınırının altındadır, ayıptır, günahtır, bunu iyileştirmek,
güncelleştirmek olması gerekiyor ama taşeronlaştırmaya tabi tuttuğumuz emekçi
kardeşlerimizin asgari ücret, sendika ve örgütsüzlüğünü de göz önünde
bulundurduğumuzda acınası bir hâldedir. Bu konuda üniversite, bırakın bilimsel
eğitimi, bilimsel özerk yönetişimi mevcut, var olan, toplumun birikmiş olan
tarihsel, siyasal sorunlarını açamaz. Buradan da görülmektedir ki, AKP iktidarı
bugün itibarıyla on üçüncü yılına girdiği iktidar olma, Hükûmet etme başarısı
ve becerisini bir kez daha yenileyerek umut vadeden ve bu manada da
toplumun bir kısım ihtiyaçlarını çözecekmiş tahayyülünde bulunarak
2015’lere, 2016’lara ertelediği, ötelediği umuduyla bir kesimin umudunu
karartmak, bir kesimin umudunu, beklentisini gasbetmek gibi bir hesabın
içerisindedir. İktidar bu hastalıktan kurtulmalıdır. 
Yanı sıra, üniversiteler bilimsel ve
parasız eğitimden yoksunsa, üniversiteler bilimsel ve parasız olmakla birlikte
demokratik ve özerk konumundan uzaklarsa topluma öncülük yapabilme
kapasitesinden de yoksundur ama aynı zamanda teknolojik, sanayi ve ekonomik
ihtiyaçlarını da karşılayabilecek özgür iradeye de sahip değillerdir. Bu
yönüyle de 184’ü 1.800’e de çıkarsanız toplum özgürlüklerinden mahrumsa, toplum
ve toplumsal ihtiyaçlar meşru ve demokratik zeminde karşılanmıyorsa benmerkezci
anlayışın yüz yıllık ulus, üniter devletin anlayışından soruna
yaklaştığımız gibi yaklaştığımızda oraya bilimsel bir eğitim, bilimsel bir
nitelik kazandırmış olamayız. AKP Hükûmeti bu manada, her şeyden önce bu
benmerkezci ve katı, tekçi, asimilasyonistçi politikalarından vazgeçmelidir.
2015 bütçesi önümüze gelecek,
görülecektir ki on üç yıllık iktidarında yaptığı hastalığın bir benzerini bu
bütçeyi savaşa ayıran, bu bütçeyi asimilasyona ayıran, bu bütçeyi inkâra ve
ihtiyaçları karşılamaktan öte hiyerarşik ilişkileri ve bu manada da cumhurbaşkanının,
başbakanının, bakanının, bürokratlarının ihtiyaçlarını karşılamaya yönelik
şaşaalı bir devlet iktidarının, süslenmiş, püslenmiş bir devlet aygıtının
toplum üzerine giydirilmesine hizmet ediyor. 
Evet,
bu yönüyle üniversiteler eğitim, öğretim yuvası olmalıdır, üniversiteler
bilimsel, parasız eğitimin görüldüğü özerk, demokratik yönetimlere
kavuşturulmalıdır. Bu gecikmiş olan çabanın, atılması yıllara sari olan adımın
özeleştirisi elbette ki iktidara oynayan, iktidarı aracılığıyla topluma umut vadeden
AKP’nin payına düşer. Biz muhalefete, Halkların Demokratik Partisine düşen ise
iktidarı ve AKP’yi bu yanlışından kurtaran, toplumun ötelenemez, ertelenemez,
gizlenemez, birikmiş olan sorunlarına neşter atmaya davet etmektir. AKP
kaçınıyor, AKP radikal çözüm arayışları yerine palyatif çözümlerle toplumun
birikmiş gazını almaktan öte bir adım atmıyor, atmaktan da imtina ediyor. Bu manada
da toplumun kaynakları, emeği, zamanı, olduğundan fazla israf oluyor. Belki
çalışanların bu manada maaşlarının güncellenmesi söz konusu olabilir, yoksulluk
sınırının üstünde bir rakama tekabül eden bir iyileştirmeye gitmiş
olabilirsiniz ama özlük haklarından yoksunsa kişi, öğretim üyeliğinden,
akademik unvanından ayrıldığı sürece bu maaştan yoksun kalacaksa ya da emekli
olduğunda kıdem tazminatından yararlanamayacaksa, işgal ettiği, icra ettiği
makamın kendisine verdiği yetkileri kullanmaktan alıkonulacaksa bu da ahlaki
değil, vicdani değil. Sadece ve tek başına mevcudu kurtarmaya hizmet edecek bir
anlayıştır ki buna da bilimi icra eden bilim üreticilerinin ve emekçilerinin
kanmayacağını umuyorum. Her şeyden önce bilim insanının aç olan karnını doyurmaktan
çok, özgür ve özerkçe bilimini yapmasına fırsat vermek gerekiyor.
Siyasi
vesayetini bitiremediğiniz, üniversiteler üzerinde Demokles’inin kılıcı gibi
sallanan YÖK’ün hiyerarşik, hegemonik gücü varken yetinmiyor, Cumhurbaşkanının
hiyerarşik ve hegemonik gücü varken bu üniversiteden siz dilin, bu
üniversiteden siz toplumun ihtiyaçlarını karşılayacak özerk ve özgür iradeyi
bulamazsınız. Üniversitelerin ve üniversite çalışanlarının bu manada maddi
koşullardan çok, ruhi şekillenmeye hizmet edecek özgür iradelere ihtiyacı
vardır. Bu özgür iradeleri de sağlamak Meclisin görevidir. Meclis görevini icra
etmeli ve hemen ertelenemez noktada eşit, özgür, demokratik bir anayasa, bu
anayasada da yeri olmayan YÖK’ü kaldırarak toplumun siyasal, sosyal, kültürel,
demokratik ihtiyaçları karşılanmalı diyor, saygılar sunuyorum. (HDP
sıralarından alkışlar)
BAŞKAN
– Teşekkür ediyorum.
Madde
üzerinde şahsı adına söz isteyen Kamer Genç, Tunceli Milletvekili. 
Buyurun
Sayın Genç. (CHP sıralarından alkışlar)
KAMER
GENÇ (Tunceli) – Sayın Başkan, değerli milletvekilleri; 651 sıra sayılı Yasa
Teklifi’nin 2’nci maddesi üzerinde şahsım adına söz almış bulunuyorum. Hepinizi
saygıyla selamlıyorum.
Değerli
milletvekilleri, tabii ki bir ülkenin üniversiteleri, eğitim görevini yapan
insanları o ülkenin bana göre bel kemiği, temel unsurlarıdır. Bunların sağlıklı
bir görev yapabilmeleri için her yönüyle kendilerini hayatta rahat
geçindirebilecek bir maaş miktarına sahip olmaları gerekir. Ancak, tabii,
getirilen bu maddeyle akademik teşvik ödeneği adı altında üniversite
görevlilerine, profesörlere, doçentlere ve görevlilere belli bir para ödenmesi
öngörülüyor ama öyle karışık bir madde getirilmiş ki bunun miktarı nedir, nasıl
hesaplanır, tamamen bir bilmece. Gerçi Komisyon metninde 726 ile 508 lira
arasında değişen profesör,
doçent ve diğer kişilere bu maddeye göre verilecek para belirlenmiş ama burada,
işte, bunu belirleme yetkisini yönetmeliğe bağlamış. Bana göre yönetmeliğe
bırakmanın da bir anlamı yok çünkü burası yasama Meclisidir. Burada, yasama
Meclisinde bunların miktar itibarıyla tespit edilmesi gerekir ama nedense
kanunlar devamlı böyle yarım yamalak burada yapılıyor, doğru dürüst bir
inceleme yapılmıyor ve bu duruma getiriliyor. 
Sayın milletvekilleri,
tabii, aslında, millî eğitim diye bir şey Türkiye’de kalmadı, Türkiye’de Millî
Eğitim diye bir kurum kalmadı. Bu Nabi Avcı Bakanlığa geldikten sonra âdeta
millî eğitim sistemini Orta Çağ karanlığına götürecek uygulamalar yaptı. İşte,
4+4+4 kanununun Türkiye Büyük Millet Meclisinin Millî Eğitim Komisyonundaki
müzakeresini biliyorsunuz. Getirdiler, kürsünün önüne 150 AKP’liyi dizdiler.
Biz, orada, Cumhuriyet Halk Partisi olarak madde üzerinde… Yani maddeler
okunuyor, “Madde üzerinde söz isteyen var mı?” diyor, biz “Var.” diyoruz,
“Yok.” diyor, orada tutanaklara geçiriyor. Türkiye Büyük Millet Meclisinde tam
karanlık, yüz karası bir komisyon çalışması ve orada istedikleri şekilde,
Komisyonda tartışmadan getirdiler. Ondan sonra da şimdi Türkiye’de eğitimi
aşağı yukarı yok ettiler, medrese eğitimine çevirdiler, Orta Çağ karanlığına
getirdiler. 
Üniversitelere
bakarsanız, işte rektörlerin yüzde 90’ı AKP’li; rektörlükte, öğretim
görevlileriyle ilgisi yok. Üniversiteleri babalarının çiftlikleri gibi
kullanıyorlar. Kendi yakınlarını, istediklerini öğretim görevlisi kadrolarına
atıyorlar, istemediklerini atamıyorlar. Doğru dürüst, bilgi yarışına dayalı,
eğitime dayalı, araştırmaya dayalı birtakım şeyler yapılmıyor. Yani benim
gördüğüm kadarıyla, Türkiye’nin tam Orta Çağ karanlığına götürülmesi için var
olması gereken bütün tuzaklar kuruldu ve o Atatürk’ün getirdiği akla, bilime,
mantığa, moderniteye dayalı eğitim sistemi yok edildi. Tabii, bunun daha
ilerideki durumunu göreceğiz. Bundan sonra Türkiye’de doğru dürüst bir profesör
yetiştiğini göremezsiniz çünkü üniversitelerde doğru dürüst eğitim yok. 
Bu Millî Eğitim
Bakanı şimdi okulları birbirine kattı. Şimdi, öyle şeyler geldi ki arkadaşlar,
temel eğitimden ortaöğretime geçişte İstanbul’da imtihana giren çocuğu
getiriyor, Tunceli’deki okula gönderiyor arkadaşlar. Böyle mantıksızlık olur
mu? Yani, aslında bunlara hak ettikleri kelimeyi söyleyeceğim ama acıyorum
ağzımda o kelimeleri şey etmeye.
Ondan sonra,
Kur'an dersini okuma zorunluluğu getirdiler. Diyor ki çocuk: “Ben Kur'an
dersini almak istemiyorum.” Din dersi öğretmeni gidiyor, “Niye, sen Hristiyan
mısın?” diyor. Ya, sana ne kardeşim! Böyle bir şey olur mu arkadaşlar?
Türkiye’de bütün okulları imam-hatiplere çevirdiler. 9 yaşındaki kızın başını
örterek kara çarşafa soktular. 
Ya, Türkiye
Cumhuriyeti bu mudur? Türkiye Cumhuriyeti devletinin dünyada görmesi gereken
seviye bu mudur? Böyle değil. Yani, siz kime hizmet ediyorsunuz? Bilimden,
aydınlıktan niye korkuyorsunuz? Aydın kafalı insanlardan, eğiten, araştıran,
bilime hizmet eden insanlardan niye korkuyorsunuz? Herkesin sizin gibi örümcek
kafalı mı olması lazım? Böyle bir şey olmaz arkadaşlar. Türkiye’yi mahvettiler.

Onun için yani ben
bu Nabi Avcı buraya geldiği zaman soru sormaya bile tenezzül etmiyorum çünkü
karşımdaki adam gerçekten çok büyük nefret duyduğum bir insandır. 
Teşekkür ediyorum.
(CHP sıralarından alkışlar) 
BAŞKAN – Teşekkür
ediyorum.
Madde üzerinde
dört adet önerge vardır, okutuyorum: 
Türkiye
Büyük Millet Meclisi Başkanlığına
Görüşülmekte olan
Kanun Tasarısının 2 nci maddesine konu ek 4 üncü maddeye aşağıdaki fıkranın
eklenmesini arz ve teklif ederiz.
 Mustafa
Elitaş Ahmet Aydın Mihrimah
Belma Satır
 Kayseri Adıyaman İstanbul
 Mehmet Doğan
Kubat Hilmi Bilgin Demir
Çelik
 İstanbul Sivas Muş
 Kadir Gökmen
Öğüt Recep Özel Ahmet
Duran Bulut
 İstanbul Isparta Balıkesir
“Bu madde
hükümleri, Türk Silahlı Kuvvetleri kadrolarında bulunan öğretim elemanları
hakkında da uygulanır.”
TBMM
Başkanlığına,
651 sıra sayılı
Kanun Tasarısının çerçeve 2. maddesinin 1. fıkrasında geçen “öğretim elemanları”
ibaresinden önce gelmek üzere, “askerî ve sivil yükseköğretim kurumlarında
görevli yerli ve yabancı uyruklu” ibaresinin; fıkranın sonuna da “Akademik
teşvik puanı otuzun altında kalanlara ise yukarıda belirtilen oranların yarısı
tutarında akademik teşvik ödeneği verilir.” cümlesinin eklenmesini arz ve
teklif ederiz.
 Mustafa
Kalaycı S. Nevzat Korkmaz Reşat
Doğru
 Konya Isparta Tokat
 Ahmet
Duran Bulut Yusuf Halaçoğlu Hasan Hüseyin
Türkoğlu
 Balıkesir Kayseri Osmaniye
 D.
Ali Torlak Alim Işık 
 İstanbul Kütahya
Türkiye Büyük Millet Meclisi Başkanlığına
Görüşülmekte
olan 651 sıra sayılı "Yükseköğretim Personel Kanununda Değişiklik
Yapılmasına Dair Kanun Tasarısı"nın 2. maddesi ile 2914 sayılı
Yükseköğretim Personel Kanununa eklenmesi öngörülen ek 4 üncü maddenin ikinci
fıkrasının aşağıdaki şekilde değiştirilmesini arz ve teklif ederiz.
 Aydın
Ağan Ayaydın Fatma Nur Serter Aytuğ
Atıcı
 İstanbul İstanbul Mersin
 Kamer
Genç Oğuz Oyan 
 Tunceli İzmir
Akademik
teşvik puanı otuz ve üzerinde bulunanlara, Devlet Memurları Kanununa tabi en
yüksek Devlet memuru brüt aylık (ek gösterge dahil) tutarının;
a) Profesör
kadrosunda bulunanlar için % 200’üne,
b) Doçent
kadrosunda bulunanlar için %180’ine,
c) Yardımcı
Doçent kadrosunda bulunanlar için % 160’ına,
d) Araştırma
görevlisi kadrosunda bulunanlar için % 140’ına,
e) Öğretim
görevlisi ve okutman kadrosunda bulunanlar için 140’ına,
f) Uzman,
çevirici ve eğitim-öğretim planlamacısı kadrosunda bulunanlara % 140’ına,
aldıkları akademik
teşvik puanının yüze bölünmesi suretiyle bulunacak oranın uygulanması suretiyle
hesaplanan tutarda akademik teşvik ödeneği verilir."
Türkiye Büyük Millet Meclisi Başkanlığına
Görüşülmekte olan 651
sıra sayılı Kanun Tasarısının 2'inci maddesiyle, 11/10/1983 tarihli 2914 sayılı
Yükseköğretim Personel Kanuna eklenmesini öngörülen Ek Madde 4'ün
kaldırılmasını arz ve talep ederiz. 
 Sırrı
Süreyya Önder  Hasip Kaplan Pervin
Buldan
 İstanbul Şırnak Iğdır
 İdris
Baluken Adil Zozani
 Bingöl Hakkâri

BAŞKAN – Komisyon
önergeye katılıyor mu? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) – Katılmıyoruz
Sayın Başkan.
BAŞKAN – Hükûmet
katılıyor mu?
ORMAN VE SU İŞLERİ
BAKANI VEYSEL EROĞLU (Afyonkarahisar) - Katılmıyoruz Başkan. 
PERVİN
BULDAN (Iğdır) – Gerekçe...
BAŞKAN –
Gerekçeyi okutuyorum:
Gerekçe:

Hükümetin
bu değişiklik ile akademik teşvik kapsamında performansa dayalı ücret
uygulamasını kanunlaştırmaya çalıştığı bilinmelidir. Bu çaba, akademik
topluluğun bilimsel bilgi üretimi yerine gelir getirici işlere yönelmesini,
emekçiler arasındaki dayanışmanın yerine rekabetin geçmesini ve üniversitelerin
üniversite olmaktan çıkarılmasını hızlandıracaktır. İş bu önerge bu gerekçe ile
verilmiştir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 651 sıra sayılı "Yükseköğretim Personel Kanununda Değişiklik
Yapılmasına Dair Kanun Tasarısı"nın 2. maddesi ile 2914 sayılı
Yükseköğretim Personel Kanununa eklenmesi öngörülen ek 4 üncü maddenin ikinci
fıkrasının aşağıdaki şekilde değiştirilmesini arz ve teklif ederiz.
Aytuğ Atıcı (Mersin) ve arkadaşları
Akademik
teşvik puanı otuz ve üzerinde bulunanlara, Devlet Memurları Kanununa tabi en
yüksek Devlet memuru brüt aylık (ek gösterge dahil) tutarının;
a)
Profesör kadrosunda bulunanlar için % 200’üne,
b)
Doçent kadrosunda bulunanlar için %180’ine,
c)
Yardımcı Doçent kadrosunda bulunanlar için % 160’ına,
d)
Araştırma görevlisi kadrosunda bulunanlar için % 140’ına,
e)
Öğretim görevlisi ve okutman kadrosunda bulunanlar için 140’ına,
f)
Uzman, çevirici ve eğitim-öğretim planlamacısı kadrosunda bulunanlara %
140’ına,
aldıkları
akademik teşvik puanının yüze bölünmesi suretiyle bulunacak oranın uygulanması
suretiyle hesaplanan tutarda akademik teşvik ödeneği verilir."
BAŞKAN
– Komisyon önergeye katılıyor mu? 
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) –
Katılmıyoruz Sayın Başkanım.
BAŞKAN
– Hükûmet katılıyor mu?
ORMAN
VE SU İŞLERİ BAKANI VEYSEL EROĞLU (Afyonkarahisar) - Katılmıyoruz Başkan. 
BAŞKAN
– Önerge üzerinde söz isteyen Aytuğ Atıcı, Mersin Milletvekili. (CHP
sıralarından alkışlar)
Buyurun
Sayın Atıcı. 
AYTUĞ
ATICI (Mersin) – Teşekkür ederim Sayın Başkan. 
Değerli
arkadaşlarım, 651 sıra sayılı yükseköğretim personeline zam öngören tasarı için
ve bu tasarının 2’nci maddesi üzerinde verdiğimiz önerge için söz almış
bulunuyorum. 
Gerçekten
bilime inanan, gerçekten göz boyamayan bütün insanları da saygı ve sevgiyle
selamlıyorum. 
Değerli
arkadaşlar, burada öğretim üyelerinin maaşlarını artırıyorsunuz, bunda herhâlde
kimsenin söyleyeceği bir şey olmaz. Peki, size bir soru sorsam, desem ki: Bu
ülkede TÜİK verilerine göre yaklaşık olarak yoksulluk sınırı nedir? Yeni rakam
3.926 lira. Bu duruma göre, siz, bu düzenlemeyle bile, bu düzenlemeyi hayata
geçirerek bile acaba hangi seviyedeki öğretim üyesini yoksulluk sınırının da
altına ittiğinizi ve yoksulluğa mahkûm ettiğinizin farkında mısınız? Bence
değilsiniz. Ben söyleyeyim: Yardımcı doçent ve aşağısındaki bütün akademik
personel bu uygulamaya rağmen yoksulluk sınırı altında kalacaktır. İşte bizim
önergemiz diyor ki: Gelin, biraz daha insani olalım ve akademik teşvik
miktarını 2 katına çıkaralım, hiç olmazsa Türkiye’deki akademik personeller
yoksulluk sınırının üzerinde olsun. Bunu teklif ediyoruz, birazdan
reddedeceğinizi şimdiden söylüyorum ve kayıtlara da böyle geçireceğinizi
biliyorum. Ben de bunu her yerde, her panelde, her üniversite toplantısında
söyleyeceğim. İnşallah, kabul eder, beni utandırırsınız.
Bakınız,
bu uygulamayı yaparken yani maaşları artırırken acaba samimi misiniz? Samimi
değilsiniz, hiçbir şekilde samimi de olmadınız. Neden? Bakıyorum, Hükûmet
sırasında Millî Eğitim Bakanımız yok, Orman ve Su İşleri Bakanımız var.
ORMAN
VE SU İŞLERİ BAKANI VEYSEL EROĞLU (Afyonkarahisar) – Eski bir profesör var.
AYTUĞ
ATICI (Devamla) – Orman ve Su İşleri Bakanı öğretim üyeleriyle ilgili, eğitimle
ilgili bir konuda birazdan fikir söyleyecek, hatta söyledi, “Önergeye katılıyor
musunuz?” dedi, Sayın Bakan “Katılmıyoruz.” dedi Hükûmet olarak. Ya, orman
kafasıyla düşünsen anlarım, su kafasıyla düşünsen anlarım ama hangi zihniyetle
Eğitim Bakanımız burada yokken Hükûmet buna katılmıyor, bunu da sizin
takdirlerinize sunuyorum.
ORMAN
VE SU İŞLERİ BAKANI VEYSEL EROĞLU (Afyonkarahisar) – Ya, ben otuz yıllık
profesörüm.
AYTUĞ
ATICI (Devamla) – Samimi değilsiniz. Neden samimi değilsiniz? Gerekçenize
bakıyorum. Bakın, bu gerekçeyi ben yazmadım, Sayın Başbakan imzasıyla
gönderdiğiniz ve bir akademisyen olan Sayın Başbakan imzasıyla gönderdiğiniz
gerekçede diyorsunuz ki: “2023 yılı hedeflerimize ulaşabilmemiz için bilim,
teknoloji, ekonomik alanda dünyanın sayılı ülkelerinden biri hâline gelmemiz
için bilgi üretmemiz lazım.” Diğer taraftan, aslında sizin zihniyetiniz “Bizden
mucit çıkmaz.” bunu söyleyen sizin bakanınız. Samimi değilsiniz. Gerçek
zihniyetiniz budur ama süslü laflar etmekte üzerinize yoktur. Samimi
değilsiniz.
Bakın,
AKP milletvekilleri, hemen zıplamayın, ben size bir şey söylemiyorum, ben
Hükûmete söylüyorum. Buyurun, siz samimi olun, Hükûmetinize deyin ki: “Yahu,
biraz edep! Bunları söylüyorsun ama söylediklerinle yaptıkların birbirini
tutmuyor. Diyorsunuz ki: “Ülkemizde 2014 yılı Ekim ayı itibarıyla 177
üniversite var.”, övünüyorsunuz. Diğer taraftan, Sayın Başbakan utanç verici
bir şekilde, konuşmasında –hem de YÖK’ün açılış konuşmasında- diyor ki: “Efendim,
şu öğretim üyeleri yok mu şu öğretim üyeleri! Ah, ah! Biz bu kadar üniversite
yaptık ama nitelikli öğretim üyesi bulamıyoruz. Yok nitelikli öğretim üyesi.”
diye bütün öğretim üyelerini aşağılıyor. 
Samimi
değilsiniz, ben size bunu anlatmaya çalışıyorum, samimi değilsiniz. Bir yandan
diyorsunuz ki: “Öğretim üyeleri üzerinden biz bu eğitimi gösteriyoruz,
yapıyoruz. Bu öğretim üyeleri çok iyi olmalı.”, diğer taraftan jet profesörler
üretmeye devam ediyorsunuz. Çıkıyor Sayın Cumhurbaşkanı “Ya, şu hastanede
çalışan bizim doktorları doçent, profesör yapıversek ne olur?” diyor. Yalakalar
başlıyor alkışlamaya, alkış, “Tabii yaparız.” diyor ve yapmaya çalışıyor. Yahu,
hangi akla hizmet, hangi vicdan, hangi akılla siz bunu söylüyorsunuz? “Şu bizim
çocukları profesör, doçent yapıverelim.” 
Sizin
anlayışınız işte bu. Bu yüzden dolayı da utanç duyuyorum. Bu tasarıyı gönderen
Başbakan bir akademisyendir. Böyle bir tasarıyı gönderdiği için ve yaptığı
konuşmalar için gerçekten utanç duyuyorum. Bilim insanlığının ruhunu hiç
algılayamamış, hiç anlayamamış diyorum, saygılar sunuyorum. (CHP sıralarından
alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum: 
TBMM
Başkanlığına,
651 sıra sayılı
Kanun Tasarısının çerçeve 2. maddesinin 1. fıkrasında geçen “öğretim
elemanları” ibaresinden önce gelmek üzere, “askerî ve sivil yükseköğretim
kurumlarında görevli yerli ve yabancı uyruklu” ibaresinin; fıkranın sonuna da
“Akademik teşvik puanı otuzun altında kalanlara ise yukarıda belirtilen
oranların yarısı tutarında akademik teşvik ödeneği verilir.” cümlesinin
eklenmesini arz ve teklif ederiz.
Reşat Doğru (Tokat) ve arkadaşları
BAŞKAN
– Komisyon önergeye katılıyor mu? 
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) – Katılmıyoruz
Sayın Başkan.
BAŞKAN – Hükûmet
katılıyor mu?
ORMAN VE SU İŞLERİ
BAKANI VEYSEL EROĞLU (Afyonkarahisar) - Katılmıyoruz Başkanım. 
BAŞKAN – Önerge
üzerinde söz isteyen Reşat Doğru, Tokat Milletvekili. (MHP sıralarından
alkışlar) 
Buyurun Sayın Doğru.
REŞAT DOĞRU (Tokat) –
Teşekkür ederim Sayın Başkanım. 
651 sıra sayılı Kanun
Tasarısı’nın 2’nci maddesi üzerinde vermiş olduğumuz önergeyle ilgili söz almış
bulunuyorum. Yüce Meclisi saygıyla selamlıyorum. 
Bu
önergemiz de maaşların veyahut da öğretim üyelerimize verilecek olan ücretlerin
artırılmasıyla ilgili bir görüşümüzdür. Bu görüşümüzde de şunu söylemek
istiyoruz, diyoruz ki: Eğitimde teşvik ödeneğinin en azından bir bazı olsun,
yani 30 puanlı bütün öğretim elemanlarımızın hepsine verelim. Ondan sonraki
diğer çalışmalar da onun üzerine olsun diye bir düşüncemiz var. Teklifimiz de
bu yöndedir. Şöyle ki, tabii bu tür kanun yıllardan beri üniversite öğretim
üyeleri tarafından beklenmektedir. Yani her gittiğimiz yerde, her üniversite
ziyaretlerimizde oradaki profesöründen okutmanına, uzmanına kadar herkes
özellikle demektedir ki: “Ya, bizim maaşlarımız çok az; bu verilen maaşlarla
bırakın ailemizin ihtiyaçlarını karşılamayı kendi ihtiyaçlarımızı
karşılayamıyoruz. Dolayısıyla bununla ilgili bir çalışma yapılsın.” 
Saygıdeğer
milletvekilleri, tabii biz de bunu devamlı olarak gündeme getirmeye çalıştık.
Özellikle bir, sağlık personeli, ikincisi de üniversite öğretim üyelerimiz
hakikaten uzun yıllardan beri bu nevi bir kanun tasarısının getirilmesini
beklemişlerdir. Ancak görüldüğü kadarıyla getirilen kanunda verilen paralar 726
lira ile 835 lira arasında, yani neredeyse son yapılan zamlarla beraber, kömür
zamları, doğal gaz zamları, elektrik zamları, onların hepsini üst üste
koyduğunuz zaman onları bile karşılayamayacak miktardadır. Dolayısıyla
bunların, yani getiriliyorsa en azından şöyle bir, adamların mutmain
olabileceği veyahut da geçimlerini temin edebileceği şekilde bir oranda olması
gerekirdi diye düşünüyoruz. İşte dün de sormuş olduğumuz sorulara, bugün sormuş
olduğumuz sorulara Sayın Millî Eğitim Bakanı maalesef cevap vermiyor. Kendisine
göre birtakım cevaplar veriyorlar. Ama görünen odur ki, bu insanlar uzun
zamandan beri bu artışı beklemekteydiler ama getirilen artış her noktasında çok
azdır, çok yetersizdir. Bu manada da bu kanunun nasıl hazırlandığını veyahut da
niye bu şekilde olmuş olduğunu da düşünmeden edemiyoruz. 
Saygıdeğer
milletvekilleri, tabii bunun aynı zamanda emekliliğe de dâhil edilmesi
gerekmektedir. Yani şimdi burada bir maaş artırımı yapıyoruz, emekliliğe
intikal etmiyor. Emeklilerimizin zaten birçok sorunları var. O sorunların
içerisinde üniversite öğretim üyelerimizin, özellikle mesela yardımcı
doçentlerin… Yardımcı doçentler emekliliklerinde çok büyük mağduriyet
içerisindedirler. Onlar da yıllardan beri bu yönlü olarak bir artırım beklemektedirler,
bir düzenleme beklemektedirler, ek ödemelerinin, katsayılarının belli bir orana
yükselmesini istemektedirler. Ama enteresandır onunla ilgili de bu kanun
içerisinde bir şey yoktur.
Biz
bununla ilgili, yardımcı doçentlerle ilgili bir kanun teklifi yapmıştık. Ancak
bizim kanun teklifimiz burada görüşülüyor şeklinde ismimiz geçiyor ama yapmış
olduğumuz o önerilerin hiçbirinden bir eser yoktur diye söylemek istiyorum.
Tabii,
bunun yanında, üniversite öğretim üyelerinin en büyük isteklerinden bir tanesi
de kadrolardır. Doçent kadroları, diğer kadrolar… Hakikaten kadro sıkıntısı had
safhayı aşmıştır. Ama, bunun yanında, özellikle üniversite hastanelerinde şu
anda servislerde ciddi manada asistan eksikliği vardır. 
Bakınız,
ben Tokat Milletvekiliyim. Tokat’ımızda Gaziosmanpaşa Üniversitesinin çok güzel
bir Tıp Fakültesi var. Tıp Fakültesinin genel cerrahisinde, kardiyolojisinde
asistan uzmanlık sınavına giriyor, uzman oluyor, onun yerine asistan verilmiyor
yani kadro verilmiyor. Dolayısıyla çok ciddi manada sıkıntılarla karşı
karşıyayız. 
Bunu
da yine YÖK yetkililerine soruyoruz: Niye bunu bu şekilde yapıyorsunuz? Yani
eğer orada asistan uzman olmuşsa, o uzman olan asistanın yerini niye
doldurmuyorsunuz veyahut da bu şekilde mağduriyetler ortaya koyuyorsunuz? Bunun
gibi birçok sorunlar var. 
Tabii,
bu kanun görüşülünce, özellikle üniversite öğretim üyelerinden tutun da
öğrencilerine kadar herkes bizleri arayarak bazı konuların dile getirilmesini
istiyor. Yine, bazı üniversite öğretim üyeleri bizleri aradılar, diyorlar ki:
“Üniversiteler Kanunu’nun 30’uncu maddesine göre geçici olarak görevlendirilen
insanlar, öğretim üyelerimiz var fakat yolluk ve yevmiye verilmiyor bunlara.”
Saygıdeğer
milletvekilleri, bu mağduriyetin de mutlaka giderilmesi lazım. Nasıl kadro
ihtiyacı varsa ve bu insanlar başka bir yere görevlendirilmişse o
görevlendirilen insanların niye biz hakkını vermiyoruz? Tabii, bunun gibi bir
sürü sorunla karşı karşıyayız. 
Yine,
özellikle, Millî Eğitim Bakanım -Sayın Bakanım buraya gelmişler- şimdi
Türkiye’mizin en önemli sorunlarından bir tanesi uyuşturucuyla mücadeledir.
Bakınız, ESBAT Projesi diye bir proje vardır. Bu projenin manası, Avrupa
ülkelerindeki uyuşturucuyla mücadelenin araştırılmasıdır ilköğretim
okullarında, liselerde. Enteresandır 2004 senesinden itibaren Türkiye’mizde
bununla ilgili araştırma hakkı verilmiyor. Yani araştırmada Türk milletinin örf
ve âdetlerine uyulmuyor şeklinde bir kaldırılma yapılmış, ama dünyanın her
tarafında bu uygulanıyor. Onunla ilgili bazı düşünceleriniz varsa onları bir
kenara koyarsınız, ESBAT Projesi uygulanır diye söylemek istiyorum. 
Yüce
Meclisi saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye
Büyük Millet Meclisi Başkanlığına
Görüşülmekte olan
Kanun Tasarısının 2 nci maddesine konu ek 4 üncü maddeye aşağıdaki fıkranın
eklenmesini arz ve teklif ederiz.
“Bu madde
hükümleri, Türk Silahlı Kuvvetleri kadrolarında bulunan öğretim elemanları
hakkında da uygulanır.”
Mustafa
Elitaş (Kayseri) ve arkadaşları
BAŞKAN
– Komisyon önergeye katılıyor mu?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) – Takdire
bırakıyoruz Sayın Başkan.
BAŞKAN
– Hükûmet katılıyor mu?
MİLLÎ
EĞİTİM BAKANI NABİ AVCI (Eskişehir) – Katılıyoruz Sayın Başkan.
BAŞKAN
– Gerekçeyi okutuyorum:
Gerekçe:
Türk
Silahlı Kuvvetleri kadrolarında bulunan öğretim elemanlarının da akademik
teşvik ödeneğinden yararlandırılması amaçlanmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Kabul
edilen önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Sayın
milletvekilleri, birleşime on beş dakika ara veriyorum.
Kapanma Saati: 19.41
BEŞİNCİ OTURUM
Açılma Saati: 20.03
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), İsmail KAŞDEMİR
(Çanakkale)
----0----
BAŞKAN
– Sayın milletvekilleri, Türkiye Büyük Millet Meclisinin 10’uncu Birleşiminin
Beşinci Oturumunu açıyorum.
651
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon
ve Hükûmet yerinde. 
3’üncü
maddeyi okutuyorum:
MADDE 3- 2914 sayılı Kanuna aşağıdaki geçici
madde eklenmiştir. 
“GEÇİCİ MADDE 10- Ek 4 üncü maddede belirtilen yönetmelik dört ay
içinde yürürlüğe konulur. Ek 4 üncü maddenin birinci fıkrasına göre ilk defa
akademik teşvik puanı hesaplanması, 2015 yılında yapılan faaliyetler esas
alınmak suretiyle 2016 yılı için yapılır.”
BAŞKAN
– Madde üzerinde Cumhuriyet Halk Partisi Grubu adına söz isteyen Aykan Erdemir,
Bursa Milletvekili. (CHP sıralarından alkışlar) 
Buyurun
Sayın Erdemir.
CHP
GRUBU ADINA AYKAN ERDEMİR (Bursa) – Sayın Başkan, değerli milletvekilleri,
bizleri ekranları başında izleyen yüce milletimiz; akademik zamma ilişkin
Cumhuriyet Halk Partisinin görüşü açık; yetmez ama evet. Neden yetmez ama evet?
Çünkü TÜRK-İŞ’in yoksulluk araştırmasına göre ekim ayı itibarıyla Türkiye’de 4
kişilik bir ailenin yoksulluk sınırı 3.926 lira. Akademik zam ne yazık ki
araştırma görevlilerimizi, öğretim görevlilerimizi ve yardımcı doçentlerimizi
yoksulluk sınırının üzerine çıkarmak için yeterli değil. Yoksul bırakılan
akademisyenler, bilim ve teknolojide geri kalmak demek; bilimi yoksul
bırakmaksa Türkiye’yi yoksulluğa mahkûm etmek demek. Ayrıca, bu kanunla
kazanılan hakların emekliliğe yansıtılmaması da bir büyük eksiklik, bunu dile
getirdik. Akademik teşvik ödeneğinin de 2016’dan itibaren devreye gireceğini
de, bu ek kaynak için bilim emekçilerinin daha bir yıl beklemek zorunda
kalacaklarını da hatırlatalım. 
Ama
unutmayalım ki Türkiye’de akademisyenlerin tek derdi ekmek değil;
akademisyenler ekmek kadar hürriyet de ister, özgürlük de ister. Bilim, sanat
ve kültür baskıcı ortamları terk eder, özgürlüklerin egemen olduğu kurumları ve
ülkeleri tercih eder. Sizlerin bu gerçeği anladığınızı zannetmiyorum. 
Dönemin
Başbakanı Recep Tayyip Erdoğan, Orta Doğu Teknik Üniversitesini solcu, ateist,
terörist olarak tanımlamıştı. ODTÜ öğretim üyeleri için de “Eğer bu hocalar
öğrencilerini böyle yetiştiriyorsa onlara da yazıklar olsun. Bize böyle hocalar
lazım değil.” demişti. Benim de mensubu olmaktan gurur duyduğum ODTÜ ailesi bu
yakışıksız saldırıları muhatap almadı. Ama Erdoğan’a en iyi yanıtı Times Higher
Education listesi verdi. Bu endeks, ODTÜ’yü 85’inci sıradan dünyanın en iyi 100
üniversitesinden biri olarak seçti, Türkiye’ye bu gururu yaşattı. Kendi
siyasetçilerinden gördüğü bunca horlama, bunca aşağılama, bunca kösteğe rağmen
dünya üniversiteleri listesinde ilk 100 arasında bir Türkiye üniversitesi
görmemizi sağlayan ODTÜ ailesine buradan selam olsun; destek göreceğine biber
gazına, TOMA suyuna maruz bırakıldığı hâlde dünyayla bilim ve teknolojide
rekabet eden ODTÜ’lülere selam olsun. 
Ama
bilim ve eğitimdeki karnemiz yalnızca ODTÜ’deki kırıkla sınırlı değil, başka
utançlarımız da var. Örneğin, Türk Musevi Cemaati Hahambaşı Sayın İshak
Haleva’nın torununu TEOG ile Şile İmam Hatip Lisesine yerleştirdiniz. İstanbul
Kadıköy’de oturan Ermeni öğrenciyi Rize Kalkandere Anadolu İmam Hatip Lisesine
yerleştirdiniz. Öğrencinin eviyle okulunun arasındaki mesafe tam 1.148
kilometre. Her gün okula gidip gelmesi için 2.296 kilometre yol yapması
gerekiyor bu öğrencimizin. Kendisi bu okula her gün gidip gelse on yedi günde
devriâlem yapıyor, dünyanın çevresini bir kere turluyor; bir eğitim öğretim
yılında aya gidiyor, liseyi bitirene kadar 2 kere aya gidip dönmüş olacak.
Yine, İstanbul Özel Pangaltı Ermeni Ortaokulu mezunu bir öğrenciyi Ayazağa
Anadolu İmam Hatip Lisesine yerleştirdiniz. 
İşte
bu saydığım rezaletler ne yazık ki sizin eseriniz, TEOG’un eseri. Bu ucube
sizin eseriniz, gurur duyabilirsiniz. 
Zaten
bu işin doğru gitmeyeceğini biz 2011 yılında, seçimlerin hemen sonrasında anlamıştık.
Ne yapmıştınız? İlk icraatlarınızdan biri olarak Gıda, Tarım ve Hayvancılık
Bakanlığıyla ilgili kararnameye eklenen torba hükümlerle TÜBA’nın, Türkiye
Bilimler Akademisinin bilimsel özgürlüğünü ve yapısal özerkliğini sona
erdirmiştiniz. Nedense hep akademiyi, bilimi tarım ve hayvancılıkla
özdeşleştirdiniz. Belki bu nedenledir ki TÜBİTAK’ın Ulusal Akademik Ağı ve
Bilgi Merkezi Enstitü Müdürü olarak bir hayvanat bahçesi müdürünü atadınız.
Bence yol yakınken, oldu olacak üniversiteleri de YÖK’ten alın, Gıda, Tarım ve
Hayvancılık Bakanlığına bağlayın. (CHP sıralarından alkışlar) TÜBA’ya YÖK’ün
atadığı 17 profesörün ve TÜBİTAK’ın atadığı 2 üyenin hiçbir uluslararası yayını
yok. Atanan üyelerden 22’sinin çalışmalarına tek bir uluslararası atıf yok. İşte
bu nedenledir ki TÜBA’nın tam 58 üyesi kapıkulu olmayı reddederek TÜBA’dan
istifa ettiler. Bakın, istifa mektuplarında size ne dediler: “Akademilerin,
hükûmetlerin, iş dünyasının ve her türlü baskı gruplarının etkisi dışında üye
seçmeleri, akademi dışındaki kurumların üye seçimlerine müdahale etmemeleri
esastır. Türkiye Bilimler Akademisine üye seçilmiş, bilimsel yöntemi ve
akademik liyakat, özgürlük ve dürüstlük ilkelerini benimsemiş bilim insanları
olarak bizler, TÜBA’nın 651 ve 662 no.lu Kanun Hükmünde Kararnamelerle Hükûmet,
YÖK ve TÜBİTAK Bilim Kurulunca üye ve başkan atanması şeklinde yeni
yapılandırmalarla bir akademi olma niteliğini yitirdiğini görüyoruz.
Gösterdiğimiz tüm gayretlere ve yaptığımız temaslara rağmen bu durum değişmedi.
Dünyanın her yanından birçok akademi ve uluslararası akademi birlikleri de
ülkemizin en yetkili makamlarına ve TÜBA’ya ilettikleri mesajlarla üyelerini
kendileri seçmeyen kurumların akademi olarak kabul edilemeyeceğini açıklıkla
ifade ettiler. Bu nedenle TÜBA üyeliğinden üzülerek istifa ettiğimizi
duyuruyoruz.” dediler. Ama siz bu 58 onurlu bilim insanının protestosunu
duymazdan geldiniz. Bugün, Bilimler Akademisi Derneğinde, bağımsız, özerk
dernekte bilimin, kuşkuculuğun, eleştirelliğin mücadelesini veriyorlar.
Yine,
üniversitelerle ilgili bir başka vizyonunuz, sizin “Pravda”nız hâline gelmiş
olan Yeni Şafak gazetesinde sayfalara yansıdı. Yeni Şafak gazetesi yazarı Yusuf
Kaplan, 15 Ağustos 2014 tarihinde yazdığı “Erdoğan’a 20 öneri” başlıklı
yazısında bakın hangi müthiş eğitim politikasını önerdi: “Boğaziçi, Bilkent ve
ODTÜ yıkılmalı.” Yıkmayı önerdiği 3 üniversite, Dünya Üniversiteler
Sıralaması’nda Türkiye’nin gururu olmuş kurumlar. ODTÜ, dünyada 85’inci sırada,
Boğaziçi 139’uncu sırada, Bilkent 201’inci sırada. “Bu öneriye ne yanıt
verilir?” diye düşünürken aklıma şu dizeler geldi: “Gel yıkalım desem
Süleymaniye’yi yeter bir kazma, bir kürek; gel yapalım desem Süleymaniye’yi bir
Kanuni bir de Mimar Sinan gerek.” Evet, Boğaziçi, Bilkent ve ODTÜ’yü gerçekten
de yıkabilirsiniz, gaza da boğabilirsiniz, TOMA suyuna da boğabilirsiniz ama
topunuz bir olsa bir ODTÜ, bir Bilkent, bir Boğaziçinin inanın bir tuğlası
etmezsiniz. (CHP sıralarından alkışlar)
Ne
yazık ki milletimizin başına kimi zaman Deli İbrahimler geçiyor, kimi zaman
Kanuni Sultan Süleymanlar geçiyor. Ben inanıyorum ki akıl tutulmaları er geç bu
topraklarda son buluyor, her su yeniden yatağını buluyor, tekrar Türkiye’de
siyasete akıl egemen oluyor. Bugünkü akıl tutulmasının da bir gün biteceğine
ilişkin inançla, konuşmama TÜBA asli üyelerinden, TÜBİTAK Ödülü sahibi Profesör
Doktor Engin Umut Akkaya’nın sözleriyle son vermek isterim. Bakın ne diyor bu
Hocamız: “Siyasi erkin, bir fetih hırsıyla ara sıra hoşlanmadığı işler yapan
bir özerk kurumu ele geçirme girişimi, bunu öyle nazik bir şekilde de yapmayıp
TÜBA’dan bir görüş bile istemeden bilim adamına değer vermediğini göstere
göstere bir dayatma. Bilim de bilim adamı da takdir edilmediği yerden göçer.
Bunu maalesef göreceğiz. Atanacak ilk grup emin olun, en az tepki toplayacak
olanlardan özenle seçileceklerdir. Aparatçıklar ise yavaş yavaş
yerleştirileceklerdir, hep alıştıra alıştıra. Ben de bugüne böyle bir not
düşmek istedim işte. ‘TÜBA düşerken ne yaptın Engin Hocam?’ diye bir genç
akademisyen sorarsa yirmi yıl sonra, söyleyecek bir iki sözüm olsun diye.
Umutsuzluğa kapılmaya gerek yok. Hiçbir dönem sonsuza kadar sürmeyecektir.”
diyor Engin Hocamız. Biz de sözlerinin altına imzamızı atıyoruz. Biliyoruz ki
hiçbir dönem sonsuza kadar sürmeyecektir. Her akıl tutulması bir gün elbet son
bulacaktır. Bir toplumun tüm fertleri otoriter bir karanlıkta yollarını
kaybetmiş olsalar bile, gençler ve öğrenciler toplumu yeniden gün ışığına
kavuşturacaktır, tıpkı akıl tutulması yaşayan Nazi Almanyası’nda en büyük
toplumsal direnişi gösterenin Münih Üniversitesi öğrencilerinden oluşan Beyaz
Gül topluluğu olduğu gibi. 
Biz
biliyor ve inanıyoruz ki, Türkiye'nin üniversitelerinde de nice beyaz gül
vardır, nice kırmızı karanfil vardır, nice özgür ve onurlu öğrencimiz, eğitim
emekçimiz, öğretim üyemiz vardır. Hepsine buradan selam olsun (CHP sıralarından
alkışlar)
BAŞKAN
– Teşekkür ediyorum.
Madde
üzerinde Milliyetçi Hareket Partisi Grubu adına söz isteyen Süleyman Nevzat
Korkmaz, Isparta Milletvekili.
Buyurun
Sayın Korkmaz. (MHP sıralarından alkışlar)
MHP
GRUBU ADINA S. NEVZAT KORKMAZ (Isparta) – Sayın Başkan, değerli
milletvekilleri; YÖK Personel Kanunu’nda değişiklik yapan tasarının 3’üncü
maddesi üzerinde Milliyetçi Hareket Partisinin görüşlerini sizlerle paylaşmak
üzere söz aldım. Genel Kurulu saygıyla selamlıyorum.
Değerli
milletvekilleri, kanun tasarısının özeti birçok kez ifade edildi. Gerçekten çok
zor şartlarda bilgi üretmeye ve talebe yetiştirmeye çalışan üniversite
hocalarımızın yaşam şartlarını nispi olarak iyileştirmek ve yine çalışma
ortamında nispi iyileştirmeler yapmak üzere hazırlanan bir taslak. Kısmi de
olsa içinde iyileştirme içerdiği için Milliyetçi Hareket Partisi olarak
destekliyoruz.
Millî
Eğitim Komisyonunda kanun taslağı olgunlaştırılırken, Milliyetçi Hareket
Partisinin, üniversitelerde sayıları binleri bulan araştırmacı ve uzman
kardeşlerimizin de bu iyileştirmeye dâhil edilmesi önerileri karşılık
bulmuştur. Millî Eğitim Komisyonunun Milliyetçi Hareket Partisi üyeleri başta
olmak üzere, bu önerimize destek olan bütün Komisyon üyelerine teşekkürü bir
borç biliyoruz. Aksi takdirde çok büyük haksızlıklar olacaktı değerli
milletvekilleri. “Efendim, iyileştirme yetersiz, imkânlarımız bu kadar.”
diyemezsiniz. 
Önceden
iktisat dersinde bir pasta paylaşımı hikâyesi vardı, “Önce pastayı büyütelim,
ondan sonra dağılımına bakarız.” denir idi. Çağdaş dünya artık bunu kabul
etmiyor, insani gelişim endekslerini ortaya koyuyor ve şunu söylüyor:
“Gelecekteki pasta paylaşım rüyasını dayatmayı bir tarafa bırak, bugün bu
pastayı adil paylaştır.” Kaçak saraylara ve özel uçaklara 2 katrilyonu bulan
siyasi irade, öğretim üyelerine âdeta kuş yemi gibi iyileştirmeyi, bir de âlâyı
vâlâyla böyle kamuoyuyla paylaşmasını da hakikaten yadırgadığımı ifade etmek
istiyorum. 
Milliyetçi
Hareket Partisi olarak “Bilime ve bilgiye, bilim adamına saygı göstermeyen,
bilimin önünü açmayan devletin geleceği olamaz.” diyoruz. Teşhisimiz odur ki
asıl sıkıntı, öğretim üyesi yetiştiremeyen üniversiteler ve öğretim üyesi
yetiştirmeyi beceremeyen bu üniversiteleri açan siyasal iktidardır. Bilim
yuvası olan üniversitelerimizin hem akademik hem de idari, mali açıdan
güçlendirilmesi ve bilim adamlarının yaşamlarını insanca sürdürebilmesi ve
bilimsel çalışma ortamını tesis edecek imkânların tanınması yönünde konu derhâl
masaya yatırılmalı ve acilen bir üniversite reformu hazırlanmalıdır. Milliyetçi
Hareket Partisi olarak, eğer böyle bir tasarıyı getirirseniz destek vermeye
hazır olduğumuzu şimdiden ifade etmek istiyorum. 
Bu
maddeye değişiklik önergesi veriyoruz değerli arkadaşlar. “Akademik teşvik
uygulaması 2015’te başlasın, bir yıl öne alalım.” diyoruz. Sefalet ücretlerine
mahkûm hocalarımıza “Bir yıl bekle.” diyorsunuz da değerli arkadaşlar, hayat
pahalılığını bir yıl erteleyebiliyor musunuz, enflasyonu bir yıl geriye atabiliyor
musunuz? O zaman, kabul etmemiz gerekir ki geciken hak adaleti sağlamıyor. 
Değerli milletvekilleri, milletin
gözünün içine baka baka Türkiye’nin nasıl geliştiğini, nasıl kalkındığını AKP
Hükûmeti, âdeta icraatın içerisinde gibi, her gün 70 tane televizyon kanalıyla
millete bas bas bağırıyor. Biz ne söylersek siyaset oluyor ama dışarıdan
Türkiye nasıl görünüyor? Objektif olarak rakamları sizlerle paylaşmak
istiyorum. Bakın, Forbes Dergisi refah endeksine göre ülkeleri sıralamış.
AKP’nin on iki yıldır kesintisiz yönettiği ve “Çağ atlattık.” dediği Türkiye
bakın ne hâlde: En müreffeh ülkeler içerisinde 87’nci sırada, hak ve
hürriyetler açısından 130’uncu sırada, eğitim açısından 89’uncu, güvenlik
açısından 99’uncu sırada, yönetim kategorisinde 55’inci, sağlıkta 54’üncü
sırada. Türkiye hiçbir kategoride ilk 50’de bile yok değerli arkadaşlar. Gelir
dağılımı adaletinde Şili ve Meksika’dan sonra dünyada en kötü 3’üncü ülkeyiz.
Hırsızlık, yolsuzluk, kayırmacılık, adaletsizlik, bu kriterlerde neredeyiz diye
sorarsanız, sadece tasnif dışı olduğumuzu belirtmek istiyorum moralinizi
bozmamak için. 
Değerli milletvekilleri, dün AKP
Grubunda, kendi beceriksizliğini, başarısızlığını örtmek için, yersiz ve haksız
bir biçimde, Başvekil Davutoğlu, Milliyetçi Hareket Partisine koca koca laflar
etti. Birileri ona “Erdoğan’ın kendi üzerindeki gölgesini, Milliyetçi Hareket
Partisine ne kadar çamur atarsan, iftira atarsan o denli kaldırırsın.” demiş
olmalı ki konuşmalarında yaptıklarını yahut yapacaklarını ifade etmek yerine,
Milliyetçi Hareket Partisine iftira atmayı alışkanlık hâline getirdi. 
Gerçi ne anlatsın, ne anlatsın?
Dışişleri Bakanlığı döneminde ülkeyi sıcak savaşın eşiğine nasıl getirdiğini mi,
yüzüne gözüne bulaştırdığı dış politikamızı mı anlatsın? Onu da “Konuşsun
bakalım.” diye değerlendiriyoruz. 
Değerli hazırun, 1 katrilyon 370
trilyon liralık Ak Saray ve 460 trilyonluk özel uçağı gündeme getiren
muhalefete, AKP sözcüleri âdeta kendilerine ezberletilmiş metnin nakaratlarını
tekrar edercesine “Efendim, bu yapı da bu uçak da Türkiye Cumhuriyeti’nin
Cumhurbaşkanına, Başbakanına yakışmaz mı?” diyorlar. Yakışmaz olur mu? Yakışır.
Ama değerli arkadaşlar, işçiye de yakışır, memura da yakışır, köylüye de
yakışır, asgari ücretliye de yakışır, madenciye de yakışır.
“Milletin
adamı” diye dolaşıyorsun ortalıklarda. Unutma ki milletin adamı, bu nimetleri
kendisine değil de milletine yakıştırandır. Aynı mantık değil midir “Bu
zenginliğin kaynağı nedir? Karun kadar zengin -bak, bu tabir bizim değil, şimdi
Başbakan Yardımcısı olan Numan Kurtulmuş’un- nereden geliyor bu servet?”
sorusuna, “Nereden gelmişse gelmiştir, mahkemelerde de hesabını vermeyiz.”
diyen zihniyet, bakın aynı zihniyettir.
Davutoğlu
“Biz bu milletin hâkimi değil, hadimiyiz yani hizmetkârıyız.” diyor. Her birinde
30 öğrenci okuyacak 12 derslikli 400 okul inşa etmek yerine yaklaşık 1,4
katrilyon liraya Ak Saray yap, efendim, 70-80 tane hastane inşa etmek yerine
465 trilyon liraya özel uçak al, milletin hadimiyiz de.
Sayın
Davutoğlu, devletin Dışişleri Bakanlığı Konutu varken aylık kirası 49 milyar
lira olan villada otururken bu millete hizmetkârlık mı yapıyordun? 
Sayın
Konya Milletvekili, Sayın Davutoğlu, ya olduğun gibi görün ya göründüğün gibi
ol.
Başvekil
Davutoğlu dünkü grup toplantısında yine Milliyetçi Hareket Partisine diyor ki:
“Ermenek’i eleştireceğinize 17 Ağustos Marmara depremine bak.” Evet, beraber
bakalım Sayın Başvekil. 17 Ağustosta sadece İzmit, sadece Sakarya değil, tam 14
il deprem yaşamıştı ve bu bölge, Türk ekonomisinin kalbinin attığı yerdi. 60
binden fazla can kaybı, 500 bin civarında yıkılmış ya da ağır hasar görmüş
konut vardı ve 57’nci Hükûmet, bu asrın felaketinin altından alnının akıyla
kalkmasını bildi. 
“Deprem
mahalline dahi bir haftada ulaşamadılar.” diyen Davutoğlu’na hatırlatıyorum ki
Ermenek’teki o 18 canımızı içeriye tıktığınız o ölüm çukurunda o 18 can tam bir
haftadır kurtarılmayı bekliyor. Yanı başınızdaki o maden çukuruna bir haftadır
ulaşamayanların kalkıp da 17 Ağustos depreminde “Efendim, bölgeye
ulaşamadılar.” demiş olmasına kargalar bile gülmektedir. Sayın Başvekil, 17
Ağustos depremi ve koalisyon hükûmeti hakkında koca koca konuşuyorsun ama maden
ocağı faciasında sınıfta kalıyorsun, hem de kendi memleketinde sınıfta
kalıyorsun. Adama demezler mi daha gözündeki çöpü görmüyor, başkasının gözüne
fırlamış cam kırıklarıyla uğraşıyorsun? 
Değerli arkadaşlar, bir de “Devlet
nerede?” sorusuna “Devlet burada, devlet her yerde.” diyor Sayın Davutoğlu.
İçişleri Bakanı Ala da diyor ki: “PKK şehirlerde hâkim olmaya başladı.” Vıcık
vıcık terörizmin kucağına oturmuş, efendim, devlet yönetmeyi bilmeyen bu
adamlardan devletin kurtarılması lazım. “Devlet nerede?” sorusundan önce
“Devlet adamı nerede?” diye sormamız gerekiyor. 
Yüce Meclisi saygıyla selamlıyorum.
(MHP ve CHP sıralarından alkışlar)
BAŞKAN – Teşekkür ediyorum.
Madde üzerinde şahsı adına söz
isteyen Aytuğ Atıcı, Mersin Milletvekili. 
Buyurun Sayın Atıcı. (CHP
sıralarından alkışlar)
AYTUĞ ATICI (Mersin) – Teşekkür
ederim Sayın Başkan.
651 sıra sayılı yükseköğretim
personellerine zam yapılmasıyla ilgili tasarının 3’üncü maddesi üzerinde şahsım
adına söz almış bulunuyorum. Hepinizi saygıyla selamlıyorum.
Değerli arkadaşlarım, az önceki
konuşmamda sizlerin bu yasa tasarısıyla samimi olmadığınızı söylemiştim. Şimdi
eğitime bakış açınıza bir değinmek istiyorum. 
Şimdi,
eğitime bakış açınız, özellikle akademik eğitime bakış açınızı aslında Sayın
Cumhurbaşkanı özetledi. Millî Eğitim Bakanımız da…
Sayın
Millî Eğitim Bakanımız buna ne kadar katılır bilmiyorum ama “Şu hastanede
çalışan doktorları profesör yapıverelim.” zihniyetidir sizin akademik eğitime
bakış açınız. 
Bakın
Sayın Bakan, tıp fakültesinde çalışan öğretim üyeleri zam için size teşekkür
ediyorlar, bugün konuştuk, hepimize teşekkür ediyorlar, diyorlar ki “Biz
araştırma yaparak para alacağız ancak sizin yüzünüzden araştırma yapacak
paramız yok, araştırma yapamıyoruz ki sizin bize tahsis ettiğiniz bu paraları
alabilelim.” 
Eğitim
fakültesindeki öğretim üyeleri… 
Sayın
Bakanım, sesim geliyor mu o tarafa kadar, bilmiyorum. 
Sayın
Bakanım, sesim geliyor mu o tarafa kadar? 
MİLLÎ
EĞİTİM BAKANI NABİ AVCI (Eskişehir) – Geliyor.
BAŞKAN
– Sayın Atıcı, lütfen Genel Kurula hitap edin efendim. Lütfen... 
AYTUĞ
ATICI (Devamla) – Teşekkür ederim Sayın Bakanım. 
Tıp
fakültesinin öğretim üyeleri diyorlar ki “Biz sizin yüzünüzden, performans
kriterleri nedeniyle ölüyoruz, bitiyoruz, araştırma yapmaya hiçbir şekilde
gücümüz kalmıyor ve sizin yüzünüzden döner sermayemiz battığı için, döner
sermayeden araştırmaya verilen paylar ödenmediği için hiçbir araştırma
malzemesini laboratuvarlarımıza alamıyoruz.” 
Bilginiz
olsun Sayın Bakan. Nasıl bir bilim yapacaksanız, buyurun yapın. 
Eğitim
fakültesinde veya diğer fakültelerde çalışan öğretim üyeleri diyorlar ki
“İkinci öğretimden kafamızı kaldıramıyoruz, hangi araştırmadan
bahsediyorsunuz?” O yüzden, sizin vereceğiniz bu ulufe gibi paranın hiçbir
anlamı yoktur. 
Bakın,
az önce AKP’den bir öğretim üyesi hocamız burada konuştu, dedi ki “Doçent
demek, bilimsel olarak ‘Ben de varım.’ demektir, profesör demek ‘Olgunlaştım,
kendi tarzımı uygulayacağım.’ demektir.” Şimdi, siz bu jet profesörlerin
veyahut da “Şu bizim çocukları doçent yapıverelim.” dediklerinizin bu
kriterlere uyduğuna inanıyor musunuz Sayın Bakan? Siz de bir öğretim
üyesisiniz, hiç mi içiniz sızlamıyor? Hadi, bu lafı söyleyen adam öğretim üyesi
değil ama siz nasıl ruhunuzu değiştirdiniz ve buna “Evet.” diyorsunuz, bunu
lütfen sorgulayın. Siz, PISA araştırmalarına baktığınızda 65 ülke içerisinde -ki
bu 65 ülke dünya ekonomisinin yüzde 80’ini temsil ediyor- böyle bir araştırmada
65 ülke içerisinde ortalama 45’inci olan bir ülkenin Millî Eğitim Bakanısınız.
Bunların sebeplerini araştıracağınıza ilk ve ortaokuldaki müdürlerin kellesini
aldınız, suçu onlara yüklediniz sanki. O yüzden kendinizi sorgulamanız gerekir.
Ama
benim size bir teşekkür borcum var, siz bir fenomen oldunuz bu ülkede Sayın
Bakan. Siz, nasıl ruhunu değiştirebilen, bir şekilde ileride öğrencilere örnek
olarak, iyi olmayan bir örnek olarak gösterilecek bir kişi oldunuz, o yüzden
size teşekkür ediyorum. İleride ben çocuğuma diyeceğim ki: “Bak evladım, Nabi
Amcan gibi olma.”
MİLLÎ
EĞİTİM BAKANI NABİ AVCI (Eskişehir) – Çok ayıp konuşuyorsun, ayıp. 
GÖKCEN
ÖZDOĞAN ENÇ (Antalya) – Çok ayıp ya.
AYTUĞ
ATICI (Devamla) – Ben oğluma, kızıma torunuma sizin gibi olmamasını
söyleyeceğim Sayın Bakan. O yüzden… (AK PARTİ sıralarından gürültüler) Rahatsız
olabilirsiniz, benim söylediklerim eleştiri sınırındadır. Ben çocuklarımın
sizin gibi olmasını istemiyorum, o yüzden de çocuklarıma bunu böyle
öğütleyeceğim. (CHP sıralarından alkışlar)
MİLLÎ
EĞİTİM BAKANI NABİ AVCI (Eskişehir) – Ben de çocuklarımın sizin gibi olmasını
istemem.
RECEP
ÖZEL (Isparta) – İstemezsen isteme ya. Senin gibi olsun senin çocukların zaten.

MEHMET
METİNER (Adıyaman) – Haddini bilmemek saygısızlıktır.
AYTUĞ
ATICI (Devamla) – O nedenle, herkesin kendi mesleği başta olmak üzere onuruna
da sahip çıkması gerektiğini düşünüyorum. (CHP sıralarından alkışlar)
MİLLÎ
EĞİTİM BAKANI NABİ AVCI (Eskişehir) – Sayın Başkan…
BAŞKAN
– Buyurun Sayın Bakan…
RAMAZAN
CAN (Kırıkkale) – Konuşmanı yap git, niye şahsileştiriyorsun?
MEHMET
METİNER (Adıyaman) – Bir akademisyen saygılı olmayı bilir. O profesör titrini
başka yerde bırak.
AYTUĞ
ATICI (Mersin) – Size cevap bile vermiyorum, hele sana hiç vermiyorum.
MEHMET
METİNER (Adıyaman) – Hadi oradan hadi, saygılı olmayı öğren önce.
ZÜLFÜ
DEMİRBAĞ (Elâzığ) – Arkadaşlar, milletin muhatap almadığını siz niye muhatap
alıyorsunuz ki, gerek yok.
RECEP
ÖZEL (Isparta) – Doğru söylüyor.
ENGİN
ÖZKOÇ (Sakarya) – Muhatap alanları yok mu sayıyorsun?
MİLLÎ
EĞİTİM BAKANI NABİ AVCI (Eskişehir) – Sayın Başkan, bir dakika müsaade eder
misiniz?
BAŞKAN
- Sayın Bakanım, sataşma nedeniyle kürsüye buyurun.
İki dakika söz veriyorum Sayın
Bakanım.
Buyurun.(AK PARTİ sıralarından
alkışlar)
VIII.- SATAŞMALARA İLİŞKİN KONUŞMALAR (Devam)
4.- Millî Eğitim Bakanı Nabi Avcı'nın, Mersin
Milletvekili Aytuğ Atıcı’nın 651 sıra sayılı Kanun Tasarısı’nın 3’üncü maddesi
üzerinde şahsı adına yaptığı konuşması sırasında şahsına sataşması nedeniyle
konuşması

MİLLÎ EĞİTİM BAKANI NABİ AVCI
(Eskişehir) – Sayın milletvekilleri, bu tasarıyı görüşmeye başladığımızdan beri
burada sizlerden çok yararlı eleştiriler, öneriler geldi. Onlar için öncelikle
çok teşekkür ediyorum.
MAHMUT TANAL (İstanbul) – Bize bakın
Sayın Bakan, niye sadece o tarafa bakıyorsunuz?
GÖKCEN ÖZDOĞAN ENÇ (Antalya) – Sana
ne, istediği yere bakar.
BAŞKAN – Sayın Tanal, size mi
soracak yani nereye bakacağını? 
MAHMUT TANAL (İstanbul) – Evet, bize
bakacak, size mi bakacak?
GÖKCEN ÖZDOĞAN ENÇ (Antalya) – Sana
ne nereye bakacağından!
MİLLÎ EĞİTİM BAKANI NABİ AVCI
(Devamla) – Buna karşılık, maalesef bu Meclise yakışmayan, milletvekiline
yakışmayan, adımı zikrederek çok terbiyesizce ifadeler kullanıldı. Baştan beri
bunların hiçbirine cevap vermemek kararıyla oraya oturdum. Yine bu kararımı
sürdürüyorum; hepsini, bu da dâhil olmak üzere, misliyle iade ediyorum, yakışan
yere iade ediyorum.
Sizlere de teşekkür ediyorum. (AK
PARTİ sıralarından alkışlar)
MEHMET METİNER (Adıyaman) – Sizinle
gurur duyuyoruz. Herkes kendine yakışanı yapar.
AYTUĞ ATICI (Mersin) – Sayın Başkan…
BAŞKAN – Buyurun Sayın Atıcı.
AYTUĞ ATICI (Mersin) – Sayın Bakan
terbiyesizce ifadeler kullandığımı söyleyerek sataşmıştır. Söz istiyorum. (AK
PARTİ sıralarından gürültüler)
BAŞKAN – Sayın milletvekilleri,
lütfen.
Buyurun Sayın Atıcı. (CHP
sıralarından alkışlar)
5.- Mersin Milletvekili Aytuğ Atıcı'nın, Millî Eğitim
Bakanı Nabi Avcı’nın sataşma nedeniyle yaptığı konuşması sırasında şahsına
sataşması nedeniyle konuşması

AYTUĞ ATICI (Mersin) – Teşekkür
ederim Sayın Başkan.
Sayın Bakan, ben asla size
terbiyesizlik yapmadım. Ben sizi eleştirdim ve çocuklarımın sizin gibi olmasını
istemediğimi söyledim. Ne var bunda? (AK PARTİ sıralarından “Olamaz zaten!”
sesleri) 
HÜSEYİN BÜRGE (İstanbul) – Olamaz
zaten.
AYTUĞ ATICI (Devamla) - Niye
zorunuza gidiyor? Ben de bir öğretim üyesiyim ve sizi eleştiriyorum. 
KEMALETTİN AYDIN (Gümüşhane) –
Hocam, bırak çocuklar istediği gibi…
AYTUĞ ATICI (Devamla) - Sizin
4+4’teki tutumunuz, daha sonra yaptığınız uygulamalar millî eğitimimize asla ve
de asla çözüm olmayacak ve kapanmayacak yaralar açmıştır. 
AFİF
DEMİRKIRAN (Siirt) – O senin görüşün! 
AYTUĞ
ATICI (Devamla) – Benim görüşüm. Ben görüşümü terbiye çerçevesinde buradan
söylerim. Ağzımdan bir tane kötü laf çıkmadı, çıkmayacak, o kötü lafları size
iade ediyorum. (AK PARTİ sıralarından gürültüler)
O
yüzden, Türk millî eğitimine verdiğiniz bu zararlardan dolayı ben her kürsüye
çıkışımda sizi eleştireceğim, buna da hakkım var. 
KEMALETTİN
AYDIN (Gümüşhane) – O tertemiz çocuklarını katma Hoca!
AYTUĞ
ATICI (Devamla) – O nedenle, beni terbiyesizlik yapmakla suçlamaya hakkınız
yok. Hiç yakıştıramadım size. Böyle bir şeyi de asla kabul etmiyorum ve
reddediyorum. 
Bir
dönün bakın bakalım, AKP hükûmetlerinde bile 5 tane bakan değişti, hangi birisi
sizin kadar zarar verdi bu sürece?
RECEP
ÖZEL (Isparta) – Hadi oradan! 
AYTUĞ
ATICI (Devamla) – “Babacan” diye sizi tanıttılar, hepimizi aldattınız, hepimizi
bu görüşünüzle, bu duruşunuzla, sosyal demokrat bakışınızla herkesi kandırdınız…
GÖKCEN
ÖZDOĞAN ENÇ (Antalya) – Muhafazakâr demokrat o, sosyal demokrat olan sensin.
AYTUĞ
ATICI (Devamla) – …ve laik eğitimin ortadan kaldırılmasında bir numaralı rolü
oynadınız ve sizi Truva atı olarak kullandılar, siz de buna izin verdiniz. Bir
koltuk için değer miydi bu Sayın Bakan? (CHP sıralarından alkışlar)
MEHMET
METİNER (Adıyaman) – Çok iyi yaptık, daha fazlasını yapacağız!
BAŞKAN
– Teşekkür ediyorum.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- Yükseköğretim Personel Kanununda Değişiklik
Yapılmasına Dair Kanun Tasarısı ile Tokat Milletvekili Reşat Doğru ve
Milliyetçi Hareket Partisi Grup Başkanvekili Mersin Milletvekili Mehmet Şandır
ile 1 Milletvekilinin; Bartın Milletvekili Muhammet Rıza Yalçınkaya’nın; Mersin
Milletvekili Ali Öz ve Milliyetçi Hareket Partisi Grup Başkanvekili İzmir
Milletvekili Oktay Vural’ın; İstanbul Milletvekili Aydın Ağan Ayaydın’ın;
Ankara Milletvekili Zühal Topcu’nun; Antalya Milletvekili Gürkut Acar’ın; Konya
Milletvekili Mustafa Kalaycı’nın Benzer Mahiyetteki Kanun Teklifleri ve Plan ve
Bütçe Komisyonu Raporu (1/981, 2/187, 2/929, 2/1532, 2/2135, 2/2260, 2/2290,
2/2403) (S. Sayısı: 651) (Devam)

BAŞKAN
– Madde üzerinde soru-cevap işlemi yapılacaktır.
Sayın
Canalioğlu, buyurun.
MEHMET
VOLKAN CANALİOĞLU (Trabzon) – Teşekkürler Sayın Başkan.
Sayın
Bakan, Trabzon Bedri Rahmi Eyüpoğlu Ortaokulu beden eğitimi öğretmeni Seçil
Esmanur Erdem, 23 Kasım 2013 günü Trabzon’a gelen dönemin Başbakanı Sayın Recep
Tayyip Erdoğan’ın konvoyuna Cumhuriyet Caddesi’nden geçerken yumurta attığı
iddiasıyla gözaltına alınmış ve hakkında kamu görevlisine görevinden dolayı
alenen hakaret suçlamasıyla dava açılmıştır. Öğretmen de isnat edilen suçu
işlemediğini defalarca söylemiştir. Trabzon Valiliğince de hakkında idari
soruşturma açılmış, bahsedilen öğretmen açığa alınmış ve bir süre sonra ise
görevine iade edilmiştir. Mahkemece de görülen dava sonucunda 7.080 lira para
cezasına çarptırılmış ve mahkeme cezayı ertelemiştir. Seçil öğretmen isnat
edilen suçun karşılığı olarak da Millî Eğitim Bakanlığı, yani sizin
Bakanlığınızca, Bakanlığınızın Yüksek Disiplin Kurulu kararıyla meslekten ihraç
edilmiştir.
Sizce
Yüksek Disiplin Kurulunca verilen bu ceza sizin ve toplumun vicdanını rahatsız
etmiş midir? 
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Sayın
Tanal…
MAHMUT
TANAL (İstanbul) – Teşekkür ediyorum Sayın Başkan.
Sayın
Bakan, bugün Millî Eğitim Komisyonunda TÜRGEV tarafından kurulması istenen İbn-i
Haldun Üniversitesiyle ilgili YÖK’e üniversite kurmak için müracaat etmiş, YÖK
izin vermiştir. Ancak TÜRGEV YÖK’e müracaat etmeden önce yani onun
müracaatından önce üniversite kurmak için müracaat edenler var mı? Varsa
kimlerdir, hangi vakıftır veya kişilerdir? Onlara izin bugüne kadar verilmedi,
TÜRGEV’e niye verildi? TÜRGEV’e iznin verilmesinde TÜRGEV’in kurucularının
arasında Adalet ve Kalkınma Partisinden milletvekillerinin ve o dönemin
Başbakanı, bugünün Cumhurbaşkanı Recep Tayyip Erdoğan’ın ailesinin olmasının
etkisi var mıdır, yok mudur? 
BAŞKAN
– Teşekkür ediyorum.
Sayın
Aydın…
KEMALETTİN
AYDIN (Gümüşhane) – Teşekkür ederim.
Sayın
Bakanım, geleceğin sağlam ve özgürlükçü düşünen ve düşündüğü gibi yaşayabilen
nesillerinin oluşmasında sağlamış olduğunuz eğitim sisteminden dolayı şahsınızı
ve tüm kadrolarınızı tebrik ediyorum. Ayrıca da akademik kadroların yıllarca
içerisinde uğraş verdikleri, ömürlerini tükettikleri bu süreçlerine de bugünkü
kanun çalışmalarıyla vereceğiniz destekten dolayı da tebrik ediyorum.
Çocuklarım da sizi örnek alıyor. Allah razı olsun. (AK PARTİ sıralarından
alkışlar)
BAŞKAN
– Teşekkür ederim.
Sayın
Canalioğlu…
MEHMET
VOLKAN CANALİOĞLU (Trabzon) – Teşekkürler Sayın Başkan.
Sayın
Bakan, biraz önce tamamlayamadım, süre doldu. Sizce bu öğretmene verilen ceza
-bir Millî Eğitim Bakanı olarak- bu şekilde mi olmalıydı, yoksa siz
öğretmenlerin hamisi ve öğretmenleri gözeten biri olarak öğretmenimizi
hayatından, mesleğinden soğutacak şekilde görevden atılmasını doğru buluyor
musunuz?
Teşekkür
ediyorum.
BAŞKAN
– Teşekkür ediyorum.
Sayın
Havutça…
NAMIK
HAVUTÇA (Balıkesir) – Teşekkür ederim Sayın Başkan.
Sayın
Bakan, öğretmenlerin ve okul yöneticilerinin atama ve yer değiştirme
yönetmeliğini değiştirdiniz, görevlendirme getirdiniz. Son olarak, görevden
alınan okul müdürlerinin mülakatlarında sorulan sorulardan haberiniz var mı?
Millî eğitim sisteminde bu kadar öğretmenleri aşağılayıcı, onur kırıcı sorular
sorulmamıştır. O mülakatlarda şahsınızın ödül verdiği okul müdürü, Bandırma’da
millî eğitim müdürü 0,76 puan almıştır. Bakanlıktan ödül alıyor ama sırf EĞİTİM-BİR-SEN’e
üye olmadığı için o öğretmen arkadaşımız 0,76 puan alıyor. Bunu nasıl içinize
sindiriyorsunuz? Millî Eğitim Bakanlığında bunca yıl liyakate göre kariyer
yapmış okul müdürlerimizin onurlarını kırdığınızı düşünmüyor musunuz?
Bir
de, 200 bin üniversite affı bekleyen öğrencimiz var. Bu yasa Komisyondan geçti,
buraya gelmeyi bekliyor. Bunları çıkarmak için ne bekliyorsunuz?
BAŞKAN
– Teşekkür ediyorum.
Sayın
Yılmaz, son soru…
DİLEK
AKAGÜN YILMAZ (Uşak) – Teşekkür ederim Sayın Başkan.
Sayın
Bakan, Millî Eğitim Yasası’ndaki yeni yapılan değişikliklerle okul müdürlerinin
atanmasına ilişkin puanlama sistemi değiştirildi ve o puanlama sistemi
sonucunda okul aile birliği ve okuldaki diğer birimlerin verdiği puanların
yanında bir de millî eğitim müdürlüklerinin vermiş olduğu puanlar vardı ama
millî eğitim müdürlüklerinin vermiş olduğu puanlamalarda çok ciddi anlamda
taraf tutuldu. EĞİTİM-BİR-SEN üyesi müdürlere özellikle fazla puan verildiği
her yerde söyleniyor. Bunun objektif kriterlere tabi olması gerekmiyor mu?
Ayrıca, okulda bulunanların verdiği tam puanlara rağmen çok düşük puanlar
verilerek millî eğitim müdürlükleri tarafından çok büyük haksızlıklara neden
olunmayacak mı? 
Okullarda
çok ciddi bir AKP kadrolaşması var. Bu yasayı çıkartırken özellikle cemaatçi
yapılanmalara karşı çıkarttığınızı belirtmiştiniz ama ne yazık ki benim kentim
olan Uşak’ta Menzil tarikatından kişilerin okul müdürü yapıldığını biz
hayretler içerisinde gördük.
BAŞKAN
– Sayın Bakan, buyurun.
MİLLÎ
EĞİTİM BAKANI NABİ AVCI (Eskişehir) – Teşekkür ederim.
Sayın
Başkan, değerli milletvekilleri; İbn-i Haldun Üniversitesi dışında evraklarını
tamamlayıp müracaat etmiş olan vakıf talepleri şu anda yok. Yani, YÖK’te
bekleyen bir vakıf üniversitesi kurma talebi varsa evrak eksikliğinden ötürü
bekliyordur. 
MAHMUT
TANAL (İstanbul) – İsimleri ne bunların? 
MİLLÎ
EĞİTİM BAKANI NABİ AVCI (Eskişehir) – Evrakları tamamlandıysa Millî Eğitim
Bakanlığına gönderilir, biz de onu işleme koyarız. Bekletilen bir şey yok şu
anda. Bildiğim kadarıyla Antalya’da bir vakıf üniversitesi bekliyordu evrak
eksikliği nedeniyle. Şimdi YÖK’ten temsilci arkadaşımızın verdiği bilgiye göre
onun da evrakı tamamlanmış ve Meclise gönderilmiş.
MAHMUT
TANAL (İstanbul) – 1 tane mi? Evrak eksiği olsa dahi…
MİLLÎ
EĞİTİM BAKANI NABİ AVCI (Eskişehir) – Evrakı tam olduğu hâlde bekleyen yok. 
MAHMUT
TANAL (İstanbul) – Eksik olarak bekleyen kaç tane var? 
MİLLÎ
EĞİTİM BAKANI NABİ AVCI (Eskişehir) – Onu bilmiyorum şu anda. 
MAHMUT
TANAL (İstanbul) – Cevap ne zaman verilir? Özür dilerim, Başkan da kusura
bakmasın, böyle karşılıklı oldu ama. 
MİLLÎ
EĞİTİM BAKANI NABİ AVCI (Eskişehir) – Şimdi arkadaşlarımız bilgi alsınlar, size
verelim. 
Bu
Yüksek Disiplin Kurulu kararıyla öğretmenlikten ihraç edilen öğretmenimizle
ilgili tabii ben de üzüldüm ama yasaların öngördüğü birtakım müeyyideler var
yani bir öğretmenin yapmaması gereken, yaptığı takdirde de… Her meslekte olduğu
gibi öğretmenlik mesleğinde de öğretmenlerin uyması gereken kurallar var.
Dolayısıyla, bu kurallara aykırı davrananlara da suçun veya kabahatin
niteliğine göre değişik ölçeklerde müeyyide uygulanıyor. Bu öğretmenimizle
ilgili de maalesef işlediği iddia edilen suçla ilgili böyle bir tasarrufta
bulunulmuş. Üzüldüm mü? Tabii üzüldüm yani hem bir öğretmenin böyle bir suçla
suçlanmasına hem de suçu sabit bulunduğu için de cezalandırılmasına gayet tabii
üzüldüm. Keşke olmasaydı ama yasaları, müeyyideleri uygulamayın anlamında bu
soruyu sormadığınızı da tahmin ediyorum. 
Müdür
atamalarıyla ilgili Dilek Hanım’ın sorusuna cevap olarak: Biz bu atamaların
olabildiğince objektif kriterlerle gerçekleştirilebilmesi için, dün de
açıkladım sistemin nasıl kurgulandığını, 100’e yakın kriter geliştirildiğini...
ALİ
ÖZ (Mersin) – Siz de biliyorsunuz Sayın Bakan Allah aşkına ya! Öyle olmadığını
siz de biliyorsunuz.
MİLLÎ
EĞİTİM BAKANI NABİ AVCI (Eskişehir) – Bir bitireyim müsaade edin.
GÖKCEN
ÖZDOĞAN ENÇ (Antalya) - Siz her şeyi biliyorsunuz!
BAŞKAN
– Sayın Bakanım, lütfen, siz sorulara cevap verin.
ALİ
ÖZ (Mersin) – Ne anlatıyorsunuz hikâye, masal!
BAŞKAN
- Sayın Öz, lütfen…
MİLLÎ
EĞİTİM BAKANI NABİ AVCI (Eskişehir) – 100’e yakın kriter geliştirdiğimizi, bu
kriterleri uygulayacak aktörleri belirlediğimizi dünkü açıklamalarımda da
söyledim ama bazı yerlerde yöneticilerle okul aile birliği, öğretmen veya
öğrenci temsilcilerinin verdikleri oylar arasında veya -oy demeyelim de-
puanlamalar arasında çok dramatik farklar varsa -ki böyle örnekler var- bunları
da araştırdığımızı…
DİLEK
AKAGÜN YILMAZ (Uşak) – Dava açtılar Sayın Bakan.
MİLLÎ
EĞİTİM BAKANI NABİ AVCI (Eskişehir) – Tabii, dava açıldığını, açılacağını,
açılması gerektiğini, eğer münasebetsiz sorular sorulduysa komisyonlarda…
Bunlar komisyon hâlinde çalışmadı yalnız, daha önceki atamalar. Yani ilçe
müdürü, şube müdürü, okul aile birliği başkanı, öğrenci temsilcisi, en kıdemli
öğretmen ve en kıdemsiz öğretmen, kendileri e-okul sistemi üzerinden ayrı ayrı
yani bir komisyon hâlinde toplanarak, istişare ederek değil, ayrı ayrı… Bunu da
özellikle yaptık ki birbirlerini etkilemesinler puanlamaları yaparken diye.
Buna rağmen bu tür uygulamalar olduğunu biz de biliyoruz. Bunun tabii hukuki
yolları da açık. Ben bundan on beş yirmi gün önce bütün il müdürlerimizi bir
telekonferansla topladım yani telekonferans üzerinden tekrar bu konularda
uyardım. Bu konulardaki değerlendirmelerde kendilerine daha önceden gönderilmiş
olan, o sadece eğitimci niteliğini ölçmeyi veya yönetici niteliğini ölçmeyi
amaçlayan kriterler dışında, herhangi bir siyasi veya sendikal kayırmacılığa
gitmemeleri gerektiği konusunda aynen şu kullandığım ifadelerle kendilerini
uyardım ve bu tür örneklerle karşılaştığımızı ve karşılaştığımız örnekleri de
soruşturma konusu yaptığımızı, gerektiğinde dava konusu olacağını kendilerine tekrar on beş
yirmi gün önce hatırlattım.
Şimdi, diğer, daha
önceki soru-cevap faslında cevaplandıramadığım birkaç konu var, onları da hemen
hızlıca…
BAŞKAN – Sayın
Bakanım, lütfen… 
MİLLÎ EĞİTİM BAKANI
NABİ AVCI (Eskişehir) – Peki, tamam. Başka zaman olursa açıklarım onları da.
BAŞKAN – Peki,
teşekkür ediyorum.
Madde üzerinde aynı
mahiyette iki adet önerge vardır, okutup işleme alıyorum.
Türkiye
Büyük Millet Meclisi Başkanlığına
Görüşülmekte olan 651
sıra sayılı “Yükseköğretim Personel Kanununda Değişiklik Yapılmasına Dair Kanun
Tasarısı”nın 3. maddesi ile 2914 sayılı Yükseköğretim Personel Kanununa
eklenmesi öngörülen geçici maddenin aşağıdaki şekilde değiştirilmesini arz ve
teklif ederiz.
 Aydın
Ağan Ayaydın Fatma Nur Serter Aytuğ
Atıcı
 İstanbul İstanbul Mersin
 Kamer
Genç Oğuz Oyan Ali Haydar
Öner
 Tunceli İzmir Isparta
“Geçici Madde 10- Ek 4
üncü maddede belirtilen yönetmelik dört ay içinde yürürlüğe konulur. Ek 4 üncü
maddenin birinci fıkrasına göre ilk defa akademik teşvik puanı hesaplanması,
2014 yılında yapılan faaliyetler esas alınmak suretiyle 2015 yılı için
yapılır.”
Aynı mahiyetteki diğer
önergenin imza sahipleri:
 Alim
Işık  S. Nevzat Korkmaz Yusuf
Halaçoğlu
 Kütahya Isparta Kayseri 
 Reşat
Doğru D. Ali Torlak Ahmet Duran
Bulut
 Tokat İstanbul Balıkesir
  Hasan
Hüseyin Türkoğlu
  Osmaniye
BAŞKAN – Komisyon aynı
mahiyetteki önergelere katılıyor mu?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) – Katılmıyoruz
Sayın Başkan.
BAŞKAN – Hükûmet
katılıyor mu?
MİLLÎ EĞİTİM BAKANI
NABİ AVCI (Eskişehir) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde söz isteyen Ali Haydar Öner, Isparta
Milletvekili.
ALİ HAYDAR ÖNER
(Isparta) – Sayın Başkanım, değerli milletvekilleri; 651 sıra sayılı Tasarı
üzerinde görüşmelerimizi sürdürüyoruz. 
Suskun üniversitelerin
seçkin akademisyenlerine emeklerinin karşılığı olarak birtakım ek olanaklar
sağlama peşindeyiz. Bu konudaki mutabakat açısından bazı farklılıklar var ama
genel mutabakat tamam. Gerçekten de akademisyenler yetiştirdikleri
öğrencilerden kısa sürede geri kalıyorlardı. “Ne ka maaş, o ka itibar.” misali
itibarlarından da kayba uğruyorlardı çünkü vatandaşlar akademisyenlerin
maaşlarının daha fazla olduğunu zannediyorlardı, öğrendiklerinde de
şaşkınlıklarını gizleyemiyorlardı.
Üniversitelerimiz
suskun, sadece üniversitelerimiz değil çok önemli kurumlarımız suskun. Birçok
konuda Diyanet suskun, tarafsız ve bağımsız yargı yok, iş adamları suskun,
sanatçılar hakarete uğruyorlar. Böyle bir ülkede hiç değilse sanatçı akademisyenlerin
maaşlarında biraz artış olacak. 
Akademik teşvik
ödülleri, araştırma, bilimsel çalışmalar, teknolojik gelişmeler, sanata
katkılar -sanata katkının söz edildiği bir döneme geldik herhâlde- proje,
yayın, tasarım, sergi -bazı eserlerin hakarete uğradığı bir dönemdeyiz- patent
gibi tebliğ ve ödülleri puana tabi tutacağız. Ondan sonra da profesörlere yüzde
100, doçentlere yüzde 90, diğer görevlilere yüzde 80 ve yüzde 70 oranında ek
ödemeler yapacağız. 
Tek olumlu şey,
komisyon aşamasında uzman, çevirici, eğitim-öğretim planlamacılarının da bu
listeye dâhil edilmesi ama dâhil edilmeyen çok kesim var. Bir defa, emekliler
perişan hâldeler. Asgari yaşam standardını dikkate aldığımızda, yoksulluk
sınırı 3.900 liralardayken emekliler kaç lirayla geçinme hesapları yapıyorlar,
özellikle tahsil çağındaki öğrencilerin üniversite giderlerini, öğrenim
giderlerini nasıl karşılayabiliyorlar?
Atanamayan
öğretmenler, adaletsiz kontenjan uygulamaları, polislerin ek gösterge
sorunları, cezaevi personelinin talepleri milletvekili telefonlarına mesaj
olarak geliyor. Memura enflasyon farkı yok. Enerji alanında elektrik ve doğal
gaz yüzde 9 zam gördü. Efendim, geçim aslanın ağzında.
Öbür
taraftan, devletleşen AKP bir eliyle verdiğini diğer eliyle alıyor. 2005
yılında çıkarılan geliştirme ödeneği, evet, şaşırtıcı, 15/12/2014’te
kaldırılıyor. Gerice yörelere 500 katsayıya kadar uygulanan ödenekler 15
Aralıktan itibaren kaldırılacak, verilen ek ödemelerin bir kısmı geri alınacak.
Niye kaldırılıyor anlamak mümkün değil. Adıyaman’ın Sincik’inde, Ağrı’nın
Eleşkirt’inde koşullar değişti mi? Orada çalışanlar niye mahrum ediliyor?
Yeniden puanlama yapılmalı, yeniden değerlendirilerek bu ödenek süresi
uzatılmalı.
Ayrıca,
ülkeler arası karşılaştırmada... Bir Amerikan üniversitesinde öğretim üyesi
yeni maaşları... Profesörlere 2,47 oranında fazla ödüyor, araştırma
görevlilerine de 1.680 dolar karşılığına gelecek 2,69 oranında fazla ödeme
görünüyor. Akademisyenlerimizin aldığı helal olsun, hak ettiklerini
alamayanlara da selam olsun.
Teşekkürler.
(CHP sıralarından alkışlar) 
BAŞKAN
– Teşekkür ediyorum.
Aynı
mahiyetteki önerge üzerinde söz isteyen Yusuf Halaçoğlu, Kayseri Milletvekili. 
Buyurun
Sayın Halaçoğlu. (MHP sıralarından alkışlar) 
YUSUF
HALAÇOĞLU (Kayseri) – Teşekkür ederim Sayın Başkanım.
Değerli
milletvekilleri, hepinizi saygıyla selamlıyorum.
Üniversitenin
gerçekten çok önemli bir ihtiyacı olan bir yasa buradan geçiyor ama tabii,
gerçekten az ama en azından bu kadarıyla da olsa, şimdilik durumlarını biraz da
olsa iyileştirecek bir konu. Ancak şunu söyleyeyim: Üniversitede olan
arkadaşlarımız çok iyi bileceklerdir, araştırma görevlileri, doktora hazırlayan
gençler bunların iyi yetişmeleri için muhakkak ki onlara bu aldıkları para
geçimlerini sağlayabilecek ancak bir nitelik kazandırabilir belli ölçüde ama
araştırmalarını çok iyi yapabilmelerine imkân verecek bir meblağ değil.
Dolayısıyla, üniversitelerin araştırma fonlarına özel olarak biraz daha ek
şeyler konmak suretiyle, meblağlar konmak suretiyle onların bir başka şehre
gittiklerinde, kütüphane çalışmalarına vesaireye gittiklerinde o günlerle
ilgili ek bir para konmasında çok büyük fayda var. Ankara’dan İstanbul’a giden
bir genç orada bir mekânda kalacak. Ayrıca, arşive gidecek, kütüphaneye
gidecek, fotokopi çekecek, orada yaşamını geçirecek. Yani, 3 bin lira parayla
bunları yapması pek mümkün olmaz bir ay çalıştığı zaman bile. Dolayısıyla,
bunları göz önüne almamız lazım ama yine de dediğim gibi bu da olsa, belli bir
ölçüde küçük de olsa bir rahatlatma meydana getirecektir. Bir sonraki aşamada
buna biraz daha fazla eğilmemiz lazım. Çünkü arkadaşlar, bakın, üniversite
sayımız yanılmıyorsam 180’lere kadar çıktı. Bundan on sene önce, on beş sene
önce üniversitelerimizin sayısı çok daha azdı; 40’tı, 30’du, 50’ydi. Ama dünya
üniversiteleri sıralamasına baktığınız zaman Türkiye üniversitelerinden ilk 100
içerisinde birkaç tane üniversitemiz vardı. 2013 yılında zannediyorum 61’inci
sırada tek ODTÜ vardı. 200’üncü sırada diğer üniversiteler geliyor. Şimdi, 5’e
düştü. 2014’te de zannediyorum 6 üniversite ilk 500’e girebildi, ilk 100
içerisinde de yok. Şimdi, bu ne demektir biliyor musunuz? Voltaire diyor ki:
“Bağnazlar yaratmanın en bilindik yolu öğretmeden inandırmaktır.” Siz
insanlarınızı iyi yetiştirmezseniz bağnazlıktan kurtarmanız mümkün değil. Ne
gariptir ki... Bakın, şöyle bir düşünün, kafanızda canlandırın: Cumhuriyet
kurulalı doksan bir yıl geçmiş. Türkiye’de herhangi bir bakanlıkta bu kadar çok
oynanmış mıdır? Yani, Millî Eğitim Bakanlığında aynı hükûmet döneminde gelen
farklı bakanlar bile muhakkak birtakım değişiklikler yapma durumunda
kalmışlardır. Kimisi krediyle, kimisi ders geçme, kimisi bilmem ne ama eğitimde
kaliteyi artıracak ciddi önlemler almak yerine bunlarla, şekillerle
uğraşılmıştır veyahut da sürekli… Bugün Hükûmet belli bir karar aldı ama tam
uyguladığını da düşünmüyorum. Yani artık normal düz liselerde 80 kişilik
sınıflardan kurtarılması gerekiyor artık bunların. Daha çok meslek okullarına
yöneltilmesi, daha doğrusu tümüyle meslek okullarına yöneltilmesi gerekiyor ve birçok
yerlerimizde yine merkez YİBO’ların kurulması lazım. Bunları yapmadığımız
takdirde gençlerimizi iyi şekilde yetiştiremeyiz. İşte bağnazlık da o zaman
çıkar. Bunların önüne geçmek Türkiye’nin yükselmesi demektir, Türkiye’nin daha
demokratik bir hâle gelmesi demektir, Türkiye’nin insan haklarına çok daha
adapte olması demektir. İyi yetiştirilmiş insanlarınız varsa çıkardığınız
kanunları uygulayacak onlar olduğu için ciddi bir şekilde ivme göstereceksiniz
ve o kanunlar uygulanabilecektir. Siz dünyanın en iyi kanununu da çıkarsanız
iyi yetiştirilmiş insanlarınız yoksa onu uygulayamazsınız veyahut toplumu bu
yönde yönlendirmeniz de mümkün olmaz. 
Dolayısıyla
burada, benim -ki şunu söyleyeyim- otuz sekiz senelik bir akademik hayatım
oldu. Bunun yirmi iki senesi profesör olarak geçti. Şimdi arkadaşlar, bu kadar
zaman zarfında şunu gördüm. On beş sene Tarih Kurumu Başkanlığı yaptım. Benim
kendi mesleğimde bir araştırma yapmam için muhakkak yurt dışındaki arşivleri
incelemem gerekiyordu ama bunu nasıl sağlayacaktım? Aldığım maaşla oraya gitmem
mümkün değil. Öyleyse bunlara -TÜBİTAK’ta olduğu gibi- birtakım burslar veren
veya devlet tarafından destek veren… Onun bunun kapısında süründürmeyin bilim
adamlarını. Ciddi bir araştırma yapmasını beklemek için bunu yapmak zorundasınız.
2016’da değerlendireceğimiz bu türden işte performanslar… İnsanlara siz destek
vermezseniz, altyapıyı oluşturmazsanız o performansı nasıl gösterecek o
insanlar. Bunların hepsini göz önüne almak zorundayız ve bu çerçeve içerisinde
değerlendirdiğimizde zannediyorum daha faydalı oluruz. 
Hepinize
saygılar sunuyorum. (MHP ve CHP sıralarından alkışlar)
BAŞKAN
– Teşekkür ediyorum.
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın
milletvekilleri, yeni geçici madde ihdasına dair bir önerge vardır. 
Önergeyi
okutup komisyona soracağım. Komisyon önergeye salt çoğunlukla, 21 üyesiyle
katılırsa önerge üzerinde yeni bir madde olarak görüşme açacağım. Komisyonun
salt çoğunlukla katılmaması hâlinde ise önergeyi işlemden kaldıracağım.
Şimdi
önergeyi okutuyorum:
TBMM Başkanlığına
 Ankara

Görüşülmekte
olan 651 Sıra Sayılı Yasa teklifine aşağıdaki maddenin eklenmesini arz ederiz.
Madde
4: 2914 sayılı Kanuna aşağıdaki geçici madde eklenmiştir.
Geçici
madde 11: YÖK Kanununda Yüksek Öğretim Personel Kanununda ücretlerle ilgili
değişiklikler yapılıncaya kadar bu kanunun 1. maddesiyle Yükseköğretim
Personeline verilen tazminat bunların emeklilik maaşlarının hesaplanmasında da
nazara alınır. 
 Haydar
Akar  Gürkut Acar  Kamer
Genç
 Kocaeli
 Antalya  Tunceli
 Mehmet
Volkan Canalioğlu  Mehmet Haberal  Engin Özkoç
 Trabzon
 Zonguldak  Sakarya
 Uğur
Bayraktutan 
 Artvin

BAŞKAN
– Sayın Komisyon, önergeye salt çoğunlukla katılacak mısınız?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) –
Komisyon üyelerimizi Komisyon sıralarına davet ediyorum Sayın Başkanım.
Salt
çoğunluğumuz bulunmamaktadır, kabul edemiyoruz.
BAŞKAN
– Komisyon önergeye salt çoğunlukla katılmamış olduğundan önergeyi işlemden
kaldırıyorum. 
4’üncü
maddeyi okutuyorum: 
MADDE
4- Bu Kanunun;
a)
1 inci maddesi yayımını izleyen ayın on beşinde, 
b)
2 nci maddesi 1/1/2015 tarihinde,
c)
Diğer hükümleri yayımı tarihinde,
yürürlüğe
girer.
BAŞKAN
– Madde üzerinde Cumhuriyet Halk Partisi Grubu adına söz isteyen Engin Özkoç,
Sakarya Milletvekili.
Buyurun
Sayın Özkoç. (CHP sıralarından alkışlar) 
CHP
GRUBU ADINA ENGİN ÖZKOÇ (Sakarya) – Sayın Başkan, değerli milletvekilleri;
önemli bir süreçten geçiyoruz eğitimde. Bu süreç içerisinde iki yıl üst üste
aynı süreci yaşayan 2 kardeş aynı sistem içerisinde okuyamadı. 5 bakanın
değiştiği bu dönemde, aynı parti programına bağlı olan hiçbir bakan bir öncekinin
yaptığının devamını getiremedi. Bu, bir boks ringine benzedi ve salvolar
uçuşmaya başladı, on iki yıl içerisinde tam 13 tane temel yasa değişti.
Şimdi,
on iki yılın AKP iktidarı döneminde bir çocuğun durumuna bakacak olursak,
2003’te 6 yaşında olan Ayşe -kendisi şu anda 17-18 yaşında- ilkokul 1’inci
sınıfa başlarken 2004’te pilot uygulamalarıyla ilköğretim müfredatında köklü
bir değişiklikle karşılaştı. Çocukların ezberden kurtarılacağı ve eleştirisel
düşünceye sevk edileceği söylenerek Ayşe cümlelerle değil seslerle tanıştı.
Fişler tarihe karıştı, alfabede ilk cümle “A” olmaktan çıktı “E” hâline
getirildi. 2005 yılında üç yıllık lise eğitimi de değiştirildi, dört yıla
çıkarıldı. Aynı yıl Liselere Giriş Sınavı yerine OKS çıktı. Öğrencilerin üç
yıllık ortaöğretimin ardından yine tek bir sınava girmesi esas alındı ancak
sınav içeriği, müfredatı ve katsayıları farklılaştırıldı. İlk OKS 2006 yılında
yapıldı. Yani Ayşe’nin ve ailesinin önünde Anadolu liselerine hazırlanmak için
uzunca bir zaman vardı ya da onlar öyle olduğunu sanıyorlardı. Ancak bir yıl
sonra yani tam 2007 yılında Ayşe 4’üncü sınıftayken OKS yerine üç aşamalı
Seviye Belirleme Sınavı ortaya çıktı. Artık 6, 7 ve 8’inci sınıflarda birer
sınav yapılacak, yıl sonu başarı notuna göre sonuçlar belirlenecekti. Son OKS
de o yıl yapıldı. Ayşe 6 ve 7’nci sınıfta okuyan bihaber çocuklarla beraber SBS
sınavlarına o yıl girdi.
Ayşe
6’ncı sınıfta SBS’ye girdi, ancak 7’nci sınıfa geçtiğinde yeni Bakan Nimet
Çubukçu bu sefer çocukların üç yıl dershaneye bağımlılığını azaltmak istediğini
söyleyerek tekrar tek sınav uygulamasına geçildiğini söyledi. Yani Ayşe ucundan
dâhil olduğu sistemi bıraktı, 8’inci sınıfta başka bir içerikte ve bir düzende
sınava hazırlanmaya başladı. Aynı yıl tüm düz liselerin Anadolu lisesi olması
için de karar çıktı. Artık Ayşe’nin kafası tamamen karışmıştı. Gerçi kendisi
yine şanslıydı, sekiz yıllık zorunlu eğitimi bitirip liseye başlamıştı ki 4+4+4
sistemine geçildi, eski ortaokul sistemine geri dönüş yapıldı. Bir keşmekeşten
kurtuldum derken yeni sistemde, kreşe gidecek çocuklar yani kardeşi 5 yaşında
okula başlamak durumunda kaldı. Kamuoyuyla hiç tartışılmadan, Mecliste bile
sözümüz dinlenmeden 2012’de getirilen bu sistem imam-hatip ortaokulları ve
liselerini hızla çoğalttı. Ayşe imam-hatibe gitmese bile eğitimdeki hızlı
değişimden nasibini aldı ve zorunlu 3 din dersiyle birlikte sekiz saatlik din
eğitimi de almaya başladı. Ayşe 10’uncu sınıfa geçtiğinde yani tam 2013’te TEOG
sistemi devreye girdi. Ayşe boş sınıflara rağmen imam-hatip liselerinin hızla
artış nedenini anlamamızı sağlayan bu sistemden yırtmış gözüküyordu. Temel
eğitimden ortaöğretime geçiş, TEOG’da -az önce arkadaşım anlattı- 30
kilometreden bin kilometreye varan mesafelerle bu sistemi de AKP Hükûmeti ve
Millî Eğitim Bakanlığı eline yüzüne bulaştırdı. (CHP sıralarından alkışlar) 
Aynı
Ayşe şimdi 11’inci sınıfta ve üniversiteye hazırlanıyor, bugün için öngörülen
sınava ve dershanelere hazırlanıyor 1 Eylül 2015’e kadar. Sonra? Sonra
dershaneler kapatılacak. Son yılda Ayşe’ye neler olacak biz bilmiyoruz. Millî
Eğitimin bildiğini, onu da bilmiyoruz. Sayın Nabi Avcı’nın bize, STK’lara,
akademisyenlere söylediği değil, biz basından takip ediyoruz kendisini, bir
röportajın satır aralarında “TEOG sistemi gibi bir sistem gelecek.” diye. 
Bugün
itibarıyla en azından Ayşe’nin önündeki üniversite sistemine bakacak olursak
sözü çok uzatmadan, orası da bir çorba. 2009’da sınav iki aşamalı hâle
getirildi. YÖK katsayı makası daraltıldı. Sonra 2011’de uygulamayı toptan
kaldırdılar. YÖK 2006 yılında başlattığı içi doldurulmamış bir atılımla
üniversite sayısını 77’den 188’e çıkarttı. Ayşe’nin şimdi puanı ya da ailesinin
parasına göre okuyabileceği birçok üniversite var. Ülkenin imkânlarından,
öğretim politikasından, istihdamdan, bağımsız kurulan bir üniversiteden mezun
olacak gibi gözüküyor. Ancak niteliksizleşen bu süreçte eğitimini aldığı işi
yapabilecek mi bilinmiyor, tıpkı atanması yapılmayan öğretmenler gibi. Artık
sıradan bir kasiyer için bile “Üniversite mezunu aranıyor.” deniliyor. 
Beyler,
amacımız nedir? Eğitim muhafazakârlaşıyor, ticarileşiyor, niteliksizleşiyor.
Kime, neye hizmet ediyoruz? OECD’nin 44 ülkede yaptığı problem çözme ve
yaratıcılık –PISA- sınavında Türkiye sondan 2’nci. Herhâlde niyetimiz sondan 1’inci
olmak. 
Beyler,
bugün Millî Eğitim Komisyonuna bir öneri daha geldi. Millî Eğitim Komisyonunda
Grup Başkan Vekilimiz Levent Gök’le birlikte Millî Eğitim Komisyonunu terk
etmek zorunda kaldık. Neden mi? İbn-i Haldun Üniversitesi diye, açılan bunca
üniversitenin üstüne bir üniversite daha geliyor. Bu üniversiteyi TÜRGEV Vakfı
kuruyor. TÜRGEV Vakfının yönetiminde kimler bulunuyor diye arkadaşlarımızla
beraber baktık: Bilal Erdoğan, Cumhurbaşkanının oğlu; Esra Albayrak, Erdoğan’ın
kızı; Serhat Albayrak, Erdoğan’ın damadı; Reyhan Uzuner, Bilal Erdoğan’ın
kayınvalidesi; Ziya İlgen, Erdoğan’ın eniştesi; Şule Albayrak, Esra Albayrak’ın
eltisi; Mehmet Ergün, Erdoğan’ın yakın arkadaşı; Bülent Turan, Mustafa Ataş ve
Doğan Kubat, AKP İstanbul milletvekilleri; Hasan Can, AKP Ümraniye Belediye
Başkanı; Mevlüt Uysal, AKP Başakşehir Belediye Başkanı; Mustafa Demir, AKP
Fatih Belediye Başkanı; Yasemin Solmaz, iş adamı Remzi Gür’ün kızı; Eker Ayhan,
Tarım Bakanı Mehdi Eker’in kızı.
Arkadaşlar,
TÜRGEV’in listesinde bulunan bunların şaibelerle ilgili listesinde 99,9 milyon
Arabistan’dan gelen para ile Ağaoğlu’ndan aldıkları yardıma varıncaya kadar her
şey var. Bu kirliliğe dâhil olmamak için ve millî eğitimde yaptığınız bu yıkıma
artık dur demek için, millete seslenmek için bugün biz görevimizi yaptık.
Millet er ya da geç görevini yapacak, sizleri gönderecek. (CHP sıralarından
alkışlar) 
BAŞKAN
– Teşekkür ediyorum.
MEHMET
DOĞAN KUBAT (İstanbul) – Sayın Başkan, konuşmacı ismimi de zikrederek ve bir
kısım milletvekili arkadaşlarımı da zikrederek şaibeli bir vakıfta görev
aldığımdan bahisle şahsıma sataştı, 69’uncu maddeye göre söz istiyorum.
BAŞKAN
– Buyurun Sayın Kubat.
İki
dakika söz veriyorum sataşma nedeniyle. (AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR (Devam)
6.- İstanbul Milletvekili Mehmet Doğan Kubat'ın,
Sakarya Milletvekili Engin Özkoç’un 651 sıra sayılı Kanun Tasarısı’nın 4’üncü
maddesi üzerinde CHP Grubu adına yaptığı konuşması sırasında şahsına sataşması
nedeniyle konuşması

MEHMET
DOĞAN KUBAT (İstanbul) – Teşekkür ediyorum.
Sayın
Başkanım, yani bugüne kadar çeşitli kereler dile getirildi, evet, TÜRGEV diye
bir vakıf var, bu vakfın İnternet sitesi var, faaliyetleri şeffaf. Bütün
bakanlıkların, 4 tane bakanlığın, denetimi altında, raporları da ilgili
kurumlarda var. Bu vakıf bir üniversite kurdu, ben bu vakfın mütevelli heyet
üyelerinden birisiyim. Anayasa’da bir milletvekilinin hangi vakıflarda görev
alamayacağı belirtilmiş. Biz bu anayasal hüküm çerçevesinde burada rahatlıkla
görev alabilecek durumdayız ve bununla da gurur duyuyorum. Çünkü, bu vakıf
hayri, hasbi amaçlarla kurulmuş bir vakıftır.
AYKAN
ERDEMİR (Bursa) – Kaynağı?
MEHMET
DOĞAN KUBAT (Devamla) – Kaynağı şuradan, buradan…
MAHMUT
TANAL (İstanbul) – Haram parayla böyle eğitim olmaz. Haramla helali karıştırmayın.
MEHMET
DOĞAN KUBAT (Devamla) – Laf atma, bir dinle, dinlemeyi öğrenin önce. 
MAHMUT
TANAL (İstanbul) – Haram parayla olmaz bu iş.
MEHMET
DOĞAN KUBAT (Devamla) – Siz bu iftiralarla insanları yaftalayacağınıza
kendinizin de onlarca vakfı var, kendinizin de bu vakıflara çeşitli gelirleri
var…
MAHMUT
TANAL (İstanbul) – Haram parayla eğitim olmaz.
MEHMET
DOĞAN KUBAT (Devamla) – Bir kaynak, size sorulup bir vakfa bağış yapmak
mecburiyetinde değil. Ha şunu tartışabilirsiniz.
MAHMUT
TANAL (İstanbul) – Bize değil diğer milletvekili arkadaşlara da sorun. Haram
parayla helal iş olmaz.
MEHMET
DOĞAN KUBAT (Devamla) – Kardeşim, bak, bilmiyorsan öğren.
BAŞKAN
– Sayın Tanal, lütfen.
MEHMET
DOĞAN KUBAT (Devamla) – Bir mevzuat var, aç Vakıflar Kanunu’nu, bir vakfın
hangi tür gelirleri, nerelerden bağış alabileceğine bakın.
MAHMUT
TANAL (İstanbul) – Mevzuat helal ile haramı ayırmıyor, ahlak olarak helal ile
haramı ayıracaksınız.
MEHMET
DOĞAN KUBAT (Devamla) – O ayrı, o sizin anlayışınız başka. Bana göre de birçok
insanın yaptığı faaliyet ahlaksız. Biz yanlışa da yanlış deriz. Bu vakıf da
eğer bir yanlış faaliyetin içerisindeyse biz de oradaki yetkilileri uyarırız.
MAHMUT
TANAL (İstanbul) – Bağışı yapanlar kimler? İhaleleri alan müteahhitler yapıyor.
Onları bir ortaya çıkarın!
MEHMET
DOĞAN KUBAT (Devamla) – Yanlışların üzerine gider bunların sorumluları varsa
bunlarla ilgili de… Ama şurada sizin amacınız başka.
MAHMUT
TANAL (İstanbul) – İhaleyi alan müteahhitler yapıyor Değerli Doğan.
MEHMET
DOĞAN KUBAT (Devamla) – Burada birtakım isimleri karalamak suretiyle o vakfın
şu anda 40 tane mütevelli heyet üyesi var. Siz de milletvekilleri var, birtakım
vakıflarda görev almış. Belki de…
MAHMUT
TANAL (İstanbul) – Bağış yapıp ihale almayan bir şirket söyler misin bana?
BAŞKAN
– Sayın Tanal…
MEHMET
DOĞAN KUBAT (Devamla) – Bu vakfa, böyle bir… Bu iftiradır.
ALİ
SARIBAŞ (Çanakkale) – Hükûmetle ilişkisi ne kadar var onu açıkla.
MEHMET
DOĞAN KUBAT (Devamla) – Bu vakıf herhangi bir ihaleye girip kimseden de bir
bağış almış değildir. Ama buraya birisi bir bağış getiriyorsa biz kimsenin adli
sicil kaydını… Efendim, şimdi burada bana saydırmayın, bir sürü vakıf var,
bunlardan sicil belgesi istemiyorlar vakfa bağış alırken. Bu sadece siyasi
partilerle ilgili. Bunu bilenler çok iyi bilir, yaygaraya gerek yok.
Teşekkür
ederim. (AK PARTİ sıralarından alkışlar)
BAŞKAN
– Evet, teşekkür ediyorum Sayın Kubat.
Buyurun
Sayın Özkoç.
ENGİN ÖZKOÇ (Sakarya) – Sayın
Başkanım, “Yalan söyleyerek.” diyerek şahsıma sataşmada bulunmuştur. O nedenle
söz istiyorum.
BAŞKAN
– Buyurun Sayın Özkoç, iki dakika süre veriyorum sataşma nedeniyle. (CHP sıralarından
alkışlar)
7.- Sakarya Milletvekili Engin Özkoç'un, İstanbul
Milletvekili Mehmet Doğan Kubat’ın sataşma nedeniyle yaptığı konuşması
sırasında şahsına sataşması nedeniyle konuşması

ENGİN
ÖZKOÇ (Sakarya) – Siyaset böyle bir şeydir. Siyasette siz çıkarsınız iddianızı
koyarsınız, muhatapları da ispatla mükelleftir. 
Değerli
arkadaşlar, Arabistan’dan 99,9 milyon dolarlık bağış yapılıyor Bilal Erdoğan’ın
kişisel banka hesabına, ispatlayın.
MEHMET
DOĞAN KUBAT (İstanbul) – Yanlış söylüyorsun. Yalan söylüyorsun.
ENGİN
ÖZKOÇ (Devamla) – Bakın, Vatan Caddesi’nde tır garajı -İGDAŞ arazisinin-
Medical Park Hastanesiyle takas ediliyor. TÜRGEV’e Şehdazebaşı’nda otel
yapılması. Zeytinburnu’nda yarısı hazineye, yarısı Vakıflar Genel Müdürlüğüne
ait arazinin tahsisi. Bursa’da Millî Emlak arazisinin TÜRGEV’e verilmesi.
MEHMET
METİNER (Adıyaman) – Ne mahzuru var bunların ya?
ENGİN
ÖZKOÇ (Devamla) – Kütahya’da Enerji Bakanlığına ait arazinin TÜRGEV’e tahsisi. 
MEHMET
METİNER (Adıyaman) – İyi işte, çok iyi. Daha fazlası da olacak.
ENGİN
ÖZKOÇ (Devamla) – Ağaoğlu’nun, Rıza Sarraf’ın TÜRGEV’e bağış yapması. “Ne var?”
desenize Rıza Sarraf’a!
MEHMET
METİNER (Adıyaman) – Ne mahzuru var? Hiçbir mahzuru yok.
ENGİN
ÖZKOÇ (Devamla) – İstanbul Ataşehir’de TMSF’ye ait arazinin TÜRGEV’e devredilmesi.
MEHMET
METİNER (Adıyaman) – Daha fazlasını tahsis ederiz.
ENGİN
ÖZKOÇ (Devamla) – Ünalan-Altunizade’deki Devlet Demiryollarına ait arazinin
buraya tahsis edilmesi. 
MEHMET
METİNER (Adıyaman) – Daha fazlasını tahsis edeceğiz.
ENGİN
ÖZKOÇ (Devamla) – Tokat’ta TÜRGEV’e ait arazi satışının rüşvet yoluyla buraya
geçirilmesi. Historia Alışveriş Merkezinin TÜRGEV’e satışı. Fatih Şehremini’de
bulunan araziye EPDK’dan bağışçı bulunması.
MEHMET
METİNER (Adıyaman) – Aynen.
ENGİN
ÖZKOÇ (Devamla) – Arkadaşlar, ben...
MEHMET
METİNER (Adıyaman) – Daha fazlasını yapacağız.
ENGİN
ÖZKOÇ (Devamla) – Daha fazlasını yapın.
MEHMET
METİNER (Adıyaman) – Aynen.
ENGİN
ÖZKOÇ (Devamla) – Daha fazla haram yemeye devam edin, biz de hesap sormaya
burada devam edeceğiz. (CHP sıralarından alkışlar)
MEHMET
METİNER (Adıyaman) – Sizde haram ölçer mi var? Sizin her tarafınız haram be!
BAŞKAN
– Teşekkür ediyorum.
MEHMET
DOĞAN KUBAT (İstanbul) – Sayın Başkan, sözlerim çarptırıldı, 69’a göre söz
istiyorum efendim.
BAŞKAN
– Efendim?
MEHMET
DOĞAN KUBAT (İstanbul) – 69’uncu maddeye göre... Sayın konuşmacı sözlerimi
çarptırdı. Bizi, o birtakım gayriyasal, suç işleyen bir vakıf gibi görüntü
verdi. (CHP sıralarından gürültüler)
YUSUF
HALAÇOĞLU (Kayseri) – Sataşma yok ki.
BAŞKAN
– Ama sözü siz mi istiyorsunuz, Sayın Aydın mı istiyor?
MEHMET
DOĞAN KUBAT (İstanbul) – Ben istiyorum öncelikle, sonra Grup Başkan Vekilim
grup sebebiyle istiyor. 
BAŞKAN
– Buyurun, sataşma nedeniyle iki dakika size de söz veriyorum. (AK PARTİ
sıralarından alkışlar)
8.- İstanbul Milletvekili Mehmet Doğan Kubat'ın,
Sakarya Milletvekili Engin Özkoç’un sataşma nedeniyle yaptığı konuşması
sırasında şahsına sataşması nedeniyle konuşması

MEHMET
DOĞAN KUBAT (İstanbul) – Şimdi, değerli arkadaşlar, biraz önce söyledim, bu
vakfın İnternet sitesi “türgev.org.tr”ye girdiğiniz zaman çok şeffaf, yapar
girersiniz.
YUSUF
HALAÇOĞLU (Kayseri) – Ya, Başbakanın oğlunun vakfı olmasaydı kimse bir şey
demezdi. 
MEHMET
DOĞAN KUBAT (Devamla) – Ha, buraya yapılan bir kısım bağışlar, işin doğrusunu
söyleyeyim, ben de keşke yapılmasaydı derim, eğer bilseydim de engel olurdum,
şu şahıs, A, B… (CHP sıralarından gürültüler) 
MAHMUT
TANAL (İstanbul) – Biz teşekkür edip öyle söyledik. 
MEHMET
DOĞAN KUBAT (Devamla) – Ama, bakın, bir saniye… 
Bir
yanlıştan hareketle burada 2 bin kız öğrenci, bunların birçoğu da ücretsiz,
yemek, barınma dâhil ve çok kaliteli bir hizmet alıyorlar. Bu çocuklar
hepimizin çocukları. 
HAYDAR
AKAR (Kocaeli) – Yurt yapın, yurt. 
ALİ
SARIBAŞ (Çanakkale) – O çocuklara bunu anlatıyor musunuz “Paraları bunlar,
bunlar aldı.” diye?
MEHMET
DOĞAN KUBAT (Devamla) – Yurt yapılıyor, buna hep birlikte… 
AYTUĞ
ATICI (Mersin) – Devletin yurt yapmaya gücü yok mu?
MEHMET
DOĞAN KUBAT (Devamla) – Bakın, içinizde değerli hocam var, bir vakıf
üniversitesi kurmuş, Sayın Haberal Hocam, çok da güzel yapmış, bu memlekete
hizmet etmiş. 
TÜRGEV
bir üniversite kurdu, bu üniversitenin nasıl kurulacağı YÖK Kanunu’nda, YÖK
Genel Kurulunun kriterlerinde belli…
ALİ
SARIBAŞ (Çanakkale) – Halkın paralarını, oradan belli, dağıtmışlar. 
HAYDAR
AKAR (Kocaeli) – Ağaoğlu verecek, Bilal yurt yapacak, siz de övüneceksiniz!
MEHMET
DOĞAN KUBAT (Devamla) – …ve bunlardan bir tanesini milim yerine getirmeseniz bu
kuruluş izni verilmez arkadaşlar. Bunu, içinizde YÖK’ten öğretim görevlisi
arkadaşlarımız var, yöneticilik yapmış, çok iyi bilirler. 
AYTUĞ
ATICI (Mersin) – Ya, milyon dolarları kim kime bağışlıyor?
ALİ
SARIBAŞ (Çanakkale) – Başka bu kadar bağış alan vakıf var mı?
MEHMET
DOĞAN KUBAT (Devamla) – TÜRGEV bütün bu şartları istinasız yerine getirerek,
biz, bu soruların muhatabı olacağımızı bilerek bu üniversite başvurusunu
yapıyoruz ve bunu isteyen bütün arkadaşlarıma kuruluş dosyasını o vakıftaki
yetkililerden ister, sunarım. Eğer bir eksiklik varsa da bunu burada, Genel
Kurulda reddederiz, en azından mahkemeye götürürsünüz. Bu kadar şeffaf, net ve
açık. 
HALUK
AHMET GÜMÜŞ (Balıkesir) - Teker teker cevap versene Sayın Kubat.
MEHMET
DOĞAN KUBAT (Devamla) – Arkadaşlar, bakın, birtakım yanlışlıklar olabilir… 
AYTUĞ
ATICI (Mersin) – Doğan Bey, milyon dolarlar bağışlanıyor. 
MEHMET
DOĞAN KUBAT (Devamla) – …ama birtakım yanlışlıklar var diye…
MEHMET
METİNER (Adıyaman) – Hiçbir yanlış yok.
ALİ
SARIBAŞ (Çanakkale) – Var, işte söylüyor, yanlışlıklar da var.
MEHMET
DOĞAN KUBAT (Devamla) – …bu memleket için yapılan güzel işleri baltalamaya
çalışmayın, bu doğru bir anlayış değil. 
ALİ
SARIBAŞ (Çanakkale) – Biz halkın paralarının peşindeyiz. 
MEHMET
METİNER (Adıyaman) – Hiçbir yanlış yok. 
MEHMET
DOĞAN KUBAT (Devamla) – Kişisel ihtiraslarımıza kurban etmeyelim bu memleket
için çalışan insanları. 
AYTUĞ
ATICI (Mersin) – Biz kirli işleri not alıyoruz. 
MEHMET
DOĞAN KUBAT (Devamla) – Bu vakıfta binlerce gönüllü insan gece gündüz hizmet
ediyor, lütfen bunları da düşünelim. 
Teşekkür
ediyorum. 
MEHMET
METİNER (Adıyaman) – TÜRGEV üzerinden daha fazlasını yapacağız, hiçbir
yanlışlık yok. 
MEHMET
DOĞAN KUBAT (Devamla) – Kişisel olarak da bilgi almak isteyenler, ben buradayım,
rahatlıkla bütün belgeleriyle…
(Mikrofon
otomatik cihaz tarafından kapatıldı) 
MEHMET
DOĞAN KUBAT (Devamla) – …bu bilgileri de samimiyetle sonuna kadar veririm. (AK
PARTİ sıralarından alkışlar) 
MEHMET
METİNER (Adıyaman) – TÜRGEV üzerinden daha fazlasını yapacağız çatlasanız da,
patlasanız da, hiçbir yanlışlık yok. 
BAŞKAN
– Teşekkür ediyorum. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- Yükseköğretim Personel Kanununda Değişiklik
Yapılmasına Dair Kanun Tasarısı ile Tokat Milletvekili Reşat Doğru ve
Milliyetçi Hareket Partisi Grup Başkanvekili Mersin Milletvekili Mehmet Şandır
ile 1 Milletvekilinin; Bartın Milletvekili Muhammet Rıza Yalçınkaya’nın; Mersin
Milletvekili Ali Öz ve Milliyetçi Hareket Partisi Grup Başkanvekili İzmir
Milletvekili Oktay Vural’ın; İstanbul Milletvekili Aydın Ağan Ayaydın’ın;
Ankara Milletvekili Zühal Topcu’nun; Antalya Milletvekili Gürkut Acar’ın; Konya
Milletvekili Mustafa Kalaycı’nın Benzer Mahiyetteki Kanun Teklifleri ve Plan ve
Bütçe Komisyonu Raporu (1/981, 2/187, 2/929, 2/1532, 2/2135, 2/2260, 2/2290,
2/2403) (S. Sayısı: 651) (Devam)

BAŞKAN
- Soru-cevap işlemi yapılacaktır. 
Sayın
Canalioğlu, buyurun. 
MEHMET
VOLKAN CANALİOĞLU (Trabzon) – Teşekkürler Sayın Başkan. 
Sayın
Bakanım, üniversiteler kuruluyor, bu üniversitelere çocuklarımız gidiyor, anne
ve babalar zor ekonomik şartlar içerisinde, tabiri caizse, ceketlerini satıp
çocuklarını okutuyorlar. Çocuklarımız da okuyorlar, üniversiteyi bitiriyorlar,
öğretmen oluyorlar ve çeşitli mesleklere sahip oluyorlar ama sizin de bizim de
karşımıza gelerek iş talebinde bulunuyorlar. Aslında iş talebinde bulunan
çocuklar, anneler babalar üzülüyorlar. 
Şimdi
sormak istiyorum, üzülmesi gereken anneler babalar mı yoksa bu
öğretmenlerimizin atamasını yapmayan Hükûmet mi olmalıdır? Şubat atamasında
öğretmenlerimizle ilgili branşlara göre atama gerçekleştirecek misiniz ve
bunların sayıları ne kadardır?
Teşekkür
ediyorum.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan.
Sayın
Bakan, vakıflara yurt dışından para gelmesi, Vakıflar Kanunu’na göre bildiğimiz
kadarıyla kapatma nedenidir. Bu konuda nasıl bilgi verebilirsiniz? Veya bunu
perdelemek için kurucuların adına mı geliyor acaba? Bu konudaki bilgileriniz
nedir, bunu öğrenmek isteriz.
İkinci
sorum şu: Alınan polislerin -yani şu anda polis sınavları var- alınan kişilerin
sicillerine göre “Bu, şu siyasi iktidara yakın, bu şuna yakındır.” şeklinde
basında çıkan haberler var. Sizin bununla ilgili haberiniz var mı? Eğer varsa
ne tür işlem yapacaksınız?
Teşekkür
ederim.
BAŞKAN
– Teşekkür ediyorum.
Sayın
Akar...
HAYDAR
AKAR (Kocaeli) – Sayın Bakan, biraz evvel arkadaşım açıkladı, kurmaya
çalıştığınız üniversitenin bağlı bulunduğu vakfa 99 milyon dolarlık bir bağış
yapılmış. Bu bağışın hangi amaçla yapıldığını ve niçin yapıldığını, kim
tarafından yapıldığını biliyor musunuz?
İki:
Yine, İstanbul’un en değerli arazileri bu vakfa müteahhitler tarafından
bağışlanmakta. Bu müteahhitler hangi amaçla bu bağışları yapmaktadırlar? Eğer
kamu malı bu şekilde veya müteahhitlerin bu şekilde rüşvet amaçlı verdikleri
bir bağışla o çocuklarımız orada okutulup eğer yedirilip içiriliyorsa bu haram
değil midir? Harama göz mü yumuyorsunuz? Böyle bir vakfın üniversite kurmasına
izin vermek doğru mudur?
BAŞKAN
– Teşekkür ediyorum.
Sayın
Havutça…
NAMIK
HAVUTÇA (Balıkesir) – Teşekkür ederim Sayın Başkan.
Sayın
Bakan, Bakanlığınız döneminde Anadolu öğretmen liselerini kapattınız. Anadolu
öğretmen liseleri, eğitim fakültelerine meslek erbabı yetiştiren bir meslek
lisesi konumundaydı. Anadolu öğretmen liselerini niye kapattınız? Eğitim
fakültelerini bitirenler için şunu söyleyeceksek eğer “Anadolu öğretmen
lisesini bitiren zeki çocukların belli bir bölümü öğretmen fakültelerini tercih
etmiyorlardı…” Aynı şekilde imam-hatip liselerini bitiren öğrencilerin yüzde
kaçı ilahiyat fakültelerini tercih ediyorlar, yüzde kaçı başka mesleklere
gidiyorlar? Bu konuda bilgi istiyorum.
BAŞKAN – Teşekkür ediyorum. 
Sayın Uzunırmak…
ALİ UZUNIRMAK (Aydın) – Teşekkür
ediyorum Sayın Başkan.
Tabii, birtakım kavramlar, tanımlar
çok önemli. Vakfetmek, bir varlıklı kişinin menkul veya gayrimenkul değerlerini
bağışlaması demektir. Sayılan birçok kişinin acaba bundan beş on sene önce veya
şu anda nasıl bu varlıkları edindiği ve bu varlıklarının ne olduğu… Ayrıca,
hazine arazilerini Kredi Yurtların bizzat devlet olarak yurt yapması varken
vakfettiği sözde “ekmek elden su gölden” misali, böyle ucuzdan… Daha dün hiçbir
ekonomik varlığı olmadan bugün vakıf kisvesi altında böyle şeylerin yapılmasını
kınıyorum, vakıf düşüncesine aykırı ve istismar olduğunu canıyürekten Türkiye
Büyük Millet Meclisiyle paylaşmak istiyorum. Bu istismardır, bu haramdır, bu
yanlıştır.
Teşekkür ediyorum.
BAŞKAN – Teşekkür ediyorum.
Son soru, Sayın Erdemir…
AYKAN ERDEMİR (Bursa) – Teşekkür
ederim Sayın Başkan.
Sayın Bakan, az önceki konuşmamda
TEOG’la Yahudi ve Ermeni öğrencilerin nasıl imam-hatip liselerine
yerleştirildiğini örnekleriyle açıkladım. Siz bu uygulamada bir sakınca
olduğunu düşünüyor musunuz? Bu uygulamada bir yanlışlık olduğunu düşünüyorsanız
bu öğrencilerden özür dilendi mi? Eğer, bu uygulamanın yerinde olduğunu
düşünüyorsanız Yahudi ve Ermeni imam ve hatipleri ileride hangi kadrolarda ve
hangi görevlerde istihdam etmeyi düşünüyorsunuz?
Teşekkür ederim.
BAŞKAN – Teşekkür ediyorum.
Sayın Bakan buyurun.
MİLLÎ EĞİTİM BAKANI NABİ AVCI
(Eskişehir) – Sonundan başlayarak cevaplandırayım. Yahudi ve Ermeni
öğrencilerin imam-hatip liselerine yerleştirildiği meselesi… Şimdi, bir defa,
imam-hatip okulları sadece imam yetiştiren okullar değil, buralarda normal lise
müfredatı uygulanıyor. Bu okulların müfredatı normal lise müfredatı, artı,
birtakım dinî dersler de okutuluyor -ama artı- yani bu okullardan mezun olan… O
yüzden, biz, katsayı uygulamasıyla bu çocukların önlerinin kesilmesine itiraz
ederken de bunu söylüyorduk hatırlarsanız, bu çocuklar da normal lise eğitimi
alıyorlar, dolayısıyla üniversiteye girerken de bunların diğer lise
mezunlarından farklı bir muamele görmelerinin yanlış olduğunu söylüyorduk.
Şimdi,
bu son liselere yerleştirme düzeninde, Ermeni asıllı veya Musevi asıllı bazı
öğrencilerin imam-hatip okullarına yerleştirildiği meselesi biraz da mizaha
varan boyutlarda çok eleştirildi. Bu biraz da sistemin nasıl işlediğini bilmemekten
kaynaklanıyor.
Kısaca
özetleyeyim sistemi: 1 milyon 300 bin öğrenci ortaokuldan liseye geçiyor -1 milyon
292 bin, yuvarlak olsun diye 1 milyon 300 bin diyorum- 1 milyon 300 bin öğrenci
bu yıl ortaokulu bitirdi, liseye geçiyor. Bunlar yerleştirilirken şu
aşamalardan geçiyor: Öğrenciler e-okul sistemi üzerinden okul tercihleri
yapıyorlar, bu tercihlerinden birine giremedikleri takdirde ikinci bir seçenek
butonu daha var, orada da okul türleri var, 6 okul türünden birine -eğer tercih
ettiğim 15 okula yerleşemezsem ben şu 4 okul türünden birine yerleşeyim diye-
müracaat ediyorlar ve bu sisteme göre 1 milyon 300 bin öğrencinin 1 milyon 57
bini bu tercihlerine göre yerleştirildi, burada bir sorun yok; 1 milyon 57 bin
öğrenci kendi 15 tercihinden birine yerleşti. Bunların da yarısından fazlası,
550 bini ilk 3 tercihinden birine yerleşti. Buna karşılık…
AYKAN
ERDEMİR (Bursa) – Yani yarısı son tercihine yerleşti.
MİLLÎ
EĞİTİM BAKANI NABİ AVCI (Eskişehir) – Efendim?
AYKAN
ERDEMİR (Bursa) – Yarısı son tercihine yerleşti.
MİLLÎ EĞİTİM BAKANI NABİ AVCI
(Eskişehir) – Hayır, ilk 3 tercihine. 
AYKAN ERDEMİR (Bursa) – Yarısı ilk 3
tercihine, yarısı 4’üncü tercihine.
MİLLÎ EĞİTİM BAKANI NABİ AVCI
(Eskişehir) – 550 bini de ilk 3 tercihinden birine yerleşti.
AYKAN ERDEMİR (Bursa) – Diğer
taraftan bakarsanız, yarısı son tercihine yerleşmiş. 
MİLLÎ EĞİTİM BAKANI NABİ AVCI
(Eskişehir) – Ve biz tercihlerine göre yerleştirilen bu öğrencilere nakil hakkı
da verdik. Önce, ilçe seçimi verdik, yani bulundukları ilçede yerleştirilmeleri,
sonra eğer tercihlerinden birine, kendi ilçelerine yerleşemezlerse komşu tercih
ettikleri iki ilçeden birine yerleştirilmeleri imkânını verdik fakat 134 bin
öğrenci sisteme girip hiç tercih yapmadı.
Bunların niye tercih yapmadığını
araştırdığımızda şunu görüyoruz: Bunların büyük bir kısmı, çok büyük bir bölümü
zaten özel okula gideceği için, herhangi bir devlet lisesine gitmeyi
düşünmediği için sisteme girip tercih hakkını kullanmadı. Bir kısmı da ya
yanlış kodlama yaptığı için veya o sırada belki pamuk toplamaya gittiği için,
fındık toplamaya gittiği için sisteme girip tercih yapamamış olabilir. Buna
rağmen, biz ilk simülasyonumuzda özel okula gitmeyi düşünebilecek öğrencileri
baştan sistem dışında bırakabilirdik, bunun denemesini de yaptık ilk simülasyonumuzda.
Yani çocuk ilk tercihini yaparken e-okul sisteminde “Ben bir özel okula
gideceğim dolayısıyla ben tercih yapmıyorum.” derse o, sistemin dışında
kalabilirdi fakat biz bu sene, biliyorsunuz, ilk defa, liselerde devlet
lisesinden özel okullara geçecek öğrencilere teşvik veriyoruz, liselerde 3.500
lira teşvik veriyoruz. Bu teşviki alabilmesi için de yasa gereğince bir devlet
okulundan geçiyor olması lazım. Dolayısıyla, geçici de olsa bu öğrencileri bir
devlet okuluna kaydedelim, müracaat etmemiş olsalar bile, oradan teşvik almak
isteyenler veya istemeyenler, özel okula geçmek isteyenler sadece e-okul
sistemi üzerinden girebilirler. İşte, bu Ermeni asıllı veya Musevi asıllı
öğrencilerimiz bizim çok programlı lise diye bir uygulamamız var, 6 lise türümüzden
biri çok programlı lise. Çok programlı lise içinde Anadolu meslek lisesi var,
Anadolu lisesi var, yani aynı lisenin çatısı altında o bölgede eğer bir Anadolu
lisesi açmaya yetecek kadar öğrenci yoksa veya imkân yoksa, bir Anadolu meslek
lisesi açmaya yetecek kadar öğrenci yoksa, bir Anadolu imam-hatip okulu açacak
kadar öğrenci yoksa, bunları bir şemsiye okul gibi çok programlı lise altında
açıyoruz, kendi içinde bölümleniyor. 
Bu
çocuklar, bu verdiğiniz örnekler, kendileri hiç sisteme girmedikleri hâlde,
sistem tarafından otomatik olarak buralara yerleştirilmiş.
(Mikrofon
otomatik cihaz tarafından kapatıldı) 
MİLLÎ
EĞİTİM BAKANI NABİ AVCI (Eskişehir) – Şimdi, evvelki gün Nur Serter Hanım da
konuşmasında, 45 bin öğrencinin istekleri dışında imam-hatip okullarına
yerleştirildiğini söyledi.
Bakın,
Millî Eğitim Bakanlığı verilerini söylüyorum. Herhangi bir yerde tercih
etmediği hâlde, sisteme girmediği hâlde, tercih yapmadığı hâlde, çok programlı
lise bünyesindeki imam-hatip okullarından birine yerleştirilen, tesadüfi
örneklemeyle yerleştirilen öğrenci sayısı 45.
Genelde
yerleştirilen, bu tür yanlış yerleştirilen, yani istemediği okula
yerleştirilen, tercih yaptığı hâlde yerleştirilen 209, bunların içinde imam-hatibe
yerleştirilen 45. 
ÜNAL
KACIR (İstanbul) – 45 mi, 45 bin mi?
MİLLÎ
EĞİTİM BAKANI NABİ AVCI (Eskişehir) – 45.
Dolayısıyla,
biz zaten bu örneklemeyle dağıtırken, tesadüfi örneklemeyle dağıtırken
çocukların dinî şeyine filan bakmıyoruz, yani kim Musevi asıllıdır, kim… 
Nitekim,
bu çocukların hepsi daha sonra kayıtlarını aldılar. Musevi asıllı vatandaşımız
zaten Musevi ortaokulunu bitirmiş, Musevi lisesine gideceği için sisteme
girmemiş. 
Çok
ünlü bir gazetecinin kızı üzerinden polemik yapıldı. Ben kayıtlarını
incelettim, o çocuğumuz da Eyüp ilçesinde, sisteme girmemiş, hiç sisteme
girmemiş, biz onu yerleştirmişiz il içinde, o da eğer sisteme girmiş olsaydı,
Eyüp ilçesinde puanıyla girebileceği 13 tane okul var, 13’ünden birine
yerleşebilecek durumdaydı. 
Bir
başka örnek verildi, çocuk İstanbul’da okuduğu hâlde Tunceli’ye veya Rize’ye…
Böyle bir şey söz konusu değil, ancak yanlış kodlamışsa veya anne-baba ayrı,
annenin ikametgâhı ayrı, babanın ikametgâhı ayrı veya Kıbrıs’tan gelmiş, ikamet
yok, bir de yanlış kodlamalar var, onlar il dışında… 
BAŞKAN
– Sayın Bakanım, lütfen sözlerinizi toparlayın. 
MİLLÎ
EĞİTİM BAKANI NABİ AVCI (Eskişehir) – Yoksa, bütün bu tesadüfi örneklemeyle
yerleştirilenler de il içinde mutlaka yerleştiriliyor, nakille de zaten onların
son dönemde hepsini çözdük çok şükür. 
BAŞKAN
– Evet, teşekkür ediyorum Sayın Bakan.
Madde
üzerinde iki adet önerge vardır.
Okutuyorum:
Türkiye Büyük Millet Meclisi Başkanlığına
Görüşülmekte
olan 651 sırasayılı “Yükseköğretim Personel Kanununda Değişiklik Yapılmasına
Dair Kanun Tasarısı”nın 4. maddesinin aşağıdaki şekilde değiştirilmesini arz ve
teklif ederiz.
 Aydın
Ağan Ayaydın Fatma Nur Serter Aytuğ
Atıcı
 İstanbul İstanbul Mersin
 Oğuz
Oyan Kamer Genç Ali
Sarıbaş 
 İzmir Tunceli Çanakkale
“MADDE
4- Bu Kanunun; 
a) 2 nci maddesi
1/1/2015 tarihinde,
b) Diğer hükümleri
yayımı tarihinde, yürürlüğe girer.”
Türkiye
Büyük Millet Meclisi Başkanlığına
Görüşülmekte olan 651 sıra sayılı
Kanun Tasarısının 4’üncü maddesinin “b)” fıkrasının tasarı madde metninden
çıkartılmasını arz ve talep ederiz.
 Sırrı
Süreyya Önder Pervin Buldan İdris
Baluken
 İstanbul Iğdır Bingöl

 Adil
Zozani Hasip Kaplan
 Hakkâri Şırnak
BAŞKAN
– Komisyon önergeye katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) –
Katılmıyoruz Sayın Başkan.
BAŞKAN
– Hükûmet katılıyor mu?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Gerekçeyi okutuyorum:
Gerekçe: 
Hükümetin bu değişiklik ile akademik
teşvik kapsamında performansa dayalı ücret uygulamasını kanunlaştırmaya çalıştığı
bilinmelidir. Bu çaba, akademik topluluğun bilimsel bilgi üretimi yerine gelir
getirici işlere yönelmesini, emekçiler arasındaki dayanışmanın yerine rekabetin
geçmesini ve üniversitelerin üniversite olmaktan çıkarılmasını
hızlandıracaktır. İş bu önerge bu gerekçe ile verilmiştir.
BAŞKAN – Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:


Türkiye Büyük Millet Meclisi Başkanlığına
Görüşülmekte
olan 651 sırasayılı “Yükseköğretim Personel Kanununda Değişiklik Yapılmasına
Dair Kanun Tasarısı”nın 4. maddesinin aşağıdaki şekilde değiştirilmesini arz ve
teklif ederiz.
Ali Sarıbaş (Çanakkale) ve arkadaşları
“MADDE
4- Bu Kanunun; 
a)
2 nci maddesi 1/1/2015 tarihinde,
b) Diğer hükümleri yayımı tarihinde,
yürürlüğe girer.”
BAŞKAN
– Komisyon önergeye katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) –
Katılmıyoruz Sayın Başkan.
BAŞKAN
– Hükûmet katılıyor mu?
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkan.
BAŞKAN – Önerge üzerinde söz isteyen
Ali Sarıbaş, Çanakkale Milletvekili.
Buyurun Sayın Sarıbaş. (CHP
sıralarından alkışlar)
ALİ SARIBAŞ (Çanakkale) – Teşekkür
ederim Sayın Başkan.
Öncelikle, üniversitedeki bilim
adamlarının gerçek değerleriyle bilim ve araştırma yapmak üzere maaşlarının
artışına destek verdiğimi belirtmek istiyorum ve bu anlamda da Türkiye’deki
demokratik, özerk bir üniversiteyle ilgili bir anımı sizlerle paylaşmak
istiyorum.
Benim Almanya’daki yeğenim Mehmet bu
yaz ziyaretime geldiğinde dedim ki: Üniversiteyi Türkiye’de oku. Bu
üniversitede, Türkiye’de daha iyi Türkçe öğrenirsin, daha iyi öğretim görürsün;
demokratik, özerk bir üniversite içerisinde iyi eğitim alırsın. Ve o da bana
sorular sormaya başladı ve “Sen bana bunu anlatıyorsun ama bir ülkede bir
Başbakan 6 uçağı varken 7’nci uçağını 300 milyon dolara sipariş ediyorsa ve bu
ülkede yine zırhlı araçlarla birlikte saltanat süren, 2015 yılı bütçesi
içerisinde 222 tane zırhlı araç teklif ediyorsa bu ülkede demokratik bir hukuk
devleti var mı?” diye sordu ve “Böyle bir yerde demokratik üniversiteden
bahsedebilir misin?” dedi. Şaşırdım. Dedi ki: “Benim orada böyle bir şey yok ve
saltanatla halkın demokrasi içerisinde hesap verebilirliği var. Şeffaf ve
demokratik bir ülkede böyle bir halkın malının uzunca bir süre içerisinde
hoyratça harcanması mümkün değildir.” 
Yine
şöyle bir ifade kullandı, dedi ki: “Bir yere Başbakan giderken kırmızı ışıkta
önde ve arkada bir eskortun dışında hiçbir tane bir Başbakanın önünde eskort olarak
saltanat yoktur ve kırmızı ışıkta duruyor.” Ve de dedi ki: “Türkiye’de onlarca…
Hatta ondan önce, bir hafta önce bir yeri ziyaret etmeye gittiğinde önce
oradaki gençler tutuklanıyor ve oradaki insanları burada bir gün önceden polisler
gözaltına alıyor ve şehir olduğu gibi, özellikle gerektiğinde esnaf da dâhil
olmak üzere kapatılıyor. Ve böyle özellikle de kendisine 350 tane özel
korumasının ve özel donatılmış polisinin, yani bir başka deyişle korumasının
olduğu bir ülke var mı? Böyle demokratik bir ülke, hesap verebilirlik…” Gene
sustum. Ama Türkiye demokratik, laik bir hukuk devletidir dedim. “Hayır, ikna
edemiyorsun beni.” dedi. Yine devam etti: “Böyle bir ülkede Başbakanın dışında,
bu saltanat sürerken, bugüne kadar bütün cumhurbaşkanları bu ülkede seçildikten
sonra olabildiğince Çankaya Köşkü’nde oturuyor ve seçildiklerinde orada devam
ediyorlardı.” dedi. “Yine bu ülkede 1 katrilyon 373 trilyon liralık bir
bütçeyle ve hesap vermeden ve halkına anlatmadan, şeffaf olmayan bir ihaleyle
orada, 50 dönümlük kapalı arazide bin odalı bir saray yapıyor mu kendine?” diye
sordu. “Seçilmeden önce kararını vererek, orayı hazırlayarak ve özellikle de
Ankara gibi bir yerde, Atatürk Orman Çiftliği içerisindeki bir mekâna, hukuken
durdurulma kararı olmasına rağmen… Bir hukuk devletinden nasıl bahsediyorsun?”
diye sordu bana. Cevap veremedim çünkü doğruydu. “Benim ülkemde tarifeli uçakla
giden, eski binalarda oturan başbakanlar varken, oranın dışını onarması yasak
olduğu için sadece mobilyasını değiştirerek yıllarca oturan bir demokratik
ülkeden… Beni ikna edemezsin. Ben özellikle bu ülkede YÖK’ün olduğu, hâlâ 12
Eylül yasasının olduğu… YÖK’le birlikte demokratik özerk bir üniversiteye beni
ikna edip getiremezsin. Ben Almanya’da okumaya devam edeceğim.” dedi. Ben böyle
bir…
KEMALETTİN
AYDIN (Gümüşhane) – Siz savundunuz 12 Eylülü. 
ALİ
SARIBAŞ (Devamla) – 12 Eylül yasalarını siz hâlâ daha değiştiremediniz. 
KEMALETTİN
AYDIN (Gümüşhane) – Siz “Hayır.” dediniz, ben demedim. Sokak sokak dolanıp
“Hayır.” dediniz 12 Eylül referandumuna. 
ALİ
SARIBAŞ (Devamla) – Çünkü siz bu ülkede işinize geleni değiştirdiniz, ileri
demokrasi dediğiniz yerde işinize gelen yerde sustunuz. 12 Eylül, YÖK’ün
kaldırılması konusunda işinize geldi. 
GÖKCEN
ÖZDOĞAN ENÇ (Antalya) – Siz Anayasa Mahkemesine bireysel başvuru hakkına
“Hayır.” dediniz.
ALİ
SARIBAŞ (Devamla) – Bu ülkede düne kadar muhalefetteyken “Kaldıracağız.”
dediniz ama şimdi kullanıyorsunuz çünkü üniversitelerde de tekdüze ve
demokratik olmayan bir tek tip üniversite yarattınız ve bu üniversiteleri
yaratmaya devam ediyorsunuz. 
GÖKCEN
ÖZDOĞAN ENÇ (Antalya) – Haydi değiştirelim. 
ALİ
SARIBAŞ (Devamla) – Onun için, ben buraya gelecek gençlerin iyi bir eğitim
alması dileğiyle yeğenimin sözlerine katılıyorum. 
(Mikrofon
otomatik cihaz tarafından kapatıldı) 
ALİ
SARIBAŞ (Devamla) – Hepinize saygılar sunuyorum. (CHP sıralarından alkışlar) 
ÜNAL
KACIR (İstanbul) – Siz de gidin yeğeninizin yanına. 
MEHMET
METİNER (Adıyaman) – Sayın vekilim, yeğeninizi bize gönderin, biz anlatalım. 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Sayın
milletvekilleri, birleşime beş dakika ara veriyorum. 
Kapanma Saati: 21.38
ALTINCI OTURUM
Açılma Saati: 21.47
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK (Burdur), Muhammet Rıza
YALÇINKAYA (Bartın)
----0----
BAŞKAN
– Sayın milletvekilleri, Türkiye Büyük Millet Meclisinin 10’uncu Birleşiminin
Altıncı Oturumunu açıyorum.
651
sıra sayılı Kanun Tasarısı’nın görüşmelerine kaldığımız yerden devam edeceğiz. 
Komisyon
ve Hükûmet yerinde. 
5’inci
maddeyi okutuyorum:
MADDE
5- Bu Kanun hükümlerini Bakanlar Kurulu yürütür.
BAŞKAN
– Madde üzerinde Cumhuriyet Halk Partisi Grubu adına söz isteyen Haluk
Eyidoğan, İstanbul Milletvekili. (CHP sıralarından alkışlar)
Buyurun
Sayın Eyidoğan.
CHP GRUBU ADINA
HALUK EYİDOĞAN (İstanbul) – Sayın Başkan, değerli milletvekilleri; milletvekili
olmadan önce ben de uzun yıllar hizmet etmiş bir akademisyendim. Dolayısıyla,
üniversitelerde akademisyenlerin gerçekten özlük haklarının, maaşlarının
desteklenmesi onları daha iyi yaşayacak bir konuma getirmek için önemli. Bu
açıdan kanun desteklenir. Ancak maaş artışları, özlük haklarının geliştirilmesi
yeterli mi? Yetmez.
Üniversiteler
evrensel kurumlardır. Üniversiteler, felsefi tartışma ortamında akıl sürecini
duygusal sürecin önüne alarak kişilerin olayları görerek ve tartışarak farkına
varmasını sağlayan ortamlardır. Üniversiteler, akademik ortamlar, araştırma
yapılan enstitüler, bilimsel, maddi ve idari alanlarda özgür ve özerk
olmalıdır. Bilim ortamlarında, üniversitelerde her türlü düşünce otoriteye,
tabulara ve kişilere bağlı olmaksızın tartışılmalıdır.
1980 darbesi YÖK’ünün
cilalanıp, orasının, burasının değiştirilerek uygulanan kötü bir kopyası
olmasını istemiyoruz. En kısa zamanda çağına yakışır bir yükseköğretim yasası
çıkarılması gerekiyor. Bu, Türkiye Büyük Millet Meclisinin ülkenin geleceği
açısından önemli bir görevidir. 
Gereği gibi
yetişkin bilim insanları üniversitelerde yetişmezse bugün siyasetin kaybettiği
zemini korkarım üniversiteler de yaşayabilir. Bu çok ciddi bir tehlikedir ve
hepimiz batacak olan o gemiden sorumlu oluruz. İbni Sina “Bilim ve sanat takdir
edilmediği yerden göç eder.” demiştir. Umarım bir gün ülkemiz Batılı anlamda
akademisyen ve bilim insanı seçimi ölçülerini belirler. Umarım geleceğin bilim
insanları, ülkemizi bilim üreten ve dolayısıyla teknoloji üreten, bilim
toplumuna kapıları açan, bilgi toplumuna kapıları açan bir seviyeye çıkarırlar.
2000
yıllarının başından bu yana gayrisafi yurt içi AR-GE harcamasının gayrisafi
millî hasılaya oranı yüzde 60 artmıştır, güzel ancak bilimsel yayın sayımız
yüzde 22’den ancak yüzde 18’e çıkabilmiştir. Üniversite öğretim üyelerinin,
akademisyenlerin özlük haklarının, maaşlarının artması önemlidir, yaşam
koşullarının iyileştirilmesi önemlidir ama bunlar da düşünülmelidir. Bu seviye
18’e ancak çıkabilmiştir dedik, hatta 2009’dakine nazaran bir alt seviyeye de
düşmüştür. Demek ki bütçe artışı ve bunun gibi yaklaşımlar tek başına çözüm
değildir. Dikkat edin, patent sayılarımız üniversitelerde ve kamu kurumlarında
artmıyor. Vallahi bir tane patent alabilecek bir buluş biliyorum, onun üzerine biraz
önce konuşuluyordu, o da Millî Eğitim Bakanlığının icat ettiği TEOG’dur. 
Bilimin
ülkemizde istenilen şekilde yeşerememesinin temelinde akademisyenlik
bilincinin, yani bilim felsefesi, bilim kültürü, bilim tarihi bilinci
yetersizliği vardır. Gelişmiş ve hatta gelişmekte olan bazı ülkelere
baktığımızda bu durum kendini daha ciddi şekilde hissettirmektedir. 
Üniversiteler,
akademik ortamlar, liseler gibi değildir, ortaokullar gibi değildir. Orada
çalışan insanlar, üniversitelerde, akademik ortamlarda çalışan insanlar, bilim
insanları, esen rüzgârın yönüne veya gücüne göre fikir değiştiren veya
anlayışını güçlü olana göre belirleyen kişi hiç değildir; kendinden zayıfı
ezmeyen ve kendinden güçlünün önünde diz çökmeyen, sağlıklı iç gelişmesini
tamamlamış, olgun yapısıyla insanı insan olarak gören ve insan olduğu için
saygı duyan ahlaklı ve erdemli kişidir. 
Bilim
insanı Bertrand Russell’ın belirttiği gibi “Ben varsam her şey iyi, ben yoksam
kötü.” diyen, benmerkezli, açgözlü, çıkarı için kural tanımayan ve “Amaca
ulaşmada her türlü yol mübahtır.” diyen kişi hiç değildir. Stefan Zweig
“Bilimde körlük yanılgı değil korkaklıktır.” der. Bilim adamının korkaklarla,
ürkeklerle işi ya da saygıdan ötürü gerçeği görmemeye hakkı yoktur. Bilim
insanı evrensel düşünen kişidir, objektiftir, ahlaki sorumluluğu yüksek olan
kişidir, aydınlanmış kişidir, öngörüsü yüksek olan kişidir. Bilim insanı
gerçeği anlamakla yükümlüdür. Bilim insanı bulgularını halkla paylaşmak
durumundadır. Bilim insanı tüm insanlığa ve doğaya karşı sorumludur. Bilim insanı
eleştiriye açıktır. Bilim insanı gerçeği söyleme cesaretindedir. Bu ülkede biz
bir Başbakanın “Eğer bu hocalar öğrencilerini böyle yetiştiriyorlarsa onlara da
yazıklar olsun. Bize böyle hocalar lazım değil.” dediğini biliyoruz, Orta
Doğu’daki hocalar için böyle dediğini biliyoruz. 
Bir
diğer konu da özerklik konusudur. Üniversitelerimizde özerklik yıllardır
tartışılan konulardan biridir. Bilim üretmenin temel koşulu ve güvencesi
özerkliktir. Özerklik, yükseköğretim kurumlarının kendi bilimsel, yönetimsel ve
bütçeleme işleyişine ilişkin kararlar almada ve eğitim, araştırma, dışarıya
yönelik çalışmalar ve ilgili diğer faaliyetlerde kendi politikalarını
oluşturmada devlet ve toplumun diğer güçleri karşısındaki bağımsızlığı anlamına
gelir. Bırakın, özerk üniversiteler kendi öğrencilerini istedikleri gibi
yetiştirsinler. Onları kategorize etmeyin, onları ayrıştırmayın, onları
sınıflamayın. 
1965
yılında Dünya Üniversiteler Birliği tarafından yükseköğretim kurumlarının
özerkliği ve akademik özgürlük üzerine yayımlanan Lima Bildirgesi’nde
belirtildiği gibi, akademik özgürlük akademik topluluk üyelerinin araştırma,
inceleme, tartışma, belgeleme, üretme, yaratma, öğretme, anlatma ve yazma
yoluyla bireysel ya da birlikte bilgi edinme, geliştirme ve aktarma özgürlüğüne
sahip olmaktır. Üniversiteler, tarihî temelde özerkliğe dayanır. Bizim gibi
hâlâ güçlü üniversite ilkelerinin oluşmadığı toplumlarda özerkliği elinden
alınacak üniversiteler çok ciddi ve belki de telafisi mümkün olmayan duruma
düşeceklerdir. 
Üniversitelerimizin
en ciddi sorunu uluslararası ölçekte akademisyen yetiştirememesidir ya da
yetişen bazı akademisyenlerin, yetişme potansiyeli olan bazı akademisyenlerin
“beyin göçü” dediğimiz olguyla yurt dışına gitmeleri ve orada kalmaları, orada
yaşamaları ve o ülkelere katkı sağlamalarıdır. Yıllık 8 bin nitelikli doktoralı
araştırıcıya ihtiyacı olan ülkemiz üniversitelerinin bu sorununa öncelik
vermesi gerekir. 
Üniversitelerin
altyapı ve çalışma koşulları sorunludur. Sorun günden güne büyümektedir.
Akademisyenlerin
özlük hakları ve nitelikli bilim insanlarının korunması ve teşvik edilmesiyle
ilgili sürdürülebilir bir mekanizma geliştirilmesi lazım. Bu kanun özlük
haklarını geliştirmeyi, teşvikleri geliştirmeyi hedefliyor; öyle anlaşılıyor.
İnşallah bunu herkesi eşit, özgür bilim insanları olarak görerek yaparlar.
Ancak, bu tür teşviklerin, özlük haklarının geliştirilmesi, sürdürülebilir bir
nitelik kazanmalıdır. Bugün var yarın yok şeklinde bir mekanizmayla bunun çok
bir faydasının olacağını düşünmüyorum. Eğer gerek altyapı gerekse daha iyi
koşullarda yaşayan bilim insanları oluşturamazsak üniversitelerin verimlilik
konusu ileride daha büyük sorun yaratacak nitelikte olacaktır. 
Yine,
yıllarca olduğu gibi patent sayılarımızı artıramayacağız. Yine, yıllarca olduğu
gibi teknoloji üretemeyeceğiz, temel bilim üretemeyeceğiz, temel bilimi,
mühendislik bilimlerini teknolojiye aktaramayacağız ve maalesef o zaman -nasıl
olacak- gelişmekte olan ülkeler sınıfında olacağız. 
Dolayısıyla
ne yaparsak yapalım, ister altyapı ister insan kaynakları açısından mutlaka
üniversitelerimizi, kurumlarımızı, sektörlerimizi, kamu ve özel sektörümüzü bir
araya getirip teknoloji üretmek ve yarının bilgi toplumu olmak zorundayız. Bunu
yapamazsak yerimizde sayarız ve birçok istenmeyen sorunlarla boğuşup dururuz. 
Dinlediğiniz
için teşekkür ederim, saygılarımı sunarım. (CHP sıralarından alkışlar) 
BAŞKAN
– Teşekkür ediyorum.
Madde
üzerinde şahsı adına söz isteyen Ali Uzunırmak, Aydın Milletvekili.
Buyurun
Sayın Uzunırmak. (MHP sıralarından alkışlar) 
ALİ
UZUNIRMAK (Aydın) – Sayın Başkan, çok teşekkür ediyorum.
Değerli
milletvekilleri, bugün güzel bir kanunu görüşüyoruz, tasarıyı görüşüyoruz.
Katkıları olan herkese çok teşekkür ediyorum. 
Birçok
konuyu Türkiye Büyük Millet Meclisinde tartışıyoruz. Değerli arkadaşlar,
meselelerimizi doğru tartışmamız lazım. Tarih, devlet adamları için zengin bir
hazinedir ve kıssalardan hisseler çıkarmak lazım. Vakıf tartışmalarını
yaşıyoruz. Bir kıssayı sizlerle paylaşarak bize rehber olmasını istirham
ediyorum. Ebî Vakkas, Hazreti Ömer, Nuşirevan ve çeşitli kahramanlar… Hazreti
Ömer bir gün İran’a ticarete gider Ebî Vakkas’la beraber ve cirit oynayan
gençleri seyrederken 200 devesi çalınır, parasız pulsuz kalırlar ve giderler
bir hana sığınırlar. Hancı üzgün olduklarını görünce sorar: “Ne oldu?” Olayı
anlatırlar. Hancı der ki: “Kral Nuşirevan adaletli bir adamdır, gidin ona
derdinizi anlatın.” Giderler, anlatırlar ama Nuşirevan 2 kese altın verir,
bunları gönderir. Hancı sorar geldiklerinde “Ne oldu?” “Böyle oldu.” “Hayır,
böyle olmaz. Nuşirevan bunu yapmaz.” der. İkinci gün hancı tercüman olarak
gider ve olayı anlatırlar, Kral Nuşirevan özür diler ve der ki: “Yarın,
kaybolan emanetleriniz size ulaşacak ama sizden bir şey rica ediyorum: Şehri
terk ederken biriniz doğu kapısından, biriniz batı kapısından çıkın.” Ertesi
günü doğu kapısından çıkarken Ebî Vakkas 2 tane darağacında cesetle karşılaşır,
sorar “Nedir bu?” diye halka. Derler ki: “Bu Nuşirevan’ın veziri ve oğlu.”
Hazreti Ömer’in çıktığı kapıda gene birisi vardır darağacında. Hazreti Ömer “Ne
oldu? Kimdir bu?” diye sorar, derler ki: “Nuşirevan’ın tercümanı.” Ve olayı
kavrarlar. Yanlış tercüme eden de asılmıştır, çeteyi kuran oğlu ve veziri de
asılmıştır. Aradan yıllar geçer. Ebî Vakkas Şam Valisidir ve bir Yahudi’nin
arsasını cami yapmak gerekçesiyle kamulaştırır, rızasız kamulaştırır. Ve bu
Yahudi’ye yol gösterilir, Medine’ye gider. Medine’ye gittiğinde İslam’ın
Halifesi Hazreti Ömer’e bir hurma ağacının altında dinlenirken rastlar. 
Bunlardan
ders çıkarmamız lazım. Şam’daki debdebeyi görür, giyim kuşamını görür
saraylıların ama Halifenin hâlini görür ve merak eder nasıl bir şeydir bu diye.
Hazreti Ömer’e olayı anlatır. Hazreti Ömer –kıssadır- bir kemik parçasının veya
derinin üzerine şöyle bir şeyi yazar: “Bilesin ki ben Nuşirevan’dan daha az
adaletli değilim.” Ve bunu Ebî Vakkas’ın eline gitmesi için Yahudi’ye verir.
Ebî Vakkas’a geldiğinde Yahudi “Halifeden sana mesaj var.” der, verir. Ve Ebî
Vakkas o mesajı gördüğünde sapsarı kesilir, kafasını yerden kaldıramaz, bu
olayı anlatır. Der ki, böyle böyle olmuştu. Ve ondan sonra o kamulaştırmadan
vazgeçilir ama diğeri de arsayı bağışlar, Müslüman olur ve cami gene inşa
edilir.
Değerli
milletvekilleri, vakıf, vakfetmek, bir varlığı olan insanın menkul veya
gayrimenkul gelirlerinden hayır işlemesi için bir kurumsallaşmadır. Acaba bugün
“vakıflar” adı altında yapılan birtakım icraatlar, gerçekten vakıf
sahiplerinin, vakfedenlerin kendi menkul veya gayrimenkul değerlerinden mi
yapılıyor, yoksa hepimizin, bütün milletimizin varlığı olan hazine arazilerini,
beytülmali, ekmek elden su gölden, birilerine vakfederek mi bu hizmetler
yapılıyor? Burada bir yanlışlık var.
Değerli
milletvekilleri, hatta vakfa giren paraların kaynağı bile aslında vakfı
kirletir. Sizlere bir şey soruyorum: Kirli suyla abdest alınır mı? Kirli suyla
alınan abdestle namaz kılınır mı, ibadet yapılır mı? Bu, inancımızın neresinde
var? Bugün vakıflar vasıtasıyla birçok istismar yapılmaktadır. İşte, yapılan
bağışlarda devleti dolandıran, uluslararası kara paranın içinde olan, halka
zulmeden birtakım insanların, kaçakçısından başkasına varıncaya kadar, paraları
vakıf amaçlı sözde bir şeyler hizmet edilmeye çalışılıyor. 
Değerli
milletvekilleri, biz vicdanı olan insanlar olmalıyız…
(Mikrofon
otomatik cihaz tarafından kapatıldı) 
ALİ
UZUNIRMAK (Devamla) - …ve bilmeliyiz ki değerler uğruna siyaset yaparken
hiçbirimiz Nuşirevan’dan daha az adaletli olmamalıyız. Hazreti Ömer’in
yaşantısıyla, o değerlerle yönettiğimize inanıyorsak, bugün bu saraylar
lüzumsuzdur değerli arkadaşlar. Bu ülkenin bu kaynaklarını doğru kullanmamız
lazım. Evet, bin oda, daha tefrişi hesap edilmiş değil, bin odanın tefrişinin
nereye çıkacağı belli değil. Mermerlerin faturaları İtalya’dan geliyor. 
BAŞKAN
– Evet, teşekkür ediyorum Sayın Uzunırmak.
ALİ
UZUNIRMAK (Devamla) - Ama Türkiye mermer ihracatçısı bir ülke. Bunları bile bu
yüce Meclisin görmesi gerekiyor değerli arkadaşlar.
Hepinize
saygılar sunuyorum. (MHP sıralarından alkışlar)
BAŞKAN
– Teşekkür ediyorum.
Madde
üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 651 sıra sayılı Kanun Tasarısının 5’inci maddesinin aşağıdaki şekilde
değiştirilmesini arz ve talep ederiz.
“MADDE
5- Bu Kanun hükümleri Bakanlar Kurulu tarafından yürütülür.”
 Sırrı
Süreyya Önder Hasip Kaplan Pervin
Buldan
 İstanbul Şırnak Iğdır
 İdris
Baluken Adil Zozani
 Bingöl Hakkâri

Türkiye Büyük Millet Meclisi Başkanlığına
Görüşülmekte
olan 651 sıra sayılı “Yükseköğretim Personel Kanununda Değişiklik Yapılmasına
Dair Kanun Tasarısı”nın 5. maddesinin aşağıdaki şekilde değiştirilmesini arz ve
teklif ederiz.
 Ali
Sarıbaş Oğuz Oyan Kamer
Genç
 Çanakkale İzmir Tunceli
 Kadir
Gökmen Öğüt Haluk Ahmet Gümüş Haluk Eyidoğan
 İstanbul Balıkesir İstanbul
“MADDE
5- Bu Kanun hükümlerini Millî Eğitim Bakanı yürütür.”
BAŞKAN
– Komisyon önergeye katılıyor mu?
MİLLÎ EĞİTİM, KÜLTÜR,
GENÇLİK VE SPOR KOMİSYONU SÖZCÜSÜ ÖZCAN ULUPINAR (Zonguldak) – Katılmıyoruz
Sayın Başkan.
BAŞKAN
– Hükûmet katılıyor mu?
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkan.
BAŞKAN
– Önerge üzerinde söz isteyen Haluk Ahmet Gümüş, Balıkesir Milletvekili.
Buyurun
Sayın Gümüş. (CHP sıralarından alkışlar) 
HALUK
AHMET GÜMÜŞ (Balıkesir) – Değerli milletvekilleri, bugün burada sanat tarihi
mezunlarının, arkeoloji mezunlarının, müzeci ve restoratör meslek grubunun
istihdam sorunlarını dile getireceğim. Belki haberiniz yoktur ama
arkeologlardan birisi bugün açlık grevine başladı, nedeni de işsizlik. Tabii,
bu arada kamuda istihdamı göz ardı edilen bu meslek grubuna ilgisizliğin
Türkiye’ye maliyetini ele alacağım.
Bilinmelidir
ki insanlık tarihi ne kadar eskiyse, üzerinde yaşadığımız bu coğrafya da bir o
kadar eski, kadim ve köklüdür. Ülkemiz tarihî ve kültürel miraslar açısından
bir hazinedir. Bugün Kültür ve Turizm Bakanlığı bünyesinde tescil edilmiş 13
bine yakın arkeolojik ve kentsel sit alanı, 100 bine yakın korunması gereken
kültür varlığı, 300’ün üzerinde müze, 135 ören yerinde 3,5 milyon civarında
eser vardır. Ortaya çıkarılmamış olanlar, yer altında olanlar, ülkenin
hazineleri çok daha misli misli çıkarılmayı beklemektedir. Bu tablo dahi
ülkemize yıllık 30 milyon ziyaretçi sağlamaktadır ama bakalım bu konunun
dikkatinde miyiz? Ancak ne yazık ki ülkemizde tarihe, estetiğe ve kültürel
miraslarımıza verilen önem bugüne kadar hiç olmadığı kadar gerilemiştir. 
Kültürel
mirasını, tarihini unutmuş nesiller demek, belleğini yitirmiş bir toplum
demektir. Belleğini yitirmiş bir toplum yok olur, kendini var edemez, yeniden
üretemez ve insanlığa hiçbir şey katamaz. Belleğini yitirmiş bir toplumun iyi
şartlarda yaşama ve var olma şansı zamanla elinden alınır. Kültürel mirası
koruyup yararlı hâle getirmek için, gelişen, ilerleyen devletler bütçeler
ayırırlar; öğretmenler, uzmanlar ve uygulayıcılar yetiştirirler. Bizde ise
durum tam tersinedir, tam tersine gelişmektedir. Kültür Bakanlığı sanat
tarihçisi, arkeolog, müzeci ve restoratörlere yeterli kadrolar açmamakta ve
Hükûmet bu konuda gerekli plan ve bütçe adımlarını gerçekleştirememektedir. 
Arkeoloji
öyle bir alandır ki bu alana yatırım yaptıkça ülkemize her alanda etkisi
görülen bir gelişme yaratırsınız. Tarihsel kalıntılar ülkemizi yıldız gibi
parlatabilecek bir etkiye sahiptirler; hem reklamdır hem zenginliktir hem
uluslararası alanda etkili olmaktır. Ne kadar değeriniz varsa o kadar
değerlisinizdir. 
Şu
acıyı bu fırsatta dile getirmek lazım ki Türkiye’deki restorasyon alanına şu
anda ayrılan yer beş yüz yıl öncesi Avrupa’dan daha geri durumdadır
bugünlerdeki durum.
Millî
Eğitim Bakanlığının kültürel aktivitelere ve sanat tarihi derslerine olan
ilgisi son derece azdır. Gelişmiş ülkeler sanat tarihi derslerine özel bir önem
verirken ülkemizde yabancı okullarda bile sanat tarihi dersleri zorunlu olarak
okutulurken bizim okullarımızda sanat tarihi dersleri seçmeli hâle getirilmiştir
sizin zamanınızda. Bu dersler de genelde öğrencilere seçtirilmemektedir. Çok
nadiren, seçmeli ders olarak açılan okullarda genellikle resim öğretmenleri
sanat tarihi derslerine girmektedirler. Bu gerçek de eğitim alanı açısından
garip bir uygulama olduğu açıktır. 
Öğretmen
atamalarında sanat tarihi öğretmeni yok denecek kadar azdır. En son yapılan
Millî Eğitim atamasında sadece 2 sanat tarihi öğretmeni atanmıştır; 75 milyona
2 kişi, 40 bin atanan kişiden sadece 2 kişi sanat tarihi öğretmenidir. 
Bakın,
bu durum Avrupa’da olsa rezalet örneği olarak gösterirler, biz alıştık böyle
şeylere sayenizde. Bu durum, yetişen elemana zulümdür ve öğrencilerin kişisel
gelişimini güdükleştiren bir uygulamadır. Birçok farklı branştan üniversite
mezunu milyonlar sosyal medyada seslerini duyurmaya çalışmakta ve işsiz
olduklarını sizlere ifade etmektedirler. Peki, bu plansız, amaçsız, hedefsiz
millî eğitim politikaları kimin eseridir? Tabii ki sizlerin eseridir,
övünebilirsiniz.
Teşekkür
ederim. (CHP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 651 sıra sayılı Kanun Tasarısının 5’inci maddesinin aşağıdaki şekilde
değiştirilmesini arz ve talep ederiz.
“MADDE
5- Bu Kanun hükümleri Bakanlar Kurulu tarafından yürütülür.”
Pervin Buldan (Iğdır) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ÖZCAN ULUPINAR (Zonguldak) – Katılmıyoruz Sayın
Başkanım.
BAŞKAN
– Hükûmet katılıyor mu?
MİLLÎ
EĞİTİM BAKANI NABİ AVCI (Eskişehir) – Katılmıyoruz Sayın Başkan.
BAŞKAN
– Gerekçeyi okutuyorum:
Gerekçe:
Bu öneriyle madde metninin daha anlaşılır olması amaçlanmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre veriyorum.
(Elektronik
cihazla oylama yapıldı)
BAŞKAN
– Sayın milletvekilleri, Yükseköğretim Personel Kanununda Değişiklik
Yapılmasına Dair Kanun Tasarısı açık oylama sonucu:
“Kullanılan
oy sayısı : 232
Kabul :
232(x)

 Kâtip
Üye Kâtip Üye
 Bayram
Özçelik Muhammet Rıza Yalçınkaya
 Burdur Bartın”
Böylece,
tasarı kabul edilmiş ve kanunlaşmıştır.
Hayırlı
olsun.
Millî
Eğitim Bakanı Sayın Nabi Avcı teşekkür konuşması yapacaklardır.
Buyurun
Sayın Bakan. (AK PARTİ sıralarından alkışlar)
MİLLÎ
EĞİTİM BAKANI NABİ AVCI (Eskişehir) – Sayın Başkan, sayın milletvekilleri;
üniversitelerimiz için gerçekten çok yararlı olacak bir tasarıyı hep birlikte
yasalaştırmış olduk. Katkılarınız için, önerileriniz için, eleştirileriniz için
çok teşekkür ediyorum.
Hepinize
saygılar sunuyorum. (AK PARTİ sıralarından alkışlar)
BAŞKAN
– Teşekkür ediyorum Sayın Bakan.
Sayın
milletvekilleri, 5’inci sırada yer alan, Türkiye Cumhuriyeti Hükümeti ile
Macaristan Hükümeti Arasında Kültür Merkezlerinin Kuruluşu, İşleyişi ve
Faaliyetleri Hakkında Anlaşmanın Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız.
5.- Türkiye Cumhuriyeti Hükümeti ile Macaristan
Hükümeti Arasında Kültür Merkezlerinin Kuruluşu, İşleyişi ve Faaliyetleri
Hakkında Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/916) (S. Sayısı: 613) (X)
BAŞKAN
- Komisyon ve Hükûmet yerinde.
Komisyon
raporu 613 sıra sayısıyla bastırılıp dağıtılmıştır.
Tasarının
tümü üzerinde, Cumhuriyet Halk Partisi Grubu adına söz isteyen Haluk Ahmet
Gümüş, Balıkesir Milletvekili.
Buyurun
Sayın Gümüş. (CHP sıralarından alkışlar)
CHP
GRUBU ADINA HALUK AHMET GÜMÜŞ (Balıkesir) – Sayın Başkan, sayın üyeler;
olağanüstü bir döneme girdik. Türkiye Hükûmeti, güney komşularımızda devam eden
iç savaş ve kaos ortamına müdahale etmemizin önünü açan ve hatta savaşlara yol
açabilecek bir tezkereyi bu Meclisten geçirdi. 
Ortalık
karmakarışık. Bir yandan, bugüne kadar silah, gıda ve eğitim desteğinin
Türkiye'den verildiğini ilan eden “IŞİD” adlı bir örgüt var. Bu örgüt Irak
yönetimine başkaldırmış ve Kuzey Irak’ın petrol bölgelerinin Kürt ve
Türkmenlerin yerleşim alanlarının bir kısmını işgal etmiş, şimdi de Kobani’yi
ele geçirmeye çalışıyor. Diğer yandan, Kuzey Irak bölgesel yönetimi, ki bu
yönetimin lideri Barzani “Silahlarımızı Türkiye'den alıyoruz, bizi Türkiye
silahlandırıyor ama bunun açıklanmasını istemiyor.” diyor. Bütün bunların
yanında, IŞİD’in yayılma alanına çekidüzen vermeye çalışan Batı dünyası,
dolayısıyla NATO var. Hükûmet, NATO’nun IŞİD’e müdahalesine destek vereceğini
açıklamış, gözünü Suriye rejimini değiştirmeye dikmiş, bu konuda halkı ve
Batı’yı ikna etmeye çalışıyor. 
Ülkenin
içi karışmış, her yerinden ölüm ve cinayet haberleri geliyor, manzara görünüşte
böyle. Orta Doğu kaos içinde, kan gölüne dönmüş ve hatta bu karışıklığın bir
parçası da bizim ülkemizin dış politikasıyla yakından ilgili. 
Bir
de resmin daha büyüğüne bakalım, bu resmin bir de daha büyüğü var. Yakın
zamanda, “Arap Baharı” denilen, benim “Akdeniz dönüşümü” diye adlandırmak
istediğim bir süreç yaşandı. Elbette Suriye’deki ve Arap Baharı’ndaki
karışıklıklar bu ülkelerin yüzde yüz iç dinamiklerinden kaynaklanmıyordu.
Mübarek, Kaddafi, kendi kendilerine sadece ülkelerindeki kabaran demokrasi
talepleri nedeniyle gitmediler, bunu böyle düşünen varsa gaflet içindedir.
Evet, içlerinde bu demokrasi talebini yapan çok iyi niyetli unsurlar vardı. Bir
şeyler oldu dünyada, hatta on yıllar önce bazı hesaplar yapıldı, sonra bu
hesaplar günümüzün gerçeklerine göre yeniden değişime uğradı. Bu hesaplardan
haberi olan var mı, çok merak ediyorum. 
Ne
oldu? Önce gelişmiş ülkelerin gelecek senaryolarına bakalım. Dünyanın son on
yıldır yaşadığı değişim sürecinde önümüzdeki yüz yılı etkileyecek nitelikte
gelişmeler yaşandı. Öyle ki bu süreçte süper gücün gelecek beklentisi değişmiş,
dünyada önde gelen kurum ve kuruluşların raporlarındaki beklentileri on yıl
öncesine göre tamamıyla farklılaşmıştır. Uluslararası alanda önde gelen kurum
ve kuruluşların raporlarından ve tespitlerinden bir örnekle başlayalım. 
Amerika
Birleşik Devletleri’nde 17 istihbarat örgütünün çatısı olan kuruluşun analitik
kolu olan Ulusal İstihbarat Konseyinin Aralık 2012 Küresel Eğilimler Raporu’nda
şu tip tespitler var: Raporda, 2030 yılına kadar dünyada mevcut olan gücün
ülkeler arasında ve ülkelerden gayriresmî ağlara doğru dağılımının etkilerinden
söz etmektedir. Yani, bu ağlar oluşacak, gelişecek, küresel olaylara imzasını
vuracak ve bunun etkileri olacak. Bu etkiler Batı’nın 1750’den bu yana yaşanan
tarihî yükselişini büyük ölçüde tersine çevirecektir. Asya’nın küresel ekonomi
ve dünya politikalarındaki ağırlığı yükselecektir. Çin ABD’yi geçecek,
dünyadaki en büyük ekonomiye sahip olacaktır; rapor böyle diyor. Bunun kadar
önemli, Kolombiya, Mısır, Endonezya, İran, Güney Amerika, Meksika, Türkiye ve
bugün gelişmekte olan birkaç bazı ülke 2030’a kadar yükselişte olacaklardır. Bu
tür tespitler Fransa ve OECD kaynaklı raporlarda da benzer şekilde yer
almaktadır. 
ABD istihbarat teşkilatlarının
yaptırdığı bu araştırmalar bunları söylerken, benim bu kürsüden Türkiye Büyük
Millet Meclisinde daha önce net bir biçimde dile getirdiğim başka bir konu
gündeme geldi. Uzun zamandır çeşitli nedenlerle karartmaların yaşandığı, Çin’in
satın alma paritesine göre millî gelir rakamlarını IMF Başkanı Lagarde birkaç
hafta önce basına açıklayıverdi: “Çin ABD’yi geçmiştir ve bu yükselme devam
edecektir.” Birkaç hafta önce bu telaffuz edildi. 
Değerli arkadaşlar, bu ne demektir?
Yani “Geçti, iyi ki geçti.” diyebilir bazıları; “Keşke geçmeseydi.” diyenler
çıkabilir ama bu küresel gelişmelerin bizim gibi ülkelerin coğrafyalarına
etkileri olacak, buna göre bazı hesaplar yapılacak. Bunun üzerinde kim, nasıl
düşünüyor acaba? Dolayısıyla, tek kutuplu dünya gücünün Orta Doğu’da on yıl
önce önüne koyduğu hedeflerin değiştiği, yeni dünya şartlarına göre yeni
hedeflere odaklandığı anlamına geldiği söylenebilir. Artık bütün hesaplar
değişmiştir ve değişmek durumundaydı. Dünya tek kutuplu bir küresel gücün
hegemonyası altında bundan böyle değildir, bu itiraf edilmiştir. 
Eğer sizler gelişmiş ülkelerin
sıkıntılarını ve çözüm alternatiflerini analiz etmezseniz bugün Orta Doğu’da
artık neyi istediklerini, neyi hedeflemekte olduklarını asla anlayamazsınız.
İşte bu yüzden Başbakanın bir zamanlar yazdığı ve uygulaması beklenen kitabın
bir paragrafı dahi pratikte hiçbir şekilde yerini bulamadı çünkü eski projelere
göre yazmıştı. 
İşte bu yüzden, Arap Baharı
dışarıdan etkili bir dinamikle değişimler yaratıp küresel bir hazırlığın ön
aşamalarını oluştururken 20 milyon nüfuslu Suriye için fren koyuldu. Siz hâlâ
eski hesaplarda kalıyorsunuz. Hesaplar değişime uğradı. Gelişmiş Batı’nın
dünyanın yükselen diğer güçleriyle yaptığı görüşmeler nedeniyle politika
değişikliğine gittiğini artık anlamak gerekir. Türkiye Hükûmeti ise hâlâ derin
rüyadan uyanamamakta, eski hedefleri üzerinde yeni gerçeklere ve unsurlara
bakmadan analizler yapmakta ve onun peşinde koşmaktadır.
Bugün Orta Doğu’da farklı şekilde
yeni bir paylaşım savaşı vardır. Orta Doğu’da yeni şartların, yeni dengeleri
kurulmak istenmektedir. Bugün gelişmişler için temel mesele, terör gruplarını
yok etmek, Esad’ın mevcudiyeti, Kürtlerin geleceği, Sünni Araplar, Türkmenler,
Yezidiler, Hristiyanlar değil, mesele, enerji kaynaklarının kimin tarafından
nasıl kontrol edileceğidir.
İşte
bugün hızla büyüyen ve millî gelir hesabında ABD’yi geçmiş Çin için enerji
tedariki de hayati bir konudur ve Orta Doğu üzerinde politikalarını
geliştirmektedir.
Enerji
alanını kim kontrol ederse yarının büyükleri olmaya aday olan ülkelerin
üzerinde güç oluşturacak ve hatta ekonomik büyüme hızlarına, bu ülkelerin etki
edebilecektir. Orta Doğu’daki Şii-Sünni ayrışmasının taraflarının büyük
destekçilerinin kafasında bu plan vardır. Şiiler Sünnilere, Sünniler Şiilere
saldırırsa -bunlar Müslüman’dırlar- ve bu alanda ayrışma yaşanırsa bu ayrışma
muhtemelen yeni paylaşımın büyük parçalarını oluşturacaktır. İşte mezhepçi
politikalar bunlara hizmet etmektedir; işte Hükûmet, bilip bilmeden mezhepçi
politikasıyla buna hizmet etmektedir.
Çin,
İran’la enerji alışverişini yükseltmekte, İran’ın Orta Doğu’da Şii toplumlar
üzerinde siyasi etkileri bu iş birliğine güç sağlamaktadır. Bu nedenle, Kuzey
Irak, genelde Şii nüfusu daha yüksek olan Irak’tan ayrıştırılmak isteniyorsa
altında bu nedenleri aramak lazımdır. Batılı güçler Kuzey Irak’taki Suudi
Arabistan petrol rezervleri kapasitesiyle karşılaştırılabilecek bir coğrafyanın
kontrolünü ellerinde tutmak isteyeceklerdir, en azından kontrolünü. Temel
meseleleri, Kuzey Irak’ın burada bulunan etnik grupların, Kürtlerin,
Türkmenlerin, Yezidilerin siyasi gelecekleri değil, bölgedeki petrol
rezervlerinin kendileri açısından güvenliği ve kontrolüdür. 
Daha
neler yaşanabilir? Kuzey Irak’ta, daha önce telaffuz edildiği gibi bağımsızlığı
ilan edilebilir. Nitekim bu sesleri duyuyoruz. Bu durum sonucu Irak yönetiminin
müdahalesi veya zaten var olan IŞİD tehditleriyle bölge güvensiz alana
dönüştürülebilir. Biz karşımıza çıkabilecek her senaryoyu şimdiden çekinmeden
düşünmeliyiz ve en iyi çözümler üzerinde kafa yormalıyız. 
Neler
olabilir? Bir, Irak’ın bütünlüğü önemli bir çözümdür. Bütün komşularımızın
toprak bütünlüğüne saygılıyız ancak bu çözüm bana göre uzun vade için Batılılar
tarafından tercih edilmeyecektir. Kuzey Irak’ın bağımsızlığı ilan edilip
güvenliği Türkiye’den istenebilecektir. Böyle bir durumda dahi Kuzey Irak’ın
güvenliği, tarafları tatmin etmeyebilecektir. Kuzey Irak, Türkiye’ye kendi
arzusuyla ilhak etmek isteyebilecektir. Bunu isterlerse –“İstiyor.” diyorsunuz-
bütünleşmenin olup olmayacağı veya ne şekilde olacağı Türkiye’nin en büyük
meselesi olabilecektir. 
Kısaca,
sayın milletvekilleri, Orta Doğu daha yıllar sürecek bir kargaşanın içinde
olacaktır. Biz bu kargaşadan en kolay ve en iyi şekilde nasıl kurtulacaksak
bunun hesabını yapmalıyız. Bütün gelecek raporları, gelecekle ilgili dünyada
yayınlanan raporlar diyor ki: “Türkiye geleceğin büyük ülkesidir.” Ve ben
ekleyeyim: “Potansiyelleriyle dünyada işsizdir.” Biz diyoruz ki: Bu ülke,
içinde yaşayan herkesindir. Söylenen ve bütün güçlerin kabul ettiği büyük
geleceğimize ulaşmak için bizim kendi içimizde; aramızda sınırlar,
sınırlamalar, farklılaşmalar koymadan tüm vatandaşlarımıza ihtiyaç vardır.
Büyük hedefe ulaşmak için bütün bunların olmaması gerekmektedir. Böyle bir
geleceği en yüksek zirveye ancak hep birlikte taşıyabiliriz. Gelecek, hep
birlikte olabilirsek güçlü, güzel ve büyük olabilecektir.
Teşekkür ederim, sağ olun. (CHP
sıralarından alkışlar)
BAŞKAN – Teşekkür ediyorum.
Milliyetçi Hareket Partisi Grubu
adına söz isteyen Yusuf Halaçoğlu, Kayseri Milletvekili. 
Buyurun Sayın Halaçoğlu.
MHP GRUBU ADINA YUSUF HALAÇOĞLU
(Kayseri) – Sayın Başkan, teşekkür ediyorum.
Sayın milletvekilleri, beş dakika
konuşacağım ama ilginizi çekecek, Macaristan’la ilgili konuşacağım.
Macaristan, gerçekten bizim çok
yakın bir dostumuz. Şöyle söyleyeyim: Bu kültür ünitelerinin kurulmasında hatta
geç bile kalınmış bir devlettir bizim açımızdan. Tarihî olarak baktığımız zaman
da çok eskilere dayanan bir yakınlığımız vardır.
Tabii, Hun Devleti’ni biliyorsunuz,
ki yakınlarda, Tuna Nehri kenarlarında Hun İmparatoru Attila’nın mezarı da
bulunmuş durumda yani imparatorun mezarı bulunmuş durumda. Ondan sonra
Macaristan’da kurulan Avar Devleti var yani 562 yılında kuruldu ve Macarlar son
araştırmalarıyla -ki orada çok değerli tarihçiler var, Türkolojinin de merkezi
sayılan bir yerdir- mesela, Macar tarihini yazan Gyula Németh olsun, Hazai
olsun, Geza David olsun, Pal Fodor olsun bunlar yaptıkları araştırmalarda bunların
Türk asıllı olduklarını kabul ettiler, Macaristan bugün resmen bunu kabul etti,
2001 yılında Avar Devleti’ni de kendilerinin ilk kurucu devleti olarak
tanıdılar ve 1.000’inci yılını kutladılar. Beni de Tarih Kurumu Başkanıyken
davet ettiler, gittim, o toplantılara katıldım, konuşma da yaptım hatta. Ve
gerçekten Macaristan dili itibarıyla da tamamen Türkçe gramer yapısına uygun
bir dil kullanıyor ve pek çok Türkçe kelime olduğu gibi, hâlâ isimlerde İmre,
Atilla isimleri sıkça da kullanılan isimler. 
Ayrıca,
şunu söyleyeyim: Macaristan’da Türk kültür varlıkları envanterini yaptık ve her
ne kadar çok savaşmışsak da yakınlığımız çok fazladır ve bugün bu anlaşmanın
yapılması, Türkiye'nin Macaristan, yani Avrupa’nın tam ortasında olan bir
devletle de çok yakın ilişkilerini kuracak bir nitelik taşıyacaktır. 
Bundan
dolayı da bu sözleşmeyi Milliyetçi Hareket Partisi Grubu olarak
desteklediğimizi ve olumlu olduğunu belirtmek istiyorum.
Hepinize
saygılar sunuyorum. (Alkışlar)
BAŞKAN
– Teşekkür ediyorum.
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci
maddeyi okutuyorum: 

TÜRKİYE CUMHURİYETİ HÜKÜMETİ İLE
MACARİSTAN HÜKÜMETİ ARASINDA
KÜLTÜR MERKEZLERİNİN KURULUŞU,
İŞLEYİŞİ VE FAALİYETLERİ HAKKINDA
ANLAŞMANIN ONAYLANMASININ UYGUN
BULUNDUĞUNA DAİR KANUN TASARISI
MADDE
1- (1) 15 Kasım 2013 tarihinde İstanbul’da imzalanan “Türkiye Cumhuriyeti
Hükümeti ile Macaristan Hükümeti Arasında Kültür Merkezlerinin Kuruluşu,
İşleyişi ve Faaliyetleri Hakkında Anlaşma”nın onaylanması uygun bulunmuştur.
BAŞKAN
– Maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
2’nci
maddeyi okutuyorum:
MADDE
2- (1) Bu Kanun yayımı tarihinde yürürlüğe girer. 
BAŞKAN
– Oylarınıza sunuyorum: Kabul edenler… Kabul etmeyenler… Kabul edilmiştir.
3’üncü
maddeyi okutuyorum:
MADDE
3- (1) Bu Kanun hükümlerini Bakanlar Kurulu yürütür.
BAŞKAN
– Maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre veriyorum.
(Elektronik
cihazla oylama yapıldı)
BAŞKAN
– Sayın milletvekilleri,
Türkiye Cumhuriyeti Hükümeti ile Macaristan Hükümeti
Arasında Kültür Merkezlerinin Kuruluşu, İşleyişi ve Faaliyetleri Hakkında
Anlaşmanın Onaylanmasının Uygun Bulunduğuna Dair Kanun Tasarısı açık oylama
sonucu: 
“Kullanılan oy sayısı : 205
Kabul : 205 (x)
 Kâtip
Üye Kâtip Üye
 Bayram
Özçelik Muhammet Rıza Yalçınkaya
 Burdur Bartın”
Böylece
tasarı kabul edilmiş ve kanunlaşmıştır; hayırlı olsun. 
6’ncı
sırada yer alan, İstanbul Tahkim Merkezi Kanunu Tasarısı ile Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ile Adalet Komisyonu Raporlarının
görüşmelerine başlıyoruz.
6.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640)
BAŞKAN
– Komisyon? Yok.
Ertelenmiştir.
7’nci
sırada yer alan, Ceza İnfaz Kurumları Güvenlik Hizmetleri Kanunu Tasarısı ve
Adalet Komisyonu Raporu’nun görüşmelerine başlıyoruz.
7.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)

BAŞKAN
– Komisyon? Yok.
Ertelenmiştir.
Kanun
tasarı ve teklifleri ile komisyonlardan gelen diğer işleri sırasıyla görüşmek
için 6 Kasım 2014 Perşembe günü, alınan karar gereğince saat 14.00’te toplanmak
üzere birleşimi kapatıyorum.
Kapanma Saati: 22.39




(*) 651 S. Sayılı Basmayazı 4/11/2014
tarihli 9’uncu Birleşim Tutanağı’na eklidir.


(x) Bu bölümde hatip tarafından Türkçe olmayan
kelimeler ifade edildi. 


(x) Açık
oylama kesin sonuçlarını gösteren tablo tutanağa eklidir.


(X) 613 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir. 




