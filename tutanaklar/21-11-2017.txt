



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 26’ncı
Birleşim
 21
Kasım 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adıyaman Milletvekili Behçet
Yıldırım’ın, Adıyaman’da giderek artan intiharlara ilişkin gündem dışı
konuşması
2.- Bursa Milletvekili Erkan Aydın’ın,
Bursa’da işsizlik sorununa ilişkin gündem dışı konuşması
3.- Mardin Milletvekili Ceyda
Bölünmez Çankırı’nın, 21 Kasım Mardin’in onur günü ve Mardin iline ilişkin
gündem dışı konuşması

IV.- AÇIKLAMALAR 
1.- Bursa Milletvekili
Zekeriya Birkan’ın, Bursa Milletvekili Erkan Aydın’ın yaptığı gündem dışı
konuşmasındaki bazı ifadelerine ilişkin açıklaması
2.- Bilecik Milletvekili
Halil Eldemir’in, 21 Kasım Mahmut Celalettin Ökten Hoca’nın ölümünün 56’ncı yıl
dönümüne ilişkin açıklaması
3.- Uşak Milletvekili Özkan Yalım’ın, Murat
Dağı’nda altın madeni açılmasına izin vermeyeceklerine ilişkin açıklaması
4.- İstanbul Milletvekili Gülay Yedekci’nin,
betonlaşma ve doğaya ihanet uygulamalarına ilişkin açıklaması
5.- İstanbul Milletvekili Didem Engin’in,
AKP’nin on beş yıllık iktidarı sonunda ülkenin ekonomik ve siyasi bir girdabın
içine girdiğine ilişkin açıklaması
6.- Bursa Milletvekili Nurhayat Altaca
Kayışoğlu’nun, Hükûmetin hava kirliliği sorununa izleyici kaldığına ilişkin
açıklaması
7.- İstanbul Milletvekili Mahmut Tanal’ın,
Üsküdar ilçesinin 16 mahallesinin kentsel dönüşümle ilgili sorunlarına ilişkin
açıklaması
8.- Kayseri Milletvekili Sami Dedeoğlu’nun,
20 Kasım Dünya Çocuk Hakları Günü’ne ilişkin açıklaması
9.- Mersin Milletvekili Aytuğ Atıcı’nın,
Mersin’de sağanak yağmur ve dolu nedeniyle zarar gören tüm çiftçilere geçmiş
olsun dileğinde bulunduğuna ilişkin açıklaması
10.- Kocaeli Milletvekili Fatma Kaplan
Hürriyet’in, bir televizyon programındaki bazı ifadeleri nedeniyle Rasim Ozan
Kütahyalı hakkında savcıları göreve çağırdığına ilişkin açıklaması
11.- Mersin Milletvekili Ali Cumhur
Taşkın’ın, Türkiye Büyük Millet Meclisi Başkanlığına tekrar seçilen İsmail
Kahraman’ı tebrik ettiğine ve Norveç’teki NATO tatbikatı esnasında Atatürk ve
Cumhurbaşkanı Recep Tayyip Erdoğan’ın hedef gösterilmesi olayını nefretle
kınadığına ilişkin açıklaması
12.- Ordu Milletvekili Seyit Torun’un,
yerel yönetimlerde FETÖ bağlantılarının ve belediye meclisi kararlarının
araştırılması amacıyla vermiş olduğu araştırma önergesinin tarafına iade
edilmesine ilişkin açıklaması
13.- İzmir Milletvekili Mustafa Ali
Balbay’ın, tutuklu gazeteci Binali Erdoğan’ın durumuna ilişkin açıklaması
14.- Afyonkarahisar Milletvekili Burcu
Köksal’ın, Afyonkarahisar’ın Başmakçı ilçesine bağlı Yaka köyündeki ormanlık
alanda mermer ocağı için binlerce ağacın katledildiğine ve bu yanlıştan
dönülmesi gerektiğine ilişkin açıklaması
15.- Mersin Milletvekili Baki Şimşek’in,
yoğun sağanak yağış ve dolu afeti nedeniyle Mersin’in birçok mahallesinin sular
altında kaldığına ve derelerin ıslahıyla ilgili ivedi ödenek ayırılmasını talep
ettiğine ilişkin açıklaması
16.- Manisa Milletvekili Mazlum Nurlu’nun,
Sayıştayın Türkiye İş Kurumunun mali hesaplarında yaptığı incelemelerde
usulsüzlük ve hatalı işlemler tespit ettiğine ve bu denetim sonuçlarının ele
alınması gerektiğine ilişkin açıklaması
17.- Muş Milletvekili Ahmet Yıldırım’ın, 21
Kasım Uğur Kaymaz’ın öldürülüşünün 10’uncu yıl dönümüne, Meclis Başkanlığı seçiminin
hayırlı olmasını dilediğine, tutuklu HDP milletvekillerinin oy kullanma
haklarının gasbedildiğine ve HDP Eş Genel Başkanı Selahattin Demirtaş
hakkındaki davanın duruşmasında verilen ara kararına ilişkin açıklaması
18.- Samsun Milletvekili Erhan Usta’nın, 20
Kasım Dünya Çocuk Hakları Günü’ne, Naim Süleymanoğlu’na Allah’tan rahmet dilediğine,
ülkücü şehitleri andığına ve ilahiyat fakültesi mezunlarının sorunlarına
ilişkin açıklaması
19.- İstanbul Milletvekili Engin Altay’ın,
Naim Süleymanoğlu’na Allah’tan rahmet dilediğine, Türkiye Büyük Millet Meclisi
Başkanlığına tekrar seçilen İsmail Kahraman’ı tebrik ettiğine, Kültür Sanat ve
Yayın Kurulu Başkanlığı tarafından Atatürk ve yakın silah arkadaşları için
etkinlik yapılmasını beklediklerine, milletvekillerinin soru önergelerinin
iadesinde sınırın aşıldığına ve ikinci devrenin hayırlı uğurlu olmasını temenni
ettiğine ilişkin açıklaması
20.- İstanbul Milletvekili Mehmet Muş’un,
terörle mücadelede şehit olanlara Allah’tan rahmet dilediğine, HDP
milletvekillerinin terörist cenazelerinde PKK adına taziyeleri kabul
etmelerine, DEAŞ, PYD ve PKK’nın bölgeyi dizayn etmek isteyen emperyalist
güçlerin maşası olan örgütler olduğuna, İstanbul Milletvekili Engin Altay’ın
NATO tatbikatında Atatürk’e ve Cumhurbaşkanı Recep Tayyip Erdoğan’a yönelik
saldırıya ilişkin bazı ifadeleri ile İstanbul Milletvekili İlhan Kesici’nin
FETÖ’yle ilgili bazı ifadelerine ilişkin açıklaması
21.- Avrupa Birliği Bakanı Ömer Çelik’in, NATO
tatbikatında Atatürk’e ve Cumhurbaşkanı Recep Tayyip Erdoğan’a yönelik olaya
ilişkin açıklaması
22.- İstanbul Milletvekili İlhan
Kesici’nin, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
23.- İstanbul Milletvekili Mahmut Tanal’ın,
Rasim Ozan Kütahyalı’yı RTÜK’e şikâyet ettiğine ilişkin açıklaması
24.- İstanbul Milletvekili Mehmet Muş’un,
Bolu Milletvekili Tanju Özcan’ın 502 sıra sayılı Kanun Tasarısı’nın 85’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması

V.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklaması sırasında Halkların
Demokratik Partisine sataşması nedeniyle konuşması
2.- İstanbul Milletvekili Engin Altay’ın,
İstanbul Milletvekili Mehmet Muş’un yaptığı açıklaması sırasında şahsına
sataşması nedeniyle konuşması
3.- İstanbul Milletvekili Mehmet Muş’un,
Muş Milletvekili Ahmet Yıldırım’ın sataşma nedeniyle yaptığı konuşması sırasında
şahsına sataşması nedeniyle konuşması
4.- Ankara Milletvekili Sırrı Süreyya
Önder’in, İstanbul Milletvekili Mehmet Muş’un sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
5.- Amasya Milletvekili Haluk İpek’in,
Manisa Milletvekili Tur Yıldız Biçer’in CHP grup önerisi üzerinde CHP Grubu
adına yaptığı konuşması sırasında şahsına sataşması nedeniyle konuşması 

VI.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Antalya Milletvekili Ahmet Selim Yurdakul ve arkadaşları
tarafından Behçet hastalarının ve ailelerinin sorunlarının araştırılarak
alınması gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/997) esas numaralı Meclis Araştırması
Önergesi’nin, ön görüşmelerinin Genel Kurulun 21 Kasım 2017 Salı günkü
birleşiminde yapılmasına ilişkin önerisi
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, AKP Hükûmetinin ekonomi politikaları kapsamında
hane halkı, bireyler ve KOBİ’leri finansal sisteme çekme niyetiyle borçlandırma
mekanizmalarının devreye koyduğu uygulamaların araştırılması amacıyla
21/11/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, ön görüşmelerinin Genel Kurulun 21 Kasım 2017
Salı günkü birleşiminde yapılmasına ilişkin önerisi
3.- CHP Grubunun, Manisa Milletvekili Tur Yıldız
Biçer ve arkadaşları tarafından, Türkiye genelinde asker zehirlenmelerinin araştırılması
amacıyla 21/11/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, ön görüşmelerinin Genel Kurulun
21 Kasım 2017 Salı günkü birleşiminde yapılmasına ilişkin önerisi
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; 5, 12, 19 ve 26 Aralık 2017
Salı günkü birleşimlerinde sözlü soruların görüşülmemesine ilişkin önerisi 

B) Danışma Kurulu Önerileri
1.- Danışma Kurulunun, Türkiye Büyük Millet
Meclisi Başkanlık Divanının Başkan dahil 23 üyeden kurulmasına ve görev yerleri
dağılımının; Adalet ve Kalkınma Partisi Grubuna 2 başkan vekili, 6 kâtip üye, 4
idare amiri; Cumhuriyet Halk Partisi Grubuna 1 başkan vekili, 4 kâtip üye, 1
idare amiri; Halkların Demokratik Partisi Grubuna 1 başkan vekili, 1 idare
amiri ve Milliyetçi Hareket Partisi Grubuna 1 kâtip üye, 1 idare amiri şeklinde
oluşmasına; Türkiye Büyük Millet Meclisi komisyonlarından Dilekçe Komisyonunun
13 üyeden, Plan ve Bütçe Komisyonunun Anayasa'nın 162'nci maddesi gereği 40
üyeden, Kamu İktisadi Teşebbüsleri Komisyonunun 3346 sayılı Kanun'un 3'üncü maddesi
gereği 35 üyeden, Güvenlik ve İstihbarat Komisyonunun 2937 sayılı Kanun'un ek
2'nci maddesi gereği 17 üyeden, Avrupa Birliği Uyum Komisyonunun 25 üyeden,
diğer komisyonların 26 üyeden kurulmasına ve komisyon üyeliklerinin siyasi
parti gruplarına dağılımının ekli listedeki şekilde olmasına ilişkin önerisi 

VII.- BAŞKANLIĞIN GENEL KURULA SUNUŞLARI
A) Önergeler
1.- İstanbul Milletvekili Onursal
Adıgüzel'in (2/232) esas numaralı 14/7/1965 Tarihli ve 657 Sayılı Devlet
Memurları Kanununda Değişiklik Yapılmasına Yönelik Kanun Teklifi’nin doğrudan
gündeme alınmasına ilişkin önergesi (4/119)

VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı
Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884) ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik Yapılması
Hakkında Kanun"da Değişiklik Yapılması Hakkında Kanun Teklifi (2/588) ile
Plan ve Bütçe Komisyonu Raporu (S. Sayısı: 502)

IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Naim Süleymanoğlu’na Allah’tan
rahmet dilediklerine ilişkin konuşması
2.- Oturum Başkanı TBMM Başkan Vekili Ayşe
Nur Bahçekapılı’nın, Avrupa Şampiyonlar Ligi’nde grubu lider olarak tamamlayan
Beşiktaş’ı tebrik ettiğine ilişkin konuşması

21 Kasım 2017 Salı
BİRİNCİ OTURUM
Açılma Saati: 15.01
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fehmi KÜPÇÜ (Bolu), İshak GAZEL (Kütahya) 
-----0-----
BAŞKAN
– Türkiye Büyük Millet Meclisinin 26’ncı Birleşimini açıyorum.
Toplantı
yeter sayısı vardır, görüşmelere başlıyoruz.
İyi
çalışmalar diliyorum.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Adıyaman’da giderek artan intiharlar hakkında söz isteyen
Adıyaman Milletvekili Behçet Yıldırım’a aittir. (HDP sıralarından alkışlar)
Buyurun
Sayın Yıldırım. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adıyaman Milletvekili Behçet
Yıldırım’ın, Adıyaman’da giderek artan intiharlara ilişkin gündem dışı
konuşması
BEHÇET
YILDIRIM (Adıyaman) – Teşekkürler Başkanım.
İki yıldır bu Meclis çatısı altında sürekli Adıyaman’ın
sorunlarını dile getirmeye çalışıyorum. İktidara haklı taleplerimizin yerine
getirilmesi için gerekli uyarı ve önerilerimizi yineliyoruz ama iktidar
vekilleri ben bu sorunları anlatırken bana “Sen Adıyaman’ı karalıyorsun.” diye
veryansın ediyorlar. Sanki Adıyaman güllük gülistanlık bir şehirmiş gibi, sesimi
çıkarmamamı bekliyorlar. Adıyaman’ın sorunları çözülmediği sürece ben Adıyaman
halkının haklı taleplerini, eleştirilerini ve beklentilerini dile getirmeye
devam edeceğim.
Bu sorunlardan biri de giderek artan intihar olayları.
İntihar olaylarının tüm boyutlarıyla araştırılması amacıyla Meclis araştırması
komisyonu kurulması için 29/4/2016 tarihinde araştırma önergesi verdik. Sorunun
giderek artış gösterdiğini, ileriye dönük bir tehlikenin söz konusu olduğunu
özellikle belirtmiştim. Bu önemli sosyolojik sorun için çok ciddi, planlı
çalışmanın derhâl uygulamaya konulması gerekiyor. Basında yer alan iddialara
göre Adıyaman’da son iki ayda 41 kişi intihara teşebbüs etti, bu kişilerden
7’si hayatını kaybetti. 
Verdiğimiz araştırma önergesi üzerinden tam on dokuz ay
geçmiştir. İntiharların bu denli artışında etken olan bu sebepleri belirlemek
ve bu sebepleri ortadan kaldırmak adına yaptığınız bir çalışma var mı? Varsa
Adıyaman’da intihar olayları neden artarak devam etmektedir? Ben sebeplerini
size açıklayayım, siz de bir zahmet insanların yaşamından vazgeçeceği kadar
büyüyen bu sorunlara artık bir çözüm bulmaya çalışın. Kötü ekonomik durumdan
ötürü faizcilik, tefecilik almış başını gidiyor. Huzur kentimiz, yaşanabilir
kentler sıralamasında 70’inci sırada yani yaşanabilir bir kent değil artık.
Eğitimde 69’uncu sıradayız. Ekonomi desen batık. İşsizlik almış başını gidiyor.
Hastanelere gidip muayene olmak işkenceye dönüşmüş. Sağlığa erişimde büyük
sıkıntılar yaşanıyor. Tek hastane var, o da şehrin öbür ucunda. Turizm deseniz
öldü, tek turist gelmiyor Adıyaman’a. Adıyaman ekonomisini ayakta tutan tütüne
yasak geliyor, tütünün önüne set çekiliyor, zamanla tütün üretimini ve satışını
tamamen bitirecek bir düzenleme getiriliyor. Irgatlık deseniz, tütün
yasaklarıyla beraber had safhaya ulaşacaktır.
Adıyaman halkı bunca sorunla boğuşurken halkın elindeki
imkânları da ortadan kaldıracak düzenlemeler yaptığınız için, halkın
psikolojisi bozulmuş, aile içi şiddet artmış, insanlar arasındaki hoşgörü
azalmış; bu da insanları yaşamlarına son vermeye itmektedir.
İlçelerimizin
de dünya kadar sorunu var, örneğin Samsat. Samsat ilçemizde mart ayında bir
deprem yaşandı, çok şükür ki bir can kaybı yaşanmadı ama depremin üzerinden
dokuz ay geçmesine rağmen, Samsat halkının barınma sorunlarını dahi çözmüş
değiliz. Özellikle Samsat merkezde kullanılan konteynerler kullanılmış,
içlerinde hayvan beslenmiş, ikinci el konteynerlerdir. Bu ikinci el 25
metrekarelik konteynerlerde birilerinin dediği gibi 10-15 çocuklu terörist
aileler değil de aylardır mağdur olan depremzedeler yaşam mücadelesi veriyor.
Okullar yıkılmış, tüm öğrenciler çadır ve konteynerlerde eğitim ve
öğretimlerini sürdürüyor. Geçen hafta sonu, AKP Samsat ilçe kongresi de bu
konteynerlerde yapıldı. Bilim, Sanayi ve Teknoloji Bakanı Sayın Faruk Özlü
kanun hükmüne kararnameyle Samsatlıların sorunlarının çözüleceği sözünü verdi.
Yanlış duymadınız, kanun hükmüne kararname! Böyle, acil ve çözümü kolay bir
sorun için kanun hükmüne kararname mi gerekiyor? Önümüz kış, soğuklar
bastırıyor, ivedilikle barınma sorunlarının giderilmesi gerekiyor.
Adıyaman
bir tarım kenti bildiğiniz gibi, geniş ovaları mevcut. 19 Mayıs 2015 tarihinde
Adıyaman tarihinin en büyük, en görkemli mitingini yaptık HDP olarak. Bu
mitinge katılmak için Adıyaman’a gelen, buradan saygıyla selamladığım Eş Genel
Başkanım Selahattin Demirtaş “Bu ova arazileri sulanırsa tüm Türkiye'yi
besleyecek tahıl üretilebilir.” demişti. Onlarca köyünü, bir ilçesini Atatürk
Barajı altında bırakan Adıyaman’da 1 dönüm arazi bile sulanmıyor. Bırakın sulu tarımı,
içecek su bile bulamıyoruz. Bugün yanlış tarım politikaları yüzünden buğday,
arpa, saman ithal eder duruma düşen bir ülke durumundayız. Geçen hafta et
ithalatına da başladık maalesef.
Adıyaman’da
giderek artan intiharların artışında etken olan sebeplerin belirlenip risk
etkenlerini ortadan kaldırmaya yönelik çalışmaların yapılması için Meclis
araştırması açılmasını tekrar talep ediyorum. Ekranları başında bizleri
seyreden değerli halkımı saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Yıldırım.
Coşku
yerinde, alkış yerinde, evet.
MÜSLÜM
DOĞAN (İzmir) - Adıyaman doktorsuz olmaz.
SIRRI
SÜREYYA ÖNDER (Ankara) – Adıyaman’ın tek vekili.
BAŞKAN
– Sayın milletvekilleri, biraz daha sessiz olalım lütfen.
Gündem
dışı ikinci söz, Bursa’da işsizlik sorunu hakkında söz isteyen Bursa
Milletvekili Erkan Aydın’a aittir. (CHP sıralarından alkışlar)
Buyurun
Sayın Aydın.
2.- Bursa Milletvekili Erkan Aydın’ın,
Bursa’da işsizlik sorununa ilişkin gündem dışı konuşması
ERKAN
AYDIN (Bursa) – Teşekkür ederim Sayın Başkan.
Değerli
milletvekilleri, yüce heyetinizi saygıyla selamlıyorum. 
Bursa’nın
çözülemeyen sorunları hakkında gündem dışı söz almış bulunmaktayım. 
Türkiye'nin
bir zamanlar en güzel şehirlerinden biri olan “Yeşil Bursa”, maalesef, artık
“Gri Bursa” olarak anılmakta ve bu kadar fazla göç almasına rağmen -Zekeriya
Bey de iyi bilir- yaşanabilir bir şehir olmaktan hızla çıkmakta.
ZEKERİYA
BİRKAN (Bursa) – Hâlâ güzel.
ERKAN
AYDIN (Devamla) – Hangi birinden bahsedeyim Zekeriya Bey, tıkanan trafikten mi,
kirlenen havadan mı, suya dışkı karışıyor iddialarından mı, aşırı gürültüden
mi, kalkmayan moloz yığınlarından mı, gettolaşan bölgelerden mi, betonlaşmadan
mı, kentsel dönüşümün rantsal dönüşüme dönüşmesinden mi, iç ve dış göçle
kalabalıklaşan ve âdeta nefes alınamayacak derecede şişen bir şehirden mi,
kilometrekare başına düşen Türkiye ortalamasının neredeyse iki katı insan
sayısından mı? Hangisinden bahsedeyim? 
Hani
Aziz Nesin’in meşhur bir lafı var ya, “Yaşar, ne yaşar ne yaşamaz.” Bursa da
oldu ne yaşanır ne yaşanmaz bir şehir, resmen durumumuz bu şekilde. 
Şimdi,
bu kadar fazla göç alarak da âdeta bir ironi şeklinde aşırı işsizlikle gündeme
gelen bir Bursa. Son TÜİK rakamlarına göre işsizlik oranı yüzde 12
civarındayken, bu rakam, Bursa’da, aldığı dış göçle çok daha fazla. Özellikle
Suriyelilerin, yaklaşık 130 bin Suriyeli vatandaşın, daha doğrusu kişinin de
gelmesiyle, Bursa’nın kendi evlatları iş bulamazken bir istihdam sıkıntısı,
kayıt dışı istihdam olarak rakamlara yansımakta; en son bunun sıkıntısını da
Gürsu’da yaşanan patlamada gördük, kayıt dışı 5 işçimiz hayatını kaybetti. 
Sadece
işsizlikle alakalı değil, baktığınız zaman ekonomik olarak da Bursa büyük bir
sıkıntı yaşıyor, psikolojik ve sosyolojik sorunlar da buna eklendiğinde, icra
dairelerinde artan icra davaları, icra giden evler, haneler, buna bağlı olarak
madde bağımlılığı, alkol tüketimindeki artış, hırsızlık ve adli suçlardaki
artış ve gelinen bir yerde, boşanmalar ve aile içi cinnetlerin o kadar fazla
arttığı bir şehirden bahsediyoruz. 
Tabii,
bu arada, bu sorunları sayarken 22’nci ve 23’üncü Dönem Milletvekilimiz Kemal
Demirel aradı, tren meselesi… Zekeriya Bey, siz de biliyorsunuz, bu trenle
gidip geliyorsunuz. 2012 yılında temeli atıldı, 2016 yılında da açılışı
yapılacaktı ama hâlâ bekliyoruz. 2012’de temeli atılan hızlı trende hedef 2023
mü, bilmiyorum. Kendisi trenle anılan bir milletvekiliydi Kemal Demirel, ona da
buradan kulakları çınlasın diyoruz. 
Evet,
gene gelelim konumuza. Şimdi, işsizlik dedik. Bakın, işsizlikte, sanayi şehri
olan Bursa’da ara eleman arayışı çok fazla. Yani sanayici nitelikli ara eleman
arıyor ancak bu işsizlikle de bu sorunu çözemiyor. Peki, iktidar ne yapıyor?
Tarihi 1868 yılına dayanan, Bursa’nın en köklü ve en eski kurumlarından biri
olan Tophane Endüstri Meslek Lisesinin 10 tane bölümünü kapatıyor. Buradan
mezun olan çocukların neredeyse iş garantisi vardı sanayide, otomotivinden
tekstiline kadar. Bunlarla ilgili hangi bölümleri kapatmış? Otomasyon
teknolojileri, elektrik elektronik teknolojisi, makine teknolojisi, tekstil
teknolojisi, plastik teknolojisi, metal teknolojisi, metalürji, mobilya ve iç
mekân tasarımı bölümlerini kapatıyor. Bir yandan da sanayici buralarda
çalıştıracak ara eleman arıyor. 
Gene,
deprem riski nedeniyle yıkılacağı okulların açılmasına bir hafta kala açıklanan
Demirtaş Endüstri Meslek Lisesi… Bakın, burada eleman ihtiyacı varken tabii ki
depreme dayanıklı değilse yıkılması doğru bir karar ama bunu okulun açılmasına
bir hafta kala söylemek de… Artık, Bursa’yı yönetenlere de ülkeyi yönetenlere
de buradan bir uyarı olarak söyleyelim.
Yani,
aslında, baktığımızda, Bursa’da bu işsizlikle ilgili, diğer sorunlarla ilgili
atılacak adımlar belli. Eğer siz bu güzelim Bursa Ovası’nın da mahvolduğunu
yani tarımda sadece bu sene 100 bine yakın şeftali ağacının Bursa’da
kesildiğini… Sebebi de 80 kuruş gibi bir fiyattan -armudun, elmanın da aynı
şekilde- gittiği… 
TANJU
ÖZCAN (Bolu) – Başbakan Yardımcısı yok mu Bursalı? 
ERKAN
AYDIN (Devamla) – Var efendim ama kendisi burada değil. Olsa direkt ona
anlatacağız. 
TANJU
ÖZCAN (Bolu) – Hiç mi faydası olmuyor Bursa’ya?
FATMA
KAPLAN HÜRRİYET (Kocaeli) – Hiç faydası yok. 
ERKAN
AYDIN (Devamla) – Bursa’nın 11 milletvekili var, artık onlar bir şekilde çözüm
bulsunlar diye anlatıyoruz. 
Hepsi
bitiyor, bir taraftan tarım yok oluyor, güzelim Bursa Ovası yok oluyor, yeni
betonlaşma geliyor ama buna rağmen, hâlâ aldığı hızlı göçten dolayı da artan
işsizlik, burada yaşanan gettolaşma...
İnşallah,
bu sorunları Hükûmet, Bursa’yı yöneten Bursa milletvekilleri duyar, çözümler
üretir diyorum, hepinizi saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Aydın.
ZEKERİYA
BİRKAN (Bursa) – Sayın Başkanım…
BAŞKAN
– Buyurun.
ZEKERİYA
BİRKAN (Bursa) – İsmimiz de zikredildiği için…
BAŞKAN
– Açıklama mı yapacaksınız?
ZEKERİYA
BİRKAN (Bursa) – Yok, sadece bir iki cümle söyleyeceğim.
BAŞKAN
– Bir dakika yerinizden söz veriyorum.
TANJU
ÖZCAN (Bolu) - Efendim, öyle bir usul var mı? 
BAŞKAN
– Var.
TANJU
ÖZCAN (Bolu) - Sataşma…
ZEKERİYA
BİRKAN (Bursa) – Sataşma değil, ben sataşmak için söylemiyorum.
BAŞKAN
– Konuşuyoruz arkadaşlar. Milletvekilleri düşüncesini ifade edecek.
MAHMUT
TANAL (İstanbul) - Bize gelince bize “milletvekili” demiyorsunuz.
BAŞKAN
– Buyurun.
IV.- AÇIKLAMALAR 
1.- Bursa Milletvekili
Zekeriya Birkan’ın, Bursa Milletvekili Erkan Aydın’ın yaptığı gündem dışı
konuşmasındaki bazı ifadelerine ilişkin açıklaması
ZEKERİYA
BİRKAN (Bursa) – Teşekkür ediyorum Sayın Başkanım.
Öncelikle,
Bursa, sadece Türkiye'nin değil dünyanın en güzel şehirlerinden bir tanesi. 
ERKAN
AYDIN (Bursa) – Bir tanesiydi.
ZEKERİYA
BİRKAN (Bursa) – Hâlâ Bursa, Türkiye'nin en güzel şehri, uzun yıllardır iç
göçün en yoğun yaşandığı kentlerden bir tanesi, bir sanayi şehri. 
MAHMUT
TANAL (İstanbul) – Yeşil Bursa’ydı ya, sanayiye mi dönüşmüş?
ERKAN
AYDIN (Bursa) – Yeşil kalmadı, yeşil, Zekeriya Bey.
ZEKERİYA
BİRKAN (Bursa) – Tabii ki Türkiye’de bütün büyük şehirlere olan göçten dolayı
Bursa’da da sıkıntılar var fakat bahsedildiği gibi suyu, yeşili hâlâ temiz olan
ve korunan bir şehir. Özellikle Sağlıklı Kentler Birliği üyesi Bursa ve
Türkiye’de musluklarından su içilen şehirlerden bir tanesi; şu anda, su olarak
dereleriyle, yağmur suları ile diğer atık giderlerinin tamamen ayrıldığı ender
şehirlerden bir tanesi. 
ERKAN
AYDIN (Bursa) – Dere bırakmadınız, dere, Zekeriya Bey, hepsini
betonlaştırdınız.
ZEKERİYA
BİRKAN (Bursa) – Bu konuda sayın Bursa vekili arkadaşımızın söylediklerine
katılamıyorum. 
MAHMUT
TANAL (İstanbul) – Efendim, Cargill şirketi var, Cargill. Cargill şirketini
biliyor, kendisi baro başkanıydı o dönem.
FATMA
KAPLAN HÜRRİYET (Kocaeli) - Musluklardan çamur akıyor ya.
HALİL
ETYEMEZ (Konya) - Dinleyeyim, dinleyelim hatibi.
ZEKERİYA
BİRKAN (Bursa) – Genel anlamda söylemiş olduğu eleştirileri Bursa’ya hasretmiş olmasını
da aynı zamanda yadırgadığımı belirtmek istiyorum.
Teşekkür
ederim.
BAŞKAN
– Teşekkür ederim.
MAHMUT
TANAL (İstanbul) – Sayın Başkan, arkadaşımız o dönem baro başkanıydı. Cargill
şirketi vardı, tazminata mahkûm oldu. O Cargill’in hesabını versinler? Ne oldu
Cargill’in hesabı?
ZEKERİYA
BİRKAN (Bursa) – Cargill yeni mi kurulmuş? Sizin zamanınızda da vardı.
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Mardin Milletvekili Ceyda
Bölünmez Çankırı’nın, 21 Kasım Mardin’in onur günü ve Mardin iline ilişkin
gündem dışı konuşması
BAŞKAN
- Gündem dışı üçüncü söz, Mardin’in Onur Günü olması münasebetiyle Mardin
hakkında söz isteyen Mardin Milletvekili Ceyda Bölünmez Çankırı’ya aittir.
Buyurun
Sayın Bölünmez Çankırı. (AK PARTİ sıralarından alkışlar) 
CEYDA
BÖLÜNMEZ ÇANKIRI (Mardin) – Sayın Başkan, değerli milletvekilleri; Mardin
tarihsel gelişim içerisinde onlarca uygarlığa, değişik din, dil, etnik grup ile
mezhebe ev sahipliği yapmıştır. Birbirinden farklı bu kültürler, sevgi ve
hoşgörüyle bir potada harmanlanarak, aynı zamanda farklılıkları koruyarak
yüzyıllardır dayanışma içerisinde bir arada yaşamaktadır. Müslüman, Hristiyan,
Süryani, Yezidi, Kürt, Türk ve Arap gibi farklı din, dil ve etnik kökenden
gelen topluluklar, toplumsal hoşgörü ve uzlaşmayla barış, kardeşlik çatısı
altında bir arada yaşamaktadırlar. Mardin bu özelliklerinden dolayı değişik
kültürel yapıların barışçıl bir sentezini oluşturmuş ve haklı olarak “dinler ve
diller şehri” unvanını almıştır.
Ekonomik
açıdan da tarihî İpek Yolu üzerinde bulunan ve “kartal yuvası” olarak
adlandırılan şehrimiz, birçok kez istilalara uğramış, içeriden destek ya da
şehir halkıyla anlaşma olmadıkça işgal edilememiştir. Osmanlı zamanında Mardin
şehri, yapılan anlaşma çerçevesinde savaş olmaksızın Osmanlı İmparatorluğu’na
katılmıştır. Birinci Dünya Savaşı’ndan sonra Sevr Anlaşması’yla bugünkü
Güneydoğu Anadolu Bölgesi önce İngilizlere verilmiş, daha sonra İngiltere ile
Fransa arasında yapılan anlaşma sonucu İngiliz kuvvetleri çekilmiş ve bölge,
Fransız işgaline bırakılmıştır.
Kurtuluş
Savaşı’nda Güney cephesinde Hatay Dörtyol’da başlayan destansı direnişler
olmuş, halk kendi öz imkânları ve milis kuvvetlerin yardımlarıyla işgalcilere
karşı topyekûn bir mücadele göstermiştir. Bu illerin başında Antep, Maraş, Urfa
illeri gelmektedir. Bu nedenle, Türkiye Büyük Millet Meclisi de halkın bu
haklı, meşru mücadelesine seyirci kalmamış, değişik tarihlerde aldığı kararlar
ve kabul ettiği kanunlarla özel olarak Antep’e “Gazi”, Maraş’a “Kahraman”,
Urfa’ya da “Şanlı” unvanlarını vermiş olup bu illeri İstiklal Madalyası’yla
taltif etmiştir. 
Mardin’in
istiklali ve hürriyeti namus bilen yürekli halkı da millî amaçlar uğruna yerel
imkânlarla savaşarak, silah ve teçhizatın zayıf olmasına rağmen, destansı
niteliğindeki direnişiyle işgal kuvvetlerini kovmuştur. Mardin’de bulunan az
sayıdaki askerin yol güvenliğini sağlayamayacağı gerekçesiyle Fransızların
Diyarbakır’a gitmesine dolaylı olarak engel olmuş, işgali önlemiştir. 
Mardin,
politik zekâ ve yiğitlik eseri bir stratejiyle işgalden kurtulmuştur. Silahlı
mücadeleye yer bırakmayan bu tedbirler, işgal kuvvetlerinin silah kullanacak
cesaret göstermesine engel olmuştur. Mardin halkının millî, cesur ve kararlı
duruşu işgal planını büsbütün bozguna uğratmıştır. 21 Kasıma rastlayan o gün,
Mardin’in bir bütün olarak cesaret ve kararlılığından ziyade, merkez ilçesinin
“kurtuluş günü” olarak anılagelmiştir. Dilden dile, kuşaktan kuşağa aktarılan
Mardin halkının vatanının işgaline karşı cesur ve kararlı duruş destanı, her
Mardinlinin belleğinde birlik ve beraberliğin önemini pekiştirerek yaşamaya
devam etmektedir. 
Kendi
mezarı Kudüs’te ve eşinin mezarı Hatuniye Medresesi’nde bulunan, Artuklu
ilçemize adını veren, burada birçok eser bırakan Anadolu Selçuklu Beylikleri
içinde üç yüz yedi yılla en uzun hüküm süren beylik olan Artuklu Beyliği’nin
kurucusu Artuk Bey; Birinci Dünya Savaşı’ndan sonra Fransız işgalini önleme
konusunda göstermiş olduğu büyük gayretle halkı organize eden Albay Kenan Bey;
hendek -çukur- terörü ve özerklik söylemlerine karşı, halka hizmet vazifesini
yerine getirmekte geri kalmayan, gecesini gündüzüne katarak mücadeleyi ortaya
koymuş ve bunu da hayatıyla ödemiş Derik Kaymakamımız Şehit Muhammet Fatih
Safitürk gibi kardeşlerimiz ve en önemlisi, bütün işgalci girişimlerine karşı
duran Mardin’in cesur ve kararlı halkı var oldukça bayrağımız yere düşmeyecektir,
birlik ve beraberliğimiz bozulmayacaktır. 
Teklifimizle,
İstiklal Savaşı’nda şehir halkının verdiği akılcı mücadeleyle cesaret örneği
göstermiş olan Mardin ilimize cesaret ve kararlılık madalyası verilmesi hususu
yüce Meclisin takdirlerine sunulmuştur. Gelecek 21 Kasımda, onur günümüzün
Mardin’in cesaret ve kararlılık madalyasıyla taçlandırılması için kanun
teklifimiz Genel Kurul gündemimize geldiğinde vereceğiniz olumlu destekle
Mardin halkına bu sevinci ve onuru armağan edeceğinizi ümit ediyorum. 
Bu
duygu ve düşüncelerle sizleri saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ederim Sayın Bölünmez Çankırı. 
Sayın
milletvekilleri, şimdi, söz talebinde bulunan on beş sayın milletvekiline
yerlerinden söz vereceğim.
Söz
vereceğim sayın milletvekillerinin isimlerini okuyorum: Sayın Eldemir, Sayın
Yalım, Sayın Yedekci, Sayın Engin, Sayın Kayışoğlu, Sayın Tanal, Sayın
Dedeoğlu, Sayın Atıcı, Sayın Hürriyet, Sayın Aydın’ın yerine Sayın Torun, Sayın
Taşkın, Sayın Balbay, Sayın Özdemir’in yerine Sayın Köksal, Sayın Şimşek ve
Sayın Öz’ün yerine Sayın Nurlu.
Sayın
Eldemir, buyurun lütfen.
IV.- AÇIKLAMALAR (Devam)
2.- Bilecik Milletvekili
Halil Eldemir’in, 21 Kasım Mahmut Celalettin Ökten Hoca’nın ölümünün 56’ncı yıl
dönümüne ilişkin açıklaması
HALİL
ELDEMİR (Bilecik) – Teşekkür ediyorum Sayın Başkanım.
Bugün,
21 Kasım 1961 tarihinde darıbekaya irtihal eden Celal Hoca’mızın vefatının yıl
dönümü. İmam-hatip okullarının fikir önderi, derin ilim, irfan ve imanını vatan
evlatlarına aşılamayı bütün ömrü boyunca kendisine şiar edinen Mahmut
Celalettin Ökten Hoca’mızı rahmetle anıyorum. Bir imam-hatip lisesi mezunu
olarak kendisini hayırla yâd ediyorum, Allah mekânını cennet eylesin.
Teşekkür
ederim.
BAŞKAN
– Teşekkür ederim Sayın Eldemir.
Sayın
Yalım…
3.- Uşak Milletvekili Özkan Yalım’ın, Murat
Dağı’nda altın madeni açılmasına izin vermeyeceklerine ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Sayın
Başkan, ben buradan özellikle Sayın Çevre Bakanı ve Sayın Enerji Bakanına
sesleniyorum: BİMER’e yapılan başvuru sonucu 20/11/2017 tarihinde Kütahya Çevre
ve Şehircilik İl Müdürlüğü cevap vermiştir. Kütahya ili Gediz ilçesi Karaağaç
köyü mevkisinde, sınırlarında Eksport Maden, Sanayi, Ticaret Anonim Şirketi
tarafından altın madeni açmak için ÇED raporu talep edilmiştir. 25/11/2014
tarihinde İR:64871 ve 64793 no.lu ruhsat ve 877 hektarlık kısmında altın, gümüş
madeni çıkarmak amacıyla ÇED sürecinin devam etmekte olduğu cevabı verilmiştir.
Sayın Çevre Bakanı ve Sayın Enerji Bakanı, buradan tekrar söylüyoruz: Murat
Dağı’nda altın madeninin açılmasına izin vermeyeceğiz.
(Mikrofon
otomatik cihaz tarafından kapatıldı) 
BAŞKAN
– Sayın Yedekci…
4.- İstanbul Milletvekili Gülay
Yedekci’nin, betonlaşma ve doğaya ihanet uygulamalarına ilişkin açıklaması
GÜLAY
YEDEKCİ (İstanbul) – Teşekkür ederim Sayın Başkan.
Adalarımızı
henüz Yunan işgalinden kurtaramadık, 18 adamız hâlâ başkalarının kullanımında.
Ama bu arada “Demokrasi adası yapacağız.” dediğiniz Yassıada’yı bir beton
cehennemine çevirdiniz. Bir mercan alanı olan, balık yumurtlama alanı olan ve
önemli bir kuş göç yolu olan bu adayı betonla kapladınız ve şu anda neredeyse
yeşil görünmüyor. Bunun nedeni nedir? Beton sevdanız yüzünden midir, dolar
sevdanız yüzünden midir? 
İstiklal
Caddesi, medeniyetin ve uygarlığın merkezi ve simgesiydi; bugün esnaf kan
ağlıyor, ağaçları katledildi. Her şeyiniz sahte olduğu için, oraya asfaltı yeşile
boyayarak yeşil koymaya çalıştınız. Alın size doğaya ihanet, insana ihanet ve
kente ihanet! Konu rant ve imar rantı olunca tabii, bir de dolar olunca…
(Mikrofon
otomatik cihaz tarafından kapatıldı) 
BAŞKAN
– Sayın Engin…
5.- İstanbul Milletvekili Didem Engin’in,
AKP’nin on beş yıllık iktidarı sonunda ülkenin ekonomik ve siyasi bir girdabın
içine girdiğine ilişkin açıklaması
DİDEM
ENGİN (İstanbul) – Sayın Başkan, sayın milletvekilleri; AKP’nin on beş yıllık
tek başına iktidarı sonunda ülkemiz ekonomik ve siyasi bir girdabın içine
girmiş bulunuyor. Bu durumun yansıması olarak da zamların ve vergi artışlarının
ardı arkası kesilmiyor. Sözde, devlet itibarı olarak nitelendirilen hesapsız ve
kitapsız harcamaların faturası vatandaşlarımıza kesiliyor. Diğer taraftan,
AKP’nin eğitimden sanayiye, tarımdan dış politikaya varıncaya kadar tüm
başarısızlıklarının sonucu olarak da döviz kurları aldı başını gidiyor. Bugün
dolar 3,96’ya, avro 4,65’e yükseldi. Yüzde 60’ı vergilerden oluşan akaryakıt
fiyatları rekor üstüne rekor kırıyor, motorin fiyatı 5 liranın üzerine çıktı. 
“İtibardan
tasarruf olmaz.” deyip faturayı vatandaşlarımıza kesenlere sesleniyorum:
Vatandaşlarımızın cebinden elinizi çekin. Vergiyle, zamla değil, üretimle,
sanayiyle, teknolojiyle ekonomimizi güçlendirecek politikalar geliştirin. 
BAŞKAN
– Sayın Kayışoğlu…
6.- Bursa Milletvekili Nurhayat Altaca
Kayışoğlu’nun, Hükûmetin hava kirliliği sorununa izleyici kaldığına ilişkin
açıklaması
NURHAYAT
ALTACA KAYIŞOĞLU (Bursa) – Türk Toraks Derneği Hava Kirliliği Raporu’nda 81
ilimizin yüzde 66’sında sınır değerlerin aşıldığı belirtiliyor. Her yıl 7
milyon insanın ölümüne neden olan hava kirliliğini Dünya Sağlık Örgütü
“görünmez katil” olarak niteliyor. 
Hava
kirliliğinin normal değerlerin çok üstünde olduğu şehirlerden birisi de Bursa.
354 günlük ölçümün 326 gününde Bursa’nın havası kirli çıkmış. Kirliliğin ana
nedenleri arasında kalitesiz kömüre dayalı yakıta ilaveten uzmanlar hızla
yükselen inşaatları da eklemişler. Durum bu kadar vahimken, kanser vakaları sürekli
artarken hükûmet edenlerin bu konuda izleyici kalmaları düşündürücüdür. İnsan
odaklı siyaset yapmayanların durumun ne kadar kötüleştiğini görmeleri için daha
ne kadar insanın hayatını kaybetmesi bekleniyor?
BAŞKAN
– Sayın Tanal...
7.- İstanbul Milletvekili Mahmut Tanal’ın,
Üsküdar ilçesinin 16 mahallesinin kentsel dönüşümle ilgili sorunlarına ilişkin
açıklaması
MAHMUT
TANAL (İstanbul) – Teşekkür ediyorum Sayın Başkan.
Değerli
milletvekilleri, Hükûmet adına Mecliste nöbetçi bulunan Sayın Bakan; Üsküdar ilçemizin
16 mahallesinde kentsel dönüşümle ilgili sorun var ve 300 bin insan bundan
etkilenmekte ancak bunların içerisinde Kirazlıtepe Mahallesi’nin sorunları bir
o kadar daha büyük; mülkiyet sorunu var, imar sorunu var, okul sorunu var,
mahalle sokakları aydınlatılmıyor, mahalleye aynı zamanda belediye otobüsleri
eski araçlarla ve gecikmeli olarak çalışıyor, en büyük sorun da kentsel
dönüşüm. Kadıköy Fikirtepe Mahallesi’nde maliklere metrekare fiyatına 13 bin TL
verilirken Üsküdar’daki Kirazlıtepe -deniz gören, boğaz manzaralı- 2 bin ile
2.500 arasında verilmektedir. Kentsel dönüşümün amacının insan odaklı olması
gerekirken burada insanlar göçe zorlanmaktadır. Eğer bu planlamayla bir kâr
elde edilecekse Kirazlıtepe’de oturan sakinlere verilmelidir, şirketlere peşkeş
çekilmemelidir. Bu anlamda, bugüne kadar, Üsküdar Belediyesi halka vermiş
olduğu vaatlerin hiçbirisini yerine getirmemiştir. Son yapılan kentsel
dönüşümle mağdur edilmektedirler.
BAŞKAN
– Sayın Dedeoğlu...
8.- Kayseri Milletvekili Sami Dedeoğlu’nun,
20 Kasım Dünya Çocuk Hakları Günü’ne ilişkin açıklaması
SAMİ
DEDEOĞLU (Kayseri) – Teşekkür ederim Sayın Başkan.
Değerli
milletvekilleri, çocuklarımızın her alanda karşı karşıya kaldıkları hak
ihlallerine dikkat çekmek amacıyla Dünya Çocuk Hakları Günü’nü kutlamaktayız.
Çocuğa karşı şiddetin sadece devleti değil, tüm bireyleri ilgilendiren bir konu
olduğunu görmekteyiz. Her çocuk yaşama, eğitim, sağlık hizmetlerinden
yararlanma, sosyal ve hukuki korunma gibi temel haklara sahiptir. Bu kapsamda,
devletler çocukları türlü sömürüye ve istismara karşı korumakla yükümlüdür.
Aileler ise çocuğa bakıp gözetme sorumluluğunu yerine getirirken onun
güvenliğini de sağlamakla yükümlüdür. Yapılacak yatırımlar planlanırken
nüfusumuzun yüzde 29’unu oluşturan çocuklarımız güçlü bir gelecek için büyük
önem taşımaktadır. 
Bu
anlamlı günde tüm çocuklarımızı saygı ve sevgiyle selamlıyorum.
BAŞKAN
– Sayın Atıcı…
9.- Mersin Milletvekili Aytuğ Atıcı’nın,
Mersin’de sağanak yağmur ve dolu nedeniyle zarar gören tüm çiftçilere geçmiş
olsun dileğinde bulunduğuna ilişkin açıklaması
AYTUĞ
ATICI (Mersin) – Teşekkür ederim. 
Sayın
Başkan, değerli arkadaşlar; Mersin’de iki gün önce etkili olan sağanak yağmur
ve dolu, merkezde bulunan en az 10 mahalledeki narenciye bahçelerine ve ekili
araziye zarar verdi. Tüm çiftçilerimize geçmiş olsun dileklerimi iletiyorum.
Çiftçilerimizi doludan daha kötü vuran AKP Hükûmetidir çünkü hiçbir doğal
afette çiftçinin zararı karşılanmamıştır. Çiftçilerimiz boşuna ümitlenmesin,
AKP Hükûmeti yine yardım etmeyecektir. Doğal afet olmasa bile AKP yüzünden
narenciye dalında kalmaktadır. Hatalı dış politikalar yüzünden doğal afet
olmasa da domates, biber ve yeşillik çiftçinin elinde çürümüştür yani AKP’nin
bizatihi kendisi afet hâline gelmiştir. Bu afetten hep birlikte kurtulacağımız
günler uzak değildir. 
BAŞKAN
– Sayın Hürriyet…
10.- Kocaeli Milletvekili Fatma Kaplan
Hürriyet’in, bir televizyon programındaki bazı ifadeleri nedeniyle Rasim Ozan
Kütahyalı hakkında savcıları göreve çağırdığına ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Beyaz
TV’de yayınlanan spor programında Rasim Ozan Kütahyalı’nın Boşnak
kardeşlerimize yönelik haddini aşan, aşağılık, ırkçı, mide bulandırıcı küfrü
soydaşlarımızı ve tüm halkımızı derinden üzdü. Ben de bir Balkan Türkü olarak
soydaşlarımızın üzüntüsünü paylaşıyorum. İsmi bile telaffuz edilmeye değmeyen
bu omurgasız canlıların Boşnak kardeşlerimize laf etmeye cüret etmesini
kınıyorum. Kütahyalı ve türevlerini bugüne kadar şuursuzca besleyen ve milletin
başına bela edenlerin eseridir bu. Bilge Kral Aliya İzzetbegoviç der ki: “En
kötü kombinasyon, boş bir ruh ile dolu bir midedir.” Bu söz şuursuzlara
verilecek en güzel cevaptır. 
Kütahyalı’nın
hakareti bir özürle geçiştirilemez, kanaldan kovmak yetmez, savcılar görevini
yapmalıdır. Hak ettiği muameleyi görmesi için CHP olarak elimizden geleni
yapacağımızın bilinmesini isterim. 
Teşekkür
ederim. 
BAŞKAN
– Teşekkür ederim ben de Sayın Hürriyet.
Sayın
Taşkın…
11.- Mersin Milletvekili Ali Cumhur
Taşkın’ın, Türkiye Büyük Millet Meclisi Başkanlığına tekrar seçilen İsmail
Kahraman’ı tebrik ettiğine ve Norveç’teki NATO tatbikatı esnasında Atatürk ve
Cumhurbaşkanı Recep Tayyip Erdoğan’ın hedef gösterilmesi olayını nefretle
kınadığına ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
26’ncı
Yasama Döneminin ikinci devresi için Türkiye Büyük Millet Meclisi Başkanlığına
Meclisimizin teveccühüyle tekrar seçilen İstanbul Milletvekilimiz, devlet ve
siyaset adamı büyüğümüz, Sayın Başkanımız İsmail Kahraman’ı tebrik ediyor,
seçimin Gazi Meclisimize, ülkemize ve aziz milletimize hayırlı olmasını
diliyorum. 
Geçen
hafta 17 Kasım 2017 günü, Norveç’teki NATO tatbikatı esnasında cumhuriyetimizin
kurucusu Gazi Mustafa Kemal Atatürk ve Cumhurbaşkanımız Sayın Recep Tayyip
Erdoğan’ın hasım ülkelerin arasında hedef gösterilmesini nefretle kınıyorum. 
Sayın
Cumhurbaşkanımızın dediği gibi “Bazı yanlışlar vardır ki onları aptallar değil
ancak alçaklar yapar.” Türkiye güçlendikçe ülkemize yönelik hücumların şiddeti
de artıyor. Bu durum, NATO içinde bir süredir varlığını müşahede ettiğimiz
çarpık bir bakış açısının dışa yansımasıdır. Türkiye dostunu düşmanını çok iyi
bilmektedir diyor, Genel Kurulu saygıyla selamlıyorum. 
BAŞKAN
– Teşekkür ederim.
Sayın
Torun, sisteme girmiş miydiniz?
ENGİN
ALTAY (İstanbul) – Sayın Erkan Aydın’ın yerine.
BAŞKAN
– Evet, siz Sayın Aydın’ın yerine girmişsiniz sisteme.
Buyurun.
12.- Ordu Milletvekili Seyit Torun’un,
yerel yönetimlerde FETÖ bağlantılarının ve belediye meclisi kararlarının
araştırılması amacıyla vermiş olduğu araştırma önergesinin tarafına iade
edilmesine ilişkin açıklaması
SEYİT
TORUN (Ordu) – Teşekkürler Sayın Başkan.
Yerel
yönetimlerde FETÖ bağlantılarının ve belediye meclisi kararlarının
araştırılarak alınması gereken önlemlerin belirlenmesi amacıyla vermiş
olduğumuz araştırma önergemiz, İç Tüzük’ün 67’nci maddesinin ikinci
fıkrasındaki “Eğer önergelerde kaba ve yaralayıcı ifadeler varsa, düzeltilmesi
için sahibine geri gönderilir.” hükmüne dayanılarak tarafıma iade edilmiştir. 
Önergemizde,
AK PARTİ’nin iktidarları boyunca FETÖ’ye devletin en önemli makamlarını teslim
ettiğinin, birlikte iş yaptığının, aynı yolda aynı amaçlar için birlikte
yürüdüğünün bir gerçek olduğunu söyledik. Bu ifadeler kaba mıdır, yaralayıcı
mıdır? 15 Temmuz bu Meclisin başına gökten zembille inmemiştir. “Ne istedi de
vermedik?” diyen, ona her anlamda destek ve meşruiyet sağlayan kimlerdir?
Fetullah Gülen Cemaati kimin fiilî koalisyon ortağı olmuştur? Bu terör örgütü
okullarını kiminle açmış, bankasının açılışının kurdelesini kiminle birlikte
kesmiştir?
BAŞKAN
– Sayın Balbay…
13.- İzmir Milletvekili Mustafa Ali
Balbay’ın, tutuklu gazeteci Binali Erdoğan’ın durumuna ilişkin açıklaması
MUSTAFA
ALİ BALBAY (İzmir) – Teşekkür ediyorum Sayın Başkan.
Sayın
Başkan, bundan otuz iki gün önce İzmir’de, daha önce TRT’de çalışmış bir
gazeteci, Binali Erdoğan -adı “Binali” soyadı “Erdoğan”- tutuklandı. Erdoğan
hakkında Cumhurbaşkanına hakaretten soruşturma açılmıştı. Öğrendik, polise
kendisi gitti. Polis dedi ki: “Senin adliyeye gitmen lazım ama şu anda polis
aracı yok.” “O zaman gelin, benim aracımla gidelim.” dedi. Polisleri kendi
aracına aldı, adalete gittiler ve mahkeme “Kaçma şüphesi var.” diye tutukladı.
Otuz iki gündür bunu takip ediyorduk, Atila Sertel’le birlikte cuma günü tekrar
ziyaret ettik. Nihayet dün özgürlüğüne kavuştu. Hakikaten, sevinelim mi
üzülelim mi, bilemiyoruz. Benzer durumda yüzlerce gazeteci var. En çok da
annesi 86 yaşındaki Kiraz Hanım’ın her an başına bir şey gelecek diye ailesi, bütün
dostları, günlerdir tutuklu Binali’den çok annesinin sağlığını gözetir oldular.
Gazetecilerin özgürlüğüne kavuşması gerektiğini… 
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
Sayın
Köksal… 
14.- Afyonkarahisar Milletvekili Burcu
Köksal’ın, Afyonkarahisar’ın Başmakçı ilçesine bağlı Yaka köyündeki ormanlık
alanda mermer ocağı için binlerce ağacın katledildiğine ve bu yanlıştan
dönülmesi gerektiğine ilişkin açıklaması
BURCU
KÖKSAL (Afyonkarahisar) – Seçim bölgem Afyonkarahisar ili Başmakçı ilçemize
bağlı Yaka köyündeki ormanlık alanda mermer ocağı için greyderler ve dozerlerle
binlerce ağaç katledilmiştir. Mermer ocağı açılması planlanan alan, içme suyu
kaynağına tahmini 500 metre uzaklıkta olup binlerce ağaca ve hayvana ev sahipliği
yapan doğa harikası bir yerdir. Böyle bir yere mermer ocağı açmak doğayı
katletmektir. Bu mermer ocağı başta Yaka köyü olmak üzere Çığrı ve Ovacık
köylerine, Başmakçı ilçemize, hatta bu köylere sınırı olan Burdur ilimize dahi
zarar verecektir. Onun için, ileride telafisi mümkün olmayan zararların önüne
geçmek için, başta kendisi de Afyonkarahisarlı olan Orman ve Su İşleri Bakanı
Veysel Eroğlu olmak üzere bütün yetkililere bu doğa katliamının önüne geçilmesi
için, bu yanlıştan dönülmesi için buradan sesleniyoruz. 
BAŞKAN
– Sayın Şimşek… 
15.- Mersin Milletvekili Baki Şimşek’in,
yoğun sağanak yağış ve dolu afeti nedeniyle Mersin’in birçok mahallesinin sular
altında kaldığına ve derelerin ıslahıyla ilgili ivedi ödenek ayırılmasını talep
ettiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Başkan, geçtiğimiz pazar günü Mersin’de yoğun sağanak yağış ve dolu afeti
görülmüştür. Afet hem çiftçiyi vurmuştur hem Mersin’in birçok mahallesi sular
altında kalmıştır. Mersin merkezde sadece ıslah edilmesi gereken 13 tane dere
vardır. Orman ve Su İşleri Bakanına buradan defalarca seslenmemize rağmen bir
türlü Mersin’in çığlığını duymadı. Sadece Mersin merkezdeki derelerin ıslahı
için 2 milyar para gerekmektedir, Mersin genelinde ise bu rakam yaklaşık 10
milyar liradır. Sayın Cumhurbaşkanına kadar bu rapor iletilmiş olmasına rağmen,
bugüne kadar Hükûmet Mersin’deki sel afetiyle ilgili maalesef bir çivi
çakmamıştır. Mersin’de önümüzdeki günlerde de yine sağanak yağışlar
beklenmektedir. Hükûmetin acil tedbir alarak bu kangren olan yaraya artık bir
merhem olmasını, Mersin’deki derelerin ıslahıyla ilgili ivedi ödenek ayırmasını
talep ediyor, saygılar sunuyorum.
BAŞKAN
– Teşekkür ederim Sayın Şimşek.
Son
olarak Sayın Nurlu…
16.- Manisa Milletvekili Mazlum Nurlu’nun,
Sayıştayın Türkiye İş Kurumunun mali hesaplarında yaptığı incelemelerde
usulsüzlük ve hatalı işlemler tespit ettiğine ve bu denetim sonuçlarının ele
alınması gerektiğine ilişkin açıklaması
MAZLUM
NURLU (Manisa) – Sayın Başkan, Anayasa’mıza göre merkezî yönetim bütçesi
kapsamındaki kamu idareleri ile sosyal güvenlik kurumlarının bütün gelir ve
giderlerini Meclis adına denetlemekle görevli Sayıştay, Türkiye İş Kurumunun
mali hesaplarında yaptığı incelemelerde usulsüzlük ve hatalı işlemler tespit
etmiştir. 2016 yılı geçici koruma statüsündeki Suriyeli Nüfusun Toplumsal Uyumu
İçin Sosyal Destek Programı kapsamında il müdürlüklerinin banka hesabına
gönderilen paranın ve bu paradan gerçekleşen harcamaların kayıt altına
alınmadığı tespit edilmiş, bu durum paraların amacı dışında harcandığı
kuşkusuna neden olmuştur. Meclis adına yapılan bu denetim sonuçları mutlaka ele
alınmalı ve harcamaların neden kayıt altına alınmadığının araştırılması
gerektiğini belirtiyor, Genel Kurulu saygıyla selamlıyorum.
BAŞKAN
– Teşekkür ederim Sayın Nurlu.
Şimdi,
söz talebinde bulunan sayın grup başkan vekillerine söz vereceğim.
Sayın
Yıldırım, sizden başlayalım.
Buyurun.
17.- Muş Milletvekili Ahmet Yıldırım’ın, 21
Kasım Uğur Kaymaz’ın öldürülüşünün 10’uncu yıl dönümüne, Meclis Başkanlığı
seçiminin hayırlı olmasını dilediğine, tutuklu HDP milletvekillerinin oy
kullanma haklarının gasbedildiğine ve HDP Eş Genel Başkanı Selahattin Demirtaş
hakkındaki davanın duruşmasında verilen ara kararına ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; dün 20 Kasım Dünya Çocuk Hakları Günü’ydü;
bugün ise 21 Kasım Mardin’in Kızıltepe ilçesinde babasıyla birlikte 12 yaşında
13 kurşunla öldürülen Uğur Kaymaz’ın öldürülüşünün yıl dönümü, katledilmesinin
yıl dönümü. Üzerinden on yıl geçmesine rağmen, hâlâ etkin bir soruşturma ve
yargılama yapılmadığı gibi bu davayla ilgili herhangi bir tutuklu yok. Başta
siyasi iktidar olmak üzere yargı mercilerinin etkin bir soruşturma ve
yargılamayı yapması ve kamuoyunu tatmin edecek bir uygulamada bulunması
gerekmektedir. 
Sayın
Başkan, dün Meclis Başkanlığı seçimi yapıldı. Öncelikle bütün ülkeye ve halka
hayırlı olsun. Ancak, 10 Kasım günü Meclis Başkanlığına verilmiş bir dilekçemiz
var. Başta eş genel başkanlarımız, grup başkan vekillerimiz ve
milletvekillerimizin oy kullanma hakları gasbedildi. Bunların koşullarının
sağlanması için verilmiş dilekçeye cevap verilmedi. Bu konuda bu duyarsızlıktan
ötürü Meclis Başkanlığını kınıyorum. 
Bir
de şunu da söylemeden edemeyeceğiz: Bir Meclis Başkanlığı seçimi düşünün ki
Başkanlığa aday olma hakkı olan biri kendisi için oy kullanma hakkını
kullanamıyor. Bizim Hakkâri Milletvekilimiz, değerli arkadaşımız, Kandıra
Cezaevi’nde bulunan Selma Irmak grubumuz tarafından aday gösterildi ancak
kendisi için bile oy kullanamadı. Sadece o mu? Hayır. Eş Genel Başkanlarımız
Selahattin Demirtaş, Figen Yüksekdağ; Grup Başkan Vekillerimiz İdris Baluken,
Çağlar Demirel; milletvekillerimiz Burcu Çelik, Abdullah Zeydan, Gülser
Yıldırım, Ferhat Encu gibi. 
(Mikrofon
otomatik cihaz tarafından kapatıldı)
BAŞKAN-
Tamamlayın lütfen Sayın Yıldırım.
AHMET
YILDIRIM (Muş) - Şimdi, bu garabetin özellikle Meclis üzerine, halk iradesinin
üzerine düşürülmüş bir kara leke olduğunu ifade etmek istiyorum. 
Sayın
Başkan, bugün Diyarbakır 4. Asliye Ceza Mahkemesinde Eş Genel Başkanımız Sayın
Selahattin Demirtaş’ın duruşması vardı ve duruşmada kendisinin mahkemede hazır
bulunarak yüz yüze ifadesini vermek, savunmasını yapmak istediği talebine
binaen mahkemenin almış olduğu ara kararı okuyorum size: “Diyarbakır’ın sosyal,
kültürel, siyasal yapısı ile Sayın Demirtaş’ın konumu göz önünde
bulundurulduğunda kamu güvenliği açısından tehlikeli olabileceği dikkate
alınarak reddine.”
Şimdi,
Diyarbakır’ın sosyal yapısının, Diyarbakır’ın kültürel yapısının nasıl bir
tehlike arz edeceğini anlamakta güçlük çekiyoruz. Bakın, “Diyarbakır’ın sosyal,
kültürel, siyasal yapısı göz önünde bulundurulduğunda…” Bu kararı veren,
yargıçlık yaptığı kentin daha kültürünü anlamamış, özümsememiş. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen, son bir dakika…
AHMET
YILDIRIM (Muş) – Bir de Sayın Başkan, Diyarbakır’ın siyasal olarak HDP’nin
kalesi olduğunu en azından bir mahkeme ara kararıyla kabul etmiş oldular çünkü
siyasal yapısı engelmiş Eş Genel Başkanımızın konumu ve Diyarbakır’ın yapısı
göz önünde bulunduğunda. 
Son
olarak da şunu söyleyeyim: Uzun süredir Hükûmet yetkilileri ve Cumhurbaşkanı
Amerika’da rehin arıyor. Amerika’da rehin aramaya gerek yok; Edirne’de,
Kandıra’da, Sincan başta olmak üzere Silivri, Elâzığ, Tarsus, Alanya, Van ve
Diyarbakır cezaevlerinde halkın oylarıyla seçilmiş olan birçok milletvekili ve
belediye başkanı rehin olarak bulunuyor diyorum.
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederim. 
Sayın
Usta…
18.- Samsun Milletvekili Erhan Usta’nın, 20
Kasım Dünya Çocuk Hakları Günü’ne, Naim Süleymanoğlu’na Allah’tan rahmet
dilediğine, ülkücü şehitleri andığına ve ilahiyat fakültesi mezunlarının
sorunlarına ilişkin açıklaması
ERHAN
USTA (Samsun) – Teşekkür ederim Sayın Başkan.
20
Kasım her yıl Dünya Çocuk Hakları Günü olarak kutlanmaktadır. Tabii,
toplumumuzda da çocuk gelinler, çocuk işçiler, tutuklanan, kaçırılan çocuklar,
cinsel tacize uğrayan çocuklar toplumun kanayan yarasıdır. Dolayısıyla, tabii,
tüm bu çocuklara karşı bu haksızlar da yetişkinler eliyle yapılmaktadır işin
kötüsü. Yarının umudu olan çocuklarımızın, gençlerimizin haklarının korunması
yolunda Türkiye Büyük Millet Meclisi olarak üzerimize düşeni yapmak
durumundayız. Ben, bu vesileyle, tüm çocuklarımızın Dünya Çocuk Hakları Günü’nü
kutluyorum.
Sayın
Başkan, hepimizin bildiği gibi 18 Kasım Cumartesi günü Naim Süleymanoğlu 50
yaşında vefat etmiştir. Süleymanoğlu, arkasında sayısız rekorlar, olimpiyat
şampiyonlukları, dünya şampiyonlukları bırakmıştır. Olimpiyatlarda “Türk
Superman” diye çağırılan, Time dergisine kapak olan, efendim, “Süper Türk”
adıyla şahsına özel anı pulu basılan tek Türk Naim Süleymanoğlu’dur ve dünyaya
“Uyvar önlerinde bir Türk kadar kuvvetli.” sözünü yeniden hatırlatmıştır. Biz
bütün bu başarılarından dolayı kendisini şükranla, minnetle, rahmetle anıyoruz.

Tabii,
bizim açımızdan Naim Süleymanoğlu’nun ayrıca bir önemi de vardır. Bütün
Türkiye’ye mal edilmiştir, bütün Türkiye onu çok seviyor. 2007 seçimlerinde
Milliyetçi Hareket Partisi olarak bizim milletvekili adayımızdı. “Cep Herkülü”
lakaplı Naim Süleymanoğlu’na Cenab-ı Allah’tan rahmet diliyorum.
Sayın
Başkan, biz zaman zaman Türk -ülkü- milliyetçiliği davasında ülkücü, ülkü
şehitlerimizi buradan anıyoruz. Bugün de 21 Kasım tarihinde farklı yıllarda
şehit olan dava arkadaşlarımızın isimlerini okumak istiyorum: Hikmet Kılıç,
1975, İstanbul; Hikmet Ay, 1977, İstanbul; Musa Akın, 1978, Diyarbakır; Necip
Altınok, 1978, Ankara; Ekrem Kocaman, 1979, Artvin; İlhami Gökkoca, 1979,
Mersin; Enver Kocaman, 1979, Artvin; Hüseyin Tarhan, 1980, Adana. 
(Mikrofon
otomatik cihaz tarafından kapatıldı) 
BAŞKAN
– Siz de tamamlayın lütfen Sayın Usta.
ERHAN
USTA (Samsun) – 21 Kasım günü şehit olan ülkü şehitlerimizin hepsine Cenab-ı
Allah’tan rahmet diliyorum, davamıza ve milletimize başsağlığı diliyorum.
Bunları hiçbir zaman unutmayacağız, unutturmayacağız.
Sayın
Başkan, bugün bizi ilahiyat fakültesi mezunları ziyaret etti. Onların bir
sorunu var, onu da buradan gündeme getirmek istiyorum. Bilindiği üzere, 28
Şubat sürecinde, o süreçte “din kültürü ve ahlak bilgisi öğretmenleri” diye
eğitim fakültelerinde bir bölüm açıldı fakat bu bölüm daha sonra 2014 yılında
kapatıldı ancak tabii bir miktar buradan mezun oldu. Şimdi, en son Danıştayın
bir kararıyla ilahiyat fakültesi mezunlarının din kültürü ve ahlak bilgisi veya
Kur’an-ı Kerim seçmeli derslerinde öğretmen olma imkânı ortadan kaldırıldı.
Şimdi, biz, her yıl 61 fakültede yaklaşık 11 bin ilahiyat fakültesi mezunu
veriyoruz. Şu anda 70 bine yakın atanamayan ilahiyatçı mezun var. 
(Mikrofon
otomatik cihaz tarafından kapatıldı) 
BAŞKAN
– Son bir dakika… 
Lütfen,
buyurun.
ERHAN
USTA (Samsun) – Teşekkür ederim Sayın Başkan.
Dolayısıyla
bunlar aslında, sadece bu durumda, Danıştayın bu kararından sonra sadece meslek
dersi öğretmeni olabilecek ancak ortaokul ve liselerde din kültürü ve ahlak
bilgisi veya diğer seçmeli dersi öğretmenleri olamayacak. Bu, çok ciddi bir
sıkıntıdır, ciddi bir mağduriyet yaratılıyor. İnsan planlaması açısından da son
derece kötü bir durumdur. Burada bizim Meclis olarak veya Millî Eğitim
Bakanlığının ne yapması gerekiyorsa yapılması lazım. Biz de Meclis olarak bu
sorunun çözülmesi için destek vermeye hazır olduğumuzu ifade etmek isterim. Bu
mağduriyette, orada tabii ki din kültürü ve ahlak bilgisi bölümü mezunlarını da
mağdur etmeden bir çözüm bulunabilir ancak konunun üzerine düşünülmesi
gerekiyor. Bu konuda da Hükûmetin konunun çözümüne yönelik olarak tedbir alması
gerektiğini ifade etmek istiyorum.
Ben
Genel Kurulu saygıyla selamlarım.
Teşekkür
ederim.
BAŞKAN
– Teşekkür ederim Sayın Usta.
Sayın
Altay, buyurun.
19.- İstanbul Milletvekili Engin Altay’ın,
Naim Süleymanoğlu’na Allah’tan rahmet dilediğine, Türkiye Büyük Millet Meclisi
Başkanlığına tekrar seçilen İsmail Kahraman’ı tebrik ettiğine, Kültür Sanat ve
Yayın Kurulu Başkanlığı tarafından Atatürk ve yakın silah arkadaşları için
etkinlik yapılmasını beklediklerine, milletvekillerinin soru önergelerinin
iadesinde sınırın aşıldığına ve ikinci devrenin hayırlı uğurlu olmasını temenni
ettiğine ilişkin açıklaması
ENGİN
ALTAY (İstanbul) – Teşekkür ederim.
Sayın
Başkan, sayın milletvekilleri; Naim Süleymanoğlu hakikaten milletimize çok
büyük gurur, onur, şeref yaşatan; en zor zamanlarımızda bile onun başarılarıyla
mutlu olduğumuz, kederlerimizi, acılarımızı unuttuğumuz bir büyük sporcumuz,
bir evladımızdı. 19 Kasım Pazar günü İstanbul’dan kendisini ebediyete
uğurladık. Allah’ımdan öncelikle rahmet diliyorum, mekânı cennet olsun
inşallah. Naim Süleymanoğlu’nu gerçekten cumhuriyet tarihimizin gelmiş geçmiş
en başarılı, bu millete en büyük gururları yaşatan bir sporcu olarak hiç
şüphesiz kendisine yakışır bir şekilde İstanbul’dan, Fatih Camisi’nden
uğurladık. Ancak Naim Süleymanoğlu’nun başarılarının gelecek nesillere, genç
sporcularımıza hem örnek hem idol olması bakımından Gençlik ve Spor
Bakanlığımızın ve Hükûmetimizin önümüzdeki günlerde Naim Süleymanoğlu’nun
manevi hatırasına yakışır hamleleri yapmasını bekliyoruz ve takipçisi olacağız.

Sayın
Başkan, bu vesileyle, dün, Türkiye Büyük Millet Meclisi Başkanlık seçimlerini
tamamladık. Siyasi partiler de bugün yarın Türkiye Büyük Millet Meclisi
Başkanlık Divanı üyeliklerinde partilere düşen kontenjan uyarınca isimleri
bildirecekler. 26’ncı Dönemin ikinci devresi, bu vesileyle de başlamış oluyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Altay.
ENGİN
ALTAY (İstanbul) – Dün, Türkiye Büyük Millet Meclisi Başkanlığına ikinci defa
seçilen Sayın İsmail Kahraman’ı tebrik ediyoruz. 
Bununla
beraber, birinci devrede yaşanan kimi aksaklıkların ve oturum yöneten başkan
vekilleri arasındaki uygulama farklılıklarının oldukça büyük sorunlara,
münakaşalara yol açtığını biliyoruz. Bu vesileyle, ikinci devre Türkiye Büyük
Millet Meclisi faaliyetlerinde bir iki hususla ilgili talebimizi de iletmekte
fayda görüyorum. 
Bunlardan
birincisi şudur: Türkiye Büyük Millet Meclisi, bu milletin, ulusal
egemenliğimizin en üst seviyesindeki âdeta mabedi gibi bir konumda. Türkiye
Büyük Millet Meclisi, şu an bu topraklarda yaşayanların değil…
(Mikrofon
otomatik cihaz tarafından kapatıldı) 
BAŞKAN
– Tamamlayın, devam edin Sayın Altay.
ENGİN
ALTAY (İstanbul) – …ebediyete irtihal etmiş bütün milletimizin mensuplarının da
temsil yeridir. Şunu söylemek istiyorum: Selçuklu kıymetlidir, Osmanlı
kıymetlidir ama cumhuriyet de onlar kadar hatta onlardan kıymetlidir.
Dolayısıyla, Meclisimizde Meclis Başkanlığımızca Kültür, Sanat ve Yayın Kurulu
Başkanlığı tarafından zaman zaman yapılan anma etkinliklerinde benzeri sergi
vesaire etkinliklerinin Ulusal Kurtuluş Savaşı’mızın eşsiz kahramanı Atatürk ve
yakın silah arkadaşları için de, dolayısıyla bu Meclisi ve cumhuriyeti kuranlar
için de bu yeni dönemde, ikinci devrede yapılmasını bekliyoruz; bunu talep
ediyoruz, bu hususun takipçisi olacağız.
Öte
yandan milletvekillerimizin özgür iradeleriyle verdikleri önergelerin 67’nci
maddeye dayanılarak iade edilmesini….
(Mikrofon
otomatik cihaz tarafından kapatıldı)
ENGİN
ALTAY (İstanbul) – Sayın Başkanım, aştım ama yeni bir devreye başladığımız için
önemli.
BAŞKAN
– Dinliyorum sizi, bir dakika daha süre veriyorum.
Not
alıyorum, teşekkür ederim.
Buyurun.
ENGİN
ALTAY (İstanbul) – 67’nci madde dayanak gösterilerek özellikle muhalefet
partisine mensup milletvekillerimizin önergelerinin iadesinde sınırın
aşıldığını, ölçünün tutturulamadığını, Meclis Başkanlığındaki bürokratların bir
parça da işgüzarca davrandığını gözlemekteyiz. Yeni dönemde, bu hususlarla
ilgili Cumhuriyet Halk Partisi olarak biz de bu konularda Türkiye Büyük Millet
Meclisindeki yasama hakkımızı en iyi şekilde kullanmak için haklarımızın
gasbedilmesi noktasında maksimum refleksi göstereceğimizi beyan eder, ikinci
devrenin hayırlı uğurlu olmasını temenni ederim efendim.
BAŞKAN
– Teşekkür ederim, notlarımızı aldım Sayın Altay.
Sayın
Muş, buyurun.
20.- İstanbul Milletvekili Mehmet Muş’un,
terörle mücadelede şehit olanlara Allah’tan rahmet dilediğine, HDP
milletvekillerinin terörist cenazelerinde PKK adına taziyeleri kabul
etmelerine, DEAŞ, PYD ve PKK’nın bölgeyi dizayn etmek isteyen emperyalist
güçlerin maşası olan örgütler olduğuna, İstanbul Milletvekili Engin Altay’ın
NATO tatbikatında Atatürk’e ve Cumhurbaşkanı Recep Tayyip Erdoğan’a yönelik
saldırıya ilişkin bazı ifadeleri ile İstanbul Milletvekili İlhan Kesici’nin
FETÖ’yle ilgili bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; öncelikle bugüne kadar
terörle mücadelede şehit olan tüm kahramanlarımıza Allah’tan rahmet diliyorum.
Şuna inanıyorum ki milletimiz bu aziz kahramanları asla unutmayacaktır. Türkiye
terörle amansız bir mücadele verirken, vatan evlatları şehit ve gazi olurken
HDP milletvekillerinin terörist cenazelerinde boy göstererek terör örgütü PKK
adına taziyeleri kabul etmeleri tam bir utanç vesikasıdır. Bir yandan “barış”
“kardeşlik” diyeceksiniz, diğer yandan güvenlik güçlerimizi şehit eden
teröristlere sahip çıkacaksınız; insafı, vicdanı, kutsal değeri ve ahlaki olan
hiç kimse bu ikiyüzlülüğü yapamaz. Hiçbir terörist cenazesini kaçırmadan tüm
terörist cenazelerinde bulunmak ve bu cenazelerde propaganda yapmak, terör
örgütü adına siyasal faaliyette bulunmanın ispatı niteliğinde değil midir?
Polisimizin, askerimizin acısını paylaşmak, cenaze törenine katılmak yerine PKK
paçavralarının önünde poz vermek, terör örgütünün yanında saf tutmak değil
midir? Çocuk katillerine, asker ve polis katili teröristlere verilen her destek
milletimize kurşun ve bomba olarak dönmektedir. Bu desteği verenler de bu suçun
ortağı ve iştirakçisidir. Bu suçu işliyorsanız ondan sonra sızlanmayacaksınız,
“Bizi bağımsız Türk yargısı neden yargılıyor?” demeyeceksiniz çünkü bütün bu
yapılanların hukuk devletinde karşılığı ortadadır.
Yine,
hatırlanacak olursa Suruç saldırısı için burada aylarca Türkiye’yi suçlayanlar,
Suruç saldırısını yapan DEAŞ’a Rakka’da güvenlik koridoru sağlayarak tahliye
eden terör örgütü PYD’ye en ufak bir şey söyleyememektedir. Nerede sizin Suruç
hassasiyetiniz? Bakın, Suruç saldırısının emrini veren DEAŞ’lıları sizin
sırtınızı dayadığınız PYD serbest bıraktı, onlara koridor açtı. Dilinizi mi
yuttunuz? Niye burada bunlarla ilgili tek bir söz söylemiyorsunuz? Hani sizin
insani hassasiyetiniz? Demek ki derdiniz, ölen insanlar değil, Türkiye’yi
köşeye sıkıştırmak ve terör örgütünün sinsi emellerine destek vermektir. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Muş.
MEHMET
MUŞ (İstanbul) – Unutmayın ki DEAŞ da PYD de PKK da -terör örgütü- bölgeyi
dizayn etmek isteyen emperyalist güçlerin maşası olan örgütlerdir, bunların
hepsi ortaktır ama milletimiz müsterih olsun ki Türkiye bu kirli oyunu
bozacaktır. 
Aynı
şekilde, NATO tatbikatında cumhuriyetimizin kurucusu Gazi Mustafa Kemal
Atatürk’e ve Cumhurbaşkanımız Recep Tayyip Erdoğan’a yönelik çirkin saldırıya
ilişkin dün Cumhuriyet Halk Partisi Grup Başkan Vekili Sayın Engin Altay’ın
Cumhurbaşkanımızın ismini de ifade ederek “Bu bir tezgâhtır.” ifadesini
kullanması tam bir fecaattir. NATO Genel Sekreterinin ve Norveç devletinin
Türkiye’den özür dilediği bir ortamda ve Türkiye’ye karşı yapılan edepsizlik
aşikârken CHP grup başkan vekilinin Türkiye’yi ve Cumhurbaşkanını suçlayıcı
söylemleri tek kelimeyle ayıptır.
CHP
Genel Başkanı Kılıçdaroğlu yaptığı açıklamayla bu çirkin hareketi tasvip
etmezken, CHP grup başkan vekilinin bu beyanatlarda bulunması, CHP’nin ne
söylediğini bilmeyen, dün söylediğini bugün tevil eden, şaşkın ve tutarsız
söylemlerinin bir örneğidir. 
(Mikrofon
otomatik cihaz tarafından kapatıldı) 
MEHMET
MUŞ (İstanbul) - Sayın Başkan, eğer uygun görürseniz…
BAŞKAN
– Son bir dakikalık sürenizi veriyorum. 
MEHMET
MUŞ (İstanbul) - Türkiye’ye yönelik bir saldırı olduğunda “Bu, Recep Tayyip
Erdoğan’ın işine yarar.” anlayışıyla böyle saçma açıklamalar yapmak, ana
muhalefeti gülünç, trajikomik ve ibretlik duruma düşürmektedir. Türkiye’ye
yönelik her saldırıyı, sırf Hükûmet ile Cumhurbaşkanı yıpransın diye algı
operasyonuyla desteklemek, milletin çıkarlarını düşünen bir ana muhalefetin işi
değildir; bu, olsa olsa “İktidara giden her yol mubahtır.” diyenlerin bir pervasızlığıdır.
Bakın,
bu anlayışın bir diğer örneği de geçtiğimiz gün yine CHP Milletvekili İlhan
Kesici tarafından sergilenmiştir. Bu CHP milletvekilinin 15 Temmuzda
vatandaşlarımızı katleden FETÖ’yü aklama çabası ekranlara yansımıştır. Bu CHP
milletvekili, spikerin ısrarlı sorularına rağmen, darbenin arkasında
teröristbaşı Fetullah Gülen’in olduğunu bir türlü söyleyememiştir, dili bunu
söylemeye varmamıştır. Yani, FETÖ’ye suçlama yöneltmekten bile uzak durmuştur.
Bu, şehitlerimize ve gazilerimize karşı bir saygısızlıktır. Bu, FETÖ’yü suçsuz
gösterme çabasına hizmet eder.
(Mikrofon
otomatik cihaz tarafından kapatıldı) 
MEHMET
MUŞ (İstanbul) - Şimdi, CHP Grubuna buradan soruyorum: İlhan Kesici’nin
FETÖ’yle ilgili sözlerinin arkasında mısınız? 
BAŞKAN
– Size de bir dakika ek süre vereyim, tamamlayın lütfen. Yeni bir ek süre
vermeyeceğim. 
MEHMET
MUŞ (İstanbul) – Şimdi buradan Cumhuriyet Halk Partisine soruyorum: İlhan
Kesici’nin FETÖ’yle ilgili bu sözlerinin arkasında mısınız? İlhan Kesici
CHP’nin FETÖ’yle ilgili açıklanmayan görüşlerini mi açıklamıştır? İlhan Kesici
kamuoyundan özür dileyecek midir? 
Teşekkür
ederim.
BAŞKAN
– Teşekkür ederim ben de. 
AHMET
YILDIRIM (Muş) – Sayın Başkan…
ENGİN
ALTAY (İstanbul) – Sayın Başkan…
BAŞKAN
– Sırayla gidelim. Önce Sayın Yıldırım sizden başlayalım çünkü size sundu
eleştirilerini.
Daha
sonra size söz vereceğim Sayın Altay. 
Buyurun
sizi dinliyorum. 
AHMET
YILDIRIM (Muş) – Sayın Başkan, partimizi ve grubumuzu hedef alarak birçok
söylemde bulunmuştur. İç Tüzük 69’a göre sataşmadan söz istiyorum. 
BAŞKAN
– Buyurun, iki dakika. 
V.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
İstanbul Milletvekili Mehmet Muş’un yaptığı açıklaması sırasında Halkların
Demokratik Partisine sataşması nedeniyle konuşması
AHMET
YILDIRIM (Muş) – Teşekkür ederim Sayın Başkan. 
Genel
Kurul artık Sayın Muş’un bu Genel Kurulu işletmemek adına muhalefete sataşma
ötesinde, polemik yaratan ve iftira atan söylemlerine alıştı. Onun için,
hükmünü giderek azaltan, sözünün hükmünü giderek azaltan bir müsamere oyuncusu
hâline dönüyor, açık söyleyeyim çünkü birçok çarpıtmayla ifade etti. HDP’li
hiçbir milletvekili PKK adına taziye falan kabul etmemiş, bu yalan. 
İkincisi:
Sadece şunu ifade edeyim ki bu kutsal dinde taziyenin ne anlama geldiğini,
bunun maneviyatının ne olduğunu, toplumsal geleneklerimizde taziyenin ne anlama
geldiğini bilmeyenlerle geçirebilecek çok fazla zamanımız yok ama şunu
söyleyeyim: Amacınız Genel Kurulu çalıştırmamak, anlaşılan o. Burada emekli
müftü arkadaşımız var. Gelsin, onun şahitliğinde, hadiste ve ayette dünyadaki
hükmü üzerinden kalkmış olan ölüye yaklaşıma Allah kelamında ne diyor, Bakara
Suresi 56’ncı ayette ne diyor veya Hazreti Peygamber’in kendi dininden olmayan
birinin cenazesi geçerken bütün sahabelerini şaşkına düşürür bir şekilde ayağa
kalkması sizin için bir sünnet midir değil midir veya cenazelerin savaş
ortamında toplanması için savaşa ara verme meselesi bir sünnet midir değil
midir; gelin, içinizdeki ilahiyatçıların ve din adamlarının, âlimlerin eşliğinde
çözelim. O insani görevi, taziyeyi aileye bildirme insani görevini yapan
milletvekilleriniz için ne diyeceksiniz? YPG’lilerin hayatını kaybettikten
sonra taziyesine giden milletvekillerinize aynı söylemlerde bulunma cesaretiniz
var mı? Yoksa, yüz yıllık bir toplumsal yara olan bu sosyolojik vakayı
anlamadan ancak bu Genel Kurul gündemi işgal edilebilir deyip şimdilik bununla
yetineyim. 
Teşekkür
ederim. (HDP sıralarından alkışlar)
BAŞKAN
– Teşekkür ederim. 
Sayın
Altay, sizi dinleyelim. 
ENGİN
ALTAY (İstanbul) – Sayın mevkidaşım benim dün bir televizyon kanalında verdiğim
mülakattaki sözlerim için -ki dinlememiş belli- “ayıp” “fecaat” “pervasız” gibi
ifadeler kullanmak suretiyle hakaret etti bana. 
BAŞKAN
– Buyurun.
MEHMET
MUŞ (İstanbul) – Görüşlerinizi eleştirdim, hakaret etmedim. 
ENGİN
ALTAY (İstanbul) – Dinleyin de öyle konuşun!
MEHMET
MUŞ (İstanbul) – Görüşlerinizi eleştirdim Sayın Altay. 
ENGİN
ALTAY (İstanbul) – Görüşüm o değil, görüşümü anlamamışsın. 
MEHMET
MUŞ (İstanbul) – Yazılı açıklama var.
BAŞKAN
– Buyurun Sayın Altay. 
Süreniz
iki dakika. 
2.- İstanbul Milletvekili Engin Altay’ın,
İstanbul Milletvekili Mehmet Muş’un yaptığı açıklaması sırasında şahsına
sataşması nedeniyle konuşması
ENGİN
ALTAY (İstanbul) – Teşekkür ederim Sayın Başkan. 
Sayın
Genel Başkanımız dedi ki: “Ne Atatürk’e ne Türkiye Cumhuriyeti'nin
Cumhurbaşkanına böyle bir saygısızlığa tahammülümüz yoktur. Şiddetle, nefretle
kınıyoruz.” Ben bu sözlerin altına imza attım; bir.
Gene
bir televizyon kanalında dedim ki: Bu tekniker mi, teknisyen mi ne karın
ağrısıysa bunların şeceresini bulmak lazım. Bunlar FETÖ kaynaklı mıdır, ne
kaynaklıdır, bunlara bir bakmak lazım. Altmış küsur yıllık NATO’da ilk defa
olan böyle bir kepazelik için Türkiye, bu Hükûmet bu özrü yeterli bulursa da ben
bulmam. Bunun dibine kadar inmek lazım, arkasında kim varsa araştırmak lazım.
Dibine kadar inilmiyorsa, arkasında kimin olup olmadığı araştırılmıyorsa o
zaman akla bunun bir mizansen olduğu gelir, dedim; sözümün arkasındayım. Ama
tekrar teyit ediyorum, orada -Sayın Cumhurbaşkanının dediği gibi değil o iş-
Atatürk değil de sade Erdoğan olsaydı, bu şekilde de bir saygısızlık olsaydı,
şerefimle temin ediyorum, Cumhuriyet Halk Partisinin tepkisi aynı olurdu. Bir
lafın tamamını dinlemeden, anlamadan, bir paragraftan bir cümleyi çekip buradan
polemik üretmek isteniyorsa biz bunu severiz, yaparız; gerek yok.
İlhan
Kesici kendisi cevabını verir -arattırıyorum- gelecek, anlayışını söyleyecek
ama Cumhuriyet Halk Partisinin anlayışını ben size söyleyeyim: 15 Temmuz, adi,
aşağılık, alçak bir Fetullah Gülen darbesidir. Bu, Cumhuriyet Halk Partisinin
görüşüdür. Ancak madem öyle, Fetullah Gülen cemaatinden bir FETÖ üretilmesinde
de bu ülkede herkesten çok, AK PARTİ'nin dahli vardır.
Saygılarımla.
(CHP sıralarından alkışlar) 
BAŞKAN
– Teşekkür ederim Sayın Altay.
MEHMET
MUŞ (İstanbul) – Sayın Başkanım…
BAŞKAN
– Sayın Muş…
MEHMET
MUŞ (İstanbul) – Engin Altay’ı da dinlemek istedim. 
“Müsamere
oyuncusu” diyor bana Sayın Yıldırım. Ben görüşlerimi burada ifade ettim.
Dolayısıyla bu, benim şahsıma açık bir sataşmadır; bundan dolayı, sataşmadan
dolayı söz talebim var Sayın Başkanım.
BAŞKAN
– Buyurun.
3.- İstanbul Milletvekili Mehmet Muş’un,
Muş Milletvekili Ahmet Yıldırım’ın sataşma nedeniyle yaptığı konuşması
sırasında şahsına sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; bakın, burada bizim
konuştuğumuz mesele bir vatandaşın cenazesi olmuş da bu cenazeye bir katılımsa,
bu, tabii ki bir milletvekilinin yapacağı bir şeydir. Bizim burada söylediğimiz,
ifade ettiğimiz konu şudur: Türkiye terörle amansız bir mücadele vermektedir.
Eğer siyaset yapanlar burada boy gösterirse bu, onların Türkiye'ye karşı olan
saldırganlığını yatıştırmaz, bunları cesaretlendirir. Buradan vazgeçin diyoruz,
siyaset mecraları açıktır. Böyle bir yerde bulunmanın mesajı ne demektir? Çok
açıktır: “Biz buraya sahip çıkıyoruz.” Bakın, daha önce 1 polisimizi şehit
eden, 9 polisimizi yaralayan teröristin cenazesine aynı şekilde milletvekilleri
katıldı. Şimdi, bakın, kim bilir kaç askerimizin, polisimizin ya da masum
insanın katlinin emrini verdi bu? Orada boy göstermek kabul edilebilir bir şey
değildir. Biz meselenin burada dinî boyutunu tartışmıyoruz. Bakın şuraya, bakın
burada oturmuş, bakın siz de bakın, şu fotoğrafa bakın, bunun anlamı nedir?
Oturmuşsunuz taziyeyi kabul ediyorsunuz burada sanki. Bunun anlamı budur
arkadaşlar. Şuradaki ne? Nedir bunlar? Bakın, biz siyaseti Türkiye için
yapıyoruz. Fikirlerle alakalı kanaatlerinizi belirtirsiniz ama kusura bakmayın,
eğer Türkiye şehitler veriyorken, vatan evlatlarını tek tek toprağa veriyorken
terörle mücadelede, burada gidip boy gösterirseniz az önceki söylediğim
ifadeleri duyarsınız.
Bir
de şunu ifade edeyim: Ben, Grup Başkan Vekili Sayın Altay’ın açıklamasını gayet
iyi okudum. Orada benim gördüğüm bazı hususlar var, bunlara değinmek istedim.
Burada efendim, üzerine tam gitmemiş… Türkiye kararlı bir şekilde görüşlerini
ifade etmiştir. NATO’dan bunun üzerine birkaç açıklama gelmiştir.
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Muş.
MEHMET
MUŞ (Devamla) – Biz mutlaka bu işin peşini bırakmayacağız, gereken tepkiyi de
gösterdik, göstereceğiz.
Sayın
Altay’ın FETÖ’yle alakalı, partisinin görüşlerini ifade etmesi sevindirici.
Teşekkür
ederim. (AK PARTİ sıralarından alkışlar) 
KEMAL
ZEYBEK (Samsun) – Araştıralım, araştıralım. Bu, konuşmakla olmuyor. Bu ülkenin
Meclisi var, araştıralım bunu. 
BAŞKAN
– Sayın Muş, teşekkür ederim.
AHMET
YILDIRIM (Muş) – Sayın Başkan, yine grubumuzla ilgili olmayan -açık söylüyorum-
aslı astarı olmayan kelimeler, cümleler kullanmak, iddialarda bulunmak
suretiyle grubumuza sataştı. İç Tüzük 69’a göre söz istiyorum. 
BAŞKAN
– Yani bunu bir noktalasak Sayın Yıldırım.
AHMET
YILDIRIM (Muş) – Şüphesiz öyle, şüphesiz öyle.
BAŞKAN
– Yani yerinizden söz versem size.
AHMET
YILDIRIM (Muş) – Yok. Sataşma var ama Sayın Başkan. Şu tespitleri biz yaptık. 
BAŞKAN
– Peki, buyurun iki dakika.
AHMET
YILDIRIM (Muş) – Sırrı Süreyya Önder grubumuz adına konuşacak.
BAŞKAN
– Daha sonra Sayın Bakana söz vereceğim. Lütfen yeni bir sataşmaya neden
olmayalım. Sayın Bakan söz talebinde bulundu, bekliyor. Lütfen…
Buyurun
Sayın Önder.
4.- Ankara Milletvekili Sırrı Süreyya
Önder’in, İstanbul Milletvekili Mehmet Muş’un sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
SIRRI
SÜREYYA ÖNDER (Ankara) – Sayın Başkan, değerli arkadaşlar; hatip ısrarla
“Taziyeleri kabul etti” riyasını sürdürüyor. Orada bir taziye bildirme vardır.
Ölüden ve deliden hüküm kalkar. Siz, anlaşılan, müftü vekilimizi
konuşturmayacaksınız ama hukuken de halka yasak olmayan bir şeyin vekile nasıl
yasak olacağını birisi çıksın izah etsin. O cenazeye sıradan yurttaşlar katıldı
mı? Katıldı. Kanunlarımızda cenazeye katılmak -bak, daha taziye demiyorum- diye
bir suç var mı kim olursa olsun? Yok. Bütün vahamet burada değil. Vahamet
şurada: Bir vekilin böyle düşünebilmesinde. Aslında hani benzetme kabilinden
söyleyeyim: Şecaat arz ederken sirkatin söylemekte. O da şu: “Siz böyle
yaparsanız buraya gelip bağımsız yargı diye sızlanmayın.” diyor. Yani biz
yargıyı sizin üzerinizde bir sopa gibi salladık, sallamaya da devam edeceğiz
diyor. 
Sayın
Grup Başkan Vekili, bunlarla sizin yargı sopanızdan korkacak, çekinecek, imtina
edecek, doğru bildiğinden iskonto yapacak bir tane HDP’li vekil değil, bir tane
HDP’li seçmen bile bulamayacaksınız. Bir hani iyimser bakış kabilinden gelin
burada her şeyi söyleyin diyor. İşte şahitleri, tanıkları var ve tekzip
edilmesi otuz saniyelik bir şey. 
(Mikrofon
otomatik cihaz tarafından kapatıldı)
SIRRI
SÜREYYA ÖNDER (Devamla) - Arkadaşlar, Meclis kürsüsü dâhil, Meclis binaları
dâhil, Meclis platformları dâhil burada yaptığım konuşmadan, daha diğer vekil
arkadaşlara da…
BAŞKAN
– Teşekkür ederim Sayın Önder. 
SIRRI
SÜREYYA ÖNDER (Devamla) – İdris Baluken ve kendimden örnek vereyim. Bu kürsüde
defalarca yaptığımız konuşma, hakkımızda terör örgütü propagandası olarak,
fezleke olarak önümüze geldi.
BAŞKAN
– Sayın Önder, teşekkür ederim.
SIRRI
SÜREYYA ÖNDER (Devamla) – Demek ki burada bize konuşma hakkı yok. Burasının,
bir televizyon stüdyosu, bize ambargo uygulanan televizyon stüdyosu olmanın
ötesinde bir hükmü kalmamıştır.
BAŞKAN
– Sayın Önder…
SIRRI
SÜREYYA ÖNDER (Devamla) – Oturun bunu düşünün.
BAŞKAN
– Teşekkür ederim Sayın Önder.
SIRRI
SÜREYYA ÖNDER (Devamla) - Şunu da ısrarla ıskalıyorsunuz, gözden kaçmıyor:
Kendi, aynı cenazeye giden vekilinize ne yaptırım uyguladınız, bir sitem
ettiniz mi? 
Teşekkür
ediyorum. (HDP sıralarından alkışlar) 
ZİYA
PİR (Diyarbakır) – Kaymakamlar da var, kaymakamlar. Van’da hâlâ taziyeye giden
kaymakamlarınız var. 
MEHMET
MUŞ (İstanbul) – Sayın Başkan, söylediğim sözler resmî görüşümüzdür. Bizim
ayırt etmeksizin böyle bir konuda oluşacak olan bütün durumlara karşı net
pozisyon ve duruşumuz aynıdır. Biz siyaset yapıyoruz, temsil ettiğimiz çevreler
var, temsil ettiğimiz insanlar var. Ve Türkiye’de bir vahşet uygulanıyor terör
örgütü tarafından. Bununla mücadele edenlerin tarafında değil de bu katliamları
yapanın yanında durursak bunun hesabını vereceğiz millete. 
BAŞKAN
– Teşekkür ederim Sayın Muş.
Sayın
Ömer Çelik konuşacaklar, söz talepleri var.
Buyurun
Sayın Bakanım.
IV.- AÇIKLAMALAR (Devam)
21.- Avrupa Birliği Bakanı Ömer Çelik’in,
NATO tatbikatında Atatürk’e ve Cumhurbaşkanı Recep Tayyip Erdoğan’a yönelik
olaya ilişkin açıklaması
AVRUPA
BİRLİĞİ BAKANI ÖMER ÇELİK (Adana) – Teşekkür ederim.
Saygıdeğer
milletvekillerini saygıyla selamlıyorum.
Sayın
Başkanım, teşekkür ederim söz verdiğiniz için. Bilgi vermek amacıyla söz
istedim. 
Bu,
NATO’daki hadiseyi haber almamız şöyle oldu: Genelkurmay Başkanımızla birlikte
Kanada’ya uçuyorduk. Orada beraberce Uluslararası Güvenlik Forumu’na katılmak
üzere gidiyorduk. Uzun bir mesafe olduğu için İrlanda’ya inip yakıt ikmali
yapmamız gerekti. Yakıt ikmali yapmak için indiğimiz sırada -tabii uçaktan
ayrılacakken cep telefonlarımızı açtık, uçak durmuştu- Ankara’dan Genelkurmay
Başkanımıza gelen bir telefonla NATO tatbikatında böyle bir durumun olduğu
bildirildi. Bu durum haber alınır alınmaz, bir saniye bile tereddüt edilmeden,
askerlerimizin derhâl tatbikattan çekilmesi gerektiği ifade edildi. Hatta
tatbikatın son gününe girildiği için fiilen bitiyordu tatbikat. Bunun bile
beklenmemesi gerektiği, derhâl askerlerimizin çekilmesi gerektiği ifade edildi
ve karşı tarafa da -biz tekrar havalanacağımız için, dört beş saatlik bir
uçuşumuz vardı Halifax’a- bunu güçlü bir şekilde protesto ettiğimiz ifade
edildi. Halifax’a gittiğimizde, Güvenlik Forumu’nun başlangıcında NATO Genel
Sekreteri de oradaydı. NATO Genel Sekreteriyle hem Genelkurmay Başkanımız hem
ben ayrı ayrı görüştük. NATO Genel Sekreteri, güçlü bir şekilde -her birimize
ayrı ayrı olarak- özür dilediğini ifade etti. Bizim bunun karşısında… Bu özür
meselesiyle yetiniyor muyuz, yetinmiyor muyuz; bununla ilgili de bilgi vermek
istiyorum. İfade ettiğimiz şey şudur: Bu şahsın derhâl NATO tatbikatından
atılmasını yeterli bulmuyoruz. Bu şahsın cezalandırılması için bir soruşturma
açılmasını bekliyoruz ve cezalandırılması konusunu takip edeceğimizi ifade
ettik. 
Diğer
bir konu: Bu cezalandırılması meselesinin de tek bir kişiye indirilerek
dosyanın kapanmasını da istemiyoruz. NATO, üye ülkelerin güvenliğini sağlamak
için bir örgüttür, kendi tatbikatının güvenliğini nasıl sağlayamıyor?
Türkiye’nin Kurucu Önderi Gazi Mustafa Kemal Atatürk ve Türkiye Cumhuriyeti
Cumhurbaşkanına karşı bu saygısızlık nasıl yapılmıştır? Bu şahsın mutlaka bağlı
olduğu bir emir komuta zinciri vardır, o zincirin de soruşturulmasını
istiyoruz.
Bir
diğer konu şudur: Bundan sonra benzer şeylerin olmaması için ne tür tedbirler
alınacaktır? Ve NATO’dan da bununla ilgili güçlü bir şekilde bize bildirim
yapılmasını istediğimizi de ekledik. Dolayısıyla olay, sadece bir özürle
geçiştirilmiyor, tarafımızdan bunlar da ifade edilmiştir. 
Genel
Kurula bilgi vermek istedim, teşekkür ederim bu fırsatı verdiğiniz için. 
BAŞKAN
– Teşekkür ederiz Sayın Bakanım. 
KEMAL
ZEYBEK (Samsun) – Sayın Bakanım, Meclis araştırsın, komisyon kurulsun.
BAŞKAN
– Size söz vermedim, lütfen. 
Başkanlığın
Genel Kurula sunuşları vardır. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
ENGİN
ALTAY (İstanbul) – Sayın Başkan… 
BAŞKAN
– Buyurun. 
ENGİN
ALTAY (İstanbul) – Sayın Başkan, biraz önce AK PARTİ Grup Başkan Vekili Sayın
Muş, İstanbul Milletvekilimiz Sayın İlhan Kesici’nin bir televizyon
programındaki söyleşisini saptırmak suretiyle 15 Temmuz darbesiyle ilgili
olarak Sayın Kesici’nin toplumda farklı algılanabilecek bir anlayış içinde olduğunu
kürsüden söylemek suretiyle aslında sataşmıştır, söz talep ediyoruz efendim. 
BAŞKAN
– Sayın Altay, Sayın Muş Sayın Kesici’yle ilgili bir televizyon konuşmasından
bahsetti.
MEHMET
METİNER (İstanbul) – Burada, burada kayıtlar.
BAŞKAN
– “Böyle böyle söyledi.” dedi, açıklamayı da yaptı.
ENGİN
ALTAY (İstanbul) – Öyle öyle söylemedi.
BAŞKAN
- Sayın Kesici şimdi yerinde. Ben yerinden söz vereyim kendisine. Öyle söyleyip
söylemediğini bir açıklama şeklinde dile getirsin.
Buyurun
Sayın Kesici.
22.- İstanbul Milletvekili İlhan
Kesici’nin, İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması
İLHAN
KESİCİ (İstanbul) – Sayın Başkan, değerli milletvekilleri; hepinizi saygıyla
selamlıyorum.
O
televizyon konuşmasının linki hem YouTube’da hem benim internet sitemde zaten
var hâlihazırda. Kırk beş dakikalık bir konuşmadır. Bu bahse konu olan bölüm
-dakikalarını da veriyorum- 35.00-35.40’ıncı saniyelerdir yani kırk saniyelik
bir bölümdür. Onun önünde -daha doğrusu dış politika değerlendirmeleri
çerçevesinde- Türk-Amerikan ilişkileri var, arkasında da Türk-Amerikan
ilişkileri var. Araya bu FETÖ darbesiyle ilgili olan soru, biraz da
gelişigüzel, ilgisiz bir şekilde girmiş vaziyettedir ama özü itibarıyla
Türk-Amerikan ilişkileriyle ilgili. Onlar duruyor. Şimdi, bu televizyonlarda,
Kanal 24’ten itibaren… Kanal 24, bizim program bittikten sonra birdenbire,
demin arz ettiğim, 35.00-35.40’lık, o kırk saniyelik bölümde on iki saniyelik
bir bölümü koparmış, almış daha doğrusu. Onun içerisinde birinci cümlenin, asıl
bahse konu olması icap eden birinci cümlenin başında bir kelime var -şimdi arz
edeceğim onu- onu çıkarmış, sadece tek bir kelime. O öznedir yani o bir soru
işareti mahiyetindeki bir cümledir, öznedir. Arkasındaki şey geliyor. O arada,
o süreç içerisindeki arkasındaki bölümü de almış. 
Şimdi,
ben, izninizi alarak televizyon programında kullanılan cümleyi söylüyorum, bir
de asıl benim programda söylediğim cümleyi söylüyorum. Kanal 24’ün başlattığı
cümle şöyle: “Fetullah Gülen’in 15 Temmuzda darbe kalkışmasının arkasında
olduğuna dair bir şüphe var mı?”
(Mikrofon
otomatik cihaz tarafından kapatıldı)
BAŞKAN
– Tamamlayın. 
Size
süre vereceğim Sayın Kesici çünkü o programı ben de izledim, açıklığa
kavuşturmanızı bekliyorum ben de.
Buyurun.
İLHAN
KESİCİ (İstanbul) – Tabii, hayhay, biraz hızlandırıyorum şimdi.
“Fetullah
Gülen’in 15 Temmuzda darbe kalkışmasının arkasında olduğuna dair bir şüphe var
mı?” Türkiye'nin böyle bir şüphesi olabilir mi? Benim hiçbir şüphem yok,
Türkiye'nin hiçbir şüphesi yok, bana göre dünyadaki hiçbir devletin de bir
şüphesi yok, hatta şek yok, şüphe yok. Ben de tam biraz önce bununla ilgili bir
basın açıklaması gönderiyordum, o münasebetle geldim; şek yok, şüphe yok. 
Şimdi,
bu soru Hakan Çelik Bey’in, programın yapımcısının, sunucusunun sorusu. Hakan
Çelik’in başladığı cümle şöyle: “Amerika’nın Fetullah Gülen’in 15 Temmuzda
darbe kalkışmasının arkasında olduğuna dair bir şüphe var mı?” Şimdi bambaşka
bir soru oldu değil mi? Yani “Fetullah Gülen’in darbe kalkışmasının arkasında
olduğuna dair bir şüphe var mı?” sorusu televizyonda -sizin televizyonda,
bağışlayın- yayınlanan hâli; bizim programda geçen hâli “Amerika’nın Fetullah
Gülen’in darbesinin arkasında olduğuna dair bir şüphe var mı?” Bambaşka iki
soru. Benim cevabım ne? Orada bir tereddüt de geçiyorum ben elbette. Yok, işte,
vücut dili uzmanı olan arkadaşlarımız falan var oralara çıkan, “Vücut dilinden
de besbelli ki çok perişan oldu, çok müşküle düştü.” falan diyorlar. Ya,
müşküle düşülmez mi? “Amerika’nın bu darbenin arkasında olduğuna dair bir şüphe
var mı?” Var desem ne, yok desem ne, öyle değil mi? Varsa mesela, daha doğrusu
bu darbenin arkasında Amerika varsa… Darbenin ertesi günü Bakanlar Kurulundan
bir arkadaşımız dedi ki: “Bu darbenin arkasında Amerika var.” Daha sonra bu laf
gündemden çıktı. 
BAŞKAN
– Tamamlayın lütfen Sayın Kesici.
İLHAN
KESİCİ (İstanbul) - Eğer bu darbenin arkasında Amerika varlığına dair bir
kanaat varsa devletimizde yani Hükûmetimizde o zaman bu Amerika’nın komşu
kapısı yapılmasının bir anlamı olabilir mi? 
(Mikrofon
otomatik cihaz tarafından kapatıldı)
İLHAN
KESİCİ (İstanbul) - Her seviyedeki devlet büyüğümüz, Hükûmet büyüğümüz gidiyor.
O yüzden ben diyorum ki: Elbette bilmiyorum. “Amerika’nın böyle bir darbenin
arkasında olup olmadığına dair bir şüphe var mı?” sorusuna ben bilmiyorum
diyorum. Eğer bilen varsa onu da bilmiyorum, mesela bilen varsa der ki…
ENGİN
ALTAY (İstanbul) – Hayır, Hükûmet izahat versin. 
İLHAN
KESİCİ (İstanbul) - Bu kapanmış galiba Sayın Başkanım. Bağışlayın, ben şeysiz
mi konuşuyorum, bağışlayın, bağışlamanızı diliyorum bütün arkadaşlarım. 
BAŞKAN
– Teşekkür ederim Sayın Kesici.
KEMAL
ZEYBEK (Samsun) – Tamamla, tamamla Sayın Kesici. 
İLHAN
KESİCİ (İstanbul) – Tamamlayayım. 
O
zaman, şimdi, bu televizyona yani Kanal 24’ten itibaren telefonla bağlanan
milletvekili ve grup başkan vekili arkadaşlarımız var.
BAŞKAN
– Sayın Kesici, son bir dakika veriyorum, lütfen tamamlayın.
İLHAN
KESİCİ (İstanbul) – Tamam, hayhay. 
Beni
perperişan ediyorlar yani linç hafif kalır filan. Allah rızası için söylüyorum
ki: Benim hakkımda ve benim konuşmam hakkında televizyona telefonla bağlanan
arkadaşlarımızın konuşmaları uzmanlar tarafından incelensin. O arkadaşlarımızın
hiçbirisi benim konuşmamı dinlemiş değiller.
MEHMET
METİNER (İstanbul) – Hepimiz dinledik, saptırma, CNN’i de dinledik, orayı da.
İLHAN
KESİCİ (İstanbul) – Hiçbiri, hiçbiri dinlemiş değiller. Bunun için ne lazım
gelirse yapılması icap eden ben ona razıyım. Televizyon spikeri neredeyse
ağızlarından laf almak için çırpınıp duruyor. Yani şöyle mi deseniz, böyle mi
deseniz diye. Bu bakımdan o arkadaşlarımıza da esef ediyorum ben yani,
aralarında grup başkan vekili olan arkadaşlarımız da var, benim “arkadaşım”
dediğim, diyebileceğim arkadaşlarımız da var.
(Mikrofon
otomatik cihaz tarafından kapatıldı)
BAŞKAN
– Teşekkür ederiz.
İLHAN
KESİCİ (İstanbul) – Bana bu imkânı verdiğiniz için saygılar sunuyorum. 
Teşekkür
ederim.
MEHMET
METİNER (İstanbul) – Biz de size esef ediyoruz.
MEVLÜT
DUDU (Hatay) – Konuşma sen!
MEHMET
METİNER (İstanbul) – Ben konuştum çünkü, ne demek “konuşma”?
MEVLÜT
DUDU (Hatay) – Konuşma!
BAŞKAN
– Sayın milletvekilleri…
MEHMET
METİNER (İstanbul) – Saygısızlığa gerek yok.
MEVLÜT
DUDU (Hatay) – Sensin saygısız!
KEMAL
ZEYBEK (Samsun) – Hep abuk sabuk işlerin peşinde mi olursun sen?
BAŞKAN
– Sayın Metiner…
MEHMET
METİNER (İstanbul) – Konuşma sen! İnsan sözünün arkasında mertçe durur ya.
BAŞKAN
– Sayın milletvekilleri size ne oluyor?
MEVLÜT
DUDU (Hatay) – Duruyor işte.
BAŞKAN
– Sayın Kesici açıklama yaptı, size ne oluyor?
KEMAL
ZEYBEK (Samsun) – Duruyor, söylüyor işte, senin gibi saptırmıyor!
MEHMET
METİNER (İstanbul) – Saçmalama!
BAŞKAN
– Sayın milletvekilleri…
KEMAL
ZEYBEK (Samsun) – Sapıklar saptırır!
BAŞKAN
– Birleşime on dakika ara veriyorum.
Kapanma Saati: 16.17
İKİNCİ OTURUM
Açılma Saati: 16.36
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin İkinci Oturumunu
açıyorum.
Milliyetçi
Hareket Partisi Grubunun İç Tüzük'ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Antalya Milletvekili Ahmet Selim Yurdakul ve
arkadaşları tarafından Behçet hastalarının ve ailelerinin sorunlarının
araştırılarak alınması gereken önlemlerin belirlenmesi amacıyla Türkiye Büyük
Millet Meclisi Başkanlığına verilmiş olan (10/997) esas numaralı Meclis
Araştırması Önergesi’nin, ön görüşmelerinin Genel Kurulun 21 Kasım 2017 Salı
günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 21/11/2017 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük'ün 19’uncu maddesi gereğince Genel Kurulun onayına sunulmasını arz
ederim.
Saygılarımla.

 Erhan
Usta
 Samsun
  MHP
Grubu Başkan Vekili
Öneri:

Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Antalya Milletvekili Ahmet
Selim Yurdakul ve arkadaşlarının, Behçet hastalarının ve ailelerinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına dair (10/997) esas numaralı önergesinin
görüşmelerinin 21/11/2017 Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Milliyetçi Hareket Partisi
Grubu adına Antalya Milletvekili Sayın Ahmet Selim Yurdakul konuşacaklar. 
Buyurun
Sayın Yurdakul. (MHP sıralarından alkışlar)
MHP
GRUBU ADINA AHMET SELİM YURDAKUL (Antalya) – Sayın Başkan, değerli
milletvekilleri, muhterem vatandaşlar; konuşmama başlamadan önce, daha önce
Milliyetçi Hareket Partisi olarak verdiğimiz ve tüm partilerin onayladığı
önerge sayesinde tüm çölyak hastalarımız şimdi çok mutlu. Bu nedenle buradan
hepinize çok teşekkür ederim. 
Bugün
yine hayırlı bir önerge için buradayız. Önergemizin amacı, kronik ve genetik
geçişli Behçet hastalarının ve ailelerinin sorunlarını tespit etmek ve bu
sorunların çözümü. Umarım, Çölyak Komisyonunda olduğu gibi, çok değerli Behçet
hastaları ve aileleri için de çalışma fırsatını yakalayabiliriz.
Vatandaşlarımızın sağlığı ve sağlıklı yaşamı konusunda hassasiyetinizi bildiğim
için tüm grupların olumlu oy vererek önergemizi kabul edeceğini düşünüyorum.
Peki, nedir bu Behçet hastalığı? 
Saygıdeğer
milletvekilleri, muhterem vatandaşlar; bir Türk bilim insanı Doktor Hulusi
Behçet’in bulduğu ve uluslararası literatürde de “Behçet hastalığı” olarak
adlandırılan bu hastalık, kronik ve genetik geçişli bir hastalıktır. Erken tanı
konulabilen Behçet hastalığının, birinci basamak sağlık kuruluşlarında ve acil
servislerde erken dönemlerde teşhis edilebilmesi mümkündür ancak bunun için
birçok tedbir alınması ve hizmet içi eğitim faaliyetleriyle sağlık
personelinin, kamu spotlarıyla vatandaşlarımızın farkındalığının artırılması
büyük bir önem arz etmektedir. 
Yakın
zaman önce Milliyetçi Hareket Partisi olarak görüştüğümüz Behçet hastaları ve
aileleriyle yaptığımız istişarelerden sonra acil olarak şu ihtiyaçları tespit
ettik: Kullanılan tüm ilaçların Sosyal Güvenlik Kurumu tarafından karşılanması,
kortizonlu ilaçların elde edilmesi sırasında hasta ve sağlık personeli için iş
yükünü artıran bürokratik süreçlerin azaltılması ihtiyacı vardır. Ayrıca,
hastaların erken tanı alabilmesi ve etkin tedavi ve takip imkânının tüm ülkeye
yaygınlaştırılması ihtiyacı ortadadır. Sürekli hastalıklarla mücadele eden
kişilere ve ailelerine sosyal ve psikolojik destek programlarının oluşturulması
uygun olacaktır. Kronik rahatsızlıkların tamamlayıcı sigortaya ihtiyaç
olmaksızın genel sağlık sigortası kapsamında değerlendirilmesi ve askerlik
muafiyetinin gözden geçirilmesi hasta bireyler ve aileleri tarafından
beklenmektedir. 
Bunların
haricinde tespit ettiğimiz sorunlar ve ihtiyaçlar var. Ancak konunun
hassasiyetine binaen Meclisimizde bir araştırma komisyonu kurulursa daha
kapsamlı ve katılımlı bir çalışma meydana getirebiliriz. 
Milliyetçi
Hareket Partisi olarak temel sağlık politikamızı buradan bir kez daha ifade
etmek isterim. Erken teşhisle çok daha önceden önlenebilecek hastalıkların
önüne geçerek yüksek maliyetli ve yıpratıcı tedavi hizmetlerine ihtiyacı büyük
oranda sona erdirmek mümkündür. Bunun için koruyucu ve önleyici tıp anlayışını
hâkim kılmanın sağlıklı bir toplum meydana getirmek için gerekli ilk şart
olduğunu görüyoruz. 
Bu
hastalarımızın sorunları ve istekleri gerçekten çözülebilecek nitelikte olup
ülkemizin buna gücü ve kaynağı vardır. Biliyorum, şu anda da bizleri ekran
karşısında bu hastalarımız ve yakınları izlemektedirler. Bana gönderdikleri
mesajlarda ne kadar umutlu olduklarını anlatıyorlar. Bu talebi karşılıksız
bırakmayalım. Kronik ve genetik geçişli Behçet hastalarının ve ailelerinin
sorunlarını tespit etmek ve bu sorunların çözümü amacıyla verilen bu önergeyi
destekleyerek Türk milletine bir kez daha birlik ve beraberlik mesajı verelim. 
Hepinizi
sevgi ve saygılarımla selamlıyorum. (MHP sıralarından alkışlar)
BAŞKAN
– Teşekkür ederim Sayın Yurdakul. 
Halkların
Demokratik Partisi Grubu adına Adıyaman Milletvekili Sayın Behçet Yıldırım
konuşacaklar.
Buyurun
Sayın Yıldırım. (HDP sıralarından alkışlar)
BEHÇET
YILDIRIM (Adıyaman) – “Behçet” ismimden dolayı bir dakika fazla istiyorum.
BAŞKAN
– Sayın Yıldırım kürsüye gelirken pazarlık yapıyor benimle bir dakika için.
Bir
başlayın konuşmaya bakalım.
Buyurun.
HDP
GRUBU ADINA BEHÇET YILDIRIM (Adıyaman) – Teşekkürler Başkanım.
Sayın
Başkan, değerli milletvekili arkadaşlarım; hepinizi saygıyla selamlıyorum.
Behçet
hastalığı; oral aft, genital ülser ve hipopiyonlu üveitten oluşan, üçlü
semptomu olan hastalıktır, ayrıca ileri aşamalarında birçok sistemi de
etkileyen bir hastalıktır. Sevimli bir hastalık olmadığı kesin ama en sevimli
tarafı, adaşım Doktor Hulusi Behçet tarafından tanımlanması ve onun adıyla tıp
literatürüne geçmesidir. En çok Uzak Doğu’da, Japonya’da görülmesine rağmen
bunu bir Türk hekiminin tanımlaması ülkemiz adına gurur vericidir. 
Bu
hastalığı anlatmaya sürem el vermez, ben gene bugün ülkemde çok kötü olan
sağlık sistemi üzerine birkaç söz söylemek istiyorum. Eğer 1960’lı yıllarda
başlayan, rahmetli Nusret Fişek ve ekibinin devam ettirdiği, halk sağlığı ve
koruyucu hekimliği önemseyen, birinci basamak hekimliğini benimseyen sağlıkta
sosyalizasyona uyulsaydı bugün sağlık sistemimiz daha ileri düzeyde olurdu diye
düşünüyorum. 1990’lı yıllarda bunun içi boşaltıldı, adım adım çalıştırılmaz
hâle getirildi, ekip çalışmasıyla hastanın ayağına gidilen bu sistem
kaldırıldı. Daha sonradan, çok daha sonra “sağlıkta dönüşüm” denilen, bugün
tartışılır hâle gelen aile hekimliğine geçildi, TTB, SES gibi saygın meslek
odalarının görüşüne hiç başvurulmadı, sağlığın her kademesinde katkı payları
alınmaya başlandı, özel hastaneler mantar gibi çoğaldı, sağlık ticarileşti,
hastalar artık hastaneler için birer müşteri oldu, paran kadar sağlık devri
başladı. Biz hekimlerin de savunduğu tam gün yasası yanlış uygulandı. Kamudan
istifalar oldu. Gerek özel sektöre geçen hocalar olsun gerekse akademisyenlerin
ihraç edilmesinden dolayı tıp eğitimi aksadı. Üzülerek söylüyorum ama bugün
maalesef iyi hekim yetişmiyor. Çoğalan tıp fakülteleri, yetersiz eğitim, araç
ve gereç azlığından dolayı gerek tıp eğitimi gerek uzmanlık eğitimi kalitesi
düşmüştür. 
Geçen
hafta bütçe görüşmeleri yapıldı. Geçen yıl da sağlığa yeterli bütçe ayrılmadı,
bu yıl da ayrılmadı. Sağlığa ayrılan bütçeye bakıyoruz, 37 milyar. Güvenliğe,
savaşa ayrılan bütçe 90 milyar. Resmen savaşa bütçe ayrılmış, sağlık hiç
düşünülmemiş. Önergede adı geçen çalışma için de bütçe gerekli, kaynak gerekli.
Bu kaynakları kısmen karşılayan Avrupa Birliği Zirvesi’nde, Avrupa
Parlamentosunda Türkiye’yle ilgili bir karar alındı. “Türkiye’ye yapılan mali
yardımlar 2018 yılı için 80 milyon euro kesilecek.” haberleri yer aldı. Buna
gerekçe olarak da “Türkiye’de ifade özgürlüğüne, insan haklarına saygı
gösterilmiyor, giderek Avrupa’nın demokrasi standartlarından uzaklaşılıyor.”
görüşü gösterildi. Avrupa Birliği ve dünyanın başka ülkelerinin dayatmasıyla
değil, kendi iç barışımızı kendimiz sağlayarak bu sorunları rahat aşabiliriz.
Savaşa değil, sağlığa bütçe ayıralım. İtibardan tasarruf… 
(Mikrofon
otomatik cihaz tarafından kapatıldı)
BEHÇET
YILDIRIM (Devamla) – Son bir cümlem kaldı. 
BAŞKAN
– Tamam, bir dakika ek süre veriyorum Sayın Yıldırım. 
BEHÇET
YILDIRIM (Devamla) – Biz kendi demokrasimizi kuralım, insan haklarına, ifade
özgürlüklerine önem verelim. Bu durumlarla, Avrupa’nın nasihatleriyle değil,
kendi öz irademizle demokrasimizi işler hâle getirelim. Savaşa değil, sağlığa
bütçe ayıralım. “İtibardan tasarruf edilmez.” diyenlere inat, sağlıktan ve
özgürlüklerden tasarruf edilmez diyor, Genel Kurulu saygıyla selamlıyorum. (HDP
sıralarından alkışlar)
BAŞKAN
– Teşekkür ederim Sayın Yıldırım. 
Cumhuriyet
Halk Partisi Grubu adına Mersin Milletvekili Sayın Hüseyin Çamak konuşacaklar. 
Buyurun
Sayın Çamak. 
CHP
GRUBU ADINA HÜSEYİN ÇAMAK (Mersin) – Sayın Başkan, değerli milletvekilleri;
Milliyetçi Hareket Partisinin Behçet hastalığının araştırılmasına dair önergesi
üzerine Cumhuriyet Halk Partisi Grubu adına konu hakkında düşüncelerimizi
belirtmek üzere huzurlarınızdayım. Önergeyi destekliyoruz. 
Profesör
Doktor Hulusi Behçet tıp literatüründeki ender Türk isimlerinden biridir.
Behçet hastalığı 1937’de Profesör Hulusi Behçet tarafından tanımlanmış, nedeni
bilinmeyen, başta cilt, ağız, genital bölge ve göz olmak üzere, zamanla hemen
hemen bütün organların tutulumuyla seyreden kronik bir hastalıktır. Behçet
hastalığı çoğunlukla öldürmeyip süründüren, kesin tedavisi olmayan ciddi bir
hastalıktır ama gerekli tedbirler alındığında ilerlemesi önlenebilir. Klinik
bulguların sıklığı ve tipi, bölgesel, etnik farklılıklar göstermektedir.
Görülme sıklığı maalesef en fazla bizim ülkemizdedir. Türkiye’de her 1.000
kişiden 1 ile 4 arasında kişide Behçet hastalığı saptanmıştır. Bu hastalığın
sıklığı ülke içerisinde de bölgesel farklılıklar gösterir. Son verilere göre
Trakya’da Balkan kökenli Türkler arasında Behçet hastalığının görülme
sıklığının diğer bölgelere göre daha az olması çok anlamlıdır. Bu da genetik
kökenin bu hastalıkta önemli bir etken olabileceğini düşündürmektedir. Coğrafi
dağılımı tarihî İpek Yolu üzerine denk geldiği için son yıllarda İpek Yolu
hastalığı olarak isimlendirmeye çalışanlar olsa da bilim adamlarımız buna
meydan vermemelidir. Fakat buna rağmen resmî bir farkındalık çalışması
yapılmamış olması önemli bir eksikliktir. Peki, bu eksikliği gidermek için ne
yapılabilir? Her şeyden önce erken tanı hastalığın ilerlemesine engel
olabiliyor. Böylece diğer organlarda kalıcı hasarın önüne geçilebilir. Ayrıca
bu hastalıkla ilgili farkındalık yaratacak kamu spotları yapılabilir; aile
hekimleri, bu hastalığın ilk bulgularından biri olan genital bölge yaralarından
yola çıkarak hastayı ayrıntılı araştırmaya yönlendirebilir. 
Ülkemizde
her 250 kişide 1 görülme sıklığı olan bu hastalık ülkemiz için gerçekten ciddi
bir sorundur fakat bu konuyla ilgili söz alacağımı öğrendiğim andan itibaren
tanıdığım romatologları -ki bunların çoğu bölüm başkanları, bilim dalı
başkanları- aradım ama maalesef kesin bir istatistiki bilgi vermediler. Yani
Türkiye’de şu anda kaç tane Behçet hastası mevcut, bu bilinmiyor.
(Mikrofon
otomatik cihaz tarafından kapatıldı)
HÜSEYİN
ÇAMAK (Devamla) – O nedenle, bu araştırma komisyonunun kurulup bu konuda ciddi
çalışmalara öncülük yapması gerekmektedir. 
Sözlerime
son verirken grubum adına hepinizi saygıyla selamlıyorum. (CHP sıralarından
alkışlar) 
BAŞKAN
– Teşekkür ederim Sayın Çamak. 
Adalet
ve Kalkınma Partisi Grubu adına Mersin Milletvekili Sayın Yılmaz Tezcan
konuşacaklar. 
Buyurun
Sayın Tezcan. (AK PARTİ sıralarından alkışlar) 
AK
PARTİ GRUBU ADINA YILMAZ TEZCAN (Mersin) - Sayın Başkan, değerli milletvekilleri;
MHP grup önerisinin aleyhinde söz almış bulunmaktayım. Sizleri saygıyla
selamlıyorum. 
Sözlerime
başlamadan önce, NATO’nun Norveç’teki Trident Javelin Tatbikatı’nda İlk
Cumhurbaşkanımız Gazi Mustafa Kemal Atatürk’ün ve Sayın Cumhurbaşkanımız Recep
Tayyip Erdoğan’ın portrelerinin hedef olarak gösterildiği skandalı alçakça,
saldırıyı şiddetle kınıyor ve lanetliyorum. 
Ayrıca,
Mersin’de en son yaşadığımız aşırı yağış ve dolu nedeniyle çiftçilerimiz ve
vatandaşlarımız zarar gördüler. Buradan da Mersinli hemşerilerime geçmiş olsun
diyorum. 
Dün
yaptığımız seçimde tekrar Türkiye Büyük Millet Meclisi Başkanı seçilen Sayın
İsmail Kahraman Beyefendi’ye de başarılı çalışmalar diliyor, hayırlı olsun
diyorum. 
Değerli
milletvekili arkadaşlarım, Behçet hastalığı -az önce doktor milletvekili
arkadaşlarımız da anlattılar- 1937 yılında cildiye profesörü olan Prof. Dr.
Hulusi Behçet tarafından tanımlanmıştır. Behçet hastalığı, genellikle ağız
içinde tekrarlayan ülserler, deri, göz, eklem, damar, sinir tutulumuyla
seyreden bir hastalık türü. Hastalığın görülme sıklığı, maalesef, gerçekten
ülkemizde yüksek, 1.000 kişide 1 ila 4 civarında görülüyor. Akdeniz’in
doğusunda yer alan Orta Doğu ülkelerinde de bu hastalık sık görülmektedir.
Tarihî İpek Yolu üzerinde görüldüğü için de özellikle İpek Yolu hastalığı da
denilmektedir. 
Behçet
hastalığı tanısı sıklıkla 20 ile 40 yaşları arasında konulur. Sağlık
Bakanlığımızdan aldığım bir istatistiği sizlerle paylaşmak istiyorum: 2017
yılında özellikle Behçet hastalığı tanısı konulan erkek hasta sayımız 25.749,
kadın hasta sayımız 29.633 olarak tespit edilmiştir. 
Behçet
hastalığı, gerçekten bulaşıcı bir hastalık değildir -hekim milletvekilli
arkadaşlarımızın söylediği sözlere istinaden- kendine özgü birtakım laboratuvar
testleri yoktur, patoloji testi kullanılabilir, genetik olarak HLA-B51 geniyle
ilişkili olduğu söyleniyor. Biz bütün bu tetkikleri, kan sayımlarını bu
hastalarımıza ücretsiz yapıyoruz. Gözle ilgili bulgular malum. Multidisipliner
bir yaklaşımla tedavi edilebilir. İlaç tedavisi, fizik tedavi, rehabilitasyon,
psikolojik, cerrahi tedaviler bu tedavilerin başında gelmektedir. 
AK
PARTİ Hükûmeti olarak bizim Behçet hastalarımıza yapmış olduğumuz en önemli
destek özellikle ilaç ve tanı noktasındadır. Behçet hastalığı tedavisinde
kullanılan ilaçlar; antikoagülanlar, immünsüpresifler, interferon, kolşisin,
kortikosteroidler, anti-TNF gibi ilaçları Sosyal Güvenlik Kurumumuz katılım
payı olmaksızın ödemektedir. 
Değerli
milletvekili arkadaşlarım, AK PARTİ Hükûmeti olarak sağlığa ayırdığımız bütçeyi
de göz önüne aldığımızda, 71.497 milyar Türk lirası bir bütçeyle
vatandaşlarımıza hizmet ediyoruz. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim.
YILMAZ
TEZCAN (Devamla) – Bir dakika alabilir miyim Başkanım?
BAŞKAN
– Peki, tamamlayın lütfen.
YILMAZ
TEZCAN (Devamla) – Teşekkür ediyorum Sayın Başkanım. 
Özellikle
katastrofik yani vatandaşlarımızın tedavi olma noktasında yıkıcı dediğimiz
sağlık harcamaları on binde 81’den 79’a düşmüştür. Sağlık hizmetlerinde memnuniyet
oranları yüzde 75’lerin üzerine çıkmıştır. Özellikle Mersin’de açtığımız çok
modern bir hastane olan şehir hastanesiyle birlikte Türkiye’de 33’ten fazla
şehir hastanesi vatandaşlarımızın hizmetine girecektir; bunlardan 5-6 tanesi,
özellikle Mersin, Adana, Kayseri, Yozgat gibi şehir hastanelerimiz hizmete
girdi. Bu hastanelerimizde yaptığımız teşhis, tedavi, tıbbi hizmetler özellikle
Behçet hastalarımız başta olmak üzere bütün hastalarımıza çok önemli hizmetler
sunmaktadır. 
Ben
buradan başta Behçet hastalarımız olmak üzere bütün hastalarımıza Allah’tan
acil şifalar diliyorum ve MHP grup önerisine -Behçet Bey- katılmadığımızı da
ifade etmek istiyorum. 
Saygılar
sunuyorum. (AK PARTİ sıralarından alkışlar) 
BAŞKAN
– Teşekkür ederim.
Milliyetçi
Hareket Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir. 
HÜSEYİN
ÇAMAK (Mersin) – Çoğunluk kabul etmiştir Başkanım, sayalım.
MÜSLÜM
DOĞAN (İzmir) – Bence kabul edilmiştir, sayı öyle.
AHMET
SELİM YURDAKUL (Antalya) – Sayın Başkan, sayalım. Sayın Başkan, sayabilir
misiniz lütfen.
BAŞKAN
– Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
(Kâtip
Üye Bolu Milletvekili Fehmi Küpçü tarafından önergenin okunmasına başlandı)
2.- HDP Grubunun, Grup Başkan Vekili Muş
Milletvekili Ahmet Yıldırım tarafından, AKP Hükûmetinin ekonomi politikaları
kapsamında hane halkı, bireyler ve KOBİ’leri finansal sisteme çekme niyetiyle
borçlandırma mekanizmalarının devreye koyduğu uygulamaların araştırılması
amacıyla 21/11/2017 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, ön görüşmelerinin Genel Kurulun
21 Kasım 2017 Salı günkü birleşiminde yapılmasına ilişkin önerisi
“Türkiye Büyük Millet Meclisi
Başkanlığına
Danışma Kurulunun 21/11/2017 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim. 
 Ahmet
Yıldırım
 Muş
 HDP
Grubu Başkan Vekili
BAKİ
ŞİMŞEK (Mersin) – Sayın Başkanım, kaç kişi var? 
MUSTAFA
AKAYDIN (Antalya) – Başkan, yanlış yaptın. Yeniden oylayın, yeniden oylama
yapın. 
(Kâtip
Üye Bolu Milletvekili Fehmi Küpçü tarafından önergenin okunmasına devam edildi)
“Öneri: 
21 Kasım 2017 tarihinde Muş Milletvekili Grup Başkan
Vekili Ahmet Yıldırım tarafından…” (CHP, HDP ve MHP sıralarından gürültüler) 
BAŞKAN – Sayın milletvekilleri, lütfen…
AHMET SELİM YURDAKUL (Antalya) – Sayın Başkanım,
oradan, bak, 1 kişi daha girdi, 2, 3… Bak şimdi giriyorlar ya!
ABDULLAH NEJAT KOÇER (Gaziantep) – Ben buradayım
arkadaşlar.
MEHMET ALTAY (Uşak) – Hepsi içerideydi, saydık tek tek.

(Kâtip
Üye Bolu Milletvekili Fehmi Küpçü tarafından önergenin okunmasına devam edildi)
“…AKP
Hükûmetinin ekonomi politikaları kapsamında hane halkı, bireyler ve KOBİ’leri
finansal sisteme çekme niyetiyle borçlandırma mekanizmalarının devreye koyduğu
uygulamaların araştırılması amacıyla Türkiye Büyük Millet Meclisine verilmiş
olan 5597 sıra numaralı Meclis araştırması önergesinin diğer önergelerin önüne
alınarak görüşmelerinin 21/11/2017 Salı günkü birleşiminde yapılması
önerilmiştir.”
ENGİN
ALTAY (İstanbul) – Sayın Başkan…
BAŞKAN
– Sayın Altay…
ENGİN
ALTAY (İstanbul) – Sayın Başkan, biraz önce Milliyetçi Hareket Partisi grup
önerisini oyladınız. Kabul edenler 50 kişiydi, “hayır” diyenler 32 kişiydi. Siz
herhâlde bir şartlı refleksle “Reddedilmiştir.” dediniz. Bu durumun
düzeltilmesini talep ediyoruz efendim. Tutanaklara geçsin, kabul 50, ret
32’ydi.
BAŞKAN
– Sayın Başkan…
Buyurun
Sayın Bostancı, sizi de dinleyelim.
MEHMET
NACİ BOSTANCI (Amasya) – Sayın Başkanım, biz de burada sayıyoruz tabii mevcut
olan milletvekillerini. 
MUSTAFA
AKAYDIN (Antalya) – 20 kişi şimdi geldi içeri.
BURCU
KÖKSAL (Afyonkarahisar) – Yeni girdi, en az 20 kişi yeni girdi içeriye.
BAŞKAN
– Sayın milletvekilleri, duymuyorum ama. 
Buyurun.

MEHMET
NACİ BOSTANCI (Amasya) – Oylama yapıldığı sırada “hayır” diyenler MHP grup
önerisinin kabul edilmesini isteyenlerden daha fazlaydı ve o çerçevede…
ENGİN
ALTAY (İstanbul) – Hayır efendim. (CHP, HDP ve MHP sıralarından gürültüler) 
AHMET
SELİM YURDAKUL (Antalya) – Doğruyu söyle ya! Hiç yakışıyor mu? 
ZİHNİ
AÇBA (Sakarya) – Utan, yalan söylüyorsun, yalan!
BAKİ
ŞİMŞEK (Mersin) – Hadi yemin et!
ZİHNİ
AÇBA (Sakarya) – İnsan utanır ya, yalan söylediği…
BAŞKAN
– Bakın, ben buradan…
Sayın
Usta’yı da bir dinleyeyim.
Buyurun
Sayın Usta. 
ERHAN
USTA (Samsun) – Sayın Başkan, oylama esnasında aslında “evet” diyenlerin oyu
daha fazlaydı, “hayır” diyenlerin oyu daha azdı, ancak siz “Kabul
edilmemiştir.” dediniz, hepimizi şaşırttınız. Şu anda bir miktar milletvekili
girişi oldu.
BAŞKAN
– Sayın milletvekilleri, takdir edersiniz ki ben buradan konumum itibarıyla çok
daha iyi görebiliyorum. 
ERHAN
USTA (Samsun) – Biz saydık, sizin görmeniz değil. 
BAŞKAN
– Burada oturan arkadaşlarımızın, kabul yönünde oy kullanan arkadaşlarımızın
veya da muhalefet yerinde oturan arkadaşlarımızın hepsi el kaldırmadı, lütfen.
(CHP ve MHP sıralarından gürültüler)
ENGİN
ALTAY (İstanbul) – Onların hepsi kaldırdı mı?
BAŞKAN
– Lütfen, kaldırmadılar.
BAKİ
ŞİMŞEK (Mersin) – Hayır, ben kaldırdım.
AHMET
SELİM YURDAKUL (Antalya) – El kaldıranları mı saydınız yani yapmayın ya!
BAKİ
ŞİMŞEK (Mersin) – Tamam, görüntüleri inceleyelim.
BAŞKAN
– Yani müsaade edin de ben bu gözlemde, tasarrufta bulunmuş olayım, lütfen,
rica ediyorum.
ERHAN
USTA (Samsun) – Sayıyı bir söyleyebilir misiniz bize?
BAŞKAN
– Herkes elini kaldırmadı, bir tek siz kaldırdınız.
AHMET
SELİM YURDAKUL (Antalya) – Yapmayın ya, olur mu böyle ya! 
BURCU
KÖKSAL (Afyonkarahisar) – Biz de kaldırdık, destek veriyoruz önergeye.
ZİHNİ
AÇBA (Sakarya) – Utanır insan ya!
AHMET
SELİM YURDAKUL (Antalya) – Sayın Başkan, yapmayın!
MUSTAFA
AKAYDIN (Antalya) – Başkanım, en az on beş farkla kabul edildi, en az on beş
fark.
BAKİ
ŞİMŞEK (Mersin) – Yoksa karar yeter sayısı isterdik.
BAŞKAN
– Ben görüyorum sayın milletvekilleri, işlemimin de yerinde olduğunu kabul
etmenizi rica ediyorum, bir problem yoktur.
MUSTAFA
AKAYDIN (Antalya) – Kabul etmiyoruz.
ZİHNİ
AÇBA (Sakarya) – Bağlayın, oturtun kardeşim adamlarınızı oraya da bari fazla
çıksın.
AHMET
SELİM YURDAKUL (Antalya) – Hiç etik değil Sayın Başkan.
BAŞKAN
– Evet, önerinin gerekçesini açıklamak üzere, öneri sahibi Halkların Demokratik
Partisi Grubu adına İzmir Milletvekili Sayın Ertuğrul Kürkcü konuşacak.
Buyurun
Sayın Kürkcü. (HDP sıralarından alkışlar)
ERTUĞRUL
KÜRKCÜ (İzmir) – Sayın Başkan, sevgili arkadaşlar; önergemiz, aslında yukarıda,
Plan ve Bütçe Komisyonunda görüşülmekte olan genel durumun bir özeti
sayılabilir. Orada da tabloya baktığımızda gördüğümüz bütün kırılganlıkları
bugün Türkiye ekonomisinde görüyoruz. O yüzden böyle bir Meclis araştırması yapılması,
bütçe tartışmasının yapılacak olması dolayısıyla önemsiz görülemez. Çünkü
uluslararası endeks kuruluşlarının yaptıkları değerlendirmelerde Türkiye
2013’te ekonomisi kırılgan beş ülke arasında sayılmıştı. Bunlar Türkiye,
Brezilya, Hindistan, Endonezya ve Güney Afrika’ydı. Bu yıl bu liste yeniden
yayımlandı ve bu kırılganlık listesinde bir tek Türkiye var, diğerleri
çıktılar. Fakat şimdi Türkiye, Arjantin, Pakistan, Mısır ve Katar’la birlikte
değerlendiriliyor.
Öte
yandan, Credit Suisse’in Küresel Servet Raporu’nda 2016’dan 2017’ye servetteki
değişim hane halkı düzeyinde ölçüldüğünde düşüşte ilk üç ülke var. Bunlar
Japonya, Mısır ve Türkiye. Yetişkin başına servet değişiminde de en çok düşen
ülkeler, yine Mısır, Türkiye ve Japonya. Şimdi, bu durum yeterince alarm
verici. “Kırılgan” demek şu demek: Daha yüksek basınçlar karşısında ansızın
çökme ihtimali var demek. Kırılgan olmayan esnek materyaller nasıl yüksek
şoklar ve darbelere mukavemet gösterirlerse, kırılgan olanlar ise çıt diye
kırılırlar. Tehlike de zaten burada, öngörülür belirtiler yavaş yavaş
yükselmez, apansız olur. Bu apansızlık açısından bir riskle karşı karşıya
olduğumuzu iddia ediyoruz. 
Göstergeler
var mı? Göstergeler var; dolar bugün itibarıyla 3,95’e, avro 4,63’e yani son
yılların en yüksek değerine çıktı. Petrol fiyatları, motorin 5 lirayı geçti,
geçen yıl 3,60’tı. Ekmeğin 200 gramı 1 Türk lirası, geçen yıl 250 gramı 75
kuruştu. Buna fırıncılar odası “Gizli bir zam yapmıyoruz.” diye değerlendirmede
bulunmuş, hakikaten açık bir zam bu. İşsizlik bu yıl itibarıyla yüzde 10,2;
geçen yıldan çok önemli bir fark yok. Enflasyon geçen yıl yüzde 8,53’tü, bu yıl
TÜFE yüzde 11,20. Kredi kartı borcu olanlar 32 milyon 39 bin kişi ve toplam
49,4 milyar lira borçları var bankalara, takipte de 618 bin kişi var. Şimdi, bu
şartlar altında durumun hakikaten alarm verici olduğu, kırılganlığın uç noktaya
doğru yaklaşmaya başladığı açık fakat buna karşılık, bunu karşılayabilmek için
uygulanan Hükûmet politikalarına baktığımızda, içeride olağanüstü hâl, dışarıda
savaş hazırlığı var. Savaş hazırlığı sadece bir retorik değildir. Başbakan
Yardımcısı kendi terimleriyle bunu açıkladı: “Millî güvenlik harcamalarımız
için, millî savunma harcamalarımız için gereken 28 milyar doları bulabilmemiz
için motorlu taşıtlar vergisine zam yapmak zorundayız.” dedi; bu hafta bu
konuyu görüşeceğiz. Dolayısıyla içeride bütün bu yükler toplumun üzerine
yükleniyor. İçeride olağanüstü hâl, dışarıda savaş hazırlığıyla buna reaksiyon
veren bir rejim Türkiye’yi bir çıkışa doğru götürmüyor, tam tersine
öngörülemezlikleri ve kırılganlıkları durmaksızın arttırıyor demektir. Bu
şartlar altında Meclisin duruma el koyması gerekir çünkü Hükûmet, sürekli
olarak iç ve dış politikada sıkıştıkça, macera, baskı, şiddet ve yurttaşların
haklarına yönelik saldırıları artırdıkça bunların ekonomi üzerine etkisi artan
ölçüde olumsuz oluyor çünkü uluslararası kuruluşlar, OHAL devam ettikçe
Türkiye’deki ortaklarıyla yeni sözleşmeler yapmaktan vazgeçiyorlar, Türkiye'nin
eski müttefikleriyle arası bozuluyor, kendisine yeni uluslararası müttefikler
bulmuyor. Bu şartlar altında ekonominin apansız çökmesi ihtimali vardır, Meclis
yurttaşların hakları için harekete geçmelidir. 
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Kürkcü. 
Milliyetçi
Hareket Partisi Grubu adına Samsun Milletvekili Sayın Erhan Usta konuşacaklar. 
Buyurun
Sayın Usta. (MHP sıralarından alkışlar) 
MHP
GRUBU ADINA ERHAN USTA (Samsun) – Teşekkür ederim. 
Sayın
Başkan, değerli milletvekilleri; grup önerisine geçmeden önce, az önceki
oylamayla ilgili olarak gerçekten bu Meclise yakışmayan bir şey yapıldı Sayın
Başkan. Burada, tabii, benim arkam... Yani arkadaki arkadaşları görmüyorum, ne
kadar insan el kaldırdı, el kaldırmadı, bizim o tarafı görmedim ancak bu
tarafta da ben “hayır” diye el kaldıran insanın da çok az olduğunu gördüm.
Dolayısıyla burada bakılacak olan şey toplam sayıdır. Bunların kayıtlarına
bakılsa, yaklaşık 35’e, 36’ya 50 gibi bir sayı vardı. Bakın, biz burada iyi
niyetli bir şekilde meseleye yaklaşıyoruz. Ben karar yeter sayısı
isteyebilirdim, karar yeter sayısı da istemedik yani işimize bakalım diye.
Ancak arkadaşlar buraya gelmeden, göz göre göre muhalefetin hep birlikte kabul
ettiği bir önergeye de sayı yetersiz olmadığı hâlde “Kabul edilmemiştir.” demeyi
ben bu Meclise yakıştıramıyorum. Bu anlamda da ben, Sayın Başkan sizin
tarafsızlığınızın da gölgelendiğini düşünüyorum, onu da ifade etmek isterim. 
Şimdi,
bu grup önerisi aslında, bence Türkiye ekonomisi açısından önemli bir grup
önerisi; iki şeyi söylüyor. Bir tanesi, finansal içerme yoluyla insanlar belli
ölçüde bir kredi bağımlısı hâline getirildi; ikincisi de sosyal içerme adı
altında sosyal transferler eliyle bir bağımlılık yaratıldı toplumda ve
ekonomide şeklinde. Şimdi, tabii, bu kadar kısa süre içerisinde bunu ifade
edecek bir durumumuz yok ancak şunu söylemek belki mümkündür: 1999’dan itibaren
başlayan ekonomik programa temel olarak bir dezenflasyon programı diyoruz. En
önemli ayağı da maliye politikasına çeki düzen vermekti. Şimdi, tabii, programın
uygulanmasıyla birlikte, ta 1999’dan başlayan, sosyal güvenlik reformuyla
başlayan programın uygulanmasıyla birlikte kamu açıklarında bir azalma oldu,
dolayısıyla faizden boşalan bir alan doğdu. Tabii, bu alanın harcanması
gerekiyor. 
Diğer
taraftan, 2000’li yıllar başından itibaren küresel likiditenin son derece bol
olduğu yıllardı. Finans kesiminde de… Yani ülkeye de bir sermaye girişi var
çünkü faizlerimiz hâlâ çok yüksek seviyelerdeydi, bu paranın kullanılması
gerekiyordu. O zaman, ekonomideki bugünkü sıkıntıları ortaya çıkaracak şu
–tırnak içerisinde, kabalık yapmak için söylemiyorum- yalanlar toplumda
konuşuldu, denildi ki: “Türk milleti krediye aç, verin krediyi.” Denildi ki:
“Tüketmeden bu ekonomiyi nasıl büyüteceksiniz?” Tüketim üzerinden bir şey
pompalandı. O zaman sayın bakanlar da çok sık söyledi şu şeyi: “Finanse
edildiği sürece cari açıktan bir zarar gelmez.” Yani bunlar, aslında,
hakikaten, ekonominin bugünkü sıkıntılarının temelindeki –tırnak içerisinde
söylüyorum- yalanlardı. Ondan sonra “İnşaat lokomotif sektördür, şu kadar
sektörü harekete geçiriyor.” Yani yapılan harcamaların üretkenliğine
bakılmaksızın böyle bir şey yapıldı ve en sonunda, gelinen noktada da bugün,
hane halkından firmasına, ülke genelinde ciddi bir borç sarmalı içerisine girdi
ekonomi. 
Gerekirse
daha sonra devam ederiz. 
Teşekkürler.
(MHP sıralarından alkışlar)
BAŞKAN
– Teşekkür ederim Sayın Usta.
Ben
de biraz önce yaşanan ve sizin de bahsettiğiniz olayla ilgili bir iki cümle
söylemek isterim Sayın Usta. 
Ben
buradan konumum itibarıyla herkesi görebiliyorum. Sizin önerinizle ilgili
olarak muhalefet sıralarından sizin haricinizde, sizin ve grubunuzun haricinde
çok az kişi el kaldırdı.
BAKİ
ŞİMŞEK (Mersin) – Sayın Başkan, ben el kaldırdım, bakabilirsiniz.
BAŞKAN
– Müsaade eder misiniz, lütfen sözümü bölmeyin.
BAKİ
ŞİMŞEK (Mersin) – Bakabilirsiniz, “Kimse kaldırmadı.” diyorsunuz, ben
kaldırdım.
BAŞKAN
– “Siz hariç” dedim zaten, dinlerseniz… Sizin grubunuzun hariç olduğunu
söylemiş durumdayım.
Evet,
tekraren söylüyorum, grup muhalefet sıralarından çoğu kişi, arkadaşımız el
kaldırmadı, bu bir.
Bu
Meclisten herhangi bir şekilde olumlu veya olumsuz karar çıkarabilmek için 139
tane oya ihtiyaç var, bu iki.
Karar
yeter sayısı istemediniz, bu üç.
Bizim
geleneğimize de bu itirazınızla aykırı davranmış oldunuz, bu da dört.
Bana
yakıştırmadığınızı söylediniz bu davranışı. Kusura bakmayın, ben de size
yakıştıramadım Sayın Usta.
ERHAN
USTA (Samsun) – Şu üçüncüyü anlayamadım. 
BAŞKAN
– Evet, Cumhuriyet Halk Partisi Grubu adına Kocaeli Milletvekili Sayın Tahsin
Tarhan konuşacak. (CHP sıralarından alkışlar)
Buyurun
Sayın Tarhan…
ERHAN
USTA (Samsun) – Sayın Başkan, bundan sonra sürekli karar yeter sayısı
isteyeceğimizi de buradan ifade etmek isterim.
BAŞKAN
– Buyurun, tabii ki sizin takdir yetkiniz, ne isterseniz onu yapabilirsiniz.
Tabii ki buna bir engel yok. 
ERHAN
USTA (Samsun) – Burada grubu toplayacaksınız, yapmanız gereken şey grubu
toplayacaksınız. Aritmetik olarak burada hile yapılması bu Meclise yakışmadı
Sayın Başkan ve hâlâ bunu savunuyorsunuz orada oturup, olmaz böyle bir şey!
BAŞKAN
- Buyurun Sayın Tarhan, sizi dinliyorum ben.
CHP
GRUBU ADINA TAHSİN TARHAN (Kocaeli) – Sayın Başkan, değerli milletvekilleri;
Genel Kurulu saygıyla selamlıyorum.
Vah
vah, ülkemizin geldiği duruma bakın; bugün KOBİ’lerin sorunlarını Genel Kurulda
üç dakika konuşarak mı çözeceğiz? Üç dakika, üç saat, üç gün yetmez, bir ay
burada KOBİ’lerin sorunlarını görüşüp tartışıp çözüm üretmemiz gerekir. 
Türkiye’de
önemli yeri olan KOBİ’ler ekonomimizin yüzde 99’unu oluşturuyor. KOBİ’lerin
sorunlarının çözümü ülke ekonomisi açısından büyük önem taşıyor ama bu sorunlar
nelerdir ve çözümleri nasıl olmalıdır, maalesef iktidar hiç ilgilenmiyor.
Değerli
milletvekilleri, BDDK’nın nisan ayı verilerine göre 322 bin KOBİ icralık.
Bankalar 3 milyon KOBİ müşterisinin yüzde 10’uyla mahkemelik. KOBİ’lerin aldığı
kredilerin yüzde 5’i batmış durumda. Doların 4 liraya, euronun 4,5 liraya
geldiği Türkiye tablosunda KOBİ’ler kan ağlıyor. Organize sanayi bölgelerinde
fabrikaların yarısından fazlası ya satılık ya kiralık. 2017 yılının Eylül ayına
göre 1.218 şirket kapatılmış. 
Değerli
milletvekilleri, ülkemizde girdi maliyet fiyatları çok yüksek, enerji
girdilerinin vergi yükü ağır, kredi maliyetleri altından kalkılamaz bir hâl
almış durumda. Bütün işletmeler pazarlama ve finansman sorunu yaşıyor. Temel
sorunları çözecek politikaları hep birlikte üretmeliyiz. Gelin KOBİ’lerin
durumlarını araştıralım, Türkiye ekonomisinin kalkınma hamlesi olacak küçük ve
ortak ölçekli işletmelerimizin sesine kulak verelim. Ekonominin her kötü
gidişinde ilk iş “Teşvik veriyoruz.” söylemlerinden vazgeçip, OHAL’i kaldırıp
yerli veya yabancı yatırımcının önünü hep birlikte açalım.
HDP
grup önerisini destekliyor, Genel Kurulu saygıyla selamlıyorum. (CHP sıralarından
alkışlar) 
BAŞKAN
– Teşekkür ederim Sayın Tarhan.
Adalet
ve Kalkınma Partisi Grubu adına Gaziantep Milletvekili Sayın Abdullah Nejat
Koçer konuşacak. 
Buyurun
Sayın Koçer. (AK PARTİ sıralarından alkışlar) 
AK
PARTİ GRUBU ADINA ABDULLAH NEJAT KOÇER (Gaziantep) – Sayın Başkan, Genel
Kurulun değerli üyeleri; hepinizi sevgiyle, saygıyla selamlıyorum.
Aslında
HDP’nin grup önerisini okuduğumuzda birçok bilginin de yanlış olduğunu, yanlış
bilindiğini, yanlış yazıldığını görüyoruz. O kısma sonra geleceğim.
Öncelikle
şunu belirtmek istiyorum: 15 Temmuz hain FETÖ darbe girişimi sonrası, 1 Ekimden
itibaren geçen yıl Meclisimiz o kadar çok ekonomik tedbirin altına imza attı
ki, benim bulunduğum Plan ve Bütçe Komisyonunda o kadar çok karar torba yasayla
birlikte gerçekleşti ki KOBİ’lerimize yönelik, ekonomimizi kurtarmaya ve daha
iyi sonuçlar elde etmeye yönelik onlarca kanun çalışmasını birlikte yaptık. 
Bununla
birlikte, Kredi Garanti Fonu’nun performansının artırılması noktasında
çalışmalar da yapıldı. Aslında, Kredi Garanti Fonu gerekçede belirtildiği gibi
2017 yılında ortaya çıkmadı. Kredi Garanti Fonu 1991 yılında kurulan, 2010
yılından bu yana da Hazine tarafından kefalet veren bir kredi sistemi.
Konjonktürel bir durum da değil, yapısal bir reform aslında Kredi Garanti Fonu.
Birçok ülkede var olan ancak bizim 2016’da, 2017’de yeni yeni keşfettiğimiz,
hatta birçok bankamızın bile bilgi sahibi olmayıp son birkaç yıl içerisinde bu
sistemi benimsediği bir dönemden geçiyoruz. Bu sistem, HDP grup önerisinde
belirtildiği gibi 2 milyar TL kaynak sunmuyor, yaklaşık şu ana kadar kullanılan
220 milyar TL; bunun kullandırıldıktan sonra 20 milyar TL’si geri dönmüş
durumda ve -geri dönüş ödemesi henüz başlamamış olarak belirtilmiş burada- geri
dönüşte 20 milyar kullanım var. 
Bununla
birlikte, büyümemiz artmıştır Kredi Garanti Fonu’yla. Ekonomide istikrarlı bir
sürece gidilmeye devam edilmektedir. İhracattaki artış devam ediyor; ekim ayı
artışımız, Türkiye’nin artışı yüzde 15. Cumhurbaşkanımızın başlattığı istihdam
seferberliğinde 1 milyon 200 bin yeni istihdam sağlanmıştır. İşsizlikte geriye
doğru gidiş başlamıştır. Ekonomide sıkıntılı bir süreç şu anda yoktur. Aslında,
yapısal bir sorun ortada değil. Gerek bölgemizdeki sorunlar gerekse Türkiye’nin
yaşadığı FETÖ darbe süreciyle ilgili sıkıntılar bertaraf edilmektedir. Şu anda
böyle bir araştırma açılmasına gerek yoktur. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Koçer. 
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Cumhuriyet
Halk Partisi Grubunun İç Tüzük’ün 19’uncu maddesi göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Manisa Milletvekili Tur
Yıldız Biçer ve arkadaşları tarafından, Türkiye genelinde asker
zehirlenmelerinin araştırılması amacıyla 21/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, ön
görüşmelerinin Genel Kurulun 21 Kasım 2017 Salı günkü birleşiminde yapılmasına
ilişkin önerisi
21/11/2017 
Türkiye Büyük Millet Meclisi Başkanlığına 
Danışma
Kurulunun 21/11/2017 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük'ün 19'uncu maddesi gereğince Genel Kurulun onayına sunulmasını
saygılarımla arz ederim. 

 Engin
Altay
 İstanbul
 Grubu
Başkan Vekili 

Öneri:

Manisa
Milletvekili Tur Yıldız Biçer ve arkadaşları tarafından Türkiye genelinde asker
zehirlenmelerinin araştırılması amacıyla 21/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin (1490
sıra nolu) diğer önergelerin önüne alınarak görüşmelerinin 21/11/2017 Salı
günlü birleşimde yapılması önerilmiştir. 
BAŞKAN
– Önerinin gerekçesini açıklamak üzere, öneri sahibi Cumhuriyet Halk Partisi
Grubu adına Manisa Milletvekili Sayın Tur Yıldız Biçer konuşacaktır. 
Buyurun
Sayın Biçer. (CHP sıralarından alkışlar)
CHP
GRUBU ADINA TUR YILDIZ BİÇER (Manisa) – Sayın Başkan, saygıdeğer
milletvekilleri; 17 Kasım 2017 tarihinde İsmail Saymaz’ın bir haberiyle
Samsun’daki askerî birliklerde kaçak et dağıtıldığını, askerlerimize kaçak et
yedirildiğini öğrendiğimizde bir kere daha sarsıldık. 
Bakın,
Millî Savunma Bakanlığının beş ilde daha yemek hizmetini veren Eren Tabldot’un,
kaçak hayvan kesimi yaptırdığı, küpesiz, denetimsiz hayvanlara kaçak veteriner
raporu aldığı, kaçak dezenfeksiyon raporu aldığı ve sahte veteriner
raporlarıyla evrakta tahrifat yaptığı gerekçesiyle ihaleleri iptal edildi ve
teminatlarına el konuldu. 
Şimdi,
“Eren Tabldot kimdir?” sorusuyla başlamak istiyorum: Bakın, bu Eren Tabldot,
daha önce Manisa’daki askerî birlikte gerçekleşen zehirlenmelerde de parmağı
olan Rota yemek firmasının ortaklarının, daha önceden 2011 yılında
“Avşaroğulları” adı altında kurduğu şirketin, ticari sicil kaydında aynı sicil
numarasıyla yalnızca isim değiştirerek devam eden şeklidir.
Şimdi,
biz biliyoruz ki bu olay AKP iktidarında, askerî birliklerde ve resmî kurumlarda
yandaş yemek firmalarının yaptığı ilk vukuat değil. İlk olarak 2015 yılında
Dicle Üniversitesinde 32 trilyona açılan ihaleyi Rota yemek firması 28 trilyona
almıştı ve olay böyle patlak vermişti. Yine 2016 yılında Maliye Bakanlığının
400 personeli aynı Manisa’daki gibi etlerdeki Salmonella bakterisinden dolayı
zehirlenmişlerdi ve Maliye Bakanlığı, ihalesini feshetmişti. Yalnız, işin
ilginç yanı, Maliye Bakanlığı, Rota firmasından alıp onunla ortak olarak resmî
ihalelere giren Mendika firmasına bu ihaleyi tekrar vermişti. Yine 2016’da
Haymana Devlet Hastanesinde Rota yemek firmasının verdiği yemeklerde benzer
bakteriler üredi ve duruşma hâlâ devam ediyor, yargı süreci hâlâ devam ediyor. 
Şimdi,
ben, bu sürede, geçtiğimiz mayıs ve haziran ayında Manisa’da yaşanan, 5 bin
askerimizin zehirlenmesi ve 1 askerimizin vefatıyla sonuçlanan olaydan sonra
konuyla ilgili suç duyurusunda bulundum, Türkiye Büyük Millet Meclisi
Başkanlığına sayısız soru önergeleri verdim ve yalnızca Manisa’daki birkaç
maaşlı personelin sorumlu tutulmasını yeterli bulmadığımı, Millî Savunma
Bakanlığı da dâhil imza atan bütün yetkililerin, Ankara’daki Rota firmasının
ana ortaklarının da yargılanması gerektiğini söyledim. 
Şimdi,
bakın, bu anlattığım olaylarda adı geçen firmalar: Tadal, Avşaroğulları,
Çamlıca, Ova, Mendika, Eren Tabldot, Eren Kurumsal, Elazığ AŞSAN, Dicle Yemek
ve Azık Yemek, süreç içinde hep skandallar ve zehirlenmeler sonucunda
isimlerini değiştirerek ticari sicillerine devam etmiş firmalardır. Bu firmalar
birbiriyle çıkar ortaklığı içinde, dirsek teması içinde aynı havuzdan beslenen
ve AKP iktidarı tarafından korunup kollanan yandaş firmalardır. Bunu defalarca
söyledim ve hatta burada, Mecliste, Türkiye Büyük Millet Meclisi Genel
Kurulunda AKP Amasya Milletvekili Sayın Haluk İpek’in bu firmanın ortaklarıyla
süren bir kadim dostluğu sonucunda mı firmanın bu kadar palazlandığını, obez
hâle getirdiğini dile getirdim ama Haluk İpek bunları çıkıp açıklamak yerine
beni dava etmeyi tercih etti ve kendisinin ne bu firma yetkililerini ne de bu
firma isimlerini hayatında hiç görmediğini, ilk kez benim ifademle duyduğunu
söyledi. Bakın saygıdeğer milletvekilleri, bu, 2015 yılında Sayın Haluk İpek’in
Amasya’da çekilmiş resimleridir, bakın, arkasında Veysi Avşar. Yine, Twitter
hesabında… Bakın hiç tanımadığı Veysi Avşar ve Selahattin Karaoğlan, Mendika
firması… Bakın, Melih Gökçek Veysi Avşar’la birlikte, hiç tanımadıkları bir
şekilde…
FATMA
BENLİ (İstanbul) - Siz haftada kaç tane program yapıyorsunuz? Bizler yüzlerce
program yapıyoruz, yüzlerce insanla görüşüyoruz.
BAŞKAN
– Sayın Benli, lütfen…
TUR
YILDIZ BİÇER (Devamla) – Şimdi şuraya getirmek istiyorum sözü: Bu kadar olup
bitenden elbette ki Rota firması ve Eren Tabldot sorumludur ancak -bu konuda
susan Türkiye Büyük Millet Meclisi soru önergelerimize yanıt vermezken, Millî
Savunma Bakanlığı ihale yetkisi kendisindeyken susarken- bir AKP bürokratı gibi
davranan Genelkurmay Başkanı Hulusi Akar da kesinlikle sorumludur. Şimdi
buradan şeyi sormak istiyorum: Bu davalarda, şu anda İstanbul’da devam eden bir
davada Ali Osman Avşar’la birlikte yargılanan ve soyadı Albayrak olan kişi
kimdir?
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Biçer.
TUR
YILDIZ BİÇER (Devamla) – Sayın Başkan, bir dakika ek süre verir misiniz?
BAŞKAN
– Peki, buyurun bir dakika daha.
Sayın
konuşmacılar, lütfen ek süre almadan konuşmalarınızı tamamlarsanız… Rica
ediyorum.
Buyurun.
TUR
YILDIZ BİÇER (Devamla) – Teşekkür ederim.
Çok
yakında Dicle Üniversitesinde yemek ihalesinin tekrarı yapılacaktır. Bu ihale
yine Rota denen firmaya ya da onun isim değiştirerek bir şekilde kardeş olduğu
firmalardan birine mi verilecektir? Sayın yetkililere şu soruyu sormak
istiyorum: Rota ve onun kardeş firmalarının, bu yandaş firmaların daha kaç
kişiyi zehirlemesi gerekiyor, kaç askerimizin, resmî kurumlardaki kaç devlet
memurunun bu vakalardan etkilenmesi, hayatını kaybetmesi gerekiyor ki
sorumlular konuşsun? Bu konuların Türkiye Büyük Millet Meclisi tarafından
araştırılmasını istiyorum.
Saygılar
sunarım. (CHP sıralarından alkışlar)
BAŞKAN
– Teşekkür ederim.
HALUK
İPEK (Amasya) – Sayın Başkan…
BAŞKAN
– Sayın İpek…
HALUK
İPEK (Amasya) – Konuşmacı ismimi zikrederek, fotoğrafımı da göstererek bir
suçlamada bulunmuştur, söz hakkı istiyorum.
BAŞKAN
– Buyurun.
İki
dakika Sayın İpek.
V.- SATAŞMALARA İLİŞKİN KONUŞMALAR (Devam)
5.- Amasya Milletvekili Haluk İpek’in,
Manisa Milletvekili Tur Yıldız Biçer’in CHP grup önerisi üzerinde CHP Grubu
adına yaptığı konuşması sırasında şahsına sataşması nedeniyle konuşması 
HALUK
İPEK (Amasya) - Sayın Başkan, değerli milletvekilleri; böyle bir şey için söz
almak istemezdim.
Konu
yargıdadır, kendisine tazminat davası açtım. Rota şirketi sahipleriyle ilgili…
Kendilerini hiç tanımıyorum, hiç görmedim.
BÜLENT
TURAN (Çanakkale) – Klasik CHP.
HALUK
İPEK (Devamla) – Sadece burada, bu kürsüde ve basın açıklamasında
söylenildiğinde duydum. Hayatımın hiçbir döneminde bu insanları tanımıyorum.
Yazılı basın açıklamasında da şunu söyledim: Kim sorumluysa, cezai işlemleri
yapmak yetkili makamların görevidir. Hükûmetimiz, savcılık… Yapılan birçok
denetim sonucu bu şirketlerle ilgili, tanımadığım, bilmediğim bu şirketlerle
ilgili yasal bütün işlemler yapılmıştır. Ancak hiçbir dayanağı yokken hiç
tanımadığım, ömrümde hiç görmediğim birileriyle ismimin bu kürsüde zikredilmesi
milletvekilliğine, Türkiye Büyük Millet Meclisine hiçbir şekilde
yakışmamaktadır, hiçbir şekilde.
ALİ
ŞEKER (İstanbul) – Bunu mu görmediniz? Arkanızdakini mi görmediniz? 
FATMA
GÜLDEMET SARI (Adana) - Arkasında olabilir. Sizin de arkanızda bir sürü insan
var. 
BÜLENT
TURAN (Çanakkale) – Onlar da sizden mi bahsetsin?
ALİ
ŞEKER (İstanbul) – Arkanızda olduğu için mi görmediniz?
HALUK
İPEK (Devamla) – Onu da tanımıyorum.
Bakın,
biz Amasya’da seçim sırasında yüzlerce, binlerce kişiyle resim çekiliriz.
(Gürültüler)
BAŞKAN
– Sayın milletvekilleri…
HALUK
İPEK (Devamla) – Bu resim çekildiğimiz insanlardan herhangi birisinin bir yerde
bir iş alması, biriyle bir iş yapması… Kaldı ki Rota şirketinin sahipleri
Diyarbakırlıymış, 2013 yılında Ankara’ya gelmişler; bunu da bu açıklamalardan
sonra öğrendim, dava açarken öğrendim. 2013 yılında Ankara’ya gelmiş bu
insanları ben hiç görmedim, tanımıyorum.
MEHMET
MUŞ (İstanbul) – Mahkeme karar verecek Sayın İpek.
BÜLENT
TURAN (Çanakkale) - Ne kadar ucuz bir siyaset bu Sayın Başkan.
HALUK
İPEK (Devamla) - Şimdi, sırf “Çamur at, izi kalsın.” diye bir milletvekilinin
diğer milletvekiline bu tarz konuşmasını hiçbir şekilde yakıştırmıyorum. Zaten
yargıda, dava açtım; sadece kendisine değil, medyaya da karşı dava açtım. Yani,
CHP’li milletvekillerine de Haluk İpek’i sorabilirsiniz.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın İpek.
HALUK
İPEK (Devamla) – Yani, bu iş bu kadar ucuz değil. Yetkili, sorumlu kim varsa
bunlara savcılık ve idari teşkilat sonuna kadar gitmelidir. 
BAŞKAN
– Teşekkür ederim.
HALUK
İPEK (Devamla) – Ama bu işi söylerken milletvekillerine bu şekilde çamur
atılması gerçekten yakışmıyor. (AK PARTİ sıralarından alkışlar)
BAŞKAN
– Sayın İpek, teşekkür ederim.
ENGİN
ALTAY (İstanbul) – Sayın Başkan, tabii, yargıya da intikal etmiş bir mesele.
BAŞKAN
– Evet.
ENGİN
ALTAY (İstanbul) – Lakin milletvekilimiz, sayın milletvekilim ile ilgili kişiyi
yan yana gösteren birkaç fotoğraf da gösterdi, yakın fotoğraflar gösterdi.
BAŞKAN
– Sayın İpek de açıklamasını yaptı.
ENGİN
ALTAY (İstanbul) – Sayın İpek adına siz konuşmayın Sayın Başkanım, o konuşur.
MEHMET
MUŞ (İstanbul) – Sayın İpek adına Sayın Grup Başkan Vekili konuşuyor Sayın
Başkan.
BAŞKAN
– Efendim?
ENGİN
ALTAY (İstanbul) – Siz Sayın İpek adına niye konuşma gereği duyuyorsunuz?
BAŞKAN
– Konuşurum çünkü burada ben Sayın İpek adına konuşmuyorum. 
ENGİN
ALTAY (İstanbul) – Konuşamazsınız efendim, yok böyle bir şey, böyle bir şey
yok.
MEHMET
MUŞ (İstanbul) – Burayı Sayın Altay mı idare ediyor, burayı Sayın Altay mı
yönetiyor?
BAŞKAN
– Kendi kendinizi sinirlendirip bağırmayın bana! Lütfen…
ENGİN
ALTAY (İstanbul) – Siz bağırıyorsunuz Başkanım!
BAŞKAN
– Siz böyle konuştunuz, Sayın İpek de söylediğiniz talebe uygun olarak
açıklamasını yaptı.
MEHMET
MUŞ (İstanbul) – Sayın Altay Meclisi de yönetecek.
ERHAN
USTA (Samsun) – Oylamaya müdahale eden Başkan bunu konuşur.
BAŞKAN
– Buradaki düzeni müsaade edin ben gerçekleştireyim.
Buyurun.
ENGİN
ALTAY (İstanbul) – Ben de tutanaklara geçsin diye söylüyorum…
TUR
YILDIZ BİÇER (Manisa) – Resmî Twitter hesabı…
ENGİN
ALTAY (İstanbul) – Burada var işte. İlgili şahsın, Sayın İpek’in bir tane olsa
yan yana anlarız, birden çok fotoğrafı var, kayıtlara geçsin. Arz ederim.
Teşekkür
ederim.
BAŞKAN
– Teşekkür ederim.
Sayın
İpek de açıklamasını yaptı, konu yargıda, daha fazla tartışılmasından yana
değilim.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Manisa Milletvekili Tur
Yıldız Biçer ve arkadaşları tarafından, Türkiye genelinde asker
zehirlenmelerinin araştırılması amacıyla 21/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, ön
görüşmelerinin Genel Kurulun 21 Kasım 2017 Salı günkü birleşiminde yapılmasına
ilişkin önerisi (Devam)
BAŞKAN
– Milliyetçi Hareket Partisi Grubu adına Erzurum Milletvekili Sayın Kamil Aydın
konuşacak.
Buyurun
Sayın Aydın. (MHP sıralarından alkışlar)
MHP
GRUBU ADINA KAMİL AYDIN (Erzurum) – Sayın Başkan, saygıdeğer milletvekilleri;
malumunuz, ilgili araştırma önergesi 23 Mayıs 2017 Manisa’daki 1’inci Piyade
Tugay Komutanlığına bağlı Albay Arif Seyhun Kışlası’nda meydana gelen bir
zehirlenme olayıyla ilgili. Bu malum olay sadece o günle baki kalmadı, ondan
sonra takip eden günlerde de mütemadiyen üç dört tane askerî kışlamızda
zehirlenme olaylarına tanıklık ettik. Şimdi, biz de tabii Türk devlet yapısının
ordu-millet geleneksel yapısına bağlı olan bir hareketin mensupları olarak
Peygamber ocağı saydığımız bir mekânda vuku bulan yavrularımızın aleyhine
herhangi bir olayla ilgili en ufak bir şey olduğunda bizim de hassasiyetimiz
üst düzeydedir. Biz olay vuku bulduktan sonra, birkaç ay sonra bir önerge daha
verilmişti, orada da hassasiyetimizi ifade ettik, orada da araştırma önergesine
katkıda bulunduk ama maalesef, niyeyse sosyal medya üzerinden sanki Milliyetçi
Hareket Partisi buna destek olmamış gibi bir algı operasyonuna tabi tutulduk.
Bugün de yine aynı önergede aynı hassasiyetimizi gösteriyoruz.
Saygıdeğer
milletvekilleri, bakın, 2017 yılında özellikle toplu gıda ve beslenme hizmeti
yapılan kurumlarda bu olaylar sıklıkla oluyor. Bunlar nereler? Öncelikli olarak
askerî kışlalarımız ve okullarımız. Bugüne kadar gerçekten özellikle yatılı
pansiyon okullarımız ve askerî kışlalarımızda Salmonella ya da başka bir
nedenden dolayı birtakım gıda zehirlenmelerine rastlıyoruz. 
Şimdi,
burada olay açık, elbette ki bunun arkasındaki birtakım nedenleri araştırmak
bizim görevimiz. Birkaç defa bu işin vuku bulması çok da masumane bir şey
olmadığının kanıtıdır. Dolayısıyla biz diyoruz ki Milliyetçi Hareket Partisi
olarak, bu araştırılsın, incelensin. Oradaki yavrular hepimizin, Allah korusun,
onlar bizim emanetlerimiz, dolayısıyla emanete ihanetlik olmaz. 
Bir
de, tabii, bunun arkasındaki en önemli neden, geçen haftaki görüşmelerde de
sayın grup başkan vekilimiz çok açık bir şekilde izah etti. Özellikle çalışma
hayatıyla ilgili, iş kazaları bağlamlı -bunu daha da çoğaltıyoruz, işte bugün
karşımıza çıkan bu önergedeki mevzu da dâhil- ihaleler, inanın, liyakatli bir
şekilde, usulüne uygun, denetleme kuralları çok açık, net ve caydırıcılık ifade
etmediği sürece bu tür topluca olaylara tanıklık etmeye devam edeceğiz. Onun
için bir an önce bizim ihale kurallarını çok ciddi bir platforma taşımamız
lazım, artı denetlemeyi de güçlü kılmamız lazım ki bir şirket cesaret bulup da
altı defa isim değiştirip, aynı ihaleye girip aynı şeyi kazanmasın diyorum.
Saygıyla
hepinizi selamlıyorum. (MHP sıralarından alkışlar)
BAŞKAN
– Teşekkür ederim Sayın Aydın.
Halkların
Demokratik Partisi Grubu adına Adana Milletvekili Sayın Meral Danış Beştaş
konuşacaklar. 
Buyurun
Sayın Danış Beştaş. (HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
hepinizi saygıyla selamlıyorum.
Öncelikle
şunu söyleyeyim: Bu Manisa’da meydana gelen zehirlenme vakasıyla ilgili, bizim
grubumuzdan da çok sayıda önerge verildi, bir tanesi de benim bizzat 21/6/2017
tarihinde verdiğim önerge fakat diğer önergelerde olduğu gibi maalesef bu soru
önergelerimize de bırakın tatmin edici bir yanıtı, hiçbir yanıt almadığımızı,
bir açıklama yapılmadığını öncelikle ifade etmek istiyorum. 
Gerçekten
Manisa 1’inci Piyade Eğitim Tugay Komutanlığındaki kışlada meydana gelen
zehirlenme vakası, uzunca bir süre kamuoyunu meşgul etti ve bu konuda çok
sayıda hem çalışma hem görüşme hem de açıklama oldu ve bir yerde, bir ay
içinde, üst üste 4 defa zehirlenme vakasının olmasının hayatın olağan akışına
uygun olmadığı, bunun kabul edilemez olduğu ve bu konuda mutlaka araştırmanın
yapılması gerektiği tartışmasız bir durum. 
Şimdi,
ne oldu? Yani bu konuda iktidar partisi, üzerine düşeni yapmadı, maalesef şu
ana kadar da yapmış değil. 3 kişinin tutuklamaya sevkiyle, 1 kişinin
tutuklanmasıyla binlerce askerin zehirlenmesi vakasının aydınlatılamayacağı her
şeyden önce aklın ve vicdanın bir gereğidir. 
Rota
Yemekçilik Ticaret Anonim Şirketiyle ilişki konusunda da her ne kadar yanıtlar
verilmişse de bu, kamuoyunu tatmin etmekten kesinlikle uzaktır. O Rota
Yemekçilikle bağı nedir? Neden ihaleler sadece oraya veriliyor ve bu iddialara
karşın açıkça bir beyanda bulunulmuyor? Bu da büyük soru işaretlerinden bir
tanesidir. Bütün olay, Astsubay S.T. isimli bir şahsın tutuklanarak cezaevine
gönderilmesiyle kapatılmak istenmiştir. Her şeyden önce bu olayları meydana
getiren, yüksek kâr hırsıdır. 
Şuna
da değinmeden geçemeyeceğim: Sadece askerî kışlalarda değil, yurtlarda -ilkokul
öğrencileri- ve daha birçok yerde de gıda zehirlenmesinin olduğunu ve bu
konudaki ihalelerin gerekli araştırma yapılmadan yandaş firmalara, şirketlere
verildiği de kamuoyunun bilgisi dâhilindedir. Her fırsatta askerleri öven, bunu
yücelten bir anlayışın, onların yaşam hakkına bu kadar duyarsız olması kabul
edilemezdir. Bu askerler, yoksul halkın çocuklarıdır. Zenginlerin, siyasetçilerin
ve bu işten kâr elde edenlerin çocukları orada askerlik yapmıyor ve halkın
çocuklarının bu kadar rahat ölüme terk edilmesi de açıkçası en güçlü tartışma
alanlarından bir tanesi olmalıdır.
Bu
nedenlerle biz, CHP’nin grup önerisini, bu zehirlenme vakasının bütün
ayrıntılarıyla mutlaka araştırılması gerektiğini düşünerek destekliyoruz. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim ben de Sayın Danış Beştaş. 
Adalet
ve Kalkınma Partisi Gurubu adına Manisa Milletvekili Sayın Murat Baybatur
konuşacak. 
Buyurun
Sayın Baybatur. (AK PARTİ sıralarından alkışlar) 
AK
PARTİ GRUBU ADINA MURAT BAYBATUR (Manisa) – Sayın Başkan, değerli
milletvekilleri; 23 Mayıs 2017’de Manisa 1. Piyade Eğitim Tugay Komutanlığı
Albay Arif Seyhun Kışlası’nda ve diğer illerdeki askerî birliklerde yaşanan
gıda zehirlenmesiyle ilgili olarak Meclis araştırmasıyla ilgili AK PARTİ Grubu
adına söz almış bulunuyor, hepinizi saygıyla selamlıyorum. 
Millî
Savunma Bakanlığından almış olduğumuz somut verilere göre, 209 erbaş-er, gıda
zehirlenmesi şüphesiyle hastanelere sevk edilmiş ve tedavileri tamamlanmıştır.
Gıda
Kontrol Müfreze Komutanlığı tarafından hazırlanan raporda, hindi etinin analiz
sonuçlarından “salmonella” bakterisinin bulunduğu tespit edilmiş ve kamuoyuyla
zaten paylaşılmıştır. 
Yine,
hastaneden taburcu olan erlerimizden Hüsnü Özel, 25 Mayıs 2017 saat 02.00
sularında koğuşta yatarken vefat etmiştir. Kendisine Allah rahmet eylesin. Adli
Tıp Kurumunca yapılan otopsi sonucu, adı geçen askerimizin vefatının gıda zehirlenmesinden
kaynaklı olabileceği değerlendirilmiş, gerekli idari tedbirler alınarak adli ve
hukuki süreç devam etmektedir. 
Yine,
Manisa Kırkağaç 6. Jandarma Komando Alay Komutanlığında kazandan beslenen 70
erbaş-er, zehirlenme belirtileriyle hastaneye kaldırılarak tedavileri
tamamlanmış, söz konusu yemek hizmeti, askerî birlik tarafından yürütülmekte
olduğu için yüklenici firmayla da bir alakası olmadığı tespit edilmiştir. 
Yine,
1. Piyade Eğitim Tugay Komutanlığında, 62’si aynı bölükten olmak üzere, toplam
69 erbaş-erin, zehirlenme belirtileriyle rahatsızlanarak hastanelerde
tedavileri tamamlanmıştır. Tetkik sonuçlarına göre, Gıda Kontrol Müfreze
Komutanlığınca hazırlanan raporda, alınan yemek numunelerinde “e. coli” ve
“coliform” bakterisinin bulunduğu tespit edilmiştir. Yine, 17 Mayıs 2017
tarihinde 1'inci Piyade Eğitim Tugay Komutanlığında yemek yiyen toplam 5.420
erbaş ve erden 617’si zehirlenme belirtileriyle rahatsızlanmış ve 372’si
hastanelere kaldırılarak tedavileri tamamlanmış ve taburcu edilmiştir. 
Sonuç
olarak, tedarik bölge başkanlıklarınca hazır yemek hizmeti yürüten ilgili
yüklenicilerin birlik ve kurumlara teslim ettikleri etlere ilişkin yurt içi
hayvan maddelerinin sevkine mahsus veteriner sağlık raporunun sahte olması
nedeniyle, 4735 sayılı Kamu İhale Kanunu’nun 25’inci maddesine istinaden
Erzincan, Tokat, Sivas, Isparta ve Samsun’daki birliklere yemek veren
yüklenicilerin sözleşmeleri feshedilerek iki yıl süreyle kamu ihaleleri
yasaklanmış ve sorumlular hakkında adli ve idari işlem tesis edilmiştir. Sonuç
olarak, olayın meydana gelmesini müteakip, ilgili birlik tarafından kontrol
teşkilatında görev alan personelin tamamı değiştirilerek, adı geçen askerî
sivil personel ile yüklenici firma yetkilileriyle ilgili hukuki süreç de devam
etmektedir.
(Mikrofon
otomatik cihaz tarafından kapatıldı)
BAŞKAN
– Tamamlayın lütfen, bir dakika da size süre verelim Sayın Baybatur. 
MURAT
BAYBATUR (Devamla) – Konuyla ilgili olarak CHP’nin vermiş olduğu Meclis
araştırması açılması önergesine katılmadığımızı ifade eder, tüm heyetinizi
saygıyla selamlarım. (AK PARTİ sıralarından alkışlar)
BAŞKAN
– Teşekkür ederim Sayın Baybatur. 
Cumhuriyet
Halk Partisi grup önerisini oylarınıza sunuyorum…
BAKİ
ŞİMŞEK (Mersin) – Karar yeter sayısı istiyoruz. 
BAŞKAN
– Karar yeter sayısı arayacağım. 
Kabul
edenler… Kabul etmeyenler… 
Kâtip
üyeler arasında anlaşmazlık var, elektronik cihazla oylama yapacağız. 
Oylama
için iki dakika süre veriyorum ve süreyi başlatıyorum. 
(Elektronik
cihazla oylama işlemine başlandı)
BAKİ
ŞİMŞEK (Mersin) – 30 kişi geldi, 40 kişi geldi, gene yok. Kâtipleri bir göz
muayenesine gönderin. Kâtiplerde sıkıntı var. 
ENGİN
ALTAY (İstanbul) – Kâtipler oradayken parti rozetlerini çıkarsın. 80 kişi yok
ya. Şimdi her önergede isteyeceğiz, ne olacak? Meclisin üç saati gitti boşa. 
BAŞKAN
– Hiç öyle değil Sayın Altay, buradaki rakamlar öyle demiyor.
ENGİN
ALTAY (İstanbul) – Başkanım, şimdi geldi millet ama gene yok. 
(Elektronik
cihazla oylamaya devam edildi)
BAŞKAN
– Karar yeter sayısı yoktur.
Birleşime
on dakika ara veriyorum. 
Kapanma
Saati: 17.39
ÜÇÜNCÜ OTURUM
Açılma Saati: 17.54
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin Üçüncü Oturumunu
açıyorum.
Cumhuriyet
Halk Partisi grup önerisinin oylamasında karar yeter sayısı bulunamamıştı. 
Şimdi
öneriyi tekrar oylarınıza sunacağım ve karar yeter sayısı arayacağım.
Kabul
edenler… Kabul etmeyenler… Öneri kabul edilmemiştir, karar yeter sayısı vardır.

Sayın
milletvekilleri, şimdi Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi var, okutup işleme alacağım ve oylarınıza
sunacağım.
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; 5, 12, 19 ve 26 Aralık 2017
Salı günkü birleşimlerinde sözlü soruların görüşülmemesine ilişkin önerisi 
Türkiye Büyük Millet Meclisi Başkanlığına
Danışma
Kurulunun 21/11/2017 Salı günü (bugün) yaptığı toplantıda siyasi parti grupları
arasında oy birliği sağlanamadığından, İç Tüzük’ün 19’uncu maddesi gereğince
grubumuzun aşağıdaki önerisinin Genel Kurulun onayına sunulmasını arz ederim.
Mustafa Elitaş
Kayseri 
AK PARTİ Grup Başkan Vekili
Öneri
:
Genel
Kurulun; 21/11/2017 Salı günkü (bugün) birleşiminde 502 sıra sayılı Kanun
Tasarısı’nın 4’üncü bölümünde bulunan maddelerin oylamalarının tamamlanmasına
kadar,
22/11/2017
Çarşamba günkü birleşiminde 502 sıra sayılı Kanun Tasarısı’nın 5’inci bölümünde
bulunan maddelerin oylamalarının tamamlanmasına kadar,
23/11/2017
Perşembe günkü birleşiminde 502 sıra sayılı Kanun Tasarısı’nın görüşmelerinin
tamamlanmasına kadar,
23/11/2017
Perşembe günkü birleşiminde 502 sıra sayılı Kanun Tasarısı’nın görüşmelerinin
tamamlanamaması hâlinde Genel Kurulun haftalık çalışma günlerinin dışında
24/11/2017 Cuma günü saat 14.00'te toplanarak bu birleşimde gündemin “Kanun
Tasarı ve Teklifleri ile Komisyonlardan Gelen Diğer İşler” sırasındaki işlerin
görüşülmesi ve bu birleşimde 502 sıra sayılı Kanun Tasarısı’nın görüşmelerinin
tamamlanmasına kadar,
28,
29, 30 Kasım 2017 ile 5, 6 ve 7 Aralık 2017 Salı, Çarşamba ve Perşembe günleri
saat 24.00'e kadar, çalışmalarını sürdürmesi,
5,
12, 19 ve 26 Aralık 2017 Salı günkü birleşimlerinde sözlü soruların
görüşülmemesi önerilmiştir.
BAŞKAN
– Önerinin gerekçesini açıklamak üzere öneri sahibi Adalet ve Kalkınma Partisi
Grubu adına Kırıkkale Milletvekili Sayın Ramazan Can konuşacak.
Buyurun
Sayın Can. (AK PARTİ sıralarından alkışlar) 
AK
PARTİ GRUBU ADINA RAMAZAN CAN (Kırıkkale) – Sayın Başkan, değerli
milletvekilleri; Genel Kurulu saygıyla selamlıyorum.
Grup
önerimizde 502 sıra sayılı Kanun Tasarısı’nın dördüncü bölümünü bugün
itibarıyla bitirmeyi planlıyoruz. Çarşamba günü ise 502 sıra sayılı Kanun
Tasarısı’nın beşinci bölümünün görüşmeleri bitinceye kadar devam etmeyi
öneriyoruz. Perşembe günü ise kanunun tamamının görüşülmesi hâlinde Genel
Kurulu kapatmayı, eğer kanunun tamamının görüşmeleri Perşembe günü
tamamlanmazsa Cuma günü 14.00’te açarak kanunun görüşmelerinin tamamlanmasına
kadar çalıştırmayı öneriyoruz. 
Ayrıca,
28, 29, 30 Kasım, 5, 6, 7 Aralık Salı, Çarşamba ve Perşembe günleri Genel
Kurulun saat yirmi dörde kadar çalışmasını öneriyoruz. 
Yine
grup önerimizde 5, 12, 19, 26 Aralık 2017 Salı günlü birleşimlerde sözlü soruların
görüşülmemesini grup önerisi olarak Genel Kurulun takdirine sunuyor, tekrar
hepinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Can. 
Halkların
Demokratik Partisi Grubu adına Muş Milletvekili Sayın Ahmet Yıldırım
konuşacaklar. 
Buyurun
Sayın Yıldırım. (HDP sıralarından alkışlar) 
HDP
GRUBU ADINA AHMET YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; Meclis Genel Kurulunun ne kadar, hangi
süreyle, hangi günlerde çalışacağından ziyade, hangi gündemlerle toplandığını
ve hangi yasa tasarılarını tartıştığını ele almak çok daha doğru ve isabetli
olacaktır. 
Meclis
Genel Kurulu, iktidar partisinin hazırlamış olduğu bazı yasa tasarılarını -ki
bunların büyük bir çoğunluğunun özellikle hâlâ sermayeyi koruyan, sermayenin
rantına daha büyük rantlar katmasına sebep olabilecek torba yasalar- Plan Bütçe
Komisyonundan geçirmek suretiyle Genel Kurul gündemine getirmektedir. Oysa bu
ülkenin gündemi ile Genel Kurulun gündemi, birbirinden epeyce bir zamandır
kopmuş durumdadır. Halkın çektiği sosyal, siyasal, toplumsal, ekonomik
sıkıntılar ile Genel Kurulun meşgul olduğu gündemler arasında ciddi bir
orantısızlık vardır. 
Yaklaşık
iki yıldır şu Genel Kurul, yoksulluğu azaltabilecek, ekonomik refah düzeyini
yükseltebilecek ve bunu da resmî rakamlara yansıtabilecek, maalesef, yasa
tasarıları ya da genel çalışmalar yapamamaktadır. Çalışılan ve geçen torba
yasalar, özellikle de ekonomi eksenli torba yasaların nedenleri doğru
konulmadığı için sonuçlar da doğru alınamamaktadır. 
Hep
ekonomik tedbir amaçlı olarak getirilen yasa tasarılarının büyük bir çoğunluğu
burada kabul edilince sonuçta işsizlik azalmıyor, hâlâ artıyor veya enflasyon
düşmüyor, hâlâ yükseliyor, dövizin ateşi söndürülemiyor maalesef, Türk
lirasıyla gerek euro gerekse dolar arasındaki makas giderek açılıyor, bu, son
günlerde daha fazla bir hız kazanmış durumdadır ki döviz lehine. 
Burada
bütün bunlar, bu çalışmaların yapılıyor olmasına rağmen, maalesef, halkın
gündelik yaşamını, toplumsal yaşamını, yaşam akışını rahatlatabilecek bir sonuç
alınamamasının temel sebebi teşhisin baştan yanlış konulmuş olmasıdır. Bir
savaş ekonomisine bu ülkenin yer altı, yer üstü zenginlik kaynaklarının cevap
olabilmesi mümkün değildir çünkü “savaş ekonomisi” dendiği zaman sadece yapılan
askerî harcamalar akla gelmemelidir. Burada, bozulan istikrar ve bozulan iç
barış neticesinde uluslararası toplum nezdinde, uluslararası ilişkilerde
yitirilen güvenin bu ülkeye sosyal, siyasal, toplumsal, diplomatik ve ekonomik
bir refah getirmesi beklenemez diyorum, bütün Genel Kurulu saygıyla
selamlıyorum. (HDP sıralarından alkışlar) 
BAŞKAN
– Teşekkür ederim Sayın Yıldırım.
Cumhuriyet
Halk Partisi Grubu adına Adana Milletvekili Sayın Elif Doğan Türkmen konuşacak.
Buyurun
Sayın Doğan Türkmen. (CHP sıralarından alkışlar) 
CHP
GRUBU ADINA ELİF DOĞAN TÜRKMEN (Adana) – Sayın Başkan, değerli milletvekilleri;
Meclis çalışma saatlerinin düzenlenmesi önergesiyle ilgili CHP Grubu adına söz
aldım. Meclis, çalışma saatlerini ne için, kimler için yeniden düzenleyecek? 
25
Kasım, kadına yönelik şiddetle mücadelenin ve uluslararası dayanışmanın günü.
2014’te Türkiye’de İstanbul Sözleşmesi kabul edilmesine rağmen, bugüne kadar
kadına şiddette ve kadın cinayetlerinde yüzde 1.400 artış var. Bilimsel
araştırmalara göre, Türkiye’de yaklaşık her 2 kadından 1’i şiddet görüyor. 2016
Aralık ayı nüfus verilerine göre Türkiye nüfusunun yarısı kadın, 39 milyon 771
bin 221’i kadın ve Türkiye’de 14 milyon kadın şiddete uğruyor. 14 milyon
kadının şiddete uğradığı Türkiye’de Meclis ne yapıyor, Hükûmet bu şiddeti
önlemek için hangi tedbirleri alıyor? 
Hükûmetin
kadına şiddeti önleme politikası, yalnızca cezasızlık kültürünü beslemektedir.
Hükûmet çalışan kadının yasal haklarını tırpanlamış, eşit işe eşit ücret
imkânının sağlanması hükmünden vazgeçmiştir. Devletin başı Cumhurbaşkanı “Kadın
ile erkeği eşit konuma getiremezsiniz. O, fıtrata aykırıdır.” demiştir. Yine
Sayın Cumhurbaşkanı kadınların 3 çocuk doğurmasını isterken, devleti yönetenler
Türkiye'nin her yerinde, herkesin içinde kadının gördüğü şiddet için bir laf
etmezken kadının toplum içinde kahkaha atmasını garip ve çirkin bulmuştur.
Erkekler bundan güç alarak… Adana’da karısına şiddet uygulayan bir erkek kolluk
gücüne “Karımdır, severim de döverim de.” demektedir. 
Değerli
milletvekilleri, toplumsal cinsiyet kaynaklı şiddetin önlenmesi için, kadının
hakkının insanın hakkı olduğunu demenin zamanı geldi ve geçiyor. Tüm bu
uygulamalarda bunu sağlamak için devleti yöneten Hükûmet, kadının yaşam
hakkını, eğitim hakkını, çalışma hakkını, sosyal ve ekonomik hakkını, bedeniyle
ilgili karar alma hakkını güvence altına almalıdır. Almalıdır ki Türkiye'ye
demokrasi gelsin. Bir ülkede cinsiyetler arasında eşitlik yoksa o ülkede
demokrasi yoktur. Demokrasinin olmadığı ülkede hiçbir cinsiyetin mutlu olma
şansı yoktur.
Sözlerimi
bitirmeden, Adnan Yücel’in bir şiirinden okumak istiyorum: 
“Bitmedi
daha sürüyor o kavga
ve
sürecek
Yeryüzü
aşkın yüzü oluncaya dek.”
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Türkmen.
Adalet
ve Kalkınma Partisi grup önerisini oylarınıza sunuyorum: Kabul edenler... Kabul
etmeyenler... Kabul edilmiştir. 
Sayın
milletvekilleri, Danışma Kurulunun bir önerisi vardır, okutup oylarınıza
sunacağım.
B) Danışma Kurulu Önerileri
1.- Danışma Kurulunun, Türkiye Büyük Millet
Meclisi Başkanlık Divanının Başkan dahil 23 üyeden kurulmasına ve görev yerleri
dağılımının; Adalet ve Kalkınma Partisi Grubuna 2 başkan vekili, 6 kâtip üye, 4
idare amiri; Cumhuriyet Halk Partisi Grubuna 1 başkan vekili, 4 kâtip üye, 1
idare amiri; Halkların Demokratik Partisi Grubuna 1 başkan vekili, 1 idare
amiri ve Milliyetçi Hareket Partisi Grubuna 1 kâtip üye, 1 idare amiri şeklinde
oluşmasına; Türkiye Büyük Millet Meclisi komisyonlarından Dilekçe Komisyonunun
13 üyeden, Plan ve Bütçe Komisyonunun Anayasa'nın 162'nci maddesi gereği 40
üyeden, Kamu İktisadi Teşebbüsleri Komisyonunun 3346 sayılı Kanun'un 3'üncü
maddesi gereği 35 üyeden, Güvenlik ve İstihbarat Komisyonunun 2937 sayılı Kanun'un
ek 2'nci maddesi gereği 17 üyeden, Avrupa Birliği Uyum Komisyonunun 25 üyeden,
diğer komisyonların 26 üyeden kurulmasına ve komisyon üyeliklerinin siyasi
parti gruplarına dağılımının ekli listedeki şekilde olmasına ilişkin önerisi 
Danışma Kurulu Önerisi
20/11/2017
Danışma Kurulunun 20/11/2017 Pazartesi günü yaptığı
toplantıda, aşağıdaki önerinin Genel Kurulun onayına sunulması uygun
görülmüştür.
 İsmail
Kahraman
 Türkiye
Büyük Millet Meclisi
 Başkanı


 Mustafa Elitaş Engin
Altay
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili

 Ahmet Yıldırım Erhan
Usta
 Halkların Demokratik Partisi  Milliyetçi
Hareket Partisi 
 Grubu Başkan Vekili Grubu
Başkan Vekili 


Öneri:
Türkiye
Büyük Millet Meclisi Başkanlık Divanının Başkan dahil 23 üyeden kurulması ve
görev yerleri dağılımının; Adalet ve Kalkınma Partisi Grubuna 2 başkan vekili,
6 kâtip üye, 4 idare amiri; Cumhuriyet Halk Partisi Grubuna 1 başkan vekili, 4
kâtip üye, 1 idare amiri; Halkların Demokratik Partisi Grubuna 1 başkan vekili,
1 idare amiri ve Milliyetçi Hareket Partisi Grubuna 1 kâtip üye, 1 idare amiri
şeklinde oluşması;
Türkiye
Büyük Millet Meclisi komisyonlarından Dilekçe Komisyonunun 13 üyeden, Plan ve
Bütçe Komisyonunun Anayasa'nın 162'nci maddesi gereği 40 üyeden, Kamu İktisadi
Teşebbüsleri Komisyonunun 3346 sayılı Kanun'un 3'üncü maddesi gereği 35 üyeden,
Güvenlik ve İstihbarat Komisyonunun 2937 sayılı Kanun'un ek 2'nci maddesi
gereği 17 üyeden, Avrupa Birliği Uyum Komisyonunun 25 üyeden, diğer komisyonların
26 üyeden kurulması ve komisyon üyeliklerinin siyasi parti gruplarına
dağılımının ilişik listedeki şekilde olması,
önerilmiştir.

KOMİSYON ÜYELİKLERİNİN SİYASİ PARTİ
GRUPLARI VE BAĞIMSIZLARA GÖRE DAĞILIM LİSTESİ




Komisyonlar


Komisyonun Üye Sayısı


Siyasi Parti Grupları ve
  Bağımsızlara Düşen Üyelik Sayısı
AK PARTİ CHP  HDP MHP
  BAĞIMSIZ




Anayasa Komisyonu


26


15


6


3


2


-




Adalet Komisyonu


26


15


6


3


2


-




Millî Savunma Komisyonu


26


15


6


3


2


-




İçişleri Komisyonu


26


15


6


3


2


-




Dışişleri Komisyonu


26


15


6


3


2


-




Millî Eğitim, Kültür, Gençlik ve
  Spor 
Komisyonu


26



15


6



3



2



-




Bayındırlık, İmar, Ulaştırma ve
  Turizm Komisyonu


26



15



6



3



2



-




Çevre Komisyonu


26


15


6


3


2


-




Sağlık, Aile, Çalışma ve Sosyal
  İşler 
Komisyonu


26



15



6


3



2



-




Tarım, Orman ve Köyişleri Komisyonu


26


15


6


3


2


-




Sanayi,
  Ticaret, Enerji, Tabii Kaynaklar,
Bilgi ve Teknoloji Komisyonu


26



15



6



3



2



-




Dilekçe Komisyonu


13


8


3


1


1


-




Plan ve Bütçe Komisyonu


40


25


9


4


2


0




Kamu İktisadi Teşebbüsleri Komisyonu


35


20


9


4


2


0




İnsan Haklarını İnceleme Komisyonu


26


15


6


3


2


0




Avrupa Birliği Uyum Komisyonu


25


15


6


2


2


0




Kadın Erkek Fırsat Eşitliği
  Komisyonu


26


15


6


3


2


0




Güvenlik ve İstihbarat Komisyonu


17


10


4


2


1


-



BAŞKAN
– Danışma Kurulu önerisini oylarınıza sunuyorum: Kabul edenler… Kabul
etmeyenler… Kabul edilmiştir.
Sayın
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI
A) Önergeler
1.- İstanbul Milletvekili Onursal
Adıgüzel'in (2/232) esas numaralı 14/7/1965 Tarihli ve 657 Sayılı Devlet
Memurları Kanununda Değişiklik Yapılmasına Yönelik Kanun Teklifi’nin doğrudan
gündeme alınmasına ilişkin önergesi (4/119)
Türkiye Büyük Millet Meclisi
Başkanlığına
(2/232) esas numaralı Teklif’imin TBMM İçtüzüğü’nün
37’nci maddesi uyarınca doğrudan Genel Kurul gündemine alınmasını arz ve talep
ederim. 4/2/2016

 Onursal Adıgüzel
 İstanbul
BAŞKAN
– Teklif sahibi olarak İstanbul Milletvekili Sayın Onursal Adıgüzel konuşacak.
Buyurun
Sayın Adıgüzel. (CHP sıralarından alkışlar)
ONURSAL
ADIGÜZEL (İstanbul) – Sayın Başkan, değerli milletvekilleri; öğretmenlerin ek
göstergesinin 3600’e çıkarılması için söz almış bulunmaktayım. Genel Kurulu
saygıyla selamlıyorum.
Biliyorum
gündemimiz çok meşgul, “Eğitime ayıracak vaktimiz yok.” diyeceksiniz ama bugün
20 milyon öğrenci eğitim çağında ve iyi eğitilmezlerse ne yazık ki Türkiye bu
yüzyılı kaçırmış olacak. Bütün bilimsel araştırmalar gösteriyor ki bu ülkenin
bekasını gerçekten istiyorsak eğitime yatırım yapmalıyız. Asya ülkeleri ve
Finlandiya eğitimde mucizevi bir başarıya imza atmışlar. Peki, bunun temelinde
ne var? Öğretmenlere verdikleri değer var. O nedenle, binalara ve teknolojiye
yatırım yapmaktansa eğitimde yapılacak yatırımın merkezine öğretmenleri
almalıyız. Peki, öğretmenler mutlu olmazsa, öğretmenler huzurlu olmazsa
eğitimde bir adım ileri gidebilir miyiz? Hayır, gidemeyiz ve Türkiye’de
öğretmenler mutsuz, huzursuz.
Bu
ülkede her dönem öğretmelerin sorunları tartışıldı fakat hiçbir dönem
öğretmenler bu kadar mağdur edilmedi. Her torba yasada yandaşın, sermayenin
sesine kulak veriyorsunuz ama atanamayan öğretmenleri görmezden geliyorsunuz.
“100 bin kadro açık.” deniyor, 500 bin atanamayan öğretmen var fakat iktidar
diyor ki: “Sadece 20 bin öğretmen alacağız.” Peki, gerisi? Geriye kalan
öğretmenler güvencesizlikle, kölelikle yani ücretli öğretmenlikle baş başa
bırakılmış oluyor. Sayın Başbakan çıkıyor, diyor ki: “100 bin öğretmen mezun
oluyor. Biz bunlara nasıl iş bulalım, diğer üniversite mezunlarına nasıl iş
bulalım? Bu kadar mezun var.”
Ben
de buradan Sayın Başbakana soruyorum: Sayın Başbakan, hiçbir plan yapmadan,
hiçbir program yapmadan, hiçbir altyapı oluşturmadan “Her ile üniversite, her
ilçeye yüksekokul” derken sizin aklınız neredeydi? (CHP sıralarından alkışlar)
Sizin aklınız neredeydi her ile, her ilçeye üniversite açarken? 
1995
yılında ülkemizde 33 tane eğitim fakültesi vardı, şu an üç katına çıkmış.
KPSS’ye 265 bin öğretmen başvurmuş. Peki, açık ne kadar? 100 bin. Atama
bekleyen öğretmen 500 bin. Sayın Bakan çıkmış, lütfediyor: “20 bin öğretmeni bu
dönem atayacağız.” Peki, bu şekilde hangi derde deva olacaksınız? Şimdi,
çıkmışsınız öngörüsüzlüğünüzün faturasını bu ülkenin gençlerine ödetmeye
çalışıyorsunuz. Biz, bu kürsüden defalarca “Bina dikmekle üniversite olmaz,
yapmayın, öngörüsüz davranıyorsunuz.” dedik, dediniz ki: “Biz biliyoruz, biz
bildiğimizi okuruz.” 
TANJU
ÖZCAN (Bolu) – Neyi biliyorlarmış? 
ONURSAL
ADIGÜZEL (Devamla) – Fakat gördük ki yine mağdur olan, işsiz kalan,
diplomalarıyla kapı kapı iş arayan bu ülkenin gençleri. 
Yüz
binlerce gence diyorsunuz ki: “Diploman öğretmen diploması ama git, haydi başka
kapıya, kapının dışında başka bir iş bul, senden öğretmen olmaz.” Bunu Sayın
Başbakan söylüyor. 
Tekrar
öğretmenlere dönmek istiyorum değerli milletvekilleri. Öğretmenin hakkını
vermediğimiz sürece eğitimde başarılı olamayız. OECD rakamlarına göre en çok
çalışan öğretmenler bizde ama emeğinin hakkını alamayan öğretmenler de bizde,
ilk sıralardayız. Şimdi, Sayın Bakan bütçede çıktı dedi ki: “Biz, Adalet ve
Kalkınma Partisi iktidarı döneminde öğretmene yüzde 500 zam verdik.” Doğru,
haklıdır ama ek ders ücretini çıkarmış 12,11 TL’ye yani yerli değil, sizin o
övündüğünüz ithal etten yarım kilo kıyma almaya yetmiyor ne yazık ki öğretmene
verdiğiniz bir saatlik ders ücreti. Emekli öğretmenleri söylemek bile
istemiyorum, yoksullukla, açlıkla mücadele ediyorlar, ayakta kalmaya
çalışıyorlar, sonra emekli oluyorlar, maaşları neredeyse yarıya iniyor, kimse
seslerini duymuyor.
Ben,
buradan, köy enstitülü bir öğretmenin torunu olarak, öğretmen bir annenin oğlu
olarak, önce 24 Kasım Öğretmenler Günü’nü kutluyorum, sonra da Hükûmete samimi
bir çağrıda bulunmak istiyorum. Gelin, 24 Kasım Öğretmenler Günü öncesi bir
müjde verelim, 3600 göstergeyi kabul edelim. Unutmayın ki Ulu Önder Mustafa
Kemal Atatürk’ün de dediği gibi bu ülkeyi geleceğe taşıyacak öğretmenlerdir.
Teşekkür
ediyorum. (CHP sıralarından alkışlar)
BAŞKAN
– Ben de teşekkür ederim Sayın Adıgüzel.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın
milletvekilleri, alınan karar gereğince sözlü soru önergeleri ile diğer denetim
konularını görüşmüyor ve gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz. 
1’inci
sırada yer alan, Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ve İstanbul
Milletvekili Mehmet Akif Hamzaçebi'nin 6306 Sayılı "Afet Riski Altındaki
Alanların Dönüştürülmesi Hakkında Kanun", 2981 Sayılı "İmar ve
Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı
İmar Kanununun Bir Maddesinin Değiştirilmesi Hakkında Kanun" ve 4706
Sayılı "Hazineye Ait Taşınmaz Malların Değerlendirilmesi ve Katma Değer
Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi ile Plan ve Bütçe Komisyonu Raporu’nun
görüşmelerine kaldığımız yerden devam edeceğiz. 
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı
Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884) ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
(2/588) ile Plan ve Bütçe Komisyonu Raporu (S. Sayısı: 502) (x)
BAŞKAN
– Komisyon? Yerinde. 
Hükûmet?
Yerinde. 
Dünkü
birleşimde, İç Tüzük’ün 91’inci maddesine göre temel kanun olarak görüşülen 502
sıra sayılı Kanun Tasarısı’nın dördüncü bölümü üzerindeki görüşmeler
tamamlanmıştı. 
Şimdi,
dördüncü bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
84’üncü
madde üzerinde, ikisi aynı mahiyette olmak üzere üç önerge vardır. 
İlk
okutacağım iki önerge aynı mahiyettedir, birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 84’üncü maddesinin tasarı metninden
çıkarılmasını arz ve teklif ederiz. 

 Fahrettin
Oğuz Tor Baki Şimşek Ruhi Ersoy
 Kahramanmaraş
 Mersin Osmaniye 

 Ahmet
Selim Yurdakul Zihni Açba
 Antalya Sakarya
Aynı
mahiyetteki diğer önergenin imza sahipleri: 

 Behçet
Yıldırım Nihat Akdoğan İmam Taşçıer
 Adıyaman Hakkâri
 Diyarbakır
 Erol
Dora Mahmut Celadet Gaydalı
 Mardin Bitlis
BAŞKAN
– Aynı mahiyetteki önergelere Komisyon katılıyor mu? 
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım. 
BAŞKAN
– Hükûmet? 
BAŞBAKAN
YARDIMCISI HAKAN ÇAVUŞOĞLU (Bursa) – Katılmıyoruz Sayın Başkan. 
BAŞKAN
– Önergeler üzerinde önce Kahramanmaraş Milletvekili Sayın Fahrettin Oğuz Tor
konuşacak. 
Buyurun
Sayın Tor. (MHP sıralarından alkışlar) 
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; 502 sıra
sayılı Tasarı’nın 84’üncü maddesi üzerinde Milliyetçi Hareket Partisi adına söz
almış bulunuyorum. Bu vesileyle, sizleri ve bizleri izleyen değerli
vatandaşlarımıza selam ve saygılarımı sunuyorum. 
Değerli
milletvekilleri, son günlerde üzüldüğümüz gelişmeler yaşanmakta, ülkemizin
hedef tahtasına konulduğu beyanları sıklıkla söylenmektedir. Bir gerçeğin
altını çizmek gerekir ki ülkemiz, bugün hedef tahtasına konulmuş değildir; dün
de ülkemiz, gelişmesini ve muasır medeniyetler seviyesine yükselmesini
istemeyenlerin hedefindeydi. 19’uncu yüzyılda ne kadar düşmanı varsa 20’nci,
21’inci yüzyılda da azalmamıştır. Dün amaçları bölmek, parçalamaktı; bugün de
aynıdır. Sadece AKP’ye değil, geçmiş siyasi iktidarlara da benzer tavır
koymuşlardır. 
12
Mart, 12 Eylül darbecilerinin kimler olduğunu gayet açık ve net olarak bizler
biliyoruz. 15 Temmuz darbe girişiminin arkasında da kimlerin olduğunu gayet açık
ve net olarak biliyoruz. Askerlerimizin başına çuval geçirdiler, PYD’ye tırlar
dolusu silah yardımı yaptılar. Dün de teröristi beslediler, bugün de
besliyorlar. Dün de teröristlere silah, para, eğitim yardımı yaptılar, bugün de
yapmaktalar. Türkiye’mizin büyük Türk coğrafyasında parlayan güneş olması asla
istenmemiştir, istenmeyecektir. Bu, bilinmeyen ve bugün anlaşılmış bir husus
değildir. 
Değerli
milletvekilleri, ülkemizin çok ciddi ekonomik ve sosyal problemleri vardır.
Enflasyon, işsizlik, iç borç, dış borç, cari açık, faiz oranları, kayıt dışı,
döviz kuru artışları kronik hâldedir, bunlar hoş şeyler değildir. Gençlerimiz
işsizdir, karamsardır, çoğunun hayal kurma gücü azalmaktadır. Esnaf, turizmci
perişandır. Kronik hâle gelmiş ciddi problemlerin çözümü için her alanda
topyekûn çok daha fazla çalışmamız, tasarruf etmemiz gerektiği açık seçiktir.
Bizler çok çalışırsak, çok tasarruf edersek gelecek nesiller rahat edecektir. Biz
günümüzü gün etmeye devam edersek, övünmeyi kural hâline getirirsek, gerçeklerimizle
yüzleşmezsek, har vurup harman savurursak, maalesef işi ehline vermemeye devam
edersek ABD’si de, Kanada’sı da, Hollanda’sı da, Barzani’si de, Esed’i de veya
başka kişi ve ülkeler de teröristleri beslemeye devam edecektir,
bürokratlarımızı tutuklamaya, bakanımız hakkında tutuklama kararı çıkarmaya
devam edeceklerdir. 
Değerli
milletvekilleri, bildiğimiz üzere, geçen yasama yılında İç Tüzük’ü değiştirdik.
Değişiklikten önce, Danışma Kurulunun oy birliğiyle karar alamadığı siyasi
parti gruplarının önerileri üzerinde, öneri sahibi ve diğer siyasi parti
grupları adına onar dakika, toplamda da kırk dakika konuşma yapılırken, yapılan
değişiklikle, öneri sahibi siyasi parti grubu adına beş, diğer siyasi parti
grupları adına üçer dakika olmak üzere toplam on dört dakika konuşma yapılır
hâle gelmiştir. Sadece bir grup önerisi müzakeresinde tasarruf edilen zaman
yirmi altı dakikadır. İç Tüzük değişiklik gerekçesi, zamanın daha etkili ve
verimli kullanılarak uzun ve gereksiz polemiklere girilmemesi ve bir an önce
ana gündeme geçilmesidir. Peki, zamanı daha etkili ve verimli kullandık mı?
Uzun ve gereksiz polemiklere girilmesini önledik mi? Bir an önce gündeme
geçildi mi? Tabii ki hayır. 
Kıymetli
arkadaşlar, birkaç günün Genel Kurul tutanaklarını inceledim. Bakınız, 8 Kasım
Çarşamba günü beş defa, 13 Kasım Pazartesi günü dokuz defa Genel Kurulda karar
yeter sayısı bulunamamıştır. Bugünlerde de karar yeter sayısı çoğunlukla
bulunamıyor. Bugünlerde sırasıyla saydığım iki günde elli ve doksan dakika boşa
gitmiştir. Milletvekilinin ilk görevi Meclise devam etmektir. Kronik hâle
gelmiş meseleleri çözmenin yolu Meclise devamdan geçmektedir. Biz bunlar için
maaş alıyoruz, esas görevimiz de budur yani yasa yapmak, denetim yapmak, bunun
için de Meclise devam etme mecburiyetimiz var. Az ve öz söylüyorum, helal
kazanç Meclise devamdadır. (MHP ve CHP sıralarından alkışlar) Özellikle AKP
grup başkan vekillerine söylemek isterim ki grubunuzun Meclise devamını lütfen
sağlayınız.
Teşekkür
ediyorum. (MHP ve CHP sıralarından alkışlar)
BAŞKAN
– Teşekkür ederim Sayın Tor.
Aynı
mahiyetteki diğer önerge üzerinde İzmir Milletvekili Sayın Müslüm Doğan
konuşacak.
Buyurun
Sayın Doğan. (HDP sıralarından alkışlar)
MÜSLÜM
DOĞAN (İzmir) – Çok değerli milletvekilleri, yakın zamanda büyük bir sporcuyu
kaybettik biliyorsunuz. Naim Süleymanoğlu, birçok insan için imkânsızı
başarmanın, hayal etmenin, inançlı olmanın aslında karşılığıdır. Basketbolda
Michael Jordan, Formula 1’de Schumacher, futbolda Pele, Maradona neyse halterde
Naim Süleymanoğlu da odur. 7 dünya şampiyonluğu, 6 Avrupa şampiyonluğu, 3
olimpiyat altın madalyası ve sayısız dünya rekoru… Kendisine Allah’tan rahmet,
ülkemiz ve dünya sporuna da başsağlığı diliyorum.
Değerli
milletvekilleri, Naim Süleymanoğlu, ANAP döneminde Turgut Özal’ın Türkiye’ye
spordaki en büyük hediyesiydi. Naim Süleymanoğlu demek, Turgut Özal demekti
aynı zamanda, Özal Hükûmetinin en büyük yatırımlarından belki de en
önemlisiydi. Öyle ki Naim Süleymanoğlu şampiyonlukları sonrası Özal’ı
sevmeyenler dahi rahmetli Naim sayesinde Özal’a sempatiyle bakar duruma
gelmişlerdi. Şu anda Türkiye halklarının başına bela olan örtülü ödenek
garabeti aslında o zaman ortaya çıkmıştı, aslında ilk karşılaşmamız da o dönemi
kapsıyor. Bulgaristan’dan getirilişinin hikâyesini Özal o zaman katıldığı
televizyon programında aynen şu şekilde ifade etmişti: “Komünist ülkelerde
rüşvet çarkı bayağı iyidir. Sordurdum ‘Bu iş için ne istersiniz?’ diye. 1
milyon dolar rüşvet istediler, verdik getirttik.” diyor. “Parayı nereden
verdiniz Sayın Özal?” diye sorulan soruya ise rahmetli Özal “Başbakanların ülke
menfaatlerine kullanması için ayrılmış bir örtülü ödenek vardır. Örtülü
ödenekten verdim. Fena mı oldu? Bakın bir sürü madalya kazandık, üstelik
reklamımız oldu.” diyerek cevap veriyor. 
Değerli
milletvekilleri, fena mı oldu, Naim başarıya aç bir milleti halteriyle birlikte
ayağa kaldırdı, sonrası film gibi gelişti. Ülkemizin kurumları Naim’e ödül ve
hediye vermek için tam bir yarış hâline girdiler. İstanbul Ataköy’de 13 daire,
doğrudan Özal’ın talimatıyla Ankara Köroğlu’nda 1 daire; o zaman da
babayiğitler vardı biliyorsunuz, babayiğitlerden Boğaz’da daireler, yazlıklar,
arabalar, cumhuriyet altınları, arsalar, buzdolabı, televizyon ve onlarca başka
hediye. Artık her sabah güne bu haberleri okuyarak başlıyorduk o dönemler, öyle
ki bir zaman sonra rahmetli Naim Süleymanoğlu’nun bu hediyeleri koyacak yer
bulamadığını ve bir depo kiraladığını yine haberlerden öğreniyorduk. Olimpiyat
şampiyonu olabilmek için ne kadar yetenekli olursan ol çok çalışman gerekir.
Naim Bulgaristan’da aldığı eğitim nedeniyle bunu çok iyi biliyordu. Türkiye’ye
kaçırılması sonrasında ilk iş olarak hocasının Bulgaristan’dan getirilmesini
istedi. Abaciev hoca özel izinle, tabii yine örtülü ödenek sayesinde ve o
günlerin rekor maaşıyla Türkiye’ye getirildi. 
2000’li
yıllarda bu işler böyle devam etti. 2000’de Naim halteri zirvede bırakan bir
sporcuyken yine birtakım siyasi çıkarlar uğruna olimpiyatlara gönderildi. Sonuç
tabii ki şaşırtıcı olmadı, Naim sıfır çekti, kariyeri zedelendi; çok üzülmüştü
aslında bu duruma. Türkiye halkları da artık halteri izlemeyi bıraktı. Ne Naim
kendi gibi sporcular yetiştirdi ne de biz Naim gibi sporcu çıkarabilmiş
durumdayız. Olimpiyatlara gönderdiğimiz sporcularımızın doping kullandığını
öğrendik, başarı için, ödül için, para içindi aslında hepsi bunların. Millî
Takım sporcularının gazeteci dövmesi sıradanlaştı, Millî Takım hocası işi
zirveye çıkarıp mekân bastı. Naim’le Türkiye sporu şampiyonluklar kazanırken
aslında çalışmadan, hak etmeden kazanç sağlamak ve bunun için pek çok ahlaki
değeri göz ardı etmeye hazır olmak isteyen bir toplum yaratıldı. 
Değerli
milletvekilleri, Özal dönemi bu yozlaşmanın âdeta bir başlangıcı ve miladıdır.
Kendi eğitmediğiniz bir sporcuyu milliyeti üzerinden sahiplenerek, âdeta
kaçırarak, daha doğrusu transfer ettiğimiz zaman sonuçları bu olmaktadır. 
Evet,
Naim gibi yüz yılda bir gelecek yetenek sana şampiyonluk kazandırır ama eğitim
olmadan hiçbir şeyi başaramazsınız. Bugün bu ülkenin ulusal bir spor politikası
var mı? Bunu sorgulayabiliyor muyuz? Herhangi bir alanda uzun vadeli bir
program, planlama var mı değerli milletvekilleri? 
Tekrardan,
büyük sporcu, Cep Herkülü Naim Süleymanoğlu’na Allah’tan rahmet diliyor ve
sizleri saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Doğan. 
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Başkanlık Divanı olarak Naim Süleymanoğlu’na Allah’tan
rahmet dilediklerine ilişkin konuşması
BAŞKAN
– Biz de Divan olarak millî sporcumuz, olimpiyat şampiyonumuz Naim
Süleymanoğlu’na Allah’tan rahmet diliyoruz, ailesine başsağlığı dileklerimizi
sunuyoruz.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı
Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884) ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
(2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN
– Aynı mahiyetteki önergeleri oylarınıza sunuyorum…
BAKİ
ŞİMŞEK (Mersin) – Karar yeter sayısı istiyoruz Sayın Başkan. 
BAŞKAN
– Karar yeter sayısı arayacağım. 
Kabul
edenler… Kabul etmeyenler… Karar yeter sayısı yoktur.
Birleşime
on dakika ara veriyorum. 
Kapanma Saati: 18.26
DÖRDÜNCÜ OTURUM
Açılma Saati: 18.36
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin Dördüncü Oturumunu
açıyorum.
502
sıra sayılı Kanun Tasarısı’nın 84’üncü maddesi üzerinde verilen aynı
mahiyetteki önergelerin oylaması sırasında karar yeter sayısı bulunamamıştı. 
Şimdi
önergeyi tekrar oylarınıza sunacağım ve karar yeter sayısı arayacağım.
Önergeleri
kabul edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 18.37
BEŞİNCİ OTURUM
Açılma Saati: 18.50
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin Beşinci Oturumunu
açıyorum.
502
sıra sayılı Kanun Tasarısı’nın 84’üncü maddesi üzerinde verilen aynı
mahiyetteki önergelerin ikinci kez oylaması sırasında da karar yeter sayısı
bulunamamıştı. 
Şimdi
önergeleri tekrar oylarınıza sunacağım ve karar yeter sayısı arayacağım.
Kabul
edenler… Kabul etmeyenler… Önergeler kabul edilmemiştir, karar yeter sayısı
vardır. 
502
sıra sayılı Kanun Tasarısı’nın görüşmelerine devam ediyoruz.
Komisyon
yerinde.
Hükûmet
yerinde. 
84’üncü
madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 84’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bihlun
Tamaylıgil Bülent Kuşoğlu Lale Karabıyık
 İstanbul Ankara Bursa
 Mehmet
Bekaroğlu Musa Çam Serkan Topal
 İstanbul İzmir Hatay
MADDE
84- 16/6/2005 tarihli ve 5369 sayılı Evrensel Hizmet Kanununun 2 nci maddesinin
birinci fıkrasına “Seyir güvenliği haberleşme hizmetleri” tanımından sonra
gelmek üzere aşağıdaki “Net satış hasılatı” tanımı ilave edilmiştir. 
“Net
satış hasılatı: “4/2/1924 tarihli ve 406 sayılı Telgraf ve Telefon Kanununun ek
37 nci maddesinde tanımı yapılan tutar,”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkan. 
BAŞKAN
– Önerge üzerinde Hatay Milletvekili Sayın Serkan Topal konuşacak.
Buyurun
Sayın Topal. (CHP sıralarından alkışlar)
SERKAN
TOPAL (Hatay) – Sayın Başkan, değerli milletvekilleri; hepinizi saygıyla
selamlıyorum.
İktidar
tarafından yasama klasiğine dönüşen bir torba kanun modeli bir kez daha
karşımızda şu anda maalesef. Görüşmekte olduğumuz torba kanun aslında iktidarın
on beş yıllık röntgeni niteliğini taşıyor. Bu torba, borçlanma ve vergi artışı
temelinde şekillenen kamu finansmanı için kaynak arayışından başka bir şey
değildir. Daha fazla borçlanarak, ezilen emekçiye, çiftçiye, esnafa,
tüketiciye, emekliye, KOBİ’ye daha fazla vergi yükleyerek iktidarını korumaya
çalışan bir iktidar var maalesef. Bu torbadaki vergi artışları doğrudan doğruya
vatandaşın cebini vuracaktır, bunu hepimiz çok iyi biliyoruz.
Değerli
milletvekilleri, şimdi, bu torbada peşkeş çekilen TELEKOM’un kurtarılması var
mı? Var. Bu torbada yandaş şirketleri ihya etme anlayışı var mı? Var. Bu
torbada FATİH Projesi yüklenicilerine vergi muafiyeti var mı? Var. Bu torbada
benim emekçi vatandaşıma vergi artışı var mı? Var. Bu torbada dişinden
tırnağından artırdığıyla aldığı orta hâlli otomobile otomatiğe bağladığınız
akaryakıt zamları yüzünden binemeyen emekçi vatandaşıma artırılmış motorlu
taşıtlar vergisi var mı? Var. Yani gördüğümüz gibi, bu torbada emekçi yok, bu
torbada işçi yok, bu torbada memur yok, bu torbada esnaf yok, bu torbada
tüketici yok, bu torbada üretici yok, bu torbada kamuda çalışan 1 milyon 200
bin taşeron işçisi yok, taşerona kadro yok…
TANJU
ÖZCAN (Bolu) – Rant var, rant.
HAYDAR
AKAR (Kocaeli) – Ne var?
SERKAN
TOPAL (Devamla) - …bu torbada besici yok ama besicinin yaşam alanı, besicinin
yaşam damarı olan meraların ranta açılması var, evet. Ve bu yüzden, bu torbadan
80 milyon vatandaşımıza iş çıkmaz, aş çıkmaz, huzur çıkmaz, refah çıkmaz çünkü
bu torba, dediğiniz gibi, rantiye torbasıdır. (CHP sıralarından alkışlar) Bu
tasarı rantiye tasarısıdır. Rantiye düzeni nedir? Rantiye düzeni, emeği
sınırsız sömürmek ister. Rantiye düzeni, ucuz işçilik ister. Rantiye düzeni,
grev ve sözleşme hakkının olmadığı modern kölelik düzeni ister. İşte, bütün
bunları, bütün bu talepleri yerine getirmede iktidar ustalaştı, mahirleşti. Ha,
ustalaştığı başka alanlar var mı? Var, zamlarda ustalaştı, kandırılmakta
ustalaştı, her terör olayından sonra sadece kınamakla yetinmede ustalaştı. Bir
de “Ey Kılıçdaroğlu.” demekte de ustalaştı. Ama ben inanıyorum ki, yüce
halkımız iktidarın bütün bu uygulamalarını tanımakta da ustalaştı ve inanıyorum
ki 2019’da yüce milletimiz gerekeni yapacaktır. 
MEHMET
NACİ BOSTANCI (Amasya) – Her zaman olduğu gibi.
SERKAN
TOPAL (Devamla) – Sayın milletvekilleri, şimdi, özellikle Hatay’la ilgili,
Samandağ’ıyla ilgili bir sıkıntı var, onu özellikle dile getirmek istiyorum.
Samandağ’ında kıyı kenar çizgisi mağdurlarımız var. Sayın Bakanım, bunu Sayın
Kaymakamımızla, Sayın Valimizle… Ve özellikle Hatay Milletvekilimiz Sayın
Şanverdi’ye de -kendileri de bu konuda hassasiyet gösterdi- burada teşekkür
ediyorum. Ama yeniden kıyı kenar çizgisinin belirlenmesi noktasında bir
komisyon kurulmasını talep ediyoruz, oradaki vatandaşlarımızın mağduriyetini
ancak öyle giderebiliriz.
Ben
hepinize teşekkür ediyorum, saygılarımı sunuyorum. (CHP sıralarından alkışlar)
BAŞKAN
– Teşekkür ederiz Sayın Topal.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
85’inci
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 502 sıra sayılı Kanun Tasarısı’nın
85’inci maddesinin tasarı metninden çıkarılmasını arz ve teklif ederiz. 

 Behçet
Yıldırım İmam Taşçıer Erol Dora
 Adıyaman Diyarbakır Mardin

 Nihat
Akdoğan Mahmut Celadet Gaydalı Mahmut Toğrul
 Hakkâri Bitlis Gaziantep
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge üzerinde Gaziantep Mliletvekili Mahmut Toğrul konuşacaktır. 
Buyurunuz
Sayın Toğrul. (HDP sıralarından alkışlar) 
MAHMUT
TOĞRUL (Gaziantep) – Teşekkürler. 
Sayın
Başkan, değerli milletvekilleri ve Genel Kurulun sevgili emekçileri; hepinizi
saygıyla selamlıyorum. 
Değerli
arkadaşlar, dün Dünya Çocuk Hakları Günü’ydü. Bugün Uğur Kaymaz ve babasının
katledilişinin üzerinden tam on üç yıl geçti. 
Dünyanın
birçok yerinde yaşanan insan hakları ihlalleri en fazla çocuklar üzerinden
gerçekleşiyor. Türkiye'de maalesef çocuklar eğitim, sağlık ve en önemlisi yaşam
hakkından mahrum ediliyor. Türkiye'de belki de en önemli olan yaşam hakkı en
çok ihlal edilen hakların başında geliyor. 12 yaşındaki Uğur Kaymaz, Enes Ata,
Mahsun Mızrak, Ceylan Önkol bunlardan birkaç tanesidir. 
Çocuklara
yönelik istismar olayları ve uyuşturucu kullanımı da psikolojik savaşın bir
parçası olarak yaygın hâle getirildi. Binlerce çocuk aileleriyle birlikte
çatışma ve yıkım nedeniyle göç etmek zorunda bırakılırken çocuk üzerinde devlet
şiddeti hiç eksilmedi. Polis ve asker kurşununun yanı sıra patlayıcı ve zırhlı
araçlar da çocuklardan can aldı. Çocuklar eğitim hakkından yoksun bırakılıyorlar.
Türkiye'de çocuklar ana dilde eğitim hakkından yoksun bırakılarak kendi dilini
unutmak zorunda bırakılıyorlar. 
Öte
yandan, Uluslararası Çalışma Örgütü'nün verilerine göre, dünya genelinde 200
milyondan fazla çocuk işçi bulunuyor. Çocuk işçiliğin cazip hâle getirildiği
Türkiye'de ise sayı 2 milyona yaklaşmış görünüyor. SGK verilerine göre, 1
milyon 170 bin çocuk işçi çırak adı altında devlet eliyle çalıştırılmaktadır.
Meslek edinimi amacıyla çıkarılan yasalar ise çocuk işçi kavramını daha da
genişletti. 
Çocuk
iş cinayetlerinde ise sadece 2016 yılında 56 çocuk iş cinayetlerinde hayatını
kaybetti.
Değerli
milletvekilleri, vatandaşa âdeta vergi yağdıran, tütün işçisini hapse atmayı
öngören torba tasarının içinden cep telefonu ve internet hizmeti sunan üç büyük
GSM şirketine vergi affı getiriyorsunuz. Halktan, geçmediği köprüden, gitmediği
hastaneden vergi alınıyor. Bütçe açığı alınan vergilerle kapatılmaya
çalışılıyor. Torba tasarıyla GSM şirketlerinin ödenmeyen borçları ve gelecek
döneme ait cezaları siliniyor. Bu da açıkça gösteriyor ki, bu tasarı emekçilere
değil ranta hizmet ediyor. Dar gelirliye cehennem olan torbaların, kendi
zenginlerinden isteyemedikleri vergileri, çalışanlardan, emekçilerden,
emeklilerden istiyorlar.
Elektronik
haberleşmeyle ilgili düzenlemelerin yapıldığı bu maddelerde, devasa kâra ve
gelire sahip, vatandaştan vergi alan üç büyük GSM şirketinin lehine bir
düzenleme yapılarak vergi affı getiriliyor. Tek kalemde bu şirketlerin
borçlarının silinmesi yalnızca sermaye sahiplerini koruyacak ve işin bütün
vebalini vatandaşa yükleyecek bir düzenlemedir bu çünkü özel iletişim
vergisinin yüzde 7,5'a sabitlenmesi, internet kullanımı vergisinin yüzde 50
artışı anlamına gelmektedir. Bu durum vergi adaleti açısından yine, dar
gelirli-zengin ayrımı yapılmadığını göstermektedir. Vatandaşın cebine,
emekçinin gelirine göz koyan bir düzenlemeyle karşı karşıyayız. Vergi adaleti
sağlanmayan bu sistem sürekli yozlaştırılmaktadır. Vergi adaleti, toplumsal
barış sağlanmak yerine hep sermaye kesimleri korunmakta ve yaşamın her alanına
da bu yozlaşma yayılmaktadır. 
Devletin
asli geliri vergilerdir. Sağlıklı, adil bir vergi sistemi, toplumsal barış ve
adaletli bir yaşam için elbette ki en temel dinamiktir. Vergi sisteminin
adaletli olmasının biricik koşulu ödeme gücü ilkesidir. Az kazanandan az, çok
kazanandan çok vergi alarak toplumsal ihtiyaçların karşılanması, bu sayede
kamusal hizmet aracılığıyla toplumsal eşitsizliklerin giderilmesi, toplumun
geleceğinin güvenli bir şekilde biçimlenmesi sağlıklı bir büyüme için arzulanan
bir şeydir. Bu bağlamda, bu torba tasarının geri çekilmesi ve vergi adaleti
çerçevesinde yeniden düzenlenerek getirilmesi gerekmektedir.
Değerli
arkadaşlar, bu torba tasarı rantiyeciye rant yoksula daha fazla yoksulluk
getirmektedir diyor, Genel Kurulu saygıyla selamlıyorum. (HDP sıralarından
alkışlar)
BAŞKAN
– Teşekkür ederim Sayın Toğrul.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 85’inci maddesinin son cümlesinde yer
alan “51 inci maddesine göre” ifadesinin “51. maddesi çerçevesinde” şeklinde
değiştirilmesini arz ve teklif ederiz.

 Baki
Şimşek Ahmet Selim Yurdakul Ruhi Ersoy
 Mersin Antalya Osmaniye

 Mehmet
Necmetin Ahrazoğlu Saffet Sancaklı
 Hatay Kocaeli
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Kabul etmiyoruz Sayın Başkanım.
BAŞKAN
– Önerge üzerinde Kocaeli Milletvekili Sayın Saffet Sancaklı konuşacak. 
Buyurun
Sayın Sancaklı. (MHP sıralarından alkışlar)
SAFFET
SANCAKLI (Kocaeli) – Sayın Başkan, değerli milletvekilleri; 19/11/2017
tarihinde Beyaz TV’de yayınlanan “Beyaz Futbol” isimli sözde spor programında
sarf ettiği “kusturmalı Boşnak…” ifadesiyle Rasim Ozan Kütahyalı isimli, sözde
yorumcu bu sözleriyle sadece Boşnak kökenli kardeşlerimize hakaret etmemiş,
sadece onları yaralamamış etnik ve inanç farklılığı gözetmeksizin Türk milleti
başta olmak üzere tüm insanlığa karşı suç işlemiştir, kendisini kınıyoruz.
Boşnak kardeşlerimiz Türk milletinin ayrılmaz bir parçası, şerefli bir
mensubudur. Onlar ki İslam sancağı düşmesin, Türk devleti var olsun diye
tarifsiz acılar çekmiş, soykırımlara maruz kalmıştır. Türk milletinin gözü
önünde dinî, ahlaki, vicdani tüm değerleri hiçe sayarak sarf edilen sözler
nedeniyle adını anmayı bu saatten sonra ar kabul edeceğim şahsa karşı sadece Boşnak
kökenli bir Türk ailenin çocuğu olarak değil aziz Türk milletinin bir vekili
olarak bugün itibarıyla Ankara Cumhuriyet Başsavcılığına suç duyurusunda
bulunacağımı, konunun sonuna kadar takipçisi olacağımı beyan ediyorum. 
Televizyon
ekranlarında milletin parasıyla oturup milletin değerlerine küfredenler,
ahlaksızca sözler sarf edenler bu cesareti nereden almaktadır? Toplumun
değerleriyle barışık olmayan bu tip insanların, değerleri hiçe sayanların,
ahlaktan yoksun şahısların bırakın televizyonlarda belden aşağı muhabbet etmeyi
toplumun karşısına çıkıp söz söyleme cesareti bile bulamaması gerekmektedir. 
Etnik
ya da inanç farklılığı gözetmeksizin toplumu bir bütün hâlinde ilgilendiren bu
gibi seviyesiz, bayağı programlar ya da şahıslarla ilgili olarak RTÜK acilen
devreye girmeli, bunun yanında toplum da tepkisini ortaya koymalıdır.
Unutulmasın ki ne söylese toplumun kabul ettiğini, siyasetin tahammül ettiğini
sanan şahıs, dün FETÖ’cü olmakla övünüyordu. Büyük Türk milleti ailesini de bu
tür haddini bilmeyenlere karşı tepki koymaya, seviyesiz ve bayağı konuşmalarını
dinlememeye, yazılarını okumamaya davet ediyorum. Ayrıca, devletimizin
yetkililerini kamu vicdanını sarsan bu tür konulara karşı daha duyarlı olmaya
davet ediyorum. 
Toplumsal
hassasiyetin ve gerilimin had safhada olduğu, kutuplaşmaya, ayrılığa değil
birlik ve beraberliğe en çok ihtiyacımız olduğu şu günlerde ailecek devlet
imkânlarından nemalanarak milletin değerlerine hakaret etmeyi marifet zanneden
kendini bilmezlere, milletten kazandıklarıyla millete küfredilemeyeceğini
hatırlatmak gerekmektedir. Bu nedenle, öncelikle devletimizin resmî
kurumlarından ziyade milletin bir evladı ve vekili olarak bu şahsı büyük Türk
milletine şikâyet ediyorum. (MHP, AK PARTİ ve CHP sıralarından alkışlar)
Teşekkür ediyorum. 
Milliyetçi
Hareket Partisi olarak, milleti bütün olarak referans aldığımız için ırkçılığa,
demokrasiyi referans aldığımız için de faşizme karşıyız. Bunun için, yapılan
hakarete bir Boşnak kökenli olduğum için değil, onun için tepki vermiyorum; etnik
ya da mezhep farkına bakmadan milletin parasıyla televizyonlarda köşe başına
oturup hiç çekinmeden, sorumluluk hissetmeden, din, vicdan, ahlak gözetmeksizin
yapılan konuşmalardan rahatsız olduğum ve de milletimin bir vekili olduğum için
tepki veriyorum. 
Ahlak,
şerefin ve toplumun ölçüsüdür. Ölçüyü yitirmiş olan adı gereksiz şahıs elbette
ahlak çizgisine çekilecektir. Bu konu sadece Boşnakları ilgilendiren bir konu
değildir, kuru bir özürle geçiştirilecek konu hiç değildir. Ekmeğine ve
milletine saygısı olmayan, özrü kabahatinden büyük olan Rasim Ozan Kütahyalı
gibi şarlatanları televizyon ve gazetelerde görmeyi Türk milleti hak etmiyor.
Neymiş? Alkol almış; ne yaptığını, ne konuştuğunu bilmiyormuş. Eğer bu doğruysa
bu daha vahimdir; milyonlarca izleyiciye saygısı olan, ekrana alkollü çıkmaz.
Ekmeğine saygısı olan işini ve milletini velinimet bilir, besmeleyle işine
başlar. 
Yüksek
bir oranda milliyetçi ve muhafazakâr olarak kendini tanımlayan, genel anlamda
da ahlaki değerleri içselleştirmiş büyük Türk milleti ailesinin huzuruna bu tip
insanları asla çıkarmamalı; hatta bu aşamadan sonra çıkmaya cesaret
bulamamalıdırlar. Bu kapsamda, hassasiyeti nedeniyle Beyaz TV yöneticilerini
tebrik ediyorum. Bundan sonraki süreçte aynı hassasiyeti, bu şahsiyet fukarası,
ekmeğine ve izleyicisine, milletine saygısı olmayan kişi veya kişileri tüm
yazılı ve görsel medya sahiplerinden ve yöneticilerinden bir daha milletin
önüne çıkarmamalarını bekliyoruz. 
MEHMET
METİNER (İstanbul) – Sabah’tan da kovulmuş. 
SAFFET
SANCAKLI (Devamla) – Özellikle bir daha ekranlarda görünmemesi için de
milletimiz adına yakın takipçisi olacağım.
Sayın
Başkanım, yirmi saniye isteyebilir miyim?
BAŞKAN
– Tabii, buyurun.
SAFFET
SANCAKLI (Devamla) – Teşekkür ediyorum.
Özellikle
bir daha ekranlarda görünmemesi için de milletimiz adına yakın takipçisi
olacağımızı da beyan ediyoruz.
Sözlerimi,
Boşnakların insanlığa mal olmuş, Bilge Kral’ı Aliya İzzetbegoviç’in sözleriyle
bitirmek istiyorum: “Sloganımız şu: Kendinden olanı sev, ötekine saygı göster.”
“Din ahlaktır, onu hayata geçirmekse terbiyedir.” “En kötü kombinasyon boş bir
ruh ile dolu bir midedir.”
Sayın
Başkan, teşekkür ediyorum.
Saygılar
sunuyorum. (MHP, AK PARTİ ve CHP sıralarından alkışlar)
BAŞKAN
– Ben de teşekkür ederim Sayın Sancaklı.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum…
MAHMUT
TANAL (İstanbul) – Sayın Başkan…
BAŞKAN
– Sayın Tanal, söz istemişsiniz. Görmedim, kusura bakmayın.
Buyurun.
MAHMUT
TANAL (İstanbul) – Şimdi…
BAŞKAN
– Açıklama mı yapacaksınız?
MAHMUT
TANAL (İstanbul) – Ufak bir açıklama…
BAŞKAN
– Bir dakika…
Buyurun.
IV.- AÇIKLAMALAR (Devam)
23.- İstanbul Milletvekili Mahmut Tanal’ın,
Rasim Ozan Kütahyalı’yı RTÜK’e şikâyet ettiğine ilişkin açıklaması
MAHMUT
TANAL (İstanbul) – Değerli Başkanım, teşekkür ediyorum.
Değerli
milletvekilleri, hepinizi saygıyla selamlıyorum.
Biraz
önce sayın hatibin sözünü ettiği Beyaz TV ve Rasim Ozan Kütahyalı’nın bu ilk
vukuatı değil, geçmişte de aynı vukuatları yapmışlardı, RTÜK’e şikâyet
etmiştim, ceza almışlardı. Dün yine aynı şekilde RTÜK’e bunları şikâyet ettim,
bu şikâyetimiz üzerine toplandı ve hayırlısıyla cuma günü karar verecek.
Saygılarımı
sunuyorum.
Teşekkür
ederim. (CHP ve MHP sıralarından alkışlar)
BAŞKAN
– Teşekkür ederiz biz de.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı
Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884) ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
(2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN
- Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 85’inci maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Bihlun Tamaylıgil Bülent
Kuşoğlu Tanju Özcan
 İstanbul Ankara Bolu
 Lale Karabıyık Mehmet
Bekaroğlu Musa Çam
 Bursa İstanbul İzmir
MADDE
85- 5369 sayılı Kanun’un 6'ncı maddesinin birinci fıkrasında yer alan (b) ve
(c) bentleri ile ikinci fıkrası aşağıdaki şekilde değiştirilmiştir.
"b)
Türk Telekom yıllık net satış hâsılatının %1'ini, izleyen yılın Nisan ayı
sonuna kadar, Hazine payı ödemekle yükümlü işletmeciler dışındaki işletmeciler
yıllık net satış hâsılatının %1'ini, izleyen yılın Haziran ayı sonuna kadar ve
faaliyetleri gereği Hazine payı ödemekle yükümlü olduğu halde Hazine payı
ödemeyi gerektirmeyen hizmetleri de yürüten işletmeciler Hazine payına esas
teşkil etmeyen yıllık net satış hâsılatının %1'ini, evrensel hizmet katkı payı
olarak Kurum hesabına izleyen yılın Haziran ayı sonuna kadar yatırır ve Kurum
takip eden ayın sonuna kadar;
c)
Kurum, Hazine payı ödemekle yükümlü işletmecilerin ödediği payın %10'unu,
ödendiği ayı izleyen ayın sonuna kadar,”
“Bu
süre içinde ödenmeyen katkı payları, Kurumun ilgili vergi dairesine yapacağı
başvuru üzerine, 6183 sayılı Amme Alacaklarının Tahsil Usulü Hakkında Kanun
hükümlerine göre takip ve tahsil edilir. Vergi dairelerince yapılan tahsilatlar
ertesi ayın sonuna kadar Kurum hesabına aktarılır. Süresinde ödenmeyen katkı
paylarına, vade tarihinden ödendiği tarihe kadar geçen süre için, 6183 sayılı
Kanunun 51 inci maddesine göre gecikme zammı uygulanır.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Önerge üzerinde Bolu Milletvekili Tanju Özcan konuşacaktır.
Buyurun
Sayın Özcan. (CHP sıralarından alkışlar)
TANJU
ÖZCAN (Bolu) – Sayın Başkan, değerli milletvekilleri; şimdi, biz, haziran
ayında bir yürüyüş yaptık değerli AKP milletvekilleri. Ne dedik? Yaklaşık bir
ay yürüdük Ankara’dan ta İstanbul’a. Adalet dedik değil mi? Biz bir ay yürüdük
ama siz bir saat bile düşünmemişsiniz bunlar niye yürüyor diye.
Bakın,
yine bugün adaletsizliğe bir örnek, vergi sistemindeki adaletsizlik. Sayın
Bakan, hukuk fakültelerinde bize şöyle öğrettiler, dediler ki: “Vergide adalet
için çok kazanandan çok, az kazanandan az alacaksın, sosyal devlet ilkesinin de
bir gereği.” Ama bizim uygulamamız nasıl? Bakın, Sayın Bakan, asgari
ücretliden, memurdan vergiyi peşinen kesiyoruz ama milyonluk, trilyonluk iş
alan iş adamlarına bakıyorsunuz; ya vergiyi ödememiş ya da eksik ödemiş. Niye
eksik ödemiş? Tatil yapmak için aldığı lüks yatı bile vergisinden düşüyor,
makam aracının benzinini vergisinden düşüyor ama asgari ücretli bir
vatandaşımız veya bir memur, hasbelkader bir araç aldıysa, deposuna 50 liralık
benzin koyabildiyse bunu vergiden düşme imkânı dahi yok. 
Şimdi,
adaletsizlik deyince, bakın, bir örnek daha vereyim. Vatandaşımız evine ekmek
götürmek için 5 TL’den mazot alıyor küçük ahşap teknesine, bu tekneye de bir
Türk Bayrağı takıyor, karşılığında vergi ödüyor. Peki, Sayın Bakan, babasının
aldığı 120 metrelik gemiciğe Malta bayrağı takan, mazotu da 1,5 TL’den alan hiç
vergi ödemiyor. Bu nasıl oluyor? Hani bunun adalet neresinde? 
Bakın,
adaletsizlik devriiktidarınızda toplumun her kesimine hızlı bir şekilde
yayıldı. Bu coğrafyanın çocukları, artık devriiktidarınızda Anadolu çocukları
ve offshore çocukları olarak ikiye ayrıldı. (CHP sıralarından alkışlar) Bakın,
Anadolu çocukları derken neyi kastediyorum, kim bu Anadolu çocukları? Sayın
milletvekilleri, bu Anadolu çocukları genellikle sıvasız evlerde dünyaya
geliyorlar, yer sofralarında büyüyorlar, yer sofralarında. Babaları
imkânsızlıktan genellikle okutamıyor; ha, okutma imkânı bulursa da bu devleti
yönetenleri dinliyor, çocuğu imam-hatibe gönderiyor. Sonra çocuğun askerlik
çağı geliyor, eline kınayı yakıyorlar, askere gönderiyorlar. Sonra ne oluyor?
Bunlar “Allah Allah” diyerek gözünü kırpmadan teröristin üzerine gidiyor, şehit
oluyor; al bayrağa sarılı şekilde doğduğu o sıvasız eve geri dönüyor; anası
ağıt yakıyor, babası da ne diyor? “Vatan sağ olsun.” diyor. Bir de “offshore”
çocuklar var. “Offshore” çocuklarla ilgili şunları söyleyeyim: Bunlar da
genelde Boğaz manzaralı lüks bir villada dünyaya geliyor. Nasıl büyüyorlar?
Havyar yiyerek, kuş sütü içerek büyüyor bunlar. Her nedense Anadolu
çocuklarının gittiği o imam-hatip liselerine hiç gitmiyor bunlar, önünden bile
geçmiyor. Özel okullarda veya yurt dışında tahsil hayatlarını sürdürüyorlar. E,
doğru, bunların da askerlik çağı geliyor. Askerlik için gidiyorlar şubeye ama
her nedense her şeyden geçtikleri hâlde o askerlik muayenesinden bir türlü
geçemiyorlar, çürük raporu alıyorlar askere gitmiyorlar ve bunun sonucunda ne
oluyor biliyor musunuz sayın milletvekilleri? İşte, o Anadolu çocukları Gabar’da,
Cudi’de şehadet şerbeti içiyor; o, “offshore” çocukları da kumarhanede viski
içiyor. (CHP sıralarından alkışlar) İşte, devriiktidarınızda toplumun geldiği
nokta bu sayın milletvekilleri. Utanarak söylüyorum bunu.
Sayın
milletvekilleri, az önce güzel bir konuşma dinledik Sayın Sancaklı’dan,
gerçekten çok doğru yerinde bir konuşma. Ya, bu Rasim Ozan Kütahyalı diye bir
soytarı var. (CHP ve MHP sıralarından alkışlar) Uzun süredir yandaş kanallarda
şov yapıyor. Ne yapıyor? İktidarınızı övüyor, boş vakitlerinde de saçmalıyor.
Peki, sayın milletvekilleri, açık bir şekilde Türk milletinin asli fertlerinden
olan Boşnaklara yüz kızartıcı ifadelerde bulundu. E, bugüne kadar neden bir
savcı harekete geçmiyor, neyi bekliyor? Yandaş diye hâlâ Hükûmet buna sahip çıkar
diye mi bekliyor bu savcılar? Neden harekete geçmiyor? Sizi rahatsız etmiyor
mu? Bakın, suç duyuruları var ama şu ana kadar açılmış tek bir soruşturma dahi
yok. Bu Rasim Ozan Kütahyalı denen zat, sizin için önemli bir zat mı?
Geçmişteki hizmetlerini dikkate alarak koruma altına mı aldınız? Biz bunun
cevabını bekliyoruz, milyonlarca insan bunun cevabını bekliyor sayın
milletvekilleri.
Sözlerimize
son verirken bir de şunu söylemek istiyorum, geçen hafta önerdim: Bakın, bu
Zarraf davasıyla ilgili devamlı haberler çıkıyor. Adalet Bakanı bir kapalı
oturumda gelsin, milletvekillerini bilgilendirsin, bilgi sahibi olmak
istiyoruz, basından duymak istemiyoruz.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Özcan.
MEHMET
MUŞ (İstanbul) – Sayın Başkan... 
BAŞKAN
– Sayın Muş...
MEHMET
MUŞ (İstanbul) – 60’a göre bir açıklama yapmak istiyorum.
BAŞKAN
– Buyurun, bir dakika...
IV.- AÇIKLAMALAR (Devam)
24.- İstanbul Milletvekili Mehmet Muş’un,
Bolu Milletvekili Tanju Özcan’ın 502 sıra sayılı Kanun Tasarısı’nın 85’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET
MUŞ (İstanbul) – Sayın Başkan, sayın hatip geçmiş konuşmalarıyla benzer bir
mukayese yapmaya çalıştı ve bazı örnekler vererek burada bizi, partimizi,
partimizin içinden çıkan Hükûmetimizi bundan sorumlu tutmaya çalıştı.
TANJU
ÖZCAN (Bolu) – Üzerine mi alındın?
MEHMET
MUŞ (İstanbul) – Ben üzerime alınmıyorum.
Bir
kere bunu kabul etmemiz mümkün değil. Toplumun bir yere gittiği yok, toplumun
nerede olduğu ortada. Yalnız, topluma nasıl bakacağınız, nereden baktığınız
önemli.
Bir
diğeri, adı geçen gazetecinin, bunun partimizle herhangi bir ilişiği vesairesi
yoktur. Konuşulanları kabul etmemiz mümkün değildir. Bunu en sert şekilde
eleştirdiğimizi ifade ettik, ifade ediyoruz. Kalkıp da bu korumaya mı alınmış,
oraya mı alınmış, buruya mı alınmış... Vallahi, biz kimseyi korumaya almadık.
Buradan ben de bütün yargıçlara, Türk hukuk sistemine çağrıda bulunuyorum:
Bununla alakalı yapılacak ne varsa tez elden yapsınlar. (AK PARTİ ve CHP
sıralarından alkışlar) 
BAŞKAN
– Teşekkür ederim Sayın Muş.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı
Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884) ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik Yapılması
Hakkında Kanun"da Değişiklik Yapılması Hakkında Kanun Teklifi (2/588) ile
Plan ve Bütçe Komisyonu Raporu (S. Sayısı: 502) (Devam)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
milletvekilleri, 86’ncı maddede üç adet önerge vardır, ikisi aynı mahiyettedir.
İlk okutacağım iki önergeyi birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 86’ncı maddesinin tasarıdan
çıkarılmasını arz ve teklif ederiz.
 Emin Haluk Ayhan Mehmet
Erdoğan Erkan Haberal
 Denizli Muğla Ankara
 Mustafa Kalaycı Muharrem
Varlı
 Konya Adana

Aynı
mahiyetteki diğer önergenin imza sahipleri:
 Behçet Yıldırım İmam
Taşçıer Erol Dora
 Adıyaman Diyarbakır Mardin
 Nihat Akdoğan Mahmut
Celadet Gaydalı
 Hakkâri Bitlis
BAŞKAN
– Aynı mahiyetteki önergelere Komisyon katılıyor mu? 
PLAN
VE BÜTÇE KOMİSYONU SÖZCÜSÜ EJDER AÇIKKAPI (Elâzığ) – Katılmıyoruz Sayın
Başkanım. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Aynı mahiyetteki önergeler üzerinde ilk olarak, Adana Milletvekili Sayın
Muharrem Varlı konuşacak. 
Buyurun
Sayın Varlı. (MHP sıralarından alkışlar) 
MUHARREM
VARLI (Adana) – Sayın Başkan, değerli milletvekilleri; hepinizi saygıyla
selamlıyorum. 
Bu
torba yasada yeni yeni ek vergiler vatandaşlarımızın sırtına yükleniyor ama bir
taraftan da dünyanın parasını kazanan, insanların cebine el atmış GSM
firmalarının borcu siliniyor.
Şimdi,
biz, zaman zaman burada önergeler veriyoruz, zaman zaman çıkıp konuşmalar
yapıyoruz, zaman zaman bu konudaki eleştirilerimizi ve yapılması gereken
doğruları söylüyoruz. Bunları söylediğimizde de ne yazık ki Hükûmet tarafından
çok fazla itibara ve dikkate alınmıyor.
Mesela,
“Buğday hasadı başladığında buğday ithalatı yapmayın.” diyoruz. O dönemde
buğdayın kilosu 1,1 liradan birdenbire 70 kuruşa kadar düştü. Şu anda tohumluk
buğday ne kadar biliyor musunuz arkadaşlar? 1,65 lira. Gübrenin kilosu ne
kadar? DAP gübresi 1,6-1,7 lira. Diğer gübreler ne kadar? 1,2 lira civarında
seyrediyor. Yani buğday serbest piyasada 1,1 liradan yer bulurken, birdenbire
buğday ithalatı açılınca, 70 kuruşa kadar düştü. Çiftçinin elinden çıktıktan
sonra da şimdi buğday yeniden 1,1 liralarda. Yani böyle bir uygulamayla ne
yapmaya çalışıyorsunuz, bunu anlamak mümkün değil.
Diyoruz
ki gelin, çiftçilerin ecrimisille ektikleri tarım arazilerinin fiyatlarını
biraz düşürelim, “Yok efendim, bu, Maliyeye ek yük getirir.” Gelin, satış
yapacağımız zaman daha uygun fiyata satalım, çiftçiler alsın bu tarlaları
diyoruz, “Yok, efendim, ek yük getirir.” Ya, peki, GSM firmalarının borçları
silinirken devlete ek yük getirmiyor mu bunlar? Maliyeye ek yük getirmiyor mu
bunlar? Bu ek yükler nereden çıkacak? Kimler karşılayacak? Ya, mazot konusunda
mazottaki ÖTV’yi, KDV’yi kaldıralım dediğimizde, “Efendim, şu anda bunu
kaldıramayız, ihtiyaç var.” deniyor. Ya, peki, lüks yat ve kotrası olanlar yani
20 milyon dolara lüks yat ve kotra alanlar, bunu kullananlar, lüks geziler
yapanlar 1,7 liradan mazot koyuyor da çiftçinin 1,7 liraya mazot koyması sizin
gözünüze çok mu geliyor? Yani, çiftçi traktörüne 5 liraya mazot koyuyor ama 20
milyon dolara aldığı yat ve kotraya 1,7 liraya mazot koyuyor o zengin, kimse
artık. 
Değerli
arkadaşlarım, bakın, çiftçi bu ülkenin gerçek üreten ve hepimizin doymasını
sağlayan, hepimizin evine giren sebzesini, meyvesini, ekmeğini, zeytinini,
peynirini üreten insanlar, etini üreten, sütünü üreten insanlar. Şimdi, Tarım
Bakanı övünüyor “Ucuz et yedireceğiz.” diye. Doğru, insanlarımız ucuz et
yesinler, biz de buna tarafız ama ucuz et yemenin formülü üreticiyi
cezalandırmaktan geçmez. Gelin, şu yıllardan beridir faaliyete geçiremediğiniz
meraları bir faaliyete geçirelim, ucuz yem verelim çiftçiye. Yani yem
fabrikaları dayatıyor zammı, dayatıyor zammı, yem fabrikalarına hiçbir şey yok,
üretici cezalı, üretici suçlu. İthal et getirerek mi bu ülkenin et problemini
çözeceksiniz? Belki kısa vadede ucuz et verebilirsiniz, kısa vadede insanları
popülist politikayla memnun edebilirsiniz ama inanın ki gelecekte çok daha
büyük bir probleme şu anda katkı sağlamış oluyorsunuz Hükûmet olarak. İnsanlar
hayvancılıktan nefret eder, para kazanamazsa bir daha hayvancılığa dönemezler.
Bakın, şu anda düve ithalatını serbest bıraktınız, buna seslenmiyorum; düve
ithalatında bir sıkıntı yok, düve ithalatı yapılsın, Türkiye'nin düve sayısını
5 milyonlara, 7 milyonlara çıkaralım ama et ithalatı doğru bir uygulama değil. Et
ithalatı doğrudan doğruya üreticiyi cezalandıran bir uygulamadır, üretici
perişan durumdadır, aldığı hayvana -affedersiniz- yedirdiği yemin, çobana
verdiği paranın karşılığını şu anda alamamaktadır. Eğer cezalandıracaksanız
aracı firmaları cezalandırın, eğer cezalandıracaksanız yem üretenleri
cezalandırın ama bunun suçu üreticide değil değerli arkadaşlarım. 
Çiftçinin
Ziraat Bankasına olan borçlarının faizini çiftçinin lehine silelim. dediğimizde,
“Ek yük getirir.” diyorsunuz ama öbür tarafta, milletin kanını somuran GSM
firmalarının 3 milyar lira borcunu siliyorsunuz. Yani ne denir buna? Bu ne
perhiz, bu ne lahana turşusu!
Hepinize
saygılar. (MHP sıralarından alkışlar) 
BAŞKAN
– Teşekkür ederim Sayın Varlı.
Aynı
mahiyetteki önergeler üzerinde şimdi de Bitlis Milletvekili Sayın Mahmut
Celadet Gaydalı konuşacaktır.
Buyurun
Sayın Gaydalı. (HDP sıralarından alkışlar) 
MAHMUT
CELADET GAYDALI (Bitlis) – Sayın Başkan, değerli milletvekilleri; görüşülmekte
olan 502 sıra sayılı Kanun Tasarısı’nın 86’ncı maddesi üzerinde partim ve
grubum adına söz almış bulunmaktayım. Sizleri ve kamuoyunu saygıyla
selamlıyorum.
Değerli
milletvekilleri, 86’ncı maddeyle yeni bir düzenleme yapılarak 5403 sayılı
Toprak Koruma ve Arazi Kullanımı Kanunu’na ekleme yapılmıştır. Eklenen maddeyle
toplulaştırma çalışmaları süresince arazide tarım faaliyetleri yapmak,
toplulaştırmayı uygulayan ilgili kuruluşun iznine tabi tutulmuştur. 
Tarıma
elverişli olan alanlar da iyi bir saha analizi oluşturulmadan birer birer yok
edilmektedir. Tarım alanları bu kadar hızlı yok olurken tarımla uğraşanlar,
deyim yerindeyse ekmeğini topraktan çıkaranlar da birer ikişer toprakları terk
etmek zorunda kalmaktadır. İktidarın hem tarım sektörüne etkin bir çözüm
bulamıyor olması hem de sürdürülebilir bir yönetim anlayışının belirlenmemiş
olması sorunların boyutunu giderek artırmaktadır. 
Özellikle
bu maddeyle öngörülen arazi toplulaştırması akıllıcadır, konuyla ilgili
uzmanlar tarafından yapılması da ikinci önemli bir parametredir. Oldubitti
mantığıyla yapılması doğru değildir. 
Tarım
sektörüyle ilgili yasal düzenlemeler yapılırken konu sadece bir mülk olarak
değil, aynı zamanda doğal kaynak olarak da ele alınmalı ve konuya tarımsal
üretim fonksiyonu içeren bir bakış açısıyla bakılmalıdır. 
Tarım
politikasının böyle torba yasalarla, aralara sıkıştırılan düzeltme maddeleriyle
geçiştirilmesi son derece yanlıştır. Bunun tek yasa altında detaylı bir şekilde
incelenerek hazırlanması ve uygulanması gerekir. Memleketimizin ciddi bir tarım
politikasına ihtiyacı vardır. Arazi toplulaştırmasında üretici her aşamada
desteklenmelidir ama üreticiyi desteklemeden kasıt, 30 bin lira genç çiftçiye
hibe olarak düşünülmemelidir. Tabii, genç çiftçilerin desteklenmesi önemli ama
bunu belli bir sistem içerisinde gerçekleştirmek gerekmektedir. Aktarılan
kaynakların ne şekilde kullanılacağı belli olmayan yöntem ve metotlar hem
çiftçiliğin hem de hayvancılığın gelişimine katkı sağlamayacaktır. Bu konuyla
ilgili önerim: Hayvancılık veya çiftçilik yapmak isteyen emekçileri devlete
borçlandırarak; bunun karşılığında ise devletin her türlü ihtiyaçları
giderecek, tarıma ve hayvancılığa hazır tesislerin işletmesini yapmak üzere
küçük aile işletmelerine teslim etmeleridir. Hatta, eldeki mevcut devlet üretme
çiftliklerinin dahi küçük çiftliklere göre tanzim edilip çiftçilik yapmak
isteyen ailelere cazip bir ücretle kiraya verilerek ve realist üretim hedefleri
belirtilerek insanların üretken hâle getirilmesidir. 
Üreticiyi
bu şekilde üretime teşvik etmek gerekmektedir, aksi takdirde getirilen hibe ve
faizsiz kredi usulü yaklaşımlar günübirlik çözümlerdir. Bu sistemler piyasaya,
sirkülasyona para sunmak amaçlamaktadır. Piyasada geçici bir rahatlık sağlar
ama bu çok kısa vade içindir, uzun süreçte hiçbir işe yaramaz. 
Toprakla
ilgili politikalar belirlenirken sürdürülebilir bir kalkınma hedefleniyorsa
öncelikli olarak kırsal alanda düzenlemelerin yanında mülkiyet ve kullanım
hususlarının da gözden geçirilmesi gerekmektedir. Kırsal alandaki insanlar
kalkınırsa otomatik olarak kasaba ve şehirler de kalkınmış olur çünkü kırsal
alan en uç noktalardır. Rant ekonomisinden vazgeçip üretim ekonomisine geçmenin
tek yolu budur. Toplulaştırmayla mülkiyet hakkı güvence altına alınmalı, aynı
zamanda da parsel şekillerini değiştirerek etkin bir toprak yönetimi
desteklenmelidir. Fakat söz konusu maddede getirilen “Ortak kullanım alanları
olarak planlanan alanlarda toplulaştırma çalışmaları süresince tarımsal
faaliyette bulunmak özel arazi toplulaştırmasını yapan ilgili kuruluşun iznine
tabidir.” kısmı, geçici bir süre için bile olsa mülkiyet hakkını fiilen ortadan
kaldırmaktadır. Mülkiyet hakkını gözeten ve koruyan, bunun yanında, özellikle
verimli tarım alanlarının ve tarım dışı kullanım taleplerinin yoğun bulunduğu
bölgelerde öncelikli olarak toplulaştırmanın yapılarak etkin, sürdürülebilir
bir yapının oluşturulması gerekmektedir.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Gaydalı. 
Önergeyi
oylarınıza sunuyorum…
BAKİ
ŞİMŞEK (Mersin) – Karar yeter sayısı istiyoruz Sayın Başkan.
BAŞKAN
– Aynı mahiyetteki önergeleri oylarınıza sunacağım ve karar yeter sayısı
arayacağım. 
Kabul
edenler… Kabul etmeyenler…
Kâtip
üyeler arasında bir anlaşmazlık var, elektronik cihazla oylama yapacağız.
Oylama
için üç dakika süre veriyorum.
(Elektronik
cihazla oylama yapıldı)
BAŞKAN
– Karar yeter sayısı yoktur.
Birleşime
otuz dakika ara veriyorum.
Kapanma Saati: 19.35
ALTINCI OTURUM
Açılma Saati: 20.08
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET
(Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin Altıncı Oturumunu
açıyorum.
502
sıra sayılı Kanun Tasarısı’nın 86’ncı maddesi üzerinde verilen aynı mahiyetteki
önergelerin oylaması sırasında karar yeter sayısı bulunamamıştı. 
Şimdi
önergeleri tekrar oylarınıza sunacağım ve karar yeter sayısı arayacağım: Kabul
edenler… Kabul etmeyenler… Karar yeter sayısı yoktur.
Birleşime
on beş dakika ara veriyorum.
Kapanma Saati: 20.09
YEDİNCİ OTURUM
Açılma Saati: 20.24
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin Yedinci Oturumunu
açıyorum.
502
sıra sayılı Kanun Tasarısı’nın 86’ncı maddesi üzerinde verilen aynı mahiyetteki
önergelerin ikinci oylaması sırasında da karar yeter sayısı bulunamamıştı.
Şimdi
önergeleri tekrar oylarınıza sunacağım ve karar yeter sayısı arayacağım: Kabul
edenler… Kabul etmeyenler… Önergeler kabul edilmemiştir, karar yeter sayısı vardır.
502
sıra sayılı Kanun Tasarısı’nın görüşmelerine devam ediyoruz.
Komisyon
yerinde.
Hükûmet
yerinde.
86’ncı
madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 86’ncı maddesinin
aşağıdaki şekilde değiştirilmesini arz ve ederiz. 
Saygılarımızla.

 Bihlun
Tamaylıgil Bülent Kuşoğlu Lale Karabıyık
 İstanbul Ankara Bursa
 Mehmet
Bekaroğlu Musa Çam Kâmil Okyay Sındır
 İstanbul İzmir İzmir
Madde
86- 3/7/2005 tarihli ve 5403 sayılı Toprak Koruma ve Arazi Kullanımı Kanunu’nun
17’nci maddesinin yedinci fıkrasına aşağıdaki cümle ve aynı maddeye sekizinci
fıkrasından sonra gelmek üzere aşağıdaki fıkralar ilave edilmiştir. 
“Ortak
kullanım alanları olarak planlanan alanlarda toplulaştırma çalışmaları
süresince tarımsal faaliyette bulunmak özel arazi toplulaştırmasını yapan
ilgili kuruluşun iznine tabidir. Arazi toplulaştırması yapılan veya yaptırılan
sahalardaki kanal, yol ve benzeri kamunun ortak kullanacağı alanlar olarak
planlanan yerlerdeki taşınmazların mütemmim cüzlerinin karşılığı ile taşınmaz
sahiplerine yeni parseller teslim edilene kadar doğabilecek gelir kayıpları
uygulayıcı kuruluş tarafından karşılanır.”
“Arazi
toplulaştırma projelerinin uygulanması esnasında, elbirliği mülkiyet olarak
tescilli parsellerin, paylı mülkiyete dönüştürülmesi işlemleri uygulayıcı
kuruluş tarafından resen gerçekleştirilir. Kesinleşen listelerin tapu müdürlüğü
tarafından doğrudan paylı mülkiyet olarak tescili sağlanır. Bu yetki
kapsamındaki işlemler her türlü gider, vergi, resim ve harçtan muaftır. 
Arazi
toplulaştırma projelerinin uygulanması esnasında, tapuya kayıtlı olup tescile
esas belgesine aykırılığı tespit edilen hisse hataları, uygulayıcı kuruluş
tarafından resen düzeltilir. Kesinleşen listelerin tapu müdürlüğü tarafından
doğrudan paylı mülkiyet olarak tescili sağlanır. Bu yetki kapsamındaki işlemler
her türlü gider, vergi, resim ve harçtan muaftır. Bu madde kapsamında getirilen
muafiyetler mükelleflerin veraset ve intikal vergisine ilişkin yükümlülüklerini
ortadan kaldırmaz.” 
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge üzerinde İzmir Milletvekili Sayın Kamil Okyay Sındır konuşacak. 
Buyurun
Sayın Sındır. (CHP sıralarından alkışlar) 
KAMİL
OKYAY SINDIR (İzmir) – Sayın Başkan, değerli milletvekilleri; 502 sıra sayılı
Kanun Tasarısı’nın 86’ncı maddesi üzerine söz almış bulunuyorum. Yüce
Meclisimizi saygıyla selamlıyorum. 
Değerli
milletvekilleri, bakın, bu torba kanun tasarısından bazı düzenleme başlıklarını
paylaşmak istiyorum: Meralarla ilgili çok tehlikeli bir düzenleme, Toprak
Koruma ve Arazi Kullanım Kanunu üzerinde düzenleme, sulama alanlarıyla ilgili
düzenleme, Tarım Reformu Kanunu kapsamında düzenleme, arazi toplulaştırmasına
dair düzenleme; Köy Kanunu, orman köylüsü, gıda sektörüyle ilgili, tütün
üreticisiyle ilgili düzenlemeler…
Değerli
arkadaşlar, maalesef bu kanun hiçbir şekilde Tarım, Orman ve Köy İşleri
Komisyonuna gelmemiştir tüm bu düzenlemelere rağmen. Hatta şunu da söylemek
isterim: Tarım, Orman ve Köy İşleri Komisyonu kurulduğu günden bugüne, yani son
iki senedir üç kere kahvaltıda buluşmuştur, iki kere iftar yemeğinde
buluşmuştur, bir seyahat yapmıştır, ondan öte bir tane kanun maddesi, bir tane
kanun teklifi Komisyona gelmemiştir iki yıllık geride bıraktığımız dönemde.
Böyle bir torba kanundan bahsediyoruz.
Değerli
arkadaşlar, bakınız, bilindiği gibi, 19 Temmuz 2005 tarihinde yürürlüğe giren
bir Toprak Koruma ve Arazi Kullanım Kanunu var, 5403 sayılı Kanun. Bu kanun,
topraklarımızın korunmasını ve geliştirilmesini ve tarım arazilerinin
sınıflandırılmasını, bölünmelerin önlenmesini sürdürülebilirlik ilkesine uygun
olarak planlı kullanımını sağlayacak usul ve esasları düzenliyor. Oysaki 1990
yılından günümüze, bu kanunun yürürlükte olduğu son on iki yıl da dâhil olmak
üzere tarım alanlarının tarım dışı amaçla kullanımını talep eden 120 binin
üzerinde yapılan başvurular sonucunda 3 milyon hektara yakın bir büyüklükteki
tarım alanının amaç dışı kullanımına izin verilmiştir. Kısaca, 3 milyon hektar
alan sanayi, kentleşme, turizm, madencilik, ulaştırma ve daha birçok alanda
amaç dışı kullanıma sunulmuştur. Peki, şimdi soruyorum: Bu bir ihanet değil
midir?
Değerli
arkadaşlar, haziran ayında kısaca Üretim Reformu Kanun Tasarısı olarak
tanımladığımız bir kanun tasarısını görüştük. Mera Kanunu’nda yapılmak istenen
ancak tasarıdan çıkarılan düzenleme var idi, ne yazık ki bu düzenleme bugün bu
tasarıda yeniden yerini buldu. Peki, neden? O zaman neden çektiniz, şimdi neden
yeniden getiriyorsunuz? Söz konusu düzenlemeyle meraların endüstri bölgelerine,
organize sanayi bölgelerine, serbest bölgeler gibi kullanımlara tahsis edilerek
hayvancılık, toprak koruma, su üretimi ve biyolojik çeşitlilik bakımından büyük
önemi olan mera alanlarının daraltılması söz konusu. Yıllık 15 milyon ton kaba
yem ithalatının yapıldığı, et fiyatlarının yükseldiği ülkemizde bu düzenlemeden
yarar beklemek nafile bir çaba değildir de nedir? 
Cumhuriyetin
ilk yıllarından bugüne, mera alanlarımızın, ülke yüzölçümünün yüzde 56’sından
yüzde 19’una gerilediğini özellikle belirtmek isterim. Bu ciddi gerilemenin de
söz konusu tasarıyla çok daha artacağı ortadadır. 
Buradan
Sayın Tarım Bakanına da çağrıda bulunuyorum. Sayın Bakan, kırmızı et, karkas,
lop et ithalatı sopasıyla, bir ithalat sopasıyla besi üreticilerimizi tehdit
ederek terbiye etmeye çalışacağınıza, hayvansal üretimimizin ve besiciliğin
olmazsa olmazı olan mera alanlarımızı tarım dışı kullanıma ve hele hele sanayi
üretimine terk etmeyerek hayvansal üretimimizin yok olmasını önleyiniz.
Yerli
ve millî olduğunuzu iddia ediyorsunuz, sizden beklenen kendi üreticinizi
korumaktır, kollamaktır; yüksek üretim girdi maliyetlerine önlem almanız ve
Gıda ve Tarımsal Ürün Piyasaları İzleme ve Değerlendirme Komitesini
çalıştırmanızdır; fahiş aracı kârlarını bu sayede ancak kontrol altına
alırsınız. Tarım alanlarını koruyup kollamanızdır sizden beklenen Sayın Bakan. 
Bakanlığınız,
Temmuz 2005 yılında yasalaşan Toprak Koruma ve Arazi Kullanımı Kanunu’nun
gereğini bugüne kadar neden yapmamıştır, soruşturacak mısınız? 
212
adet büyük ovadan koruma altına alındığı ifade edilen 141 büyük ovada arazi
kullanım planları neden hâlâ hazırlanmamıştır? Havza yönetim planları neden
yapılmamıştır? Tarım lojistiği planları neden yapılmamıştır? Tarımsal ürün
deseni planlaması neden yapılmamıştır? Bu planlar olmadan büyük ovaları ve
tarım alanlarımızı koruyamayacağınızı bilmiyor musunuz, yoksa biliyor da kamu
yararı aldatmacasıyla yandaşlarınıza dağıtmayı mı düşünüyorsunuz? 
Değerli
milletvekilleri, hatırlayınız, Sayın Erdoğan geçenlerde İstanbul ve diğer AK
PARTİ’li belediyeleri kastederek, “İhanet ediyoruz, ben de bundan sorumluyum.”
demişti. 
Yine,
hatırlayınız, aynı şekilde Sayın Başbakan bir konuşmasında “Tarım yapılacak
yere bina yapmak ihanettir.” demişti. Bu ne yaman çelişkidir…
(Mikrofon
otomatik cihaz tarafından kapatıldı) 
BAŞKAN
– Sayın Sındır, teşekkür ederiz.
KAMİL
OKYAY SINDIR (Devamla) – Bitiriyorum, bir on saniye…
BAŞKAN
– Peki, buyurun.
KAMİL
OKYAY SINDIR (Devamla) – …bir yandan ihanetten bahsedeceksiniz, diğer yandan bu
tasarıyla ihanet etmeye hem de ülkemizin bütün topraklarında devam edeceksiniz.
Unutmayınız, topraksız vatan olmaz. Hem “tek vatan” diyeceksiniz hem de
topraklarını yok edecek düzenlemeyle vatan olmaktan çıkaracaksınız. Cumhuriyet
Halk Partisi bunu asla kabul etmeyecektir. 
Yüce
Meclisimizi saygıyla selamlarken Rasim Ozan Kütahyalı’nın Bosna halkını, Boşnak
kardeşlerimizi ve Bosna halkıyla duygusal bağları olan tüm yurttaşlarımızı
rencide eden, derinden üzen, bu çerçevede tarihimizi ve millî değerlerimizi
aşağılayan sözlerini de nefretle kınıyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederim ben de Sayın Sındır. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler.. Kabul etmeyenler… Madde kabul edilmiştir.

Sayın
milletvekilleri, 87’nci madde üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 87’nci maddesinin tasarı metninden
çıkarılmasını arz ve teklif ederiz. 

 Behçet
Yıldırım İmam Taşçıer Erol Dora
 Adıyaman Diyarbakır Mardin
 Nihat
Akdoğan Mahmut Celadet Gaydalı
 Hakkâri Bitlis
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge üzerinde Mardin Milletvekili Sayın Erol Dora konuşacak. 
Buyurun
Sayın Dora. (HDP sıralarından alkışlar) 
EROL
DORA (Mardin) – Sayın Başkan, değerli milletvekilleri; kanun tasarısının 87’nci
maddesine ilişkin olarak vermiş olduğumuz önerge üzerine Halkların Demokratik
Partisi adına söz aldım. Genel Kurulu saygıyla selamlıyorum. 
Değerli
milletvekilleri, tasarının bu maddesiyle 5393 sayılı Belediye Kanunu’na
getirilen ek bir maddeyle belediye meclislerinin kamu kurum ve kuruluşlarına
uyguladıkları su ve atık su tarifelerinde uygulama birliğinin sağlanması, su
tüketim bedellerinin kamudaki maliyetlerinin düşürülmesi planlanmaktadır. Ancak
söz konusu maddenin hayata geçmesiyle birlikte anılan kamu kurumlarına fiilî
olarak ücretsiz su verilmesi uygulaması hayata geçecektir. Bu uygulamayla,
zaten gelir üretme sıkıntısı yaşayan belediyelerin dezavantajlı bir konuma
geçmesi söz konusu olacaktır.
Değerli
milletvekilleri, şimdi konuştuğumuz mesele belediyeler, belediye meclisleri ve
bu meclislerin kararları olunca su tüketim bedellerinden çok daha önemli ve
öncelikli olarak konuşulması, tartışılması gereken konular olduğu
kanaatindeyiz.
Bakınız,
bugün, Türkiye’de yerel yönetimlerin demokratik bir biçimde göreve gelip yine
demokratik bir biçimde görevden ayrılma zemini büyük oranda aşınmıştır.
Hepinizin bildiği gibi, 674 sayılı Kanun Hükmünde Kararname’yle Belediye Kanunu’nda
yapılan çeşitli değişikliklerle, seçim yoluyla göreve gelmiş belediyelerin
kayyum atanması yoluyla merkezî hükûmete devredilmesinin yolu açıldı. Bu kanun
hükmünde kararnamenin ardından gelişen antidemokratik sürece hepimiz yakından
tanıklık ettik maalesef. Dikkatinizi çekerim, sürekli şekilde “millî irade”
“halk iradesi” “demokrasi” gibi kavramları kullanmaktan geri durmamak, öte
yandan kayyum atanan belediyeler, tutuklanan belediye eş başkanları, görevden
uzaklaştırılan belediye başkanları, tutuklanan veya görevden uzaklaştırılan
belediye meclis üyeleri konusunda ise millî irade kavramını, millî irade
mekanizmasını akla getirmekten dahi imtina etmek oldukça çelişkilidir değerli
arkadaşlar. 
Değerli
milletvekilleri, bakınız, son süreçte istifa eden AKP’li belediye başkanlarını
da hesaba kattığımızda, aslında geldiğimiz noktada, Mart 2014 yerel seçim
sonuçlarının bir kıymetiharbiyesi kalmamıştır çünkü bugün, Türkiye nüfusunun
neredeyse yarısı kendisi tarafından seçilmemiş bir belediye başkanı ya da kayyum
tarafından yönetilmektedir. Yurttaşların kendileri tarafından seçilmeyen
kişilerce yönetilmeleri ise maalesef hiçbir siyaset lügatinde demokrasi olarak
adlandırılmamaktadır. Çünkü demokrasi kavramı, demokratik ve şeffaf seçimlerle
göreve gelme, demokratik ve şeffaf yönetim ve yine demokratik ve şeffaf
yöntemlerle görevi devretme gibi yönetişim biçimlerine atıfta bulunur. Şimdi
baktığımızda, ne kayyum atanan belediyelerde ne de istifa eden belediye
başkanlarına ilişkin süreçlerde maalesef demokratik ve şeffaf bir süreçten söz
etmek mümkündür. Halk seçtiği belediye başkanlarının neden görevden alındığına
ilişkin ya da neden istifa ettiklerine ilişkin bilgiye sahip değildir. Görevden
alma yetkisinin halka ait bir yetki olması gerekirken halkın bu yetkisi de yok
sayılmış ve bu yetki evrensel hukuka da aykırı biçimde merkezî Hükûmet
tarafından kullanılmıştır.
Sayın
Başkan, değerli milletvekilleri; şimdi tasarı maddesine tekrar dönecek olursak,
düzenlemeyle kamu kurumlarının bu giderleri azaltılmak istenmektedir. Ancak
halkın su giderleri konusunda bir düzenleme maalesef yoktur. Halkın ödediği su
faturalarına baktığımızda, su tüketim bedelinden neredeyse daha fazla oranda
“çeşitli vergi kalemleri” adı altında ek ücretler alınmaktadır. Giderek
yoksullaştırılan halk, su gibi günlük yaşamın olmazsa olmazı bir kaynağı da son
derece pahalı fiyatlara satın almak zorunda bırakılmaktadır. Su, temel bir
insan hakkıdır. Musluklarımızdan temiz ve içilebilir lezzette su akması, bunun
gerçekleşmesi için gerekli olan altyapının kamu kaynaklarıyla yenilenmesi, su
varlıklarının korunmasına hizmet edecek etkin bir su tasarrufunun insan hakkını
ihlal etmeden gerçekleştirilmesi için gerekli politikaları üretmek Hükûmetin
başlıca görevlerinden birisidir diyor, bu duygularla hepinizi saygıyla
selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 87’nci maddesinde geçen “eğitim
kurumlarına” ibaresinden önce gelmek üzere “kamuya ait” ibaresinin eklenmesini
arz ve teklif ederiz.
 Mustafa
Kalaycı Muharrem Varlı Erkan Haberal
 Konya Adana Ankara
 Emin
Haluk Ayhan Mehmet Erdoğan Mehmet Necmettin Ahrazoğlu
 Denizli Muğla Hatay
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
- Önerge üzerinde Hatay Milletvekili Sayın Mehmet Necmettin Ahrazoğlu
konuşacaklar.
Buyurun
Sayın Ahrazoğlu. (MHP sıralarından alkışlar) 
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri; 502 sıra
sayılı Kanun Tasarısı’nın 87’nci maddesi üzerinde vermiş olduğumuz önerge
hakkında Milliyetçi Hareket Partisi adına söz almış bulunuyorum. Yüce
heyetinizi saygıyla selamlıyorum. 
Kanun
tasarısının 87’nci maddesinde 5393 sayılı Belediye Kanunu’nun 15’inci
maddesinde değişikliğe gidilmekte ve bu değişiklikle belediyelerin meclis
kararıyla mabetlerin yanı sıra eğitim kurumlarına, yurtlara, okul
pansiyonlarına ve hastanelere indirimli bedelle ya da ücretsiz olarak içme ve
kullanma suyu verebilmesi konularında düzenleme yapılmaktadır. 
Belediye
Kanunu’nun imtiyazları düzenleyen 15’inci maddesinde yalnız mabetlerin
indirimli hâle getirildiği malumunuzdur. Bu düzenlemeyle isteyen belediyelerin
meclislerinin kararıyla mabetlerin haricinde, eğitim kurumlarına, yurtlara,
okul pansiyonlarına ve hastanelere de indirimli bedelle ya da ücretsiz olarak
içme ve kullanma suyu verebilmesi amaçlanmaktadır. Bu düzenleme yerinde ve geç
kalmış bir uygulamadır. Bu yetkinin belediye meclislerinde bırakılması
belediyeler arasında farklı uygulamaların yaşanmasına ve mağduriyetlere de yol
açacaktır. 
Ayrıca
özel eğitim kurumları, özel yurtlar, özel okullar, özel pansiyonlar ve özel
hastaneler ticarethane olup özel ve kamu ayrımı yapılmadan özel eğitim
kurumlarının, bu yurtların, özel okulların bu statüye alınmasını da doğru
bulmamaktayız. 
Belediyelerin
indirimli ya da ücretsiz su vereceği kurumları belirleme konusunda objektif bir
kriter olmadığı için herhangi bir siyasi partiye mensup belediyenin hangi okul,
yurt, pansiyon ya da hastaneye indirim yapacağı ya da tamamen ücretsiz su
vereceği tamamen onların inisiyatifine bırakılmıştır. Belediyelerin keyfî
uygulama yapmasının önüne geçmek amacıyla durumun hiç olmazsa bir yönetmelikle
düzenlenmesi gerektiğini düşünmekteyiz. 
Değerli
milletvekilleri, su hayattır, suyun olmadığı yerde hayat olmaz. Tüm uygarlıklar
su havzalarının yakınında ya da civarında kurulmuş, suyun olmadığı yerlerden
suya doğru göçler başlamıştır. 
6360
sayılı Büyükşehir Yasası’na göre, mahalleler, köyler ve kapatılan eski belde
belediyelerinde yeni uygulama sonucunda su sayacı takılarak yüklü miktarda su
faturaları ödetildiği malumunuzdur. Bazı yerleşim birimlerinde musluklardan su
akmamasına rağmen su faturaları gönderildiği haberlere yansımaktadır. Özellikle
büyükşehirlerin hiçbir katkısı olmadığı hâlde, köylerimizin kendi imkânları ile
imece usulüyle veya daha önceden kaymakamlıklar ve il özel idareleri tarafından
yapılan, sulamayla ilgili, köye getirilen sularla ilgili ve cazibeyle akan
sularla ilgili belediyeler ücretler almaktadır. Eğer yapılacaksa öncelikle
cazibeyle gelen köylerdeki sularda indirim yapılması veyahut da ücret
alınmaması gerekmektedir. Dolayısıyla tamamen köylünün kendi öz kaynaklarıyla
ve imkânlarıyla, doğal cazibeyle gelen ve… Zaten zor şartlarda geçimini
sağlayan köylüler, bir de kendi kaynaklarına ayrıca bedel ödememelidir. O
nedenle de bu kapsamda olan köylerde ve mezralarda abonelik, açma, kapama,
bağlantı, teminat, güvence bedeli, katılım payı ve özellikle su ücretlerinden
ya ücret alınmamalı ya da belirlenen ücretlerden yüzde 50 indirime
gidilmelidir. 
Sözlerime
burada son verirken, Hatay, Birleşmiş Milletler Eğitim, Bilim ve Kültür Kurumu
(UNESCO) tarafından 600’e yakın yemeğiyle “UNESCO Yaratıcı Şehirler Ağı
Gastronomi Kenti” ilan edilmiştir. Ayrıca, “Medeniyetler Bahçesi” temasıyla
düzenlenecek olan EXPO 2021 Hatay’da gerçekleştirilecektir. 
Her
iki konuda da destek ve emeklerini esirgemeyenlere buradan Hataylılar adına
teşekkür ediyorum. Ayrıca, EXPO 2021 için de Hükûmetimizden Hatay’a gerekli
yardımların yapılmasını bekliyor, hepinize saygılar sunuyorum. (MHP
sıralarından alkışlar)
BAŞKAN
– Teşekkür ederiz Sayın Ahrazoğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 87’nci maddesinin
aşağıdaki şekilde değiştirilmesini arz ve teklif ederiz. 
Saygılarımızla.
 Bihlun
Tamaylıgil  Lale Karabıyık  Mehmet Bekaroğlu 
 İstanbul
 Bursa  İstanbul 
 Bülent
Kuşoğlu  Hüseyin Çamak  Musa Çam
 Ankara
 Mersin  İzmir 
MADDE
87- 3/7/2005 tarihli ve 5393 sayılı Belediye Kanununun 15 inci maddesinin altıncı
fıkrasının ikinci cümlesine “meclis kararıyla mabetlere” ibaresinden sonra
gelmek üzere, “eğitim kurumlarına, yurtlara, okul pansiyonlarına ve
hastanelere” ibaresi ilave edilmiştir. 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge üzerinde Mersin Milletvekili Sayın Hüseyin Çamak konuşacak. 
Buyurun
Sayın Çamak. (CHP sıralarından alkışlar)
HÜSEYİN
ÇAMAK (Mersin) – Sayın Başkan, değerli milletvekilleri; 502 sıra sayılı torba
kanunun 87’nci maddesiyle ilgili huzurlarınızdayım. Yüce Meclisi saygıyla
selamlıyorum. 
Burada,
belediyelerin meclis kararıyla mabetlere indirimli veya ücretsiz su vermesine
eğitim kurumları, yurtlar, okul pansiyonları ve hastaneler de ekleniyor.
Özellikle şunu belirtmek isterim ki: Bunun, TÜRGEV ve Ensar Vakfı gibi
kurumsallaşan bazı cemaat örgütlenmelerine imtiyazlar tanımak için kılıf
hazırlamak olup olmadığına dair ciddi endişelerimiz söz konusu. Eğer iktidar 15
Temmuz darbe girişimine rağmen tarikatlara bel bağlamanın nasıl büyük bir hata
olduğunun farkına varmamışsa üzülerek belirtirim ki bu ülkede daha çok
cemaatler darbe yapma fırsatı bulabilir. 
Bu
anlamda, dün Ankara Büyükşehir Belediyesinde konuşma yapan AK PARTİ’li
Çamlıdere Belediye Başkanı Hazım Caner Can’ın Ulu Önder Mustafa Kemal
Atatürk’ün yıllar önceki söylemlerinde anlatmak istediklerinin uygulanması
hâlinde bugün FETÖ yapılanmasının vücut bulamayacağını aktaran şu sözüyle aynı
temennilerde bulunmak isterim. Hazım Caner Can diyor ki: “İlimden uzaklaşıp
mürşidin peşine takıldığımız müddetçe yeni FETÖ’lere maalesef ki esir olacağız.
Hiç olmazsa bundan sonra Mustafa Kemal Atatürk’ün veciz sözlerini kulak arkası
yapmayalım.” 
Ayrıca,
bu maddede geçen mabetler konusunu da pozitif hukuk bağlamında irdelememizde
fayda vardır. Çünkü cemevleri gibi inanç mabetlerinin bazı hukuki çıkmazlardan
ötürü mabet statüleri tanınmamaktadır. Eşit haklar açısından bakıldığında,
sorun, ibadet yerlerinin genel hukuki statüsünün eşitlik ilkesini her zaman ve
tam gözetir nitelikte olmayan bir pozitif düzenlemeler bütününün varlığından
kaynaklanan tanınmama ve hakkaniyet ölçüsünde eşit muamele görmeme sorunudur.
Cemevlerinin statüsünün ibadethane olarak kabulü için, sıkça ileri sürüldüğü
gibi, Anayasa’nın temel hükümlerinden olan ve inkılap kanunları içinde
sayılarak güvence altına alınan 174’üncü maddenin (3)’üncü fıkrasında 677
sayılı Tekke ve Zaviyelerle Türbelerin Seddine Dair Yasa’nın değiştirilmesine
de ihtiyaç yoktur. Ufak bir hukuki düzenlemeyle cemevlerinin statüsü, ilgili
yasanın yasakladığı türbe ve benzeri yerlere iliştirilmekten kurtarılabileceği
gibi, illa bir düzenlemenin de açıkça zikredilmesi gerekmeden de sorunun idari
yargı içtihadıyla çözülebileceği bilinmektedir. Cemevinin bu kapsamda bulunduğu
hükmünü yargı içtihadıyla yerleştirmek teknik olarak imkân dışı değildir ancak
bu yol, açık bir yasal düzenleme yoluyla karşılaştırıldığında öncelikle zaman
alıcıdır; dahası, yargıda mevcut muhafazakâr tutumun etkileri, bugüne dek
yerleşmiş içtihadın ve gözlenen performansın ışığında düşünüldüğünde yargısal
yolun başlatıcı değil ancak birtakım açık düzenlemelerle harekete geçirildiği
takdirde tamamlayıcı sonuç vereceğini düşündürmektedir. 
Sözlerimi
tamamlamadan önce, toplum olarak birbirimizi anlamamamıza neden olan, kin,
nefret ve öfkenin sevgiye dönüşmesini, cennet gibi vatanımızda yaşayan tüm
inançların birbirlerinin haklarına saygılı, kardeşçe, el ele, barış içinde
birlikte olmalarını diler, aşk-ı niyazla yüce Meclisi saygıyla selamlıyorum.
(CHP sıralarından alkışlar)
BAŞKAN
– Teşekkür ederim Sayın Çamak.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
88’inci
madde üzerinde ikisi aynı mahiyette olmak üzere üç önerge vardır, ilk
okutacağım iki önerge aynı mahiyettedir, önergeleri birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 88’inci maddesinin tasarı metninden
çıkarılmasını arz ve teklif ederiz.
 Behçet
Yıldırım İmam Taşçıer Erol Dora
 Adıyaman Diyarbakır Mardin
 Nihat
Akdoğan Mahmut Celadet Gaydalı Meral Danış Beştaş
 Hakkâri Bitlis Adana
Aynı
mahiyetteki diğer önergenin imza sahipleri:
 Mustafa
Kalaycı Muharrem Varlı Erkan Haberal
 Konya Adana Ankara
 Emin
Haluk Ayhan Mehmet Erdoğan Baki Şimşek
 Denizli Muğla Mersin
BAŞKAN
– Aynı mahiyetteki önergelere Komisyon katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önergeler üzerinde önce Adana Milletvekili Sayın Meral Danış Beştaş
konuşacaklar. 
Buyurun
Sayın Danış Beştaş. (HDP sıralarından alkışlar)
MERAL
DANIŞ BEŞTAŞ (Adana) – Sayın Başkan, değerli milletvekilleri; ben de hepinizi
selamlıyorum.
Ben
bugün Karma Komisyonda görüştüğümüz Leyla Zana dosyasını sizlerle paylaşmak istiyorum,
maddeye ilişkin teknik itirazlarımızı zaten yapmış durumdayız. 
Sayın
milletvekilleri, 1994 yılından bugüne yirmi üç yıl geçti ama hâlâ,
milletvekilliği, yemin metninden dolayı düşürülüyor. 1980 darbesinin üzerinden
otuz yedi yıl geçti ama hâlâ darbecilerin tanzim ettiği, bu halka dayattığı
darbe anayasasıyla yönetilmeye devam ediyoruz. Leyla Zana’nın vekilliği neden
düşürülüyor? Her ne kadar gösterilen gerekçe devamsızlık gibi gösterilse de
gerçek bu değil. “Yeminden dolayı düşürüyoruz.” dememek için Karma Komisyon ve
siyasi irade dolanarak devamsızlık gerekçesini getiriyor. Nedir mesele? 7
Hazirandan sonra seçilen Leyla Zana, Deniz Baykal’ın Başkanlığında, aynı
kavramı kullanarak yemin metninde, “Türkiye milleti” diyerek burada yemini
kabul edildi ama 1 Kasımdan sonra yemin edince yine aynı kavramı kullandı,
“Türkiye milleti” dedi; aynı Başkan, aynı Parlamento, aynı yemin bu sefer
geçersiz kabul edildi ve Sayın Zana’nın odası dâhil bütün hakları ve olanakları
elinden alındı. 3 personeli de yok, bir odası da yok, milletvekilliği yapacağı
hiçbir aracı da söz konusu değil. Şimdi, bu tabloda “Devamsızlık yaptı.”
deniyor. Hem bir milletvekiline “Gelip tekrar yemin içmek zorundasın, bu
kavramı reddediyorum.” diyeceksiniz ve vekillik yaptırmayacaksınız hem de “Niye
gelmiyorsun?” diyerek vekilliğini düşüreceksiniz, böyle bir gerekçe kabul
edilemez. 
Bu
yemin metniyle problemimiz var, bu yeni bir problem değil. 1982 Anayasası’yla
problemimiz var çünkü bu darbecilerin getirdiği bir anayasa. Aslında bu
Parlamentoda bulunan bütün siyasi partiler seçimlerde darbe anayasasına karşı
yeni bir anayasa sözü veriyorlar, seçim kampanyalarında darbe anayasasına karşı
konuşuyorlar ama sorun gelince ortaya, söz konusu HDP olunca herkes darbe
anayasasının arkasına sığınıyor, bu yemin metnini savunuyor. Bu yemin metni,
81’inci maddedeki metin, Türkiye toplumunu yansıtmıyor. Bu yemin metni
Türkiye’deki çoğulculuğu, çok dilliliği, çok kimlikliliği, çok inançlılığı, çok
kültürlülüğü yansıtmıyor. Bizler hepimiz tornadan çıkmış vekiller değiliz;
farklı dillerdeyiz, farklı kimliklerdeyiz, farklı inançlardayız, farklı
yaklaşımlarımız var. Bu nedenle yemin metni birleştirici olmak zorundadır.
Şimdi, bu tabloda Evren’in ruhu bu Meclisin üzerinde olmaya devam ediyor.
Milletvekilliği yeminle kazanılmaz. Milletvekilliği halk ile vekil arasında
kurulan bir akittir, sandıktan çıkan iradedir. Halk kendisi vekâlet verir
oyuyla. Yoksa burada yemin içmedi diye Zana’nın vekilliği düşmez. Göstermelik
olarak düşürülse bile onun halk nezdindeki milletvekilliği tabii ki devam eder.
1994
darbesinden, milletvekillerinin on yıl yatırılmasından sonra bugün farklı bir
yöntemle milletvekillikleri düşürülüyor. Doğrusu bu Parlamento, bu dönemde,
olmadık her şeyi yaşıyor. Kullanılmayan ne kadar madde varsa HDP’ye karşı
işletiliyor. 5 milletvekilimizin vekilliği düşürüldü ilk kez devamsızlıktan,
şimdi yine düşürülme çabası içinde ve halk iradesi adım adım lağvediliyor,
gasbediliyor. Gerçekten bu kabul edilemez bir mesele. Bunun bir çıkış yolunun
olması lazım. Yüz binlerce oyu alan milletvekilinin, milyonlarca oyu alan bir
partinin, bu şekilde, parmak hesabıyla milletvekilliklerinin düşürülmesinin
gelecekteki karşılığı çok ağırdır. Bugünlerin hepiniz tarafından, herkes
tarafından öz eleştirisinin verileceğini biliyoruz ama öz eleştiri vermeye
gelmeden, gelin, bugünden bu darbecilere, darbe anayasasına, antidemokratik ve
gayrimeşru uygulamalara karşı çıkalım diyorum.
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Danış Beştaş.
Aynı
mahiyetteki önergelerin diğer konuşmacısı Mersin Milletvekili Sayın Baki Şimşek
olacak.
Buyurun
Sayın Şimşek. (MHP sıralarından alkışlar) 
BAKİ
ŞİMŞEK (Mersin) – Sayın Başkan, değerli milletvekilleri; 502 sıra sayılı Kanun
Tasarısı’nın 88’inci maddesi üzerinde söz almış bulunmaktayım.
Bu
tasarıyla, kamu kurum ve kuruluşlarına uygulanan su ve atık su bedellerinin,
miktarına bakılmaksızın, sabit tarife ücreti olarak belirlenmesi ve konutlar
için belirlenen en düşük tarifenin yüzde 50’sini geçmemesi öngörülmektedir.
Tasarı olumludur. Suyla ilgili, çıkan yasadaki karışıklıktan dolayı, çok
değişik su faturalarıyla vatandaşlar karşı karşıya kalmaktadır. Köy ve
beldelerimizdeki suların çoğunluğu cazibeyle gelmektedir. 
Özellikle,
seçim bölgem olan Mersin’de bazı köylüler bizlere şunu söylüyorlar: “Büyükşehir
yasasıyla beraber köylerimizden ton başına 3 lira, 4 lira gibi rakamlar talep
ediyorsunuz, bizim köyümüzün her tarafı su.” diyorlar. Atık su da yok ama çıkan
yasayla belediyeler köylülerden su parası talep ediyor. Tabii, köy ve
beldelerin, kırsal kalkınmanın sağlanabilmesi için ben buradan Hükûmete şunu
öneriyorum: Köyde yaşayan nüfus yüzde 40’dan yüzde 20’ye düşmüş. Şu anda hâlâ
köyden kente göç yoğun şekilde devam etmekte ve bununla beraber çarpık
yapılaşma ve şehir hayatının zorluğu insanları canından bezdirmekte. Gelin,
üreten insanları, çalışan insanları, emekli insanları, tekrar, köyde yaşamayı
cazip hâle getirerek köylerine geri döndürelim. Köyde ve beldede yaşayan
insanlardan belli bir rakama kadar sudan para almayalım, belli bir rakama kadar
elektrikten para almayalım. Ama, maalesef yapılan yanlış uygulamalarla insanlar
aynı şartlarda köyde yaşama… Yarın, 2019 itibarıyla köyde yaşayan insanlardan
emlak vergisi ve çöp vergisi de alındığı zaman köyde yaşamakla şehirde yaşamak
aynı olacak ve köyden kente göç yoğun bir şekilde devam edecek. Onun için,
Hükûmetin bu tasarıdan sonra tekrar bunu değerlendirmesini ve kırsalda
yaşamanın, köyde yaşamanın, üreten insanların desteklenmesi adına köyde yaşayan
insanlardan belli bir rakama kadar hiç su parası alınmamasını talep ediyoruz.
Gelin, hep birlikte bunu düzenleyelim. 
Yine,
kış mevsimine henüz yeni giriyoruz ama elektrik kesintileri vatandaşları
canından bezdiriyor. Bugün Mersin’in birçok ilçesinde on saat, on iki saat
elektrik kesintisi oldu. Şu anda yüzlerce insan bize mesaj atıyor “Beşiktaş
maçını izleyeceğiz, elektrik yok.” diyorlar. Allah aşkına, TEDAŞ ne iş yapıyor?
TEDAŞ müdürünü aradığımız zaman “Efendim, kırk yıldır yatırım yapılmamış, şimdi
biz yatırım yapacağız, bakım yapacağız, trafo koyacağız.” diyor. Allah aşkına,
bu kırk yılın on beş yılı size ait, AK PARTİ’nin amblemi ampul. “Ülkeyi
aydınlatacağız, dünyayı aydınlatacağız.” diyorsunuz ama insanların evlerindeki
bir lambayı yakacak kadar bile elektrik yok. Hükûmetin bu konuyla ilgili…
Artık, kış sezonuna giriyoruz, bundan sonra özellikle Çukurova’da insanlar
klimayla ya da elektrikli sobayla ısınıyorlar, Enerjisa’ya gerekli desteğin
verilerek elektrik sorununun bir an önce kökten çözülmesi gerekiyor.
Sayın
Bakanım, bir diğer önemli problem de akaryakıt sektörünün sorunları. Ben
geçtiğimiz yıl buradan bütçe görüşmeleri sırasında akaryakıt sektörüyle ilgili
alınması gereken önlemleri size sıralamıştım ama maalesef, sektörün sorunları
aynen devam ediyor. Akaryakıt sektörünün çoğunluğu kaçakçıların elinde şu anda.
Kaçakçılık Türkiye’de eskiden katırla eşekle belki sınırdan mazot, benzin
getirip köylüler kendilerine bir geçim kapısı oluşturuyorlardı ama bugün
kaçakçılık artık katırla yapılmıyor, eşekle yapılmıyor. Kaçakçılık gemilerle
yapılıyor, kaçakçılık petrol boru hatlarıyla yapılıyor. Kayıt dışının önlenmesi
adına bütün petrol istasyonlarına otomasyon sistemi kuruldu, yedi sekiz yıldır
bütün akaryakıt istasyonlarında otomasyon sistemi var. Ama Türkiye’de ana dağıtım
firması sayısı 100’e yaklaştı şu anda. Hiçbir ana dağıtım firmasının deposunda
otomasyon sistemi yok. Sayın Bakan size sesleniyorum, bunu kurmamanızın acaba
bir sebebi var mı? Bu akaryakıt firmalarının bir ayrıcalığı mı var? 100’e yakın
akaryakıt firmasının deposunda, maalesef, otomasyon sistemi yok. Kaçakçılığı
akaryakıt ana dağıtım firmaları yapıyor. Şu anda irsaliyeyle çıkış yapıyorlar,
fatura kesme yok, yedi gün sonra faturalandıracaklar. Eğer yolda bir çevirme
yoksa, maliyeciye yakalanmamışsa götürüyor dışarıdan herhangi bir yere bu
satışı yapıyor, aynı irsaliyeyle yarın başka birisine de akaryakıt satıyor.
Buradan bunu dile getirmemize rağmen, maalesef, bununla ilgili geçtiğimiz yıl
içerisinde bir önlem almadınız. 
Ayrıca
geçtiğimiz hafta sonu Mersin yine kaderiyle baş başa kaldı. Her dönem
söylediğimiz, arkası dağ, önü deniz olan bir kent, yağan ilk yağmurla beraber
yine seller altında kaldı. Mersin’in içerisinden on üç tane dere geçiyor ve bu
derelerin tamamının mülkiyeti Maliye Bakanlığına ait. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Şimşek. 
BAKİ
ŞİMŞEK (Devamla) – Sayın Başkanım toparlıyorum, bir dakika... 
BAŞKAN
– Buyurun, peki.
BAKİ
ŞİMŞEK (Devamla) – Sayın Başkanım, en azından büyükşehir belediye sınırı ve
belediye sınırı içerisinde kalan derelerin tahsisinin Bakanlık tarafından
belediyelere devredilmesi… Bu, çok önemli bir konu. Belediye, buranın, derenin
ıslahını yapacak ya da iyileştirmesini yapacak; talepte bulunsa aylarca,
yıllarca bürokrasiyle uğraşıyor. Orman Bakanlığı da maalesef… Orman Bakanına
geçtiğimiz yıl sel baskınından sonra da buradan seslenmiştik, kendisi de
buradaydı. “Bu dereleri ıslah edelim, Mersin’i yine sel basacak.” dedik ama
maalesef Orman Bakanı bir tane çivi çakmadı, 3 tane motopomp gönderdi, “Bu akan
suları tahliye ettik.” dedi, “Gerekli yatırımları yaptık.” dedi. Sadece
Mersin’in içerisinden geçecek derelere yapılacak yatırım miktarı 2 milyar. Bu
dosya Sayın Cumhurbaşkanına sunuldu. Hükûmetin bununla ilgili gerekli desteği vermesi...

Türkiye’de
en çok narenciye nerede yetişiyor? Alacağınız cevap: Mersin. En çok muz nerede
yetişiyor? Alacağınız cevap: Mersin. Türkiye’nin sebze ve meyve ihracatını
neresi yapıyor? Alacağınız cevap: Mersin. Türkiye’yi doyuran kent Mersin. 
Hükûmetin
de Mersin’i ihmal etmemesini, Mersin’e sahip çıkmasını talep ediyor, yüce
Meclisi saygıyla selamlıyorum. (MHP ve CHP sıralarından alkışlar) 
BAŞKAN
– Teşekkür ederim Sayın Şimşek. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 88’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla.

 Bihlun
Tamaylıgil Bülent Kuşoğlu Lale Karabıyık
 İstanbul Ankara Bursa
 Mehmet
Bekaroğlu Uğur Bayraktutan  Musa Çam
 İstanbul Artvin İzmir
MADDE
88 - 5393 sayılı Kanuna aşağıdaki ek madde ilave edilmiştir.
"EK
MADDE 2- Kamu kurum ve kuruluşlarına uygulanan su ve atık su tarife ücreti
tüketim miktarına bakılmaksızın sabit tarife ücreti olarak belirlenir ve
konutlar için belirlenen en düşük su ve atık su tarife ücretinin yüzde 50
fazlasını geçemez. Belediyeler temiz şebeke suyu hizmeti vermediği yerleşim
yerlerindeki kamu kurumlarından herhangi bir ad altında ücret talep edemez.
Kamuya ait eğitim kurumları, yurtlar, okul pansiyonları ve hastanelerden
abonelik, açma kapama, bağlantı, teminat, güvence bedeli, katılma payı ve
benzeri ad altında herhangi bir ücret talep edilemez.”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge üzerinde Artvin Milletvekili Sayın Uğur Bayraktutan konuşacak. 
Buyurun
Sayın Bayraktutan. (CHP sıralarından alkışlar) 
UĞUR
BAYRAKTUTAN (Artvin) – Teşekkür ediyorum Sayın Başkanım.
Sayın
Başkan, değerli milletvekilleri; ben de bu vesileyle Artvin’deki bazı sorunları
yüce Parlamentoyla ve kamuoyuyla paylaşmak istiyorum.
Öncelikle
şunu belirtmek istiyorum: Biraz önce değerli milletvekili de bahsetti. Benim
yörem, benim ilim aslında bir enerji kenti olmasına rağmen, suların en bol
olduğu bir yer olmasına rağmen ve Çoruh Nehri üzerinde on bir barajın olmasına
rağmen ne yazık ki aynı sorunu sadece, sayın milletvekilim, Mersin değil Artvin
de elektrik anlamında ciddi anlamda sorun çekiyor. Biz de ilimizde yoğun bir
şekilde elektrik kesintileriyle karşı karşıya kalıyoruz. Öyle ki daha ilginç
bir örnek anlatayım: “Şu anda Artvin’de Türkiye açısından örnek teşkil
edebilecek ne vardır?” derseniz, dünyanın en büyük Atatürk heykeli Artvin’de.
Bir iş adamımız, daha doğrusu bir noter ağabeyimiz, devletten hiçbir yardım
almadan, 24 metre büyüklüğünde, aynı o Brezilya’da, Rio de Janeiro’da olan
heykel gibi bir büyük Atatürk heykelini Artvin’e yaptı. Ama yeteri derecede… Şu
son günlerde belediye gene güzel şeyler yaptı, kısmen aydınlatılıyor ama biz
Atatürk heykelini bile aydınlatamıyoruz. O nedenle kentte bir aydınlatmanın
ötesinde onu beklemek çok iyimserlik olur diye düşünüyorum. 
Değerli
arkadaşlarım, kamulaştırmalarla alakalı ciddi anlamda Artvin’in sorunları var.
Kamulaştırmalarla alakalı olarak insanlara bir anlamda paralarını verdik,
kamulaştırmanın sosyal boyutunu buzdolabına koyduk. Dedik ki: “Alın,
bulunduğunuz, doğduğunuz, doyduğunuz yerleri mezarlarınızla beraber terk edin.”
Şu anda ciddi anlamda bu insanlar bulundukları yerleri terk ettikten sonra
kamulaştırmanın sosyal boyutu göz ardı edildi ve Artvin’de şu anda mevcut
yapılan kamulaştırmalarla alakalı ciddi anlamda mağduriyetleri ne yazık ki
Artvinli yaşamaya devam ediyor. Bu konuda yarın yapacağım konuşmada da
özellikle Yusufeli ilçe merkezimizdeki kamulaştırmaların ne aşamada olduğunu,
vatandaşın nasıl bir mağduriyet çektiğini de ayrıntılarıyla anlatacağım. O
anlamda, bir yandan da Artvinli kamulaştırmanın yapıldığı yerde yaşayanlar, bir
yandan da bir ülkeye kendilerini feda ediyorlar. Ama ne yazık ki, devlet, bu
kamulaştırmaların sonucunda sosyal boyutu göz ardı ederek vatandaşlara diyor
ki: “Buraları terk edin.”
Değerli
arkadaşlarım, geçen hafta burada yapmış olduğum konuşmada Artvin’in ciddi
sorunlarından bir tanesinin de hâlen devam eden Cankurtaran Tüneli olduğundan
bahsetmiştim. Geçen bir hafta evvel ilgili bakan hakkında verilen gensoruda ve
Sayın Başbakanla burada yapmış olduğum görüşmede söz konusu Cankurtaran Tüneli’nin
ne zaman açılacağına ilişkin, bütün Artvinlilerin beklentisinin ne olduğuna
ilişkin soruya, 2017 yılının sonuna kadar Cankurtaran Tüneli’nin Artvinlilerin
hizmetine gireceğini Sayın Bakan ve Sayın Başbakan ifade etmelerine rağmen
benim vermiş olduğum araştırma önergesi üzerine AKP Grubu adına söz alan Sayın
Milletvekili 2018 yılı gibi belirsiz bir tarihte bu tünelin açılacağına ilişkin
beyanda bulundu. Bu, bütün Artvinlileri derinden üzmüştür ve bu belirsizliğin
olması Artvinlilerde derin bir kaygıya yol açmıştır. 
Değerli
arkadaşlarım, benim memleketimde şöyle bir problem var: Bakın, bizde tam
teşekküllü bir hastane yok. Ne yazık ki en ufak bir kalp rahatsızlığında veya
beyinle alakalı geçirilecek -Allah göstermesin- bir beyin kanaması olayında
insanlar ya Erzurum’a ya Rize’ye veya Trabzon’a gitmek zorunda kalıyorlar. Bizi
engelleyen bir duvar var, Cankurtaran. Yani Artvinlinin kaderi ambulanslarda
ölmek değil değerli arkadaşlarım, Artvinliler herhangi bir hastaneye
yetiştiriliyorken özellikle kış aylarında Cankurtaran Tüneli’ndeki sorunlardan
dolayı, Cankurtaran Tüneli’nin açılmaması nedeniyle geçit vermeyen bir dağ
karşısında ne yazık ki ambulanslarda ölen bir Artvinli gerçeğiyle karşı
karşıyayız. 
Bu
konuda Hükûmetin bugüne kadar sekiz yıldır bitmeyen ve yılan hikâyesine dönen
bu tünelin açılması konusunda gerekli hassasiyeti göstermesini, özellikle bu
aydan sonra ki yarından sonra Artvin’e kar geliyor, bu aylarda doğabilecek olan
yollardaki mağduriyetlerden dolayı bu tünelin açılmasını ivedilikle beklemekteyiz
ki en azından, geçici de olsa Artvinlilerin o tünelden geçmesi sağlanmalıdır. 
Bir
başka problemimiz daha var değerli arkadaşlarım; o da ne? Bakın, Karadeniz’de
bir Giresun Ordu Havaalanı var. Giresun Ordu Havaalanı Giresun ile Ordu’nun
arasında tam ortaya denk geliyor ama ne yazık ki bizim tarafa geldiğimiz zaman
bizim havaalanıyla alakalı bir Temel hesabı yapılmış. Nasıl yapılmış derseniz…
HASAN
KARAL (Rize) – Esas Artvin’e…
UĞUR
BAYRAKTUTAN (Devamla) - Artvin ile Rize arasında bir havaalanı yapılıyor
Hükûmete teşekkür ediyoruz ama nasıl bir havaalanı ki -Sayın Milletvekili
buradan gülüyor, Sayın Karal- bunlara çok yakın bize çok uzak. Bu nasıl oluyor?
Bize göre, bunlara mil hesabından bize kilometre hesabından tutturuyorlar,
birbirine uymuyor. O anlamda da Rizelileri şikâyet ediyorum bütün Artvinlilere.
Bu havaalanının orta bir yerde olması gerekiyordu, bu mağduriyetin bir an önce
giderilmesi gerekiyor. 
Evet,
havaalanı yapılmasına karşı değiliz hatta teşekkür de ediyoruz ama biz
havaalanının tam orta noktada olmasını, her iki ilin valiliklerinin orta
noktada olmasını beklerdik. Bu konuda bir Temel hesabı yaptılar, bunda da yöre
milletvekili olarak şikâyetlerimi sunuyorum.
Artvin’in
sorunlarından bahsetmek istemem, sorunlarının bir an önce giderilmesini isterim
ama bu konuda biraz önce ivedilikle bahsetmiş olduğum konular aciliyet
kesbetmektedir. 
Parlamentonun
ve Hükûmetin bu konuda gerekli duyarlılığı göstereceğine inanıyor, yüce
heyetinizi saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Bayraktutan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
89’uncu
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı “Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı”nın 89’uncu
maddesinin aşağıdaki şekilde değiştirilmesini arz ve teklif ederiz.
Saygılarımızla.

 Bihlun
Tamaylıgil Bülent Kuşoğlu Lale Karabıyık
 İstanbul Ankara Bursa
 Mehmet
Bekaroğlu Tufan Köse Musa Çam
 İstanbul Çorum İzmir
MADDE
89- 31/5/2006 tarihli ve 5510 sayılı Sosyal Sigortalar ve Genel Sağlık Sigortası
Kanununun 88 inci maddesinin onaltıncı fıkrasına aşağıdaki cümleler ilave
edilmiştir. 
“6183
sayılı Kanunun 23 üncü maddesine göre Maliye Bakanlığına bağlı tahsil
dairelerince reddiyat yapılması durumunda anılan maddenin birinci fıkrasına
göre yapılacak mahsuptan sonra Kurumun prim ve diğer alacaklarından muaccel
olanlara mahsup yapılır. Kurumun tahsil ettiği prim ve diğer alacaklardan reddi
icap edenler, istihkak sahiplerinin Kuruma olan muaccel borçlarına mahsubundan
sonra Maliye Bakanlığına bağlı tahsil dairelerine olan muaccel borçlara mahsup
edilmek üzere reddolunur. Bu suretle yapılan ödemelerde, reddedilen tutarın
Kuruma ve/veya alacaklı tahsil dairesinin hesabına geçtiği tarihte ödeme
yapılmış sayılır. Bu fıkranın uygulanmasına ilişkin usul ve esaslar Maliye
Bakanlığı ile Kurum tarafından müştereken belirlenir.”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Gerekçeyi mi okutuyoruz?
ENGİN
ALTAY (İstanbul) – Gerekçe…
BAŞKAN
– Gerekçeyi okutuyorum.
Gerekçe:

Madde
metninin daha iyi anlaşılması için bu değişiklik yapılmaktadır.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 89’uncu maddesinde yer alan "Bu
suretle” ibaresinin "Bu doğrultuda” şeklinde değiştirilmesini arz ve
teklif ederiz.
 Behçet
Yıldırım İmam Taşçıer Erol Dora
 Adıyaman Diyarbakır Mardin
 Nihat
Akdoğan Mahmut Celadet Gaydalı Ali Atalan
 Hakkâri Bitlis Mardin
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Önerge üzerinde Mardin Milletvekili Sayın Ali Atalan konuşacak.
Buyurun
Sayın Atalan. (HDP sıralarından alkışlar)
ALİ
ATALAN (Mardin) – Sayın Başkan, değerli milletvekilleri; hepinizi saygıyla
selamlıyorum.
“Memleketin
sokaklarında güler yüzlü çocuklarız, 
Kan
yüzlü bulutlar canımızı alıyor, 
Biz
Mezopotamya çocuklarıyız, 
Barış
güvercinleriyiz, 
Size
göre ise bir can, 
Bazen
hatırlayın bizi, 
Yüreğinizde
yer açın bize.”
Bu
sözler Uğur Kaymaz adına yaptırılmış heykelin üzerinde yer alan sözler idi.
“İdi” diyorum çünkü Kızıltepe’de Uğur Kaymaz’ın anısına yaptırılmış olan heykel
geçtiğimiz haziran ayında, atanan kayyum tarafından kaldırıldı. Bundan tam on
üç yıl önce 21 Kasım 2004’te Uğur Kaymaz ve kamyon şoförü olan babası Ahmet
Kaymaz evlerinin önünde öldürüldü. Ölümlerinin üzerinden on üç yıl geçti, 12
yaşında 13 kurşunla öldürülen Uğur, terörist olarak kamuoyuna yansıtılmak
istenildi. Uğur’un ve babasının failleri hâlen bulunmuş değil, ortaya
çıkarılmış değildir. Tabii, geride bir de acılı bir anne var. Kızıltepe
Belediyesine bağlı Eğitim Destekevinde on iki yıl temizlik işçisi olarak
çalışan anne Makbule Kaymaz geçen yıl bu tarihlerde yani oğlu Uğur’un ve eşinin
öldürülmesinin yıl dönümünde bir KHK’yla işten çıkarıldı. Hükûmetten biri
çıksın bize açıklasın: Oğlunu ve eşini kaybetmiş bu kadın neden işten atıldı?
Avuçlarında güvercin bulunan 2 çocuk heykelinin kime, ne zararı vardı, bu
heykel neden kaldırıldı? Ben şahsen anlam veremiyorum, anlam veren varsa
buyursun, bize açıklasın.
Kürt
toplumu için önemli şahsiyetlere ait heykeller, meydan ve park isimleri
kayyumlar tarafından kaldırılmaya, değiştirilmeye devam ediliyor. AKP’nin halka
hizmet anlayışı maalesef budur. Kürtlerin tarih bilinci ve belleğine saldırı
sadece bununla sınırlı değil tabii ki. Bakın Şırnak’a, Cizre’ye, Nusaybin’e,
Yüksekova’ya. Sokağa çıkma yasaklarından sonra yüzlerce evin yıkıldığı bu
yerlerde TOKİ konutlarının yapımı hâlen sürüyor. Öncelikle belirtmek gerekir ki
bu konutlar bölge halkının yaşam tarzı ve yerleşik kültüre uygunluk arz
etmiyor, tamamen aykırıdır. Üstelik bu konutlar uzun vadeli borç yükü içermekte
ve zorla imzalatılan belgeler karşılığında verilmektedir. Daha açık bir şekilde
söylemek gerekirse, Hükûmet diyor ki: “Senin evin hasar gördü, bunu yıkıp onun
yerine senin kültürüne aykırı, uygun olmayan tarzda bina inşa edeceğiz. O
binadan sana vereceğim daire için de seni uzun vadeli borç yükü altında
bırakacağım.” Evi sağlam olan yurttaş ise -onun açısından durum daha vahim-
sağlam ev için yıkım kararı çıkarılıyor, sonra da yurttaş TOKİ’ye mecbur
bırakılıyor. Peki, bitti mi acaba bu yanlış siyaset? Hayır. Yurttaşa hasar
gören ev eşyaları için ödeme yapılması karşılığında TOKİ konutlarından daire
alınması şartı koşuluyor. Bu mu sayın AKP milletvekilleri, sayın AKP Hükûmet
yetkilileri sizin adalet anlayışınız? Sokağa çıkma yasaklarıyla mağdur
ettiğiniz halkı borç yükü altına sokmanız bir yana, hâlen oradan cenazeler,
insan kemikleri çıkarılıyor. Nasıl bir ahlak anlayışı egemen ki cenazenin
üzerine bina inşa ediliyor, bir de o cenaze sahiplerinin akrabaları o binalara
yerleştirilmek isteniyor. Allah’tan korkun… Gerçi siz korkmuyorsunuz Allah’tan.
Siz, bize göre, bu kafayla, değil belediyelere kayyum, her eve, her aileye
kayyum atasanız da kazanamayacaksınız.
Teşekkür
ediyor, saygılar sunuyorum. (HDP sıralarından alkışlar)
BAŞKAN
- Teşekkür ederim Sayın Atalan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 89’uncu maddesinde bulunan “müştereken”
ifadesinin “ortak” şeklinde değiştirilmesini arz ve teklif ederiz.
 Mustafa
Kalaycı Mehmet Necmettin Ahrazoğlu Erkan Haberal
 Konya Hatay Ankara
 Fahrettin
Oğuz Tor Zihni Açba Kamil Aydın
 Kahramanmaraş Sakarya Erzurum
 Arzu
Erdem
 İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
- Önerge üzerinde Hatay Milletvekili Sayın Mehmet Necmettin Ahrazoğlu
konuşacaklar.
Buyurun
Sayın Ahrazoğlu. (MHP sıralarından alkışlar) 
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri; 502 sıra
sayılı torba kanunla ilgili 89’uncu madde üzerinde vermiş olduğumuz önergeyle
ilgili Milliyetçi Hareket Partisi Grubu adına söz almış bulunuyor, heyetinizi
saygıyla selamlıyorum.
Değerli
milletvekilleri, Kanun Tasarısı’nın 89’uncu maddesinde; 5510 sayılı Sosyal
Sigortalar ve Genel Sağlık Sigortası Kanunu’nun 88’inci maddesinde değişiklik
yapılmaktadır. Yapılan değişiklikle saymanlıkta emanet olarak duran paranın
veya fazla alınan verginin ilgilisine geri verilmesi işleminde günü gelmiş
borçlarından düşülerek ödenmesi amaçlanmaktadır. Demek ki Türkiye, hani
geçmişte diyorduk ya, 70 sente muhtaç, o duruma düşmüş gibi bir algı oluşturdu
bu madde bende ama mademki alacaklar tahsil edilecek madde olaraktan da uygun
görüyoruz.
Değerli
milletvekilleri, benim maddeden ziyade ülkemiz ve seçim bölgem olan Hatay için
önemli bir konuyu dikkatlerinize sunmak istiyorum. Bilindiği gibi Türkiye'nin
sanayi ve üretim noktasındaki en büyük rüyalarından birisi olan yerli otomobil
projesidir ve proje otomobil proje konsorsiyum şirketlerinin belirlenmesiyle
başlamıştır. Yerli otomobil Bilim Sanayi ve Teknoloji Bakanlığı ile Türkiye
Odalar ve Borsalar Birliği koordinasyonunda 5 şirketten oluşan bir konsorsiyum
tarafından hayata geçirilecektir.
Türkiye'nin
otomobilinin aynı segmentteki otomobillerden daha kaliteli ve daha ucuz
olacağını belirten yetkililer, hedef pazarların Kuzey Afrika ve Orta Doğu
bölgesi olacağını ifade etmektedir. Tüm vatandaşlarımızı, illerimizi ve iş
dünyasını heyecanlandıran bu gelişmeyle ilgili olarak yerli otomobilin üretim
merkezinin neresi olacağı belirsizliğini korumaktadır. Bu yatırımın öncelikle
ve kesinlikle Türkiye'nin ekonomik olarak daha az gelişmiş bir bölgesinde
yapılması gerekmektedir. Yerli otomobil projesi, bölgeler arası gelişmişlik
farkının kapatılması için de tarihî bir fırsat olacaktır. Bu yerin tespitinde
ise siyasi baskılardan uzak, objektif kriterler dikkate alınarak bir seçim
yapılması uygun olacaktır. Seçim bölgem Hatay, bu konudaki en uygun yerdir.
Bazı örneklerle kriterleri sıralamak istiyorum. Yerli otomobilin hedef
pazarlarının Kuzey Afrika ve Orta Doğu olabileceği ifade edildiğine göre, bu
bölgelere en yakın ve uygun şehir Hatay'dır. Ayrıca, Hatay ikinci el otomotiv
ihracatında Orta Doğu’ya en fazla ihracat yapan illerin başındadır. Jeopolitik
konumu dolayısıyla Orta Doğu’ya geçiş güzergâhına ve Orta Doğu’ya ihracat
imkânlarını ihtiva edecek coğrafyaya sahiptir. Hatay, demir yolu, otoban
yolları ve hava ulaşım ağıyla güçlü bir lojistik merkezdir. Asya, Afrika ve
Avrupa'ya deniz ulaşımı İskenderun Körfezi’nden yapılabilmektedir. Proje üretim
merkezinin çok geniş bir alana ihtiyaç duyacağı için müsait bir arazinin
bulunması gerekmektedir. Hassa ilçesinde 80 bin dekarlık hazine arazisi sanayi
bölgesi olarak ayrılmış olup ilk etapta 45 bin dekarlık alan Hassa organize
sanayi bölgesi olarak ayrılmıştır. Millî otomobilimiz için en uygun yer 10
organize sanayi bölgesi büyüklüğündeki Hassa Organize Sanayisi olmalıdır.
Ayrıca,
otomobilin en önemli ham maddelerinden biri olan yassı mamul çelik üretimi
Hatay’ın ilçelerinden Payas, Dörtyol ve İskenderun'da üretilmektedir. 
Üretici
ve bayilere lojistik imkân sağlanması ve otomobilin ülke içine nakliyesi için
gerekli 9 bine yakın tır firması Hatay’da mevcuttur.
Kısacası,
Hatay, yerli otomobil üretimi için Hassa Organize Sanayi Bölgesi biçilmiş bir
kaftandır. Hatay halkının ekonomik ve sosyal açıdan motivasyonunu artıracak
olan bu proje, Hataylılar tarafından beklenmektedir ve yüce Meclisten de
gerekli desteği istemektedir. 
Hepinize
saygılar sunuyorum. (MHP sıralarından alkışlar) 
BAŞKAN
– Teşekkür ederim Sayın Ahrazoğlu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
90’ıncı
maddede üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 90’ıncı maddesinde yer alan “Maliye
Bakanlığınca belirlenir” ibaresinin “Maliye Bakanlığı tarafından belirlenir”
şeklinde değiştirilmesini arz ve teklif ederiz. 
 Behçet
Yıldırım İmam Taşçıer Erol Dora
 Adıyaman Diyarbakır Mardin
 Nihat
Akdoğan Mahmut Celadet Gaydalı Kadri Yıldırım
 Hakkâri Bitlis Siirt
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkan. 
BAŞKAN
– Önerge üzerinde Siirt Milletvekili Sayın Kadri Yıldırım konuşacak.
Buyurun
Sayın Kadri Yıldırım. (HDP sıralarından alkışlar) 
KADRİ
YILDIRIM (Siirt) – Sayın Başkan, değerli milletvekilleri; hepinizi saygılarımla
selamlıyorum. 
Her
ne kadar branşım teoloji ve Kürdoloji ise de Türkolojiyi de az çok biliyorum.
Dolayısıyla, üzerinde konuşacağım madde siyasal bir madde değil, dilsel bir
maddedir. Bunun için de Sayın Maliye Bakanımızın bu önerilen değişikliği, Türk
dilinin doğru kullanılması açısından dikkate almasını özellikle bekliyorum. 
Şimdi,
metinler dil ve içerik olmak üzere iki açıdan, genelde, değerlendirilir. Dil
açısından baktığımızda, tasarıda yer alan “Maliye Bakanlığınca” ibaresinin
“Maliye Bakanlığı tarafından” şeklinde değiştirilmesinin gerçekten yerinde ve
doğru bir teklif olduğunu görüyoruz. Çünkü, Türk dili kurallarına göre “-ınca”
“-ince” “-unca” ekleri görecelik ifade ediyor. Örneğin “bence, kanımca, sence”
gibi kelimeler “bana göre, benim kanaatime göre, sana göre” anlamlarına
gelmektedir. Dolayısıyla “Maliye Bakanlığınca” ifadesi “Maliye Bakanlığına
göre, Maliye Bakanlığının görüşüne göre” gibi bir anlamı işmam ettiğinden böyle
bir kullanım Türk dili kurallarına göre de pek doğru değildir. Böyle bir kullanım
yerine “Maliye Bakanlığı tarafından” ibaresinin kullanılmasının çok daha doğru
olacağını Türkçeyi benden daha iyi bilen sizlerin de takdir edeceğinize
inanıyorum. 
Öyleyse,
Sayın Maliye Bakanımıza diyorum ki: Aranızda kısa bir değerlendirme yapın ve bu
değişiklik teklifini bu bağlamda ele alın, ondan sonra bunu kabul etmek ve
etmemek arasında hangisinin Türk dili kurallarına göre daha doğru olacağına
karar verin ve bu karar doğrultusunda da kabul edip etmeyeceğinizi deklare
edin. Ama kabul etmezseniz, bana göre, Türk dili kural ve kullanımının dışına
da çıkmış olursunuz. 
Ben
geriye kalan iki dakikayı değerlendirmeniz için kullanmayacağım ve bu
münasebetle hepinize saygılarımı arz ediyorum, sunuyorum. (HDP sıralarından
alkışlar) 
BAŞKAN
– Teşekkür ediyorum Sayın Yıldırım.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 90’ıncı maddesinde geçen “yer alan”
ibaresinin “geçen” şeklinde değiştirilmesini arz ve teklif ederiz.
 Mustafa
Kalaycı Muharrem Varlı Erkan Haberal
 Konya Adana Ankara
 Emin
Haluk Ayhan Mehmet Erdoğan Mevlüt Karakaya
 Denizli Muğla Adana
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.

BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Önerge üzerinde Adana Milletvekili Sayın Mevlüt Karakaya konuşacak.
Buyurun
Sayın Karakaya. (MHP sıralarından alkışlar) 
MEVLÜT
KARAKAYA (Adana) – Sayın Başkan, değerli milletvekilleri; 502 sıra sayılı Kanun
Tasarısı’nın 90’ıncı maddesinde verdiğimiz önerge üzerine Milliyetçi Hareket
Partisi Grubu adına söz almış bulunuyorum. Yüce heyetinizi saygıyla
selamlıyorum.
Tasarının
bu maddesi 5520 sayılı Kurumlar Vergisi Kanunu’nun 4’üncü maddesinin (1)’inci
fıkrasında yer alan (k) bendiyle ilgili bir değişiklik önerisi. (k) bendi,
kooperatiflerin kurumlar vergisinden muafiyetleriyle alakalı bir bent. Önerilen
değişiklik esas itibarıyla Nisan 2007 tarihinde çıkarılmış olan 1 No.lu
Kurumlar Vergisi Kanunu Genel Tebliği’nde yer alan özellikli bazı hususlar ile
ilave birkaç cümlenin eklenmesinden ibaret. Özellikle alt düzenlemede yani tebliğde
yer alan hususların asli düzenleme hâline getirilmesine yani yasaya konmasına
neden ihtiyaç duyuldu, onu bilemiyorum. Sayın Bakan, herhâlde bu konuda bizi
aydınlatır diye düşünüyorum. Burada yasama tekniği ve normlar hiyerarşisi
açısından da bir endişem yok değil. 
Düzenlemeye
bir itirazımız yok. Bu maddeyle ilgili muhalefet şerhimiz de bulunmamakta.
İtirazımız, ülke olarak kooperatiflerden yeteri kadar istifade
edemeyişimizedir. Ekonominin tüm alanlarında; üretimden tüketime, gelir
dağılımından sermayenin tabana yayılmasına, millet sektörünün hayata
geçirilmesine kadar birçok işlevi olan kooperatiflerimizi benim burada
anlatmama ve kooperatifçiliğin nimetlerinden bahsetmeme gerek yok. Kaldı ki
Anayasa’mızın 171’inci maddesi “Devlet, millî ekonominin yararlarını dikkate
alarak, öncelikle üretimin artırılmasını ve tüketicinin korunmasını amaçlayan
kooperatifçiliğin gelişmesini sağlayacak tedbirleri alır.” demektedir. Yani
kooperatifçiliğin geliştirilmesi anayasal bir zorunluluktur çünkü
kooperatifçilik özü itibarıyla millîdir ve yerlidir. Bakın, Birleşmiş Milletler
2009 yılında 2012 yılını Uluslararası Kooperatifler Yılı ilan ediyor ve 2012
yılının Ekim ayında biz Resmî Gazete’de Türkiye Kooperatifçilik Stratejisi ve
Eylem Planı 2012-2016 belgesi yayınlıyoruz. Burada 7 başlıkta stratejik
hedefler belirlenmiş, 7 başlık altında 36 faaliyet sayılmış. Kim hazırladı,
nasıl hazırladı bilmiyorum ama güzel hazırlanmış, teori güzel. Tebrik ediyorum.
Üzülerek ifade ediyorum ki birçok konu ve alanda olduğu gibi bu da kâğıt
üzerinde kalmış. Öyle anlaşılıyor ki “Birleşmiş Milletlere ayıp olmasın, bizim
de bir kooperatifçilik stratejimiz var.” deme babında bir hazırlık olmuş. 
Değerli
milletvekilleri, aslında bu konuyla ilgili yeni şeyler söylemeye gerek yok.
Yani burada bu strateji planında yer alan 36 faaliyet alanı işleme konulsa,
bunlarla ilgili bir şey yapılmış olsa tüm sorunlar çözülecek ve bu
kooperatifçilik sektöründen, “üçüncü sektör” olarak ifade ettiğimiz bu
sektörden ciddi bir katkı sağlayacağız ama maalesef, hiçbir şey yapılmamış.
Yani öncelikle, 1969 yılında çıkarılmış olan bir yasayla yönetiliyor. 2011
yılında küçük bir değişiklik yapılmış ama yasa esas itibarıyla çok eski,
nitekim bu strateji planında da bunun değiştirileceği söyleniyor. 
Bunun
dışında daha birçok şey üzerinde konuşulabilir, her biri beşer dakika alır ama
şunu ifade edeyim ki: Kooperatifçiliğin Türkiye’de, maalesef, sahibi yok. Üç
bakanlıktan bahsediliyor, bu üç bakanlık Türkiye’de belli kooperatiflerin
denetimini yapıyor sadece, kooperatifçilik sahipsiz.
Ben
bu vesileyle yüce heyetinizi tekrar selamlıyor, saygılarımı sunuyorum. (MHP
sıralarından alkışlar) 
BAŞKAN
– Teşekkür ederim Sayın Karakaya.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 90’ıncı
maddesinin aşağıdaki şekilde değiştirilmesini arz ve teklif ederiz. 
Saygılarımızla.
 Bihlun
Tamaylıgil Lale Karabıyık Sibel Özdemir
 İstanbul Bursa İstanbul
 Mehmet
Bekaroğlu Bülent Kuşoğlu Musa Çam
 İstanbul Ankara İzmir
MADDE
90- 13/6/2006 tarihli ve 5520 sayılı Kurumlar Vergisi Kanununun 4 üncü
maddesinin birinci fıkrasının (k) bendinde yer alan parantez içi hüküm
yürürlükten kaldırılmış ve aynı bendin sonuna aşağıdaki parantez içi hüküm
ilave edilmiştir.
"(Kooperatiflerin
ortakları dışındaki kişilerle yaptıkları işlemler ile kooperatif ana
sözleşmesinde yer almayan konularda ortakları ile yaptıkları işlemler ortak
dışı işlemlerdir. Kooperatiflerin faaliyetin icrasına tahsis ettikleri ve
ekonomik ömrünü tamamlamış olan demirbaş, makine, teçhizat, taşıt ve benzeri
amortismana tabi iktisadi kıymetleri elden çıkarmaları ile yapı
kooperatiflerinin kendilerine ait arsalarını kat karşılığı vererek her bir
hisse için bir işyeri veya konut elde etmeleri ortak dışı işlem sayılmaz.
Kooperatiflerin ortak dışı işlemleri nedeniyle kooperatif tüzel kişiliğine
bağlı ayrı bir iktisadi işletme oluşmuş kabul edilir. Kooperatiflerin, iktisadi
işletmelerinden ve tam mükellefiyete tabi başka bir kurumun sermayesine
katılımlarından kazanç elde etmelerinin ve bu kazançların daha sonra ortaklara
dağıtılmasının muafiyete etkisi yoktur. Ortak dışı işlemlerden elde edilen
kazançların vergilendirilmesine ilişkin usul ve esaslar Maliye Bakanlığınca
belirlenir.)”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Önerge üzerinde İstanbul Milletvekili Sayın Sibel Özdemir konuşacak.
Buyurun
Sayın Özdemir. (CHP sıralarından alkışlar) 
SİBEL
ÖZDEMİR (İstanbul) – Teşekkür ederim Sayın Başkan.
Sayın
Başkan, değerli milletvekilleri; 502 sıra sayılı Kanun Tasarısı’nın 90’ıncı
maddesi üzerinde söz aldım. Yüce heyetinizi saygıyla selamlıyorum.
Değerli
milletvekilleri, üzerine söz aldığım değişiklik maddesiyle kurumlar vergisinden
muaf kooperatiflerin ortak dışı işlemleri tanımlanmaktadır. Kooperatiflerimizin
bu işlemler nedeniyle muafiyetlerini kaybetmemeleri ve kazançlarının kooperatif
tüzel kişiliğine bağlı ayrı bir iktisadi işletme nezdinde vergilendirilmesi
öngörülmektedir. 
Biz
Cumhuriyet Halk Partisi olarak üretici tarım kooperatiflerimizin
güçlendirilmesi amacına dönük her türlü düzenlemeyi destekliyoruz.
Kooperatiflerin aracısız şekilde üretici ve tüketicinin hakkını koruyan bir
yapı olduğu unutulmamalıdır. Bugün eğer devlet destekli çok güçlü besicilik
kooperatiflerimiz olmuş olsaydı yurt dışından, işte Sırbistan’dan et ithal
etmek zorunda kalmayacaktık, üreticilerimiz haklarını alacak, tüketici olan 80
milyon vatandaşımız da ucuz et tüketebilecekti. Maalesef bugün gelinen aşamada,
sadece üreticimiz değil vatandaşımız da ekonomik darboğaz içinde. Bu nedenle
ben konuşmamın bundan sonraki bölümlerinde, işte bu iki haftadır Genel Kurulda
konuştuğumuz ve birçok alanda düzenleme yapan ancak vatandaşlarımızın temel
sorunlarını çözemeyen, ek vergi yükleri getiren torba yasa hakkında ve
vatandaşlarımızın asıl sorunları üzerinde konuşmak istiyorum. 
Değerli
milletvekilleri, bu tasarıyla ekonomik darboğaz, işsizlik ve artan refah
kaybına bir çözüm üretmek bir yana, özellikle, dar gelirli, orta sınıf
vatandaşlarımıza yeni vergi zamları yüklenmektedir. İşsizliği ve refah kaybını
çözemediğimiz gibi hukuk devleti ve demokratik kurumsal işleyiş bakımından da
geriye gidiş yaşıyoruz. İşte, Avrupa Birliğine üye ülkelerin maliye bakanları,
2018 bütçe görüşmeleri toplantısı sonrasında ülkemize sağlanan katılım öncesi
mali yardım fonlarında bir kesinti yapma kararı aldılar. Avrupa Birliğine
üyelik kriterlerimiz olan demokratik standartlar, insan hakları, basın ve ifade
özgürlüğü yasakları fon kesintisinin gerekçesi olarak belirtildi maalesef. İşte
bu ortamda hukuk devleti ve demokrasi standartları bakımından geriye gitmemizin
yanında, kalıcı istihdam yaratıcı yapısal ekonomik dönüşümler de maalesef
hayata geçirilemiyor. Bunun neticesinde de işsizlik ve enflasyon çift hanelere
yükseldi ve yükseliş eğilimi de devam etmektedir. Maalesef, genç nüfustaki
işsizlik kabul edilebilir oranın çok üstüne çıktı. Özellikle de üniversite
mezunu gençlerimizdeki sorun ve sıkıntılar giderek büyüyor ama bakıyoruz,
atılan somut bir adım yok maalesef. Üniversite sayımızı çoğaltmakla birlikte
işsiz üniversiteli mezun sayısı da hızla artmaktadır. Nitelikli insan
kaynağımızı istihdama katamadığımız gibi, var olan nitelikli iş gücümüz de
güvencesiz ve belirsiz siyasi ortam nedeniyle maalesef başka ülkelere
gitmektedir.
TÜİK’in
Ağustos 2017 verilerine göre, yaklaşık 12 milyon olan 15 ve 24 yaş grubundaki
gençlerimizin neredeyse 3,5 milyonu ne eğitim alıyor ne de çalışıyor. Bu
rakamlarla, maalesef, OECD ülkeleri arasında sondan 1’inciyiz. Ayrıca, genç
kadın işsizliğinde de durumumuz maalesef çok kötü. Yine, 15-24 yaş grubundaki
genç kadınlarda işsizlik oranı neredeyse yüzde 30 seviyesine çıktı. Ne eğitimde
ne istihdamda olan kadınların oranıysa yaklaşık yüzde 40’a yükseldi. İşte,
tablo bu kadar vahimken, ülkemizin en büyük sorunlarından biri olan genç
işsizlikle mücadeleye ilişkin, benim takip ettiğim Plan ve Bütçe Komisyonu
görüşmelerinde yapılan ilgili bakanlık bütçelerinin hiçbirinde maalesef
kapsamlı bir plan ortaya konulamadı değerli milletvekilleri. Oysa, Avrupa
Birliği ülkeleri 2018 ve sonrası bütçeleri için genç işsizliği öncelikleri
arasına almış durumdalar, 2018 ve sonrası programlarını bu anlayışla
yapıyorlar. Yüksek işsizliğe çözüm üretemeyen Adalet ve Kalkınma Partisi
hükûmetleriyse bahaneler üretmektedir. Ekonomik geri gidişin sebebini ekonomik,
küresel, konjonktürel gelişmelere bağlamaktadır. Bir taraftan da istihdamda
göreli artışı bir övünç kaynağı olarak savunmaktadır. Oysa göreli istihdam
artışının kaynağı büyüme, sağlıklı ve kalıcı bir büyüme modelinden çok çok
uzaktadır. Geçici altyapı, inşaat yatırımlarıyla yaratılan istihdam maalesef
taşeron sistemine dayanan bir istihdam sistemidir. Bu sistemle özellikle de
genç işsizliğe çözüm üretilemeyecektir.
(Mikrofon
otomatik cihaz tarafından kapatıldı)
SİBEL
ÖZDEMİR (Devamla) – İzninizle tamamlayabilir miyim?
BAŞKAN
– Peki, bir dakika daha müddet vereyim size.
SİBEL
ÖZDEMİR (Devamla) – Teşekkür ediyorum Sayın Başkanım.
Neticede,
değerli milletvekilleri, bu torba yasayla, ek vergi düzenlemeleriyle, Hükûmetin
uyguladığı mevcut politikalarla bu ekonomik tablo düzelmeyecektir. Bu gerçeği
artık çok daha iyi gören vatandaşlarımızın Adalet ve Kalkınma Partisi
hükûmetlerinin bu başarısızlıklarını değerlendireceklerini düşünüyorum.
Yüce
heyetinizi saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Özdemir. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
91’inci
maddede bir adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 91'inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bihlun
Tamaylıgil Bülent Kuşoğlu Lale Karabıyık
 İstanbul Ankara Bursa
 Mehmet
Bekaroğlu Musa Çam
 İstanbul İzmir
MADDE
91- 5520 sayılı Kanunun 5 inci maddesinin birinci fıkrasının;
a)
(e) bendinde yer alan birinci cümlesi aşağıdaki şekilde değiştirilmiştir.
"Kurumların, en az iki tam yıl süreyle aktiflerinde yer alan iştirak
hisseleri ile aynı süreyle sahip oldukları kurucu senetleri, intifa senetleri
ve rüçhan haklarının satışından doğan kazançların %75'lik kısmı ile aynı
süreyle aktiflerinde yer alan taşınmazların satışından doğan kazançların
%50'lik kısmı."
b)
(f) bendinde yer alan "Bankalara borçları” ifadesi "Bankalara,
finansal kiralama ya da finansman şirketlerine borçları” şeklinde,
"bankalara veya” ibaresi "bankalara, finansal kiralama ya da
finansman şirketlerine veya” şeklinde değiştirilmiş ve aynı bende
"bankaların” ibaresinden sonra gelmek üzere “,finansal kiralama ya da
finansman şirketlerinin” ibaresi eklenmiş ve "söz konusu kıymetlerin
satışından doğan kazançların %75'lik kısmı” ibaresi "söz konusu
kıymetlerden taşınmazların (6361 sayılı Kanun kapsamında yapılan finansal
kiralama işlemlerinde kiracının temerrüdü sebebiyle kanuni takipteki finansal
kiralama alacakları karşılığında tarafların karşılıklı mutabakatıyla
kiralayanın her türlü tasarruf hakkını devir aldığı finansal kiralama konusu
taşınmazlar dâhil) satışından doğan kazançların % 50'lik, diğerlerinin
satışından doğan kazançların %75'lik kısmı” şeklinde değiştirilmiştir.
c)
(i) bendinin birinci cümlesi aşağıdaki şekilde değiştirilmiştir.
"Kooperatif
ortaklarının yönetim gideri karşılığı olarak ödedikleri paralardan
harcanmayarak iade edilen kısımlar ile tüketim kooperatiflerinin, ortaklarının
kişisel ve ailevi gıda ve giyecek ihtiyaçlarını karşılamak için satın aldıkları
malların değerine göre hesapladıkları risturnlar.”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Sayın Altay, gerekçeyi okutuyorum: 
Gerekçe:

Madde
metninin daha iyi anlaşılması için bu değişiklik yapılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Birleşime
on beş dakika ara veriyorum. 
Kapanma Saati: 21.44 
SEKİZİNCİ OTURUM
Açılma Saati: 22.05
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin Sekizinci Oturumunu
açıyorum.
502
sıra sayılı Kanun Tasarısı’nın görüşmelerine devam ediyoruz.
Komisyon
yerinde.
Hükûmet
yerinde.
IX.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe
Nur Bahçekapılı’nın, Avrupa Şampiyonlar Ligi’nde grubu lider olarak tamamlayan
Beşiktaş’ı tebrik ettiğine ilişkin konuşması
BAŞKAN – Bu arada, Avrupa Şampiyonlar Ligi’nde grubunu
lider olarak tamamlayan Beşiktaş’ı tebrik ediyoruz. (Alkışlar) 
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı
Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884) ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
(2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN - 92’nci maddede üç adet önerge vardır,
okutuyorum:
Türkiye Büyük Millet Meclisi
Başkanlığına
Görüşülmekte olan 502 sıra sayılı Kanun Tasarısı’nın
92’nci maddesinin tasarı metninden çıkarılmasını arz ve teklif ederiz.
 Behçet
Yıldırım İmam Taşçıer Erol Dora
 Adıyaman Diyarbakır Mardin
 Saadet
Becerekli Nihat Akdoğan Mahmut Celadet Gaydalı
 Batman Hakkâri Bitlis
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkan.
BAŞKAN
– Önerge üzerinde Batman Milletvekili Sayın Saadet Becerekli konuşacaklar.
Buyurun
Sayın Becerekli. (HDP sıralarından alkışlar)
SAADET
BECEREKLİ (Batman) – Teşekkürler Sayın Başkan.
Sayın
milletvekilleri, öncelikle Genel Kurulu saygıyla selamlıyorum.
Günlerdir
torba yasa tartışmaları, hiçbir eleştiriyi dikkate almadan tüm hızıyla sürüyor.
Türkiye'nin makroekonomik yapısının çökertilmesi anlamına gelen bu torba
yasadaki düzenlemeler -günü kurtarma- orta ve uzun vadede zaten iyi gitmeyen
ekonomiyi tam çökertecek sonuçlar doğuracaktır. Sermayeyi büyütüp toplumun geri
kalanını doğru olmayan açıklamalarla uyutup, işsizliğin, yoksulluğun yükseldiği
ve alım gücünün oldukça düştüğü gerçeğini saklayamazsınız. Hükûmetin enflasyon
açıklamaları, büyüme hedefleri, “Büyüdük.” “Büyüyoruz.” açıklamaları, övünmeler
de tıpkı “ileri demokrasi” söylemleri gibi inandırıcı değil. Hukuk düzeni
iktidar tarafından zaten çökertilmiş bir durumda. Toplumda adalete olan güvenin
yerini artan güvensizliğe bırakması AKP Genel Başkanının “Anayasa Mahkemesinin
verdiği kararı tanımıyorum, saygı da göstermiyorum.” dediği günden bu yana
geçerli ve Anayasa Mahkemesinin tartışmalı kararlarıyla daha da yükseldi. Bütün
bunlarla birlikte ileri demokrasi iddiaları da zaten çoktan çöktü. Üzülerek
söylüyorum ki bu kadarı bile Türkiye'nin nasıl da yerle bir olabileceğinin
resmini gösteriyor. 
Hükûmet,
siyasal gücü devlet adına kullanması itibarıyla, bütün kurumları kuralına göre
yürütmekle, hedeflenen amaçları yerine getirmekle mükelleftir. Bunlardan
bazıları olan tam istihdamı sağlamak, tüm vatandaşların refah düzeyini
yükseltmek, toplumsal eşitsizliği azaltmak ve en önemlisi, toplumsal bütünlüğü
sağlamak açısından saygın bir barışa ulaşmak görevleridir. Tabii, karar
vericiler bu amaçları yerine getirirken küçük bir zümrenin çıkarlarını değil de
tüm toplumda adil, eşit bir bölüşüm sağlamalıdır. Oysa, bizler, iktidarın böyle
bir amaçlar dizisinin gündeminde olmadığını, uygulamaların ve devletin
işleyişinin nasıl da kuralsızca yürütüldüğünü ve kuralsızlığın, ekonomi
politiğin, hukuksuzluğun, antidemokratik uygulamaların ülkeyi nasıl sağa sola
savurduğunu, içte yaşanan bu sarsıntılara karşın dış politikalarda dayanaktan
yoksun, şaka gibi dünyaya meydan okumalar… Unutmayın ki dış politikanın da
ekonomide belirleyici olduğu bir gerçektir. Türkiye'nin sürekli bir çatışma
bölgesi olması, savaş bölgelerinde taraf olarak asker bulundurması, Orta
Doğu’nun jandarması gibi bir konumda gözükmesi ekonomiye fayda sağlamadığı
gibi, bugün yaşanan ekonomik sıkıntıların başını çekiyor. 
Sayın
milletvekilleri, gerçekten merak ediyor ve sormak istiyorum: Hiç durup
düşündünüz mü Türkiye nereye gidiyor, gerçekten nereye gidiyor, bu durumu ne
kadar kaldırabilir, ne kadar sürdürebilir? Yoksa sizde mi günü kurtarma
politikalarının peşine takıldınız? 
Bakın,
çok da iyi bir yöne gitmediği ortada. Günü kurtarma adına geleceğimizi böyle
belirsiz bir karanlığa sürüklemeye hakkınız yok, hiç kimsenin hakkı yok, vebali
ağırdır ve inanın ki altından kalkamazsınız. İktidarı yönetme erkine sahip
olmanız, size her istediğinizi yapabilme hakkını vermez. Erk olduğunuz için
muhalefeti dinlemek, vatandaşın haklarını dikkate almak gibi şeyleri umursamaz
olduğunuz bir noktada olabilirsiniz ama unutmayın ki iktidarlar, saltanatlar
gelir geçer; inanın, halklar her zaman vardır ve var olacaktır. 
Bakın,
dün Çocuk Hakları Günü’ydü. Çocukların en temel haklarının koruma altına
alınması için Birleşmiş Milletler 1989 yılında Çocuk Hakları Sözleşmesi’ni
imzalayarak 20 Kasımı Çocuk Hakları Günü ilan etmiş. Ne yazık ki ülkemizde
çocuklarla ilgili veriler ürkütücü boyutlara vardı. Binlerce çocuk yaşam,
sağlık, eğitim gibi temel haklardan yoksundur. Çocuklara yönelik istismar,
çocuk işçilerin fazlalığı başlı başına bir konu. Cezaevlerinde anneleriyle
kalan çocuk sayısı yüzlerle ifade ediliyor. Bunları umursamak zorundasınız.
Halkı umursayın, dikkate alın ve hayatlarını onlardan çalan, hukuk güvencesinin
bulunmadığı olağanüstü hâl rejiminden vazgeçin. 
Akademisyenler,
milletvekillerimiz, gazeteciler ve binlerce siyasetçimiz tutukluyken, işlemeyen
bir hukuk karşısında haklarını arayacak durumda değillerken hangi düzenleme
yapılırsa yapılsın, toplumsal eşitliği ve güveni sağlamadığınız sürece ne
ekonominin gidişatını düzeltebilirsiniz ne büyüme hedeflerini tutturabilirsiniz
ne de birlik beraberliği sağlayabilirsiniz. Onun için, bir an önce olağan hâle
geri dönülmeli, demokrasi ve hukuk devletinin gerekleri yerine getirilmeli.
Türkiye'nin bir an önce iç barışı sağlaması, komşularıyla iyi ilişkiler kurması
gerekiyor ki her alanda yaşanan çöküntülerin önüne geçilebilsin. 
Saygılarımla
hepinizi selamlıyorum. (HDP sıralarından alkışlar) 
BAŞKAN
– Teşekkür ederim Sayın Becerekli. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 92’nci maddesinde geçen “2017 ve 2018
takvim yıllarında” ibaresinin “2018 takvim yılı sonuna kadar” şeklinde
değiştirilmesini arz ve teklif ederiz. 
 Mustafa
Kalaycı Erkan Haberal Muharrem Varlı
 Konya Ankara Adana
 Mehmet
Erdoğan Emin Haluk Ayhan İsmail Faruk Aksu
 Muğla Denizli İstanbul

BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge üzerinde İstanbul Milletvekili Sayın İsmail Faruk Aksu konuşacak. 
Buyurun
Sayın Aksu. (MHP sıralarından alkışlar) 
İSMAİL
FARUK AKSU (İstanbul) – Sayın Başkan, sayın milletvekilleri; 502 sıra sayılı
Kanun Tasarısı’nın 92’nci maddesi üzerinde Milliyetçi Hareket Partisi adına söz
aldım. Genel Kurulu ve aziz milletimizi saygıyla selamlıyorum.
Görüştüğümüz
maddeyle, 5520 sayılı Kanun’un geçici 9’uncu maddesinin 1’inci fıkrasında yer
alan “2017 takvim yılında” ibaresinin “2017 ve 2018 takvim yıllarında” şeklinde
değiştirilmesi öngörülmektedir. Böylelikle, imalat sanayi yatırımları için
ilgili kanun kapsamındaki yatırım teşviklerinden daha yüksek oranlarda
faydalanılmasına imkân veren ve sadece 2017 yılını kapsayan düzenlemenin 2018
yılında da uygulanması amaçlanmaktadır. Tasarının gerekçesinde, yatırım
ortamının iyileştirilmesine yönelik kararları desteklemek için özel sektörün
kamuya olan borç yükünün azaltılması ve borçlarına taksitle ödeme imkânı
getirilmesi, ihtilafların sulh yoluyla sonlandırılması, vergi incelemesinde
olan konuların dava yoluna gidilmeksizin çözülmesinin öngörüldüğü
belirtilmektedir.
Bilindiği
gibi, bölgeler arası gelişmişlik farkının azaltılması, yatırımların teşvik
edilerek istihdamın artırılması amacıyla 5520 sayılı Kurumlar Vergisi
Kanunu’nun 32/A maddesinde indirimli kurumlar vergisi uygulamasına imkân
tanınmıştır. 6770 sayılı Kanun’un 30’uncu maddesiyle anılan kanuna eklenen
geçici 9’uncu maddeyle de 2017 yılı için yatırım teşvik oranlarının artırılarak
uygulanması sağlanmıştır. Bu şekilde rasyonelleştirilmiş teşvik politikası
yoluyla, imalat sanayisi yatırımlarının cezbedilmesi, yatırımların hızlı bir
şekilde artırılması ve üretken alanlara yönlendirilmesinin sağlanması
amaçlanmıştır. Bu kapsamda, mükelleflerin 2017 takvim yılında
gerçekleştirdikleri imalat sanayisine yönelik yatırım teşvik belgesi
kapsamındaki yatırım harcamaları için uygulanacak olan ve anılan maddede
belirtilen yatırım indirimi oranları yüzde 55 yerine yüzde 70, yüzde 65 yerine
yüzde 80, yüzde 90 yerine yüzde 100 olarak uygulanmıştır. Yeni düzenlemeyle bu
uygulama 2018 yılı sonuna kadar geçerli olacaktır. 
Burada
dikkat edilmesi gereken husus ise uygulamanın yalnızca belirtilen tarihler
arasında yapılacak teşvik belgeli yatırım harcamalarını kapsadığıdır. 2018 yılı
sonrasında, yine 2016 ve önceki yıllarda Kurumlar Vergisi Kanunu’nun 32/A
maddesinde yazılı azami oranların yani yüzde 55, yüzde 65 ve yüzde 90
oranlarının uygulanmasına devam edilecektir.
Değerli
milletvekilleri, sürdürülebilir yüksek oranlı bir büyümenin temini ve üreten
bir ekonomi için üretim ve istihdam sağlamaya dönük yatırımlar teşvik edilerek
iş ve yatırım ortamı iyileştirilmeli, katma değerli ve teknoloji yoğun yenilikçi
bir üretim ekonomisi tesis edilmelidir. Seçim beyannamemizde, yüksek
teknolojili, yüksek katma değer ve istihdam sağlayan yatırım projelerine yüzde
100’e kadar yatırım indirimi verilerek sigorta primi işveren payının belirli
oran ve süreyle devlet tarafından karşılanacağı, orta ve uzun vadede büyümeye
ivme kazandırılması ve istihdamın artırılması için yapısal nitelikli
tedbirlerin alınmasının yanında, özel kesim tarafından yatırım kararı verilmiş
teşvik belgeli projelerin hızla gerçekleştirilmesini destekleyici tedbirler
alınacağı belirtilmiştir. Buna göre ülkemizin sahip olduğu imkân ve
potansiyelin sektörel haritasının çıkarılması, yatırım teşviklerinin objektif
kriterlere göre belirlenerek birimler bazında tematik olarak verilmesi, belirli
yörelerimizin sektörel cazibe merkezi hâline getirilmesi yerinde olacaktır.
GAP, DAP, DOKAP, KOP gibi bölgesel kalkınma projelerinin hızla tamamlanarak
bölge insanının yoksulluktan kurtarılması ve büyük şehirlere göçün de önüne
geçilmesi gerekmektedir. Sıcak para akışına dayalı ve üretmekten çok tüketmeye,
bilgi ve teknoloji yoğun rekabetçi yatırımlar yerine hizmet sektörüne dönük
yatırımlara ve rant ekonomisine dayalı yaklaşımlar sürdürülebilir olmadığı
gibi, Türkiye ekonomisinin geleceği için de önemli bir risk faktörü
oluşturmaktadır. Türkiye'nin rekabet gücü yüksek bir ekonomiye kavuşması
şüphesiz hepimizin arzusudur. Bu nedenle, yatırım teşviklerinin artırılmasını
olumlu bulduğumuzu ancak bunların geçici değil kalıcı hâle getirilmesinin
gerektiğini değerlendiriyor, sizleri saygıyla selamlıyorum. (MHP sıralarından
alkışlar) 
BAŞKAN
– Teşekkür ederim Sayın Aksu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 92’nci maddesinin
aşağıdaki şekilde değiştirilmesini arz ve teklif ederiz. 
Saygılarımızla.

 Bihlun
Tamaylıgil Bülent Kuşoğlu Mehmet Tüm
 İstanbul Ankara Balıkesir
 Lale
Karabıyık Mehmet Bekaroğlu Musa Çam
 Bursa İstanbul İzmir
MADDE
92 – 5520 sayılı Kanunun geçici 9 uncu maddesinin birinci fıkrasında bulunan
“2017 takvim yılında” ifadesi “2017 ve 2018 takvim yıllarında” şeklinde
değiştirilmiştir. 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkan.
BAŞKAN
– Önerge üzerinde Balıkesir Milletvekili Sayın Mehmet Tüm konuşacaklar. 
Buyurun
Sayın Tüm. (CHP sıralarından alkışlar) 
MEHMET
TÜM (Balıkesir) – Sayın Başkan, değerli milletvekilleri; 92’nci madde üzerinde
söz almış bulunuyorum. Hepinizi saygıyla selamlıyorum. 
Dün
20 Kasım Dünya Çocuk Hakları Günü’ydü. Türkiye’de çocuk olmanın bedeli ne yazık
ki çok ağırdır. Ülkemizde çocuklar, savaş, şiddet, sömürü ve yoksulluk
girdabında yaşamak zorunda kalıyorlar. Çocuk yoksulluğunda Avrupa’da 1’inci
sıradayız. Bu nedenle çocuklar da çalışmak zorunda kalıyorlar. TÜİK’e göre,
15-17 yaş arasında tam 708 bin çocuk çalışıyor ve bu çocukların yüzde 80’i de
kayıt dışı çalıştırılıyor. DİSK’in araştırmasına göre, ülkemizde çocuk işçi
sayısı 2 milyonu aşmış durumdadır. Kaçak çalıştırılan çocuklar iş cinayetlerine
kurban ediliyor. İşçi Sağlığı ve İş Güvenliği Meclisinin verilerine göre, son
dört yılda 260 çocuk iş cinayetlerinde yaşamlarını yitirdi. Çocuklarımız
güvencesiz, güvensiz ortamlarda kaçak çalıştırılıp yaşamlarından oluyorlar.
İktidar olarak sizler de bu acı tabloya seyirci kalıyorsunuz. 
Değerli
milletvekillerim, ülkemizde çocuk istismarı çığ gibi artıyor. Çocuklara cinsel
istismar son on yılda yüzde 700 arttı. Sadece geçen yıl açılan dava sayısı 15
bini aştı. EĞİTİM SEN’in raporuna göre, 2017 yılının ilk beş ayında en az 182
çocuk istismar edildi. 2002’den bu yana 440 bin kız çocuğunun istismar sonucu
hamile kaldığı belirtiliyor. Hemen her gün ekranlarda çocuklara tecavüz
haberleri izliyoruz. Bir bakan ekranlarda çıkıp çocuk tecavüzünü “Küçüğün
rızası var.” diye meşru göstermeye çalışıyor. Bir bakan Karaman’daki toplu
tecavüzü “Bir kereden bir şey olmaz.” diye geçiştiriyor. Hükûmet, Meclise çocuk
yaşta evliliğin önünü açan bir tasarı getiriyor. Diğer taraftan, ne acı ki 2017
Türkiyesinde biz hâlâ çocuk gelinleri konuşuyoruz. Diyarbakır Barosunun
verilerine göre, evlenen her 100 kişiden 18’i çocuk yaşta evlilik yapıyor.
Çocuklarımızın geleceği sapkın bir anlayışla yok ediliyor. 
Değerli
milletvekillerim, cezaevlerinde annesiyle mahkûm 600’e yakın çocuk
bulunmaktadır. Çocuklar suçsuz yere güneşe ve bulutlara hasret, oyuncaksız,
hapishanelerde büyümektedir. Öte yandan, çocuk cezaevleri hâlâ ülkemizin
kanayan bir yarasıdır. Cezaevinde bulunan çocuk sayısı 2017 yılında yüzde 33
arttı. İHD’nin raporlarına göre, son üç yılda 18 işkence başvurusu yapıldı.
Biz, çocuk cezaevleri tümden kapatılsın diyoruz ancak siz yeni cezaevleri
açıyorsunuz. Cezaevlerinde mağduriyetler her geçen gün artmaktadır. İşte çocuk
cezaevlerindeki acı tablo budur. 
Değerli
milletvekillerim, Birleşmiş Milletler, eğitime erişim hakkından söz ediyor ama
ortada ne eğitim var ne sağlık var ne sistem var. Bilim dışı bir müfredatla,
sürekli değişen sınav sistemiyle çocuklarımızın geleceği karartılıyor. Eğitimin
niteliksiz olması ve pahalılaşması nedeniyle ailelerin masrafı her geçen gün
artıyor. Üstelik çocuklarımız bunca masrafa rağmen nitelikli eğitim
alamıyorlar. PISA’ya göre, eğitimde 70 ülke arasında 50’nci sıradayız. Bu
durumun bir an önce düzeltilmesi gerekiyor. 
Değerli
milletvekillerim, coğrafyamızda en büyük acıyı mülteci çocuklar yaşıyor.
Yoksullukla, açlıkla, şiddet ve istismara açık bir şekilde bu çocuklar büyüyor.
Yarın bu ilgisizliğin faturasını sadece onlar değil, tüm toplum olarak bizler
ödeyeceğiz. Sizin politikalarınızın bir sonucu olan bu kirli savaş mülteci
çocukların suçu değildir. Avrupa’dan gelen paraları bu çocuklar için harcamış
olsaydınız bu tablo farklı olacaktı. 
Değerli
milletvekillerim, çocuklarımız bu ülkenin geleceğidir. Çocukların mağduriyetlerini
gidermek için somut, pratik ve çözüm odaklı olmak zorundayız. Çocuk işçiliğine
karşı, çocuk gelinlere karşı, çocuk istismarına karşı gelin birlikte somut
adımlar atalım. Bu suçları uygulayan ve teşvik edenlere en ağır cezalar
verilsin. Çocuk cezaevleri acilen kapatılsın. Avrupa Birliğinden gelen paralar
mülteci çocukların geleceği için harcansın. Eğitim sistemi tek adamın isteğine
göre değil…
(Mikrofon
otomatik cihaz tarafından kapatıldı) 
BAŞKAN
– Sayın Tüm, teşekkür ederim. 
MEHMET
TÜM (Devamla) – …pedagogların, uzmanların ve üniversitelerin kriterine göre
belirlensin. En değerli yatırım çocuklara yapılan yatırımdır. Gelin,
çocuklarımızla birlikte geleceğimize sahip çıkalım diyorum, saygılar sunuyorum.
(CHP sıralarından alkışlar) 
BAŞKAN
– Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
93’üncü
maddede üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 93’üncü maddesinin tasarı metninden
çıkarılmasını arz ve teklif ederiz.
 Mustafa
Kalaycı  Emin Haluk Ayhan  İsmail Faruk Aksu
 Konya
 Denizli  İstanbul
 Erhan
Usta  Muharrem Varlı  Fahrettin Oğuz Tor 
 Samsun
 Adana  Kahramanmaraş 
 Erkan
Haberal 
 Ankara

BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkan.
BAŞKAN
– Önerge üzerinde Samsun Milletvekili Sayın Erhan Usta konuşacak.
Buyurun
Sayın Usta. (MHP sıralarından alkışlar)
ERHAN
USTA (Samsun) – Teşekkür ederim. 
Sayın
Başkan, değerli milletvekilleri; Genel Kurulu saygıyla selamlarım. 
Şimdi,
bu maddede kurumlar vergisi oranı yüzde 20’den yüzde 22’ye çıkarılıyor
önümüzdeki üç yıl için. Şimdi, biraz geriye doğru gittiğimizde, yanlış
hatırlamıyorsam 2006 yılındaydı, kurumlar vergisi oranı yüzde 30’dan yüzde
20’ye düşürülmüştü. O zaman sistemimizde şöyle bir şey vardı: Kurumlar vergisi
oranı yüzde 30’du ancak yüzde 40 yatırım indirimi vardı. Yani dolayısıyla,
yatırım yapan firmaların lehine bir durum vardı aslında. Şöyle bir örnek
üzerinden durumu daha iyi anlayabiliriz: Matrahı kadar yatırım yapan bir
firmada kurumlar vergisi olan yüzde 30 oranı aslında efektif olarak yüzde 18’e
kadar düşebiliyordu yani yatırımı özendiren bir yapısı vardı sistemin. Daha
sonra bu yatırım indirimi kaldırıldı, bütün firmalar için yani herkes için
kurumlar vergisi oranı yüzde 20’ye düşürüldü. Burada ne yapılmış oldu? Az
yatırım yapan yani yatırımcı olmayan sektörlerde -örneğin finans sektörü, çok
yatırımcı bir sektör değil- veya bazı hizmet sektörlerinde, aslında, onlar
lehine bir düzenleme yapılmış oldu. Daha sonradan, buradaki sıkıntıları
gidermek için teşvik sistemine bağlı olarak indirimli kurumlar vergisi oranları
şeklinde -hâlâ benim bile anlamakta zorlandığım- bir sistem getirilmiş olsa da
hiçbir zaman, o yatırım indiriminin, eski sistemde olan yatırım indiriminin
tadını vermedi. 
Şimdi,
burada tabii, yüzde 20’ye indirildi, biz bununla da dünyada övündük. Aslında,
mesela, OECD ülkeleri içerisinde baktığımızda 34 ülkenin -şu an itibarıyla
konuşuyorum- 20’sinde yüzde 20’nin üzerinde bir kurumlar vergisi oranı var, 4
tane ülkede yüzde 20, 6 tane ülkede de yüzde 20’nin altında bir oran var.
Şimdi, bunu bir kenara koyalım bir tespit olarak. 
Diğer
taraftan, tabii, biz vergi sistemimizi yorumlarken veya eleştirirken,
değerlendirirken hep şunu söylüyoruz, diyoruz ki: Mal ve hizmet üzerinden
alınan yani vasıtalı vergilerin sistem içerisindeki payı yüksek, doğrudan
vergilerin sistem içerisindeki payı düşük. Dolayısıyla, adil olmayan… Çünkü
sigara üzerinden aldığınız vergide zengin fakir herkes aynı vergiyi ödüyor
gelirinden bağımsız şekilde, mal ve hizmet vergilerinin o yüzden adil olmadığı
ifade edilir. Bunların oranına da baktığımızda, örneğin, mal ve hizmet
üzerinden alınan vergilerin oranları, 2015 yılı için -OECD tablolarından
söylüyorum- yüzde 13,3, OECD ortalaması ise yüzde 11. Yani mal ve hizmet
üzerinden alınan vergilerin millî gelire oranı bizde, OECD ülkelerinin yaklaşık
2,3 puan üzerinde. Burada aşırı bir vergilendirme var baktığımız zaman ancak
gelir ve kazanç üzerinden alınan vergilerde tam tersi bir durum var, OECD
ülkelerinde yüzde 11,6 olan ortalama oran bizde yüzde 6,1. Millî gelire oran
olarak OECD ülkelerinin yaklaşık 5 puan, 5,5 puan altında bir vergi alıyoruz.
Şimdi, dolayısıyla, kurumlar vergisi oranının artırılması normal şartlarda
buradan baktığınızda doğru bir şey yani bu adaletsizliği bir miktar giderecek
bir şey ancak tabii, burada hep, tabiri caizse -vergicilerin deyimiyle
söylüyorum- kümestekilerle ilgileniyoruz. Temelde aslında verginin tabana
yayılmasıyla ilgili bir sorun var. Bu oranın düşüklüğü de vergiyi bizim tabana
yayamamamızdan, kayıp ve kaçağın ekonomide yüksek olmasından kaynaklanan bir
durum. Şimdi, burada, baktığınızda, aslında bir sıkıntı içerisine giriyoruz.
Adalet açısından baktığımızda bu verginin artırılması doğru, hatta belki daha
da fazla artırılması lazım ancak diğer taraftan, ekonominin rekabet gücü var,
buradaki firmalar kayıtlı firmalar. Mesela, birkaç gün önce bir veri açıklandı
-bu, kamuoyunun bence dikkatinden kaçtı- Yurt Dışı Üretici Fiyat Endeksi, Sayın
Bakan, yüzde 25 geldi, hatta yüzde 26 civarında. Nedir Yurt Dışı Üretici Fiyat
Endeksi? Bizim yurt içerisinde ürettiğimiz ihraç ürünlerinin üretim maliyetleri
yıllık bazda yüzde 26 arttı. Yani zaten teknolojik ürün üretemiyoruz, ciddi bir
maliyet artışı var; diğer taraftan da bu firmaların üzerine getireceğimiz bir
vergi artışı firmaları ve dolayısıyla rekabet gücünü olumsuz etkileyecek.
Taslağın ilk hâli aslında daha iyiydi, finans sektörü için yüzde 22 yapıyor,
reel sektör için yüzde 20’de tutuyordu, belki o, adalet açısından bir miktar
daha iyiydi. 
Yalnız,
tabii, bu vergi meselesini, Türkiye'nin vergi sorununu böyle günübirlik
çözümlerle, işte üç yıllığına, dört yıllığına verginin artırılması veya ne
bileyim, ÖTV’de bir şeye sıkıştık, oraya bir şey konmasıyla çözemeyiz.
Türkiye'nin vergi sisteminde ciddi hatalar, ciddi sıkıntılar var. Bunların
hepsini yeni bir vizyon içerisinde, ciddi bir çalışmayla, ileriye dönük olarak
makroekonomik hedeflerimizle uyumlu bir vergi sistemini mutlaka Türkiye’de kurmamız
lazım. Bu yapısal bir bakış açısıdır, reform gerekiyor burada, bu reformun
yapılması lazım. Diğer türlü, harcamaları kısmadan ha bire verginin üzerine
yüklenerek bir şekilde kamu maliyesinde mali disiplini sürdürmenin de ben
sıkıntılı ve zor olduğunu düşünüyorum.
(Mikrofon
otomatik cihaz tarafından kapatıldı) 
ERHAN
USTA (Devamla) – Bu anlamda, bu maddenin tasarı metninden çıkartılmasını talep
ediyoruz.
Teşekkür
ederim. (MHP sıralarından alkışlar)
BAŞKAN
– Teşekkür ederim Sayın Usta. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 93’üncü maddesinde yer alan “(2)
Bakanlar Kurulu, birinci fıkrada yazılı %22 oranını %20 oranına kadar indirmeye
yetkilidir.” fıkrasının tasarı metninden çıkarılmasını arz ve teklif ederiz.
 Behçet
Yıldırım İmam Taşçıer Erol Dora
 Adıyaman Diyarbakır Mardin
 Nihat
Akdoğan Mahmut Celadet Gaydalı  Hakkâri Bitlis
BAŞKAN
– Komisyon katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önergeler üzerinde Mardin Milletvekili Sayın Erol Dora konuşacak.
Buyurun
Sayın Dora. (HDP sıralarından alkışlar)
EROL
DORA (Mardin) – Sayın Başkan, değerli milletvekilleri; kanun tasarısının 93’üncü
maddesiyle ilgili vermiş olduğumuz önerge üzerine Halkların Demokratik Partisi
adına söz aldım, Genel Kurulu saygıyla selamlıyorum.
Değerli
milletvekilleri, tasarının bu maddesiyle Kurumlar Vergisi Kanunu’nda teknik bir
değişikliğe gidilmekte, kurumlar vergisine yapılan artışın Bakanlar Kurulunun
inisiyatifinde zaman zaman keyfîce düşürülüp artırabileceği hükme
bağlanmaktadır. Bu bağlamda söz konusu yetkinin Bakanlar Kuruluna verilmemesi
ve gerekirse bir başka tasarıyla tekrar Türkiye Büyük Millet Meclisi Genel
Kurulu tarafından görüşülmesi için bu maddenin tasarı metninden çıkarılması
gerekir.
Değerli
milletvekilleri, şimdi bu tasarının geneline ilişkin şu gerçeği tekrar
hatırlatarak konuşmama devam etmek istiyorum. Bu tasarı Türkiye’de artık
kronikleşmiş bir çarpıklık hâlini alan vergi adaletsizliğinin gelir düzeyi
farklı olan vatandaşlarımızın arasındaki vergi adaletsizliğini artırmaya,
katmerlendirmeye devam etmekte, dolaylı olarak ise ülkemizdeki gelir
adaletsizliğini daha da artırmaya sebep olacak düzenlemeler barındırmaktadır. 
Değerli
milletvekilleri, Hükûmet yoksul vatandaştan alacağı vergiler söz konusu
olduğunda âdeta şahin kesilmektedir, diğer taraftan sıra milyarlarca vergi
borcu bulunan zengin sermayedarlara gelince borçlar bonkörce silinebilmektedir.
Tabii, Hükûmetin zengin sermayedarlara ait sildiği her bir kuruş vergi borcu
yoksul halka daha fazla borç ve zam olarak geri dönmektedir. Diğer taraftan,
sene başlarında gerek asgari ücrete gerekse memur maaşlarına sözüm ona
enflasyon oranında yapılan zamlar, her şeyden önce belirtmek gerekir ki,
enflasyon oranının oldukça altında kalmaktadır. Çünkü TÜİK tarafından
hazırlanan birçok verinin aslında manipülatif olduğu, gerçeği yansıtmadığı
artık su götürmez bir gerçekliktir. Çalışan maaşlarına gelen bu asgari zamların
anlamını yitirmesinin bir diğer önemli faktörü de bu üzerinde görüştüğümüz
tasarı benzeri düzenlemelerdir. Çünkü bu ve benzer tasarılarla çalışanın,
emekçinin vergi yükü artırılmakta, üzerine bir de sermaye sınıfının vergi borcu
da çalışanlara ödetilmektedir.
Değerli
milletvekilleri, enflasyon oranı düşmek şöyle dursun sürekli bir şekilde artmaya
devam ediyor, Hükûmetin döviz kuru hedefleri ise sürekli olarak yanlışlanıyor.
Yanlış ekonomik politikalar, yanlış dış siyaset, döviz kimi spekülatif çevreler
için artık önemli bir gelir kaynağı hâline gelmiştir. Bakınız, günlük yaşamın
olmazsa olmazları yakıt, elektrik, telefon ve sudur ve bu olmazsa olmaz temel
giderler üzerinden Hükûmet âdeta canının istediği kadar vergi koyma yetkisini
kullanmaktan hiç çekinmemektedir. Bir elektrik faturasının neredeyse enerji
kullanım bedeli kadar vergisi vardır.
Sayın
Başkan, değerli milletvekilleri; “Ne kadar vergi koyarsak koyalım, ne kadar zam
yaparsak yapalım bu halkın sesi çıkmaz, borcunu kuzu kuzu öder.” anlayışı
yanlıştır, tehlikelidir ve sürdürülemezdir. Bunun böyle olmadığı ekonomik kriz
derinleştiğinde tüm yakıcılığıyla görülecektir. AKP Hükûmeti, kendisinden
önceki dönemin Başbakanı Bülent Ecevit’in önüne yazar kasa fırlatan esnaf
vatandaşın tepkisini unutmamalıdır. Halk ekonomik olarak aldatıldığının farkına
vardığında buna en demokratik tepkisini koymaktan çekinmeyecektir. 
Değerli
milletvekilleri, Türkiye, üyesi bulunduğu ve kısa adı OECD olan Ekonomik
Kalkınma ve İşbirliği Örgütüne üye ülkeler arasında Şili’den sonra ilk sırayı
alacak kadar büyük ve derin bir bölgesel ekonomik gelir eşitsizliği sorununa
sahiptir ve bu veri hiçbir hükûmet ya da ülke bakımından övünç duyulabilecek
bir gerçeklik değildir. Küresel rekabetin kıskacında ve bölgeler arası
gelişmişlik düzeyinin oldukça çarpıklaştığı ortamlarda toplumsal düzenin
sağlanması oldukça güçtür. Sosyal adaletin, fırsat eşitliğinin, istihdamın,
sosyal güvenliğin ve ülke kaynaklarının hakça kullanımının olmadığı toplumlarda
ekonomik ilerleme ve gelişmeden, iç barıştan, dostluk, kardeşlik, dayanışma ve
yardımlaşmadan bahsetmek imkânsızlaşmaktadır. 
Bu
bağlamda, Hükûmeti ekonomik durumumuzu manipüle eden, yanıltıcı hamaset
söylemlerinden vazgeçmeye ve yoksul halkımızın ekonomik sorunlarını çözmek
yolunda yapısal adımlar atmaya davet ediyor, bu duygularla hepinizi tekrar
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı “Bazı Vergi Kanunları ile Kanun ve
Kanun Hükmünde Kararnamelerde Değişiklik Yapılmasına
Dair Kanun Tasarısı’nın” 93’üncü maddesinin aşağıdaki şekilde değiştirilmesini
arz ve teklif ederiz. 
Saygılarımızla.

 Bihlun
Tamaylıgil Bülent Kuşoğlu Lale Karabıyık
 İstanbul Ankara Bursa

 Mehmet
Bekaroğlu Musa Çam Selin Sayek Böke
 İstanbul İzmir İzmir
MADDE
93 - 5520 Sayılı Kanun’a aşağıdaki geçici madde ilave edilmiştir.
"GEÇİCİ
MADDE 10- (1) Bu Kanunun 32 nci maddesinin birinci fıkrasında yer alan %20
oranı, kurumların 2018, 2019 ve 2020 yılı vergilendirme dönemlerine (özel hesap
dönemi tayin edilen kurumlar için ilgili yıl içinde başlayan hesap dönemlerine)
ait kurum kazançları için %22 olarak uygulanır.
(2)
Bakanlar Kurulu, birinci fıkrada yazılı %22 oranını %20 oranına kadar indirmeye
yetkilidir.”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.

BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge üzerinde İzmir Milletvekili Sayın Selin Sayek Böke konuşacak. 
Buyurun
Sayın Sayek Böke. (CHP sıralarından alkışlar) 
SELİN
SAYEK BÖKE (İzmir) – Sayın Başkan, değerli milletvekilleri; görüşülmekte olan
torba kanunun 93’üncü maddesine ilişkin Cumhuriyet Halk Partisi Grubu adına söz
almış bulunuyorum. Yüce Meclisimizi saygıyla selamlıyorum. 
Bu
torba yasayla ilgili Plan ve Bütçe Komisyonunda çalışırken yasanın ilk gelen
hâlinde -sıkça da değişti- en çok karşı çıktığımız maddelerden bir tanesi gelir
vergisi dilimlerinde orta gelir sınıfını vuracak olan vergi artışıydı. Karşı
çıkmıştık o zaman çünkü son yıllarda en büyük gelir erimesiyle karşı karşıya
kalmış olan grup Türkiye’de orta gelirli, emekçi, ücretli çalışan memurdu ve
onları hedef alan bir vergi artışının adaletsizlik olacağını biliyoruz. Bunu,
veriyle hatırlatmak gerekiyor. İktidarınızın ortaya koymuş olduğu bu çarpık
ekonomik düzen gelir dağılımını yıldan yıla bozuyor. Bu bozulmayı da en çok
ücretli çalışanlar hissediyor. İşverenlerin gelir artış hızı son on yıldaki en
yüksek düzeyine çıkmışken 2016 döneminde gelir artışı en düşük olan kesim
ücretli ve maaşlı çalışanlar olmuş. Yani bu uygulamalar sonucunda, sizin
iktidarınızın ekonomisi sonucunda ortalama gelirin altına düşen bir orta
gelirli sınıfla karşı karşıyayız. Kurmuş olduğunuz bu düzenin, işverenin de
üretken olanına karşı olduğunu, rantçı sermayeden yana olduğunu dünya âlem
biliyor; bu veriyi de, TÜİK kendisi bize millî gelir hesaplarını revize ederken
söyledi. Durum buyken, gelir vergisini orta gelir sınıflarında artırmayı tercih
etmek şaşırtıcı değil, aynı şekilde rantçı sermaye yerine verimlilik üzerinden
üretime katkıda bulunmak isteyen kurumlara vergi artışı getirmiş olmanız da hiç
şaşırtıcı değil. 
Bu
maddenin gelişinin kendisi de açıkçası kurulmuş olan çarpık, keyfî düzenin tam
da kendisini ortaya çıkartır bir biçimdi. Komisyonda önce orta gelir sınıfının
vergisi geri çekildi, o anda hızla alternatifler ortaya çıktı ve Komisyonda
vergi artırma ihtiyacı olduğu için orta gelirli sınıftan vazgeçilince, bir anda
bankalara da vergi koymaktan vazgeçilip kurumlar vergisini belli bir süreyle
Bakanlar Kurulunun inisiyatifine bırakan bu önerge çıka geldi. Yani, üretene,
istihdam sağlayana, kayıt içi çalışana, vergi verene vergi yükünü artırma tercihini
siz bu maddeyle de bu torbada ortaya koydunuz. Kurumlar vergisindeki bu ani
artış esasında şaşırtıcı değil çünkü tercihinizin üretenden yana olmadığını
zaten her fırsatta gösteriyorsunuz. Oysa TÜİK bize demedi mi “Millî gelir
serisini revize ettik. Meğerse ekonomimiz daha büyükmüş.” diye. Ama bu cümlenin
devamında bir şey daha söyledi; büyüme kısmını duydunuz da devamını duymadınız
“Bu büyümeyi sağlamış olan rantçı inşaat sektörüydü.” dedi. Siz “büyüme”yi
duyup “rantçı inşaat sektörü”ünü duymadığınız için ranta vergi getirmek yerine,
dönüp üretim yapana, üstelik de kayıt içine girmiş olana büyük bir
adaletsizlikle vergi artışı getiriyorsunuz. Ha, derdiniz vergide adalet olsaydı
belki iktidarınız ve aileleri bu ülkede vergi ödemeyi seçer, kendilerine
dünyada cennetler aramazlardı. (CHP sıralarından alkışlar) 
Bu
torba yasayla, sadece sınıfsal bir tercih değil, bir kalkınma modeli tercihi de
ortaya konuyor. Bütün dünyada kurumlar vergisi düşüyor yani kurumlar vergisini
düşürerek rekabete girmiş olan bir küresel düzende siz Türkiye’ye teknoloji
getirecek, Türkiye’ye fabrika kuracak, Türkiye’de istihdam yaratacak olan
doğrudan yabancı yatırıma “Aman ha, Türkiye’ye gelme.” diyorsunuz. Bunu sadece
vergi artışıyla değil, OHAL’le yok ettiğiniz hukukun da ortadan kalkmasıyla
söylüyorsunuz, ülkede eğitimi yerle bir ederek, beşerî sermayeyi yok ederek de
söylüyorsunuz. Ama bu da şaşırtıcı değil, sizin ekonomik modeliniz ve
anlayışınız faiz lobilerine, sıcak paraya, kamu kaynaklarını borç olarak rantçı
sermayeye verip borca dayalı bir büyüme yaratmaya dayanıyor. Şu anda zaten bu
modelin sonucunda Türkiye’ye gelen yabancı yatırımların dörtte 3’ü sıcak para,
bir anda kaçabilecek para. Doğrudan yabancı yatırım çekmemiz gerekirken onların
da neredeyse yarısı gayrimenkule geliyor yani inşaata yani rantta, ya finansçı
ranta ya inşaatçı ranta geliyor. Bu iş yapma biçimiyle ülkeye olan güveni siz
yıkıyorsunuz. Yüksek faizden siz sorumlusunuz, kayıt dışından siz sorumlusunuz.
Biz sizin yaptığınızın karşısına bir halkçı mücadele koymak için çalışmaya
devam edeceğiz. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Sayek Böke. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
94’üncü
maddede bir adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 94’üncü maddesinin aşağıdaki
şekilde değiştirilmesini arz ve teklif ederiz. 
Saygılarımızla.
 Mehmet
Bekaroğlu Lale Karabıyık Bihlun Tamaylıgil
 İstanbul Bursa İstanbul

 Bülent
Kuşoğlu Musa Çam
 Ankara İzmir
MADDE
94- 11/10/2006 tarihli ve 5549 sayılı Suç Gelirlerinin Aklanmasının Önlenmesi
Hakkında Kanuna aşağıdaki geçici madde ilave edilmiştir.
“GEÇİCİ
MADDE 3- (1) Bu maddenin yürürlüğe girdiği tarih itibarıyla mesleğe özel
yarışma sınavı ile girmiş ve yeterlik sınavıyla bulundukları kadrolara atanmış
olmaları kaydıyla, 14/7/1965 tarihli ve 657 sayılı Kanunun 152 nci maddesinin
"II-Tazminatlar" kısmının "A-Özel Hizmet Tazminatı” bölümünün
(e), (f), (g) ve (ğ) bentlerinde sayılan kadro unvanlarında bulunanlar ile
Bankalar Yeminli Murakıpları, Bankacılık Düzenleme ve Denetleme Kurumu ve
Sermaye Piyasası Kurulu Uzmanlarından başvuranlar arasından yapılacak yazılı ve
sözlü sınavda başarılı olanlar, 31/12/2018 tarihine kadar merkezi yönetim bütçe
kanununda yer alan sınırlamalara tabi olmaksızın naklen Maliye Uzmanı olarak
atanır. Bunlar Mali Suçları Araştırma Kurulu Başkanlığında görevlendirilir. Bu
şekilde atananların söz konusu kadrolarda geçen hizmet süreleri Maliye Uzmanı,
yardımcılık veya stajyerliklerde geçen hizmet süreleri ise Maliye Uzman
Yardımcısı kadrolarında geçmiş sayılır. Bunlardan 657 sayılı Kanuna tabi
olmayanların anılan kadrolar ile bunların yardımcılık veya stajyerliklerinde
geçen hizmet süreleri her yıl için bir kademe ilerlemesi ve her üç yıl bir
derece yükselmesi verilmek suretiyle değerlendirilir. Bu madde uyarınca Maliye
Uzmanı olarak atanacakların sayısı 250’yi geçemez. Başvuru ve sınava ilişkin
usul ve esaslar ile bu fıkranın uygulanmasına yönelik diğer hususlar Bakanlıkça
belirlenir.
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge üzerinde Ankara Milletvekili Sayın Bülent Kuşoğlu konuşacak.
Buyurun
Sayın Kuşoğlu. (CHP sıralarından alkışlar)
BÜLENT
KUŞOĞLU (Ankara) – Sayın Başkan, değerli milletvekilleri; hepinizi saygıyla
selamlıyorum. 502 sıra sayılı torba kanunun 94’üncü maddesi üzerinde söz aldım.

Bu
madde kamudaki çöküşü, zihniyeti ve olumsuz durumu gösterme açısından çok
önemli. Devleti bilenler, kamuyu bilenler de özellikle lütfen dinlesinler bu
maddeyi ve bu maddeyle ilgili olarak da Sayın Bakana Komisyonda sorduğumuz
soruyu da yineleyeceğim. 
Şimdi,
bu maddeyle MASAK’a, Mali Suçları Araştırma Kuruluna 250’ye yakın, 250’ye kadar
personel alınacak. Devletten alınacak, devletten geçiş sağlanacak fakat
enteresan tarafı -Sayın Bakana da soruyorum- bunlar Maliye uzmanı olarak
alınıyorlar. Maliye uzmanı olarak alınacak bu elemanlar devlette… Bakın,
maddede belirtiliyor “Mesleğe özel yarışma sınavıyla girmiş ve yeterlilik
sınavıyla bulundukları kadrolara atanmış olmak kaydıyla” ve ayrıca da bankalar
yeminli murakıbı, BDDK uzmanı ve SPK uzmanı olmaları kaydıyla alınacaklar ve
sınava tabi tutulacaklar, sınavdan sonra alınacaklar.
Şimdi,
bunların, Maliye uzmanlarından daha iyi özlük hakları var çoğunun; 666’yla
zaten bunların özlük hakları eşitlendi. SPK uzmanı ya da BDDK uzmanı olmak için
ya da yeminli murakıp olmak için Maliye uzmanlığı bırakılıp o tarafa geçiliyor.

Şimdi,
Sayın Bakanım, nasıl tutacak da siz Maliye uzmanı olmak için, MASAK’ta bunları
çalıştırmak için 250 kişiyi bir de sınavla bu tarafa aktaracaksınız? Bunlara
ilave olarak bir şey vermiyorsunuz ki! Bir şey vermiyorsanız, mevcut durumda
özlük hakları daha iyi olan, en azından eşit olan, bir sınava girip öbür tarafa
neden gitsin ve orada da asıl kadroya da geçemiyor. 
Sayın
Bakanın bizim Komisyonda açıkladığına göre, şu anda MASAK’ta 177 kadrolu çalışan
var, 81 de geçici görevli olarak çalışan var; toplam 258 kişi. Siz buraya 250
kişi alacaksınız, bunlar bunu hazmedecek, bu kurum ve durumları iyi olmadan,
daha iyi bir pozisyona gelmiş olmayacaklar, özlük haklarında bir gelişme
olmayacak, burada bunları istihdam edeceksiniz. 
Sayın
Bakanım, bunun ne anlamı var Allah aşkına, bunu bir açıklayabilir misiniz?
Komisyonda da açıklayamadınız. Ne anlamı var? Niçin bu kadrolarda bulunan
kişiler sınava girsinler, daha iyi bir pozisyon olmayan bir Maliye uzmanlığına
gelsinler? Deseniz ki maddeyle: “Geçenlerin özlük haklarında ilave olarak şöyle
şöyle iyileştirmeler olacak.”, bunu anlıyorum, olur ama böyle bir durum da söz
konusu değil. Neden bu insanlar, bu yarışma sınavıyla buralara gelenler,
yeminli murakıplar, BDDK uzmanları, SPK uzmanları -bir de sınava girip
durumları daha iyi olmayacağı hâlde- buraya gelsinler? Tamam, MASAK bir
istihbari iş yapıyor, kara parayla uğraşıyor, özellikli işleri var ama niçin
bir başka kurumdaki kişi, özlük haklarında iyileşme yokken, buraya gelsin? Ha,
şöyle: “Bizim bildiğimiz ayrı bir şey var. Biz burada farklı bir örgütlenme
yapıyoruz, geleceğe yönelik bir şeyler burada kotaracağız.” diyorsanız onu
bilmiyorum ama devlette bu da olmaz; onun için, yaptığınız işin açıklanması lazım.
Hakikaten bizim de bu konuyla ilgili desteğimiz var. MASAK’ın bundan sonraki
dönemde daha iyi çalışması lazım, yaptığı işleri sonuçlandırması lazım. Şimdiye
kadar sıkıntılıydı. Özellikle MASAK 15 Temmuz sonrası da terörizmin
finansmanıyla ilgili güzel işler yaptı, yapmaya çalıştı. Kadrolarıyla ilgili
eksiklikler var, biliyoruz; bu kadroların takviye edilmesi gereğini de
biliyoruz ama bu kadrolar bu şekilde takviye edilemez ki. 
Tekrar
soruyorum Sayın Bakanım, lütfen Sayın Başkandan müsaade alın, bir açıklama
yapın: Niçin bu insanlar, bu kişiler kendi kadrolarını bırakıp sınava
girsinler, daha özellikli olmayan, özlük haklarında bir artış getirmeyecek bir
pozisyonu tercih etsinler? Hem de MASAK’ın kadroları kadar, hazmedemeyeceği
kadar bir kadro bunu yapsın? Bunu anlamak mümkün değil. Bir iş yapıyorsak doğru
dürüst yapmamız gerekir.
Hepinizi,
bu vesileyle, saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Kuşoğlu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
milletvekilleri, 95’inci madde üzerinde ikisi aynı mahiyette olmak üzere üç
önerge vardır; ilk okutacağım iki önerge aynı mahiyettedir, birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 95’inci
maddesinin metinden çıkarılmasını arz ve teklif ederiz.
Saygılarımızla.
 Bihlun
Tamaylıgil Bülent Kuşoğlu Burcu Köksal
 İstanbul Ankara Afyonkarahisar
 Lale
Karabıyık Mehmet Bekaroğlu Musa Çam
 Bursa İstanbul İzmir
Aynı
mahiyetteki diğer önergenin imza sahipleri:
 Behçet
Yıldırım İmam Taşcıer Erol Dora
 Adıyaman Diyarbakır Mardin
 Nihat
Akdoğan Mahmut Celadet Gaydalı Mehmet Ali Aslan
 Hakkâri Bitlis Batman
BAŞKAN
– Aynı mahiyetteki önergelere Komisyon katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Aynı mahiyetteki önergeler üzerinde ilk olarak Afyonkarahisar Milletvekili
Sayın Burcu Köksal konuşacaklar.
Buyurun
Sayın Köksal. (CHP sıralarından alkışlar)
BURCU
KÖKSAL (Afyonkarahisar) – Sayın Başkan, değerli milletvekilleri; 502 sıra
sayılı torba yasanın 95’inci maddesi üzerine söz almış bulunmaktayım.
Yerli
tütün üretimine darbe vurarak can çekişen Türk tarımını yok etmeye bir adım
daha yaklaştırıyorsunuz. Tütün üreten herkesi kaçakçı statüsüne koyabilecek
düzenlemeler getiriyorsunuz. Amacınız Amerikalı büyük tütün üreticilerini daha
çok zengin etmek mi merak ediyorum. 
Bugünlerde
yerlilikten ve millîlikten bahsediyorsunuz ama hiçbir alanda yerli üreticiyi
desteklemiyorsunuz. Desteklemeyi bırakın, köstek bile oluyorsunuz.
Uyguladığınız yanlış tarım ve hayvancılık politikası yüzünden 2009’dan beri
yerli besi üreticileri üretimi bırakmaya başladılar. Et ve süt fiyatlarındaki
dengesizlik yüzünden süt üreticileri önce hayvanlarını kesime verdiler. Böyle
böyle 200 binin üzerinde hayvan kesildi. İthal yem ve gübre sevdanız yüzünden
maliyet arttı, maliyet arttıkça besicinin kazancı gün geçtikçe eridi, bu da
üretimi düşürdü. Peki, buna karşı çözümünüz var mıydı? Yok, maalesef.
Getirebildiğiniz kendinizce tek çözüm, dışarıdan et ithal etmek. Kendi
üreticisini desteklemek, kendi yemini, gübresini üretip ucuza satmak yerine dış
ülkeden gelen etten, dış ülkeden gelen ürünlerden medet umuyorsunuz. Dünyanın hiçbir
yerinde kendi çiftçisini bırakıp dış ülkelerden çare arayan bir ülke yoktur; bu
konuda bir ilk oldunuz. 
Sudan’daki
çiftçiye verdiğiniz desteği ve kıyağı da unutmadık. Sudan’da 7 milyon 805 bin
dönüm araziyi doksan dokuz yıllığına kiralayıp, bu araziye 125 bin dönüm
büyüklüğünde çiftlik kurup Sudanlı köylülere hem arazide hem de çiftlikte
çalışma imkânı vermeye kalkmak, bir de onların ürettiği ürünleri alma garantisi
vermeyi yerlilik ve millîlikle nasıl açıklayacaksınız? Bu ülkede 26 milyon
hektar tarım alanı, 23 milyon hektara gerilemişken; ekilen tarım alanlarımız,
18 milyon hektardan 15 milyon hektara düşmüşken; bizim köylümüzün bağı,
bahçesi, tarlası, serası, traktörü ipotekli veya hacizliyken Sudanlı çiftçiyi
niçin ihya etmeye çalışıyorsunuz? Buğday, mısır ve kırmızı ette gümrük
vergilerini düşürüyorsunuz, bir de bununla övünüyorsunuz. Yani başka ülkelerin
çiftçilerine destek vermekle övünen bir iktidarsınız. Ne diyeyim? Akla zarar...

1944-1952
yılları arasında 126 tane uçak üretip Danimarka’ya bile uçak satmışız. Şimdi
2015 seçimlerinde “Yerli uçağımızı yapıyoruz.” diye afiş asıyorsunuz ama
akabinde Boeing firmasından 11 milyar dolara 40 tane uçak alıyorsunuz. 
Cumhuriyetin
en büyük kazanımlarından olan şeker fabrikalarına göz dikiyorsunuz. Maliye Bakanı
“Gözüm gibi baktığım şeker fabrikalarını özelleştirme kapsamına aldık.” diyor.
Bunun altında yatan neden, bal gibi de nişasta bazlı şeker üreten, özellikle
Amerika kökenli firmalara daha çok para kazandırmak, pazar payı açmak. Nişasta
bazlı şekerin maliyeti düşük, kârı yüksek, herhangi bir denetimi de yok. Ne
olacak? Vatandaşın sağlığına zararmış, kanser yaparmış umurunuzda mı sanki;
varsa yoksa yandaşın cebinin dolması sizin için. (CHP sıralarından alkışlar) 
Yerlilikten
ve millîlikten bahsedenler bu yıl Lozan’ın yıl dönümünde Yunan Genelkurmay
Başkanı, Yunan Cumhurbaşkanı ve Yunan Millî Savunma Bakanı hava sahamızı ihlal
edip Aydın ilimizin Bulamaç ve Eşek adalarına gittiklerinde ertesi günü de yani
18 Temmuz 2017’de yine bize ait olan Koyun Adası’na gidip gövde gösterisi
yaptıklarında niye sesleri çıkmadı acaba? Bununla ilgili bir nota bile
veremediniz ama ayrıcalıklı vatandaş Reza için her türlü notayı veriyorsunuz.
(CHP sıralarından alkışlar) 18 adayı resmen işgal eden Yunanistan’a karşı dut
yemiş bülbül gibi susanlar yerlilikten ve millîlikten en son bahsedecek
olanlardır.
Herkese
saygılarımla… (CHP sıralarından alkışlar) 
BAŞKAN
– Teşekkür ederim.
Aynı
mahiyetteki önergelerin diğer konuşmacısı Batman Milletvekili Sayın Mehmet Ali
Aslan olacak.
Buyurun
Sayın Aslan. (HDP sıralarından alkışlar) 
MEHMET
ALİ ASLAN (Batman) – Sayın Başkanı, Sayın Divanı ve sayın Genel Kurulu;
saygıyla selamlıyorum. 
Sayın
arkadaşlar, biliyorsunuz, özellikle 1993’te, 1994’te, 1990’larda bütün siyasi
parti liderleri açık oturumlarda karşılıklı bir nezaket, bir üslupla
tartışıyorlardı ve ben de, bizler de zevkle gerçekten izliyorduk ama maalesef o
kültür bugün kalmış değildir. Yani o gün olan medya özgürlüğü, o gün olan hak,
hukuk ve demokrasi özgürlüğü maalesef bugünlerde yok. 
1993’te
liseyi yeni bitirmiştim, şu anki Sayın Cumhurbaşkanın bir konuşmasını
izlemiştim ve takdir etmiştim, bugün de altına imzamı atıyorum. O konuşmayı
bire bir size buradan okumak istiyorum. Bakın, nereden nereye gelmişiz. 1993’te
Bursa’da bir halk toplantısında bugünkü Sayın Cumhurbaşkanı şunu dedi: “Asgari
ücret kaç lira? 910 bin lira. Bu kardeşinizin her zaman bir hesabı vardır.
Bütün beyler, bütün bayanlar bu hesabı yapsın. Bu hesap aslında bayanların
hesabıdır. Niye? Çünkü mutfaktan sorumlu olan bayanlardır, sizlersiniz,
mutfakta sıkıntıya düşen sizlersiniz. Şu anda 1 bardak çay Bursa’da kaç para?
Bin lira, simit 1.500 lira. Ne kadar yaptı? 2.500 lira. 3 çocuğunuz, anne ve
baba, etti 5 kişi. Bakın, çay ve simidin dışında bir şey yemeyeceksiniz. Sadece
çay ve simit... Bir hesap yapıyorum size, 5 kere 2.500 ne yapar? 12.500 lira.
Günde 3 öğün ne yapar? 37 bin 500 lira, 40 bin lira diyelim. Ay otuz gün, ne
yapar? 1 milyon 200 bin lira. Asgari ücret, 910 bin lira. Değerli kardeşlerim,
bu zalim yönetim, bu aziz millete 1 bardak çay ile 1 simidi bile layık
görmüyor. Bunların peşinden nasıl gideceksiniz?” O sırada salondakiler “Hükûmet
istifa” diye bağırıyor. “Evin kirasını kim ödeyecek? Elektrik parasını kim
ödeyecek? Su parasını kim ödeyecek? Çoluk çocuğun okul masrafını kim
karşılayacak? Soruyorum sizlere. İşte ekonomik durum bu.” 
Peki,
yirmi dört yıldır bu simit, çay ve asgari ücret arasındaki dengeyi on beş
yıldır bu iktidar neden çözemedi, neden çözmüyorsunuz? Hükûmet de sizsiniz,
yönetim de sizsiniz. 
2001’de
de aynı konuşmayı Rize mitinginde yapıyor Sayın Cumhurbaşkanı ama orada farklı
bir tabir kullanıyor, diyor ki: “Bu Ankara’daki Hükûmet benim kardeşime, benim
milletime 1 bardak çay ile 1 simidi bile layık görmüyor.”
Arkadaşlar,
bugün olan bu değil midir? Şu anda da çayla simit aşağı yukarı 1 lira, 1,5 lira
veya 2,5 lira ediyor. Bunu biz 3’e çarpalım, aya çarpalım, 1.200 lira yapıyor.
3 çocuklu bir aile, 3 çocuğunu servise verse 500 lira para yapıyor. 1.200+500,
etti 1.700. Bu insanlar nasıl geçinecek, hiç bunun hesabını yaptınız mı? Sayın
Maliye Bakanı, gerçekten, bir kendimizi o 1.400 lira alanların yerine koyalım.
Nasıl geçiniyorlar hiç merak ettik mi acaba? Maalesef, hayır.
Bakın,
iktidar da oldunuz, Hükûmet de oldunuz, Ankara’daki Hükûmet de oldunuz ama bu
sorunu çözmediniz. Ayetikerimede diyor ki…
(Hatip
tarafından Saff suresinin 2’nci ayetinin okunması)
MEHMET
ALİ ASLAN (Devamla) – “Ey iman edenler, yapmayacağınız şeyleri neden
söylüyorsunuz?”
Yine,
bir ayetikerimede, Bakara’da…
(Hatip
tarafından Bakara suresinin 44’üncü ayetinin okunması)
MEHMET
ALİ ASLAN (Devamla) – “Sizler insanlığa iyiliği emredip kendinizi unutuyor
musunuz?”
Yani,
sizler o zaman, haklı olarak iktidarı eleştirdiğiniz zaman, hak da veriyorduk,
şimdi iktidarsınız, eleştirdiğiniz şeyleri bari siz yapmayın. 
Teşekkür
ediyorum, sağ olun. (HDP sıralarından alkışlar) 
BAŞKAN
– Ben de teşekkür ederim Sayın Aslan. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 95’inci maddesinde geçen “bulunduran”
ibaresinin madde metninden çıkartılmasını arz ve teklif ederiz. 
 Mustafa
Kalaycı Emin Haluk Ayhan İsmail Faruk Aksu
 Konya Denizli İstanbul
 Fahrettin
Oğuz Tor Muharrem Varlı Erkan Haberal
 Kahramanmaraş Adana Ankara
 Mehmet
Parsak
 Afyonkarahisar
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.

BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkan. 
BAŞKAN
– Önerge üzerinde Afyonkarahisar Milletvekili Sayın Mehmet Parsak konuşacaklar.

Buyurun
Sayın Parsak. (MHP sıralarından alkışlar) 
MEHMET
PARSAK (Afyonkarahisar) – Aziz Türk milleti, saygıdeğer milletvekilleri; 502
sıra sayılı Bazı Vergi Kanunları ve Kanun Hükmünde Kararnamelerde Değişiklik
Yapılması Hakkında Kanun Tasarısı’nın 95’inci maddesi üzerinde Milliyetçi
Hareket Partisi Gurubu olarak vermiş olduğumuz önergeye dair söz aldım. Bu
vesileyle Gazi Meclisi ve siz saygıdeğer milletvekillerini saygılarımla
selamlıyorum. 
Saygıdeğer
milletvekilleri, bu madde son derece önemli bir madde. Zira, 5607 sayılı
Kaçakçılıkla Mücadele Kanunu’nun 3’üncü maddesinin mülga (20)’nci fıkrası bu
maddede yeniden düzenleniyor ve “kaçakçılık suçları” başlığı altında, Tütün ve
Alkol Piyasası Düzenleme Kurumundan yetki belgesi almadan veya bildirimde
bulunmadan tütün ticareti yapanlar ile ticari amaçla makaron veya yaprak sigara
kağıdının içine kıyılmış tütün, parçalanmış tütün ya da tütün harici herhangi
bir madde doldurulmuş olarak satanlara, satışa arz edenlere, bulunduran ve
nakledenlere üç yıldan altı yıla kadar hapis cezası öngörülüyor bu maddede.
Şimdi, şöyle, ülkemizde gerçekten genel anlamda bir kaçakçılık problemi olduğu
muhakkak ve bu kaçakçılık probleminin ekonomik ve sosyal boyutları kadar en az,
ülke güvenliğimize yönelik de çok önemli boyutları olduğu da aşikâr. Bunun
önemli kalemlerinden bir tanesinin de sigara kaçakçılığı olduğu ortada.
Dolayısıyla, kaçakçılıkla mücadele kapsamında tütün ve tütün mamulleri
çerçevesinde yapılan kaçakçılığa bu mahiyette bir ceza verilmesi ilk başta
doğru gibi görülse de burada, özellikle uygulamada sıkıntıya yol açabilecek
önemli bir ayrım var, o da şurasıdır: Satanlara, satışa arz edenlere ve
nakledenlere üç yıldan altı yıla kadar hapis cezası verilebilir ama
bulunduranlara da aynı mahiyette, üç yıldan altı yıla kadar hapis cezası
verilmesi suç ve cezada orantılılık ilkesine aykırıdır. Gerçekten, bizim Ceza
Kanunu’muzun 3’üncü maddesinin (1)’inci fıkrasında “Suç işleyen kişi hakkında
işlenen fiilin ağırlığıyla orantılı ceza ve güvenlik tedbirine hükmolunur.”
hükmü yer almakta. Yani, özellikle de son dönemlerde üzerinde ağır bir vergi
yükü de bulunduğu için çok fahiş noktalara ulaşmış sigara fiyatlarından dolayı
bu yola tevessül etmek durumunda olan pek çok vatandaşımız var. Bunlar üreten
değil, satan değil, satışa arz eden değil. Bu vatandaşlarımıza da tıpkı
diğerleri gibi, bunun ticaretini yapan, bundan kazananlara olduğu gibi üç
yıldan altı yıla kadar hapis cezası vermek, gerçekten, suç ve cezada adalet
ilkesini zedelemekte. Ha, burada şu söylenebilir: Maddenin içerisinde “ticari
amaçla” diye bir ibare var, ondan dolayıdır ki ticari amaçla bulundurur ama
ticari amaçla bulundurmak diye bir şey yok. Ticari amaçla yapanlar bunu
satanlar zaten, satışa arz edenler ve nakledenler. 
MUSTAFA
ELİTAŞ (Kayseri) – Depolayanlar…
MEHMET
PARSAK (Devamla) – Değerli Başkanım, uygulama esnasında bunları göreceğiz. 
Ondan
dolayı yarın bunlarla ilgili, o vatandaşlarla ilgili de yanlış kararlar
verilecek. Ondan sonra, bu belli bir sayıya da ulaştıktan sonra tıpkı bugün pek
çok meselede olduğu gibi, sosyal medya kampanyaları başta olmak üzere, Meclis
grup yönetimlerine bu insanlar “Biz burada mağdur olduk.” diye gelecekler,
sonra bu kanunu, emin olun, çok da uzun bir süre geçmeden masaya yatırıp
yeniden düzeltme ihtiyacı duyacağız. O yüzden biz burada diyoruz ki: Çok
isabetli, yerinde bir önerge verdik. Bunu kabul edelim, bunu burada çözelim ya
da en azından cezada bir indirim yapalım. Niye? “Üç yıldan altı yıla” dediğiniz
zaman alt sınır üç yıl, üç yıldan daha azını veremezsiniz. Dolayısıyla ortaya
mutlaka infaz edilir bir ceza çıkar. Ama en azından bulunduranlarla alakalı
olarak daha az bir ceza verilse hükmün açıklanmasının geri bırakılması, tecil
edilmesi ve bunun gibi bazı seçenek yaptırımlara hükmedilebilir. Ama siz hem bu
konuda trilyonlarca para kazanana hem de bunu bulundurana üç yıldan altı yıla
kadar ceza verdiğiniz zaman Ceza Kanunu’nun o 3’üncü maddesindeki suç ve cezada
orantılılık ilkesini ihlal etmiş olursunuz. Bu kadar haklı olduğumuz, bu kadar
ayan beyan bir önerge. Dolayısıyla önergemizin kabulünü talep ediyorum ve Gazi
Meclisimizi tekrardan saygılarımla selamlıyorum. (MHP sıralarından alkışlar) 
BAŞKAN
– Teşekkür ederim Sayın Parsak.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
96’ncı
maddede bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 96’ncı maddesinin
aşağıdaki şekilde değiştirilmesini arz ve teklif ederiz. 
Saygılarımızla.
 Mehmet
Bekaroğlu Lale Karabıyık Bihlun Tamaylıgil
 İstanbul Bursa İstanbul

 Bülent
Kuşoğlu Musa Çam
 Ankara İzmir
MADDE
96- 20/2/2008 tarihli ve 5737 sayılı Vakıflar Kanununun 20nci maddesinin
birinci fıkrası aşağıdaki şekilde değiştirilmiştir.
"Genel
Müdürlüğe ve mazbut vakıflara ait taşınmazların kira süresi azami üç yıldır.
Ancak bu süre Genel Müdürlüğün bağlı olduğu ilgili Başbakan Yardımcısının onayı
ile iki katına kadar belirlenebilir. Ayrıca onarım veya inşa karşılığı
kiralamalarda; onarım ve inşa bedeli göz önüne alınarak kira süresi Genel
Müdürün onayı ile on yıla, Meclis kararı ile yirmi dokuz yıla kadar tespit
edilebilir.”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Gerekçeyi okutuyorum.
Gerekçe:
Madde
metninde yer alan kiralama süreleri düşürülmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
97’nci
maddede bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 97’nci maddesinin
aşağıdaki şekilde değiştirilmesini arz ve teklif ederiz. 
Saygılarımızla.
 Mehmet
Bekaroğlu Lale Karabıyık Bihlun Tamaylıgil
 İstanbul Bursa İstanbul

 Bülent
Kuşoğlu Musa Çam
 Ankara İzmir
MADDE
97- 5737 sayılı Kanunun 52’nci maddesinin birinci fıkrasına (f) bendinden sonra
gelmek üzere aşağıdaki bent ilave edilmiş ve mevcut (g) bendi (h) bendi olarak
teselsül ettirilmiştir.
"g)
Vakfiyelerde yer alan hayır şartlarını gerçekleştirmek üzere amacı veya
faaliyet konuları arasında eğitim, sağlık, kültür veya sosyal yardım bulunan
yurtdışında kurulu tüzel kişilere ilgili Başbakan Yardımcısının onayı ile
şartlı veya şartsız yardım yapmak.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Gerekçeyi okutuyorum:
Gerekçe:
Söz
konusu madde metninin daha iyi anlaşılması için bu değişiklik yapılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul edilmiştir.
Kabul
edilen önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
98’inci
maddede bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 98’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla.
 Mehmet
Bekaroğlu Lale Karabıyık Bihlun Tamaylıgil
 İstanbul Bursa İstanbul
 Bülent
Kuşoğlu Musa Çam
 Ankara İzmir
MADDE
98- 21/2/2008 tarihli ve 5738 sayılı Spor Müsabakalarına Dayalı Sabit İhtimalli
ve Müşterek Bahis Oyunlarının Özel Hukuk Tüzel Kişilerine Yaptırılması Hakkında
Kanunun 26 ncı maddesi başlığı ile birlikte aşağıdaki şekilde değiştirilmiştir.
"Pazarlıkla
temin usulünün uygulanabileceği haller
MADDE
26- (1) Bu Kanun kapsamında yapılacak ihalenin herhangi bir sebeple
gerçekleştirilememesi, sözleşmenin imzalanamaması, yüklenicinin imzalanmış son
sözleşmenin bitim tarihi itibarıyla işe başlayamayacağının anlaşılması veya
yapılmış olan ihaleye ilişkin sözleşmenin feshedilmesi veya iptali hâllerinde,
3 üncü madde kapsamında yapılan iş ve hizmetler idare tarafından pazarlıkla
temin usulüyle, özel hukuk tüzel kişilerine süresi bir yılı geçmeyen
sözleşmeyle yaptırılabilir. Ancak bu usul sürekli hale getirilemez”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Gerekçeyi okutuyorum:
Gerekçe:
Söz
konusu maddenin gerekçesinde;
"5738
sayılı Spor Müsabakalarına Dayalı Sabit İhtimalli ve Müşterek Bahis Oyunlarının
Özel Hukuk Tüzel Kişilerine Yaptırılması Hakkında Kanunda, ihalenin herhangi
bir sebeple yapılamaması, zamanında sonuçlandırılamaması veya sonuçlandırılmış
olsa bile zamanında sözleşme imzalanarak işe başlanamaması durumlarında,
oyunların kesintiye uğramadan devam ettirilebilmesi için neler yapılacağı
belirtilmediğinden herhangi bir sebeple ihalenin gerçekleştirilememesi halinde
oyunların kesintiye uğraması riski bulunmaktadır. Madde ile, ihale sürecinde
öngörülemeyen bir kesinti yaşanması durumunda, anılan Kanunda yer alan pazarlıkla
temin usulüne göre hizmet alımı yapılabilmesi amaçlanmaktadır.” 
denilmektedir.
Komisyon
görüşmeleri sırasında söz konusu uygulamanın tekrarlanabilen pazarlık usulü ile
ihale yönteminin önünü açabileceğinden bahisle, madde metnine bunu engelleyici
yönde ibare konulması gerektiği biçimindeki eleştirimiz kabul görmemiştir. Bu
nedenle bu önerge verilmektedir. 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
99’uncu
maddede bir adet önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 99'uncu
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet
Bekaroğlu Lale Karabıyık Bihlun Tamaylıgil
 İstanbul Bursa
 İstanbul 
 Bülent
Kuşoğlu  Musa Çam
 Ankara İzmir
MADDE
99- 5/11/2008 tarihli ve 5809 sayılı Elektronik Haberleşme Kanununun 11 inci
maddesinin ikinci fıkrasına birinci cümlesinden sonra gelmek üzere aşağıdaki
cümleler ilave edilmiştir.
"Ancak
yıllık alınan idarî ücret, 10.000 TL alt sınırından daha az olamaz. Söz konusu
alt sınır her yıl bir önceki yıla ilişkin olarak 4/1/1961 tarihli ve 213 sayılı
Vergi Usul Kanunu hükümlerine göre belirlenen yeniden değerleme oranında
artırılmak suretiyle uygulanır.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
ENGİN
ALTAY (İstanbul) – Gerekçe.
BAŞKAN
– Gerekçeyi okutuyorum:
Gerekçe:
Söz
konusu madde metninin daha iyi anlaşılması için bu değişiklik yapılmaktadır.
ERHAN
USTA (Samsun) – Karar yeter sayısı.
BAŞKAN
– Önergeyi oylarınıza sunuyorum, karar yeter sayısı arayacağım: Kabul edenler…
Kabul etmeyenler… Önerge kabul edilmiştir, karar yeter sayısı vardır.
ERHAN
USTA (Samsun) – Hayır, yoktur.
Sayın
Başkan, apaçık bir şekilde yoktur, hayır. Nasıl “var” diyorsunuz?
HAYDAR
AKAR (Kocaeli) – Karar yeter sayısı istemişlerdi Sayın Başkan.
MUSTAFA
ELİTAŞ (Kayseri) – Maddeyi oylayacaksınız Sayın Başkan.
BAŞKAN
– Tamam, maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
100’üncü
maddede bir adet önerge vardır, okutuyorum…
ERHAN
USTA (Samsun) – Sayın Başkan, 100’üncü maddeye geçmeden önce, çok açık bir
şekilde karar yeter sayısı olmadığı hâlde iki kâtip üye tarafından -CHP ve
herhâlde AKP’den- önergede de ortak hareket edildiği için “var” denildi. Bu,
tutanaklara geçsin, burada karar yeter sayısı yok. Meclisi böyle yönetmeyelim
lütfen.
BAŞKAN
– Peki, tutanaklara geçti Sayın Usta, tamam.
MUSTAFA
ELİTAŞ (Kayseri) – Başkan ne söylüyorsa o doğrudur.
ERHAN
USTA (Samsun) – Bu konuda da burada bize bilgi verilmesi gerekiyor, iki önerge
kabul ediliyorsa.
BAŞKAN
– Şu anda kâtip üyeler bu konuda herhangi bir itirazda bulunmadılar, ben de
“Karar yeter sayısı vardır.” deyip önergeyle ilgili olarak görüşümü bildirdim
ve maddeyi kabul ettim. 
MUSTAFA
ELİTAŞ (Kayseri) – Ya, bırak gözünü seveyim.
ERHAN
USTA (Samsun) – Neyini bırakıyorsunuz ya?
MUSTAFA
ELİTAŞ (Kayseri) – Kardeşim, maddeyi değiştirmeyen sadece tutanak değiştiren
bir önerge bu ya.
ERHAN
USTA (Samsun) – Hayır, başka bir şey yapılıyordur, o kabul.
MUSTAFA
ELİTAŞ (Kayseri) – Bırak şunun şeyini, ne yapıyorsun?
ERHAN
USTA (Samsun) – Niye bize bilgi vermiyorsunuz?
BAŞKAN
– 100’üncü maddede bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 100’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.

 Mehmet
Bekaroğlu Bülent Kuşoğlu Lale Karabıyık
 İstanbul Ankara Bursa
 Bihlun
Tamaylıgil Musa Çam
 İstanbul İzmir
MUSTAFA
ELİTAŞ (Kayseri) – Ya, maddeyi değiştirmiyor, tutanak değiştiriyor.
ERHAN
USTA (Samsun) – Burada 7 tane önerge çekiyorum ben işimizi bir an evvel
bitirelim diye. Böyle kendi bildiğiniz gibi şey yaparsanız... Böyle şey olur
mu?
MUSTAFA
ELİTAŞ (Kayseri) – Her şeyi senden izin alacağım öyle mi?
ERHAN
USTA (Samsun) – Benden izin almayacaksın ama gidip de…
MUSTAFA
ELİTAŞ (Kayseri) – Ya, maddeyi değiştirmiyor diyorum kardeşim.
ERHAN
USTA (Samsun) – Verin ben de bileyim onu. Böyle bir şey olur mu? 
BAŞKAN
– Sayın milletvekilleri, işlem yapıyoruz, lütfen…
ERHAN
USTA (Samsun) - Bana verin ben de bileyim onu.
MUSTAFA
ELİTAŞ (Kayseri) – Bak oraya diyorum.
BAŞKAN
- Sayın Usta, Sayın Elitaş…
ERHAN
USTA (Samsun) – Olmaz böyle bir şey.
BAŞKAN
- Sayın Usta, lütfen…
ERHAN
USTA (Samsun) – Ya, burada yedi tane önerge çekiyorum ben.
MUSTAFA
ELİTAŞ (Kayseri) – Çekme önergeni be, çekme!
ERHAN
USTA (Samsun) – Yarın görürsünüz!
MUSTAFA
ELİTAŞ (Kayseri) – Görürüz yarın, görürüz. 
ERHAN
USTA (Samsun) – Bu şekilde mi yöneteceksiniz?
MUSTAFA
ELİTAŞ (Kayseri) – Değiştirmiyor diyorum, maddeyi değiştirmiyor.
ERHAN
USTA (Samsun) – Bizim de haberimiz olsun o zaman. Öyle al gülüm ver gülüm…
Böyle şey olur mu ya?
MUSTAFA
ELİTAŞ (Kayseri) – Neyin al gülü mü ver gülü mü?
ERHAN
USTA (Samsun) – Hesabını verirsiniz millete.
MUSTAFA
ELİTAŞ (Kayseri) – Veririz hesabını.
BAŞKAN
– Bir dakika…
Sayın
milletvekilleri, bir sakin olur musunuz, son maddeyi görüşüyoruz, lütfen…
Devam
edin, buyurun.
MADDE
100- 5809 sayılı Kanunun 46 ncı maddesinin ikinci fıkrasına aşağıdaki cümle
ilave edilmiş, dördüncü fıkrası aşağıdaki şekilde değiştirilmiş ve aynı maddeye
aşağıdaki fıkra eklenmiştir. 
"Ayrıca;
iş ve hizmetlerin merkezi bir sunucu tarafından uzaktan izlenmesi ve
yürütülmesine yönelik makineler arası veri aktarımına mahsus olan ve bunların
yürütülmesi için zorunlu olanlar dışında sesli, görsel iletişim veya genel
amaçlı internet erişimi için kullanılmayan telsiz cihazları ve abonelikleri de
telsiz ruhsatname ve kullanma ücretlerinden muaf olup Kurum, muafiyet
uygulanmasına ilişkin usul ve esas belirlemeye yetkilidir."
"(4)
Telsiz ücretleri Kurum tarafından belirlenen süre içerisinde Kurumun ilgili
banka hesabına doğrudan ödenir. Telsiz ücretlerinin zamanında ödenmemesi
halinde, anılan ücretler Kurumun bildirimi üzerine 6183 sayılı Kanun hükümleri
uyarınca ilgili vergi dairesi tarafından tahsil edilerek Kurum hesabına
aktarılır.”
ERHAN
USTA (Samsun) – Nasıl çirkin bir tutum sergiliyorsunuz ya!
MUSTAFA
ELİTAŞ (Kayseri) – Ne diyorsun sen ya!
ERHAN
USTA (Samsun) – Nasıl çirkin bir tutum!
MUSTAFA
ELİTAŞ (Kayseri) – Neresi çirkin bu işin?
(Kâtip
Üye Bolu Milletvekili Fehmi Küpçü tarafından önergenin okunmasına devam edildi)
“Bu
ücretlerin takip ve tahsilinde alacağın kesinleşmesi şartı aranmaz."
ERHAN
USTA (Samsun) – “Sizden mi izin alacağım?” diyorsunuz bir de. Böyle mi
çalıştırıyoruz biz bu Meclisi?
BAŞKAN
– Sayın Usta…
MUSTAFA
ELİTAŞ (Kayseri) – Önerge bir şeyi değiştirmiyor diyorum kardeşim.
ERHAN
USTA (Samsun) – Bırakın, biz de bilelim o zaman onu.
BAŞKAN
– Sayın Usta, lütfen…
MUSTAFA
ELİTAŞ (Kayseri) – Bak diyorum önergeye.
ERHAN
USTA (Samsun) – Olur mu öyle şey?
BAŞKAN
– Sayın Usta…Sayın Elitaş… 
MUSTAFA
ELİTAŞ (Kayseri) – Ya benim kabulümü ben sana mı soracağım?
BAŞKAN
– Lütfen…
ERHAN
USTA (Samsun) – Sayın Elitaş, böyle mi çalışıyoruz biz bu Mecliste?
MUSTAFA
ELİTAŞ (Kayseri) – Ya benim kabulümü sana mı soracağım? Değişen bir şey yok
diyorum.
ERHAN
USTA (Samsun) – Bana soracaksınız.
MUSTAFA
ELİTAŞ (Kayseri) – Neyimi sana soracağım!
ERHAN
USTA (Samsun) – Olur mu öyle şey, burada belli ortak bir çalışma yapıyoruz. Bu
tavrı mı yapacaksınız?
MUSTAFA
ELİTAŞ (Kayseri) – Hayır, kabul edip reddetmekle ne alakası var bu işin?
ERHAN
USTA (Samsun) – Tavrınız bu mu, böyle mi olur yani, Meclis böyle mi
çalıştırılır?
MUSTAFA
ELİTAŞ (Kayseri) – Ya kabul ile reddin ne alakası var diyorum.
(Kâtip
Üye Bolu Milletvekili Fehmi Küpçü tarafından önergenin okunmasına devam edildi)
"(7)
Kurum tarafından sayısı sınırlandırılarak ulusal çapta, kamuya açık mobil
elektronik haberleşme hizmeti sunmak üzere imtiyaz sözleşmeleri ve/veya
yetkilendirme belgelerine istinaden yetkilendirilen işletmeciler; bu Kanuna…”
ERHAN
USTA (Samsun) – Önergeleri çektirmek için kırk tane takla atılıyor burada,
ondan sonra geliyorsun, şimdi işin sonu gelince “Sana mı soracağım?” diyorsun.
Böyle bir davranış olur mu yahu? Yahu hiç mi ilkeniz yok? Azıcık ilkesi olur
insanın yahu.
MUSTAFA
ELİTAŞ (Kayseri) – İlkeli davranıyoruz biz, çok ilkeli davranıyoruz.
ERHAN
USTA (Samsun) – Ne ilkesi var burada?
MUSTAFA
ELİTAŞ (Kayseri) – Çok da centilmen davranıyoruz, ilkeli davranıyoruz.
ERHAN
USTA (Samsun) – Çalışmanın sonu geldi, ihtiyacınız kalmadı.
MUSTAFA
ELİTAŞ (Kayseri) – Bir tek seninle anlaşamıyoruz zaten.
ERHAN
USTA (Samsun) – Olur mu?
MUSTAFA
ELİTAŞ (Kayseri) – Evet, bir tek seninle anlaşamıyoruz.
BAŞKAN
– Sayın milletvekilleri…
(Kâtip
Üye Bolu Milletvekili Fehmi Küpçü tarafından önergenin okunmasına devam edildi)
“…ekli
ücret tarifesinin "1. TELSİZ RUHSATNAME ÜCRETLERİ" başlığı altında
bulunan "b. Karasal mobil (cellular) telsiz telefon sistemi" başlıklı
bölümünün (1) numaralı ve "2. TELSİZ KULLANMA ÜCRETLERİ (HER YIL
İÇİN)" başlığı altında bulunan "b. Karasal mobil (cellular) telsiz
telefon sistemleri" başlıklı bölümünün (1) numaralı sıraları kapsamında
ödenmesi gereken ücretler yerine, aylık net satışlarının yüzde beşini aylık
dönemler itibarıyla hesaplamak suretiyle, ilgili olduğu ayı izleyen ayın son
işgünü mesai bitimine kadar telsiz ücreti olarak Kuruma öderler."
ERHAN
USTA (Samsun) – Ayıp ya, ayıp, ayıp.
MUSTAFA
ELİTAŞ (Kayseri) – Çok ayıp ediyorsun şu anda.
BAKİ
ŞİMŞEK (Mersin) – Kim ayıp ediyor?
ERHAN
USTA (Samsun) – Ayıp eden sizsiniz.
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Gerekçe mi?
ENGİN
ALTAY (İstanbul) – Gerekçe…
BAŞKAN
– Gerekçeyi okutuyorum:
Gerekçe:
Söz
konusu madde metninin daha iyi anlaşılması için bu değişiklik yapılmaktadır.
BAŞKAN
– Önergeyi oylarınıza sunuyorum… Kabul edenler…
BAKİ
ŞİMŞEK (Mersin) – Karar yeter sayısı istiyoruz Sayın Başkan.
BAŞKAN
– Geç kaldınız.
Kabul
etmeyenler… Önerge kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Birleşime
beş dakika ara veriyorum.
Kapanma Saati: 23.21
DOKUZUNCU OTURUM
Açılma Saati: 23.23
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 26’ncı Birleşiminin Dokuzuncu Oturumunu
açıyorum.
502
sıra sayılı Kanun Tasarısı’nın görüşmelerine devam ediyoruz.
Komisyon?
Yok. 
Ertelenmiştir.
Gündemimizde
başka bir iş bulunmadığından, alınan karar gereğince kanun tasarı ve teklifleri
ile komisyonlardan gelen diğer işleri sırasıyla görüşmek için 22 Kasım 2017
Çarşamba günü saat 14.00’te toplanmak üzere birleşimi kapatıyorum.
İyi
geceler diliyorum.
Kapanma Saati: 23.24




(x) 502 S. Sayılı Basmayazı 2/11/2017
tarihli 17’nci Birleşim Tutanağı’na eklidir.




