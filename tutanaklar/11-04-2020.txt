



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

82’nci Birleşim
11 Nisan 2020 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Denizli Milletvekili Yasin Öztürk’ün, Denizli
Büyükşehir Belediyesi Su ve Kanalizasyon İdaresi Genel Müdürlüğünün coronavirüs
salgınının yaşandığı süreçte su paralarını tahsil etmek amacıyla muhtarlık
binalarında vezne oluşturmasına ilişkin gündem dışı konuşması
2.- İstanbul Milletvekili Hüda Kaya’nın, coronavirüs
salgınının yaşandığı süreçte toplumsal dayanışmanın önemine ilişkin gündem dışı
konuşması

V.- AÇIKLAMALAR
1.- Şanlıurfa Milletvekili İbrahim Özyavuz’un, 11 Nisan
Şanlıurfa’nın düşman işgalinden kurtuluşunun 100’üncü yıl dönümüne ilişkin
açıklaması
2.- Kocaeli Milletvekili Lütfü Türkkan’ın, İçişleri
Bakanlığı genelgesiyle ilan edilen sokağa çıkma yasağının Hükûmetin kriz
yönetiminde yetersiz kaldığının göstergesi olduğuna, İYİ PARTİ olarak en başından
itibaren tedbirin tam karantina olmasını savunduklarına, sokağa çıkma yasağının
uygulamanın başlamasına iki saat kala ilan edilmesinin milleti paniğe
sürüklediğine ve böylesine önemli bir karar alınırken siyasi partilerin
büyükşehir belediye başkanlarına haber verilmemesinin devlet anlayışıyla
bağdaşmadığına, 11 Nisan Şanlıurfa’nın düşman işgalinden kurtuluşunun 100’üncü
yıl dönümüne ilişkin açıklaması
3.- Siirt Milletvekili Meral Danış Beştaş’ın, yaşamını
yitiren kişinin layıkıyla defnedilmesi ve yasının tutulmasının bir hak,
çocuğunun cenazesinin bir anneye koli içerisinde teslim edilmesinin bir
insanlık suçu olduğuna ve suçu işleyenler hakkında yasal işlem başlatılması
gerektiğine, valiliklere İçişleri Bakanlığı genelgesiyle 31 ilde sokağa çıkma
yasağı ilan edileceği 9 Nisan 2020 tarihinde bildirildiği hâlde neden kamuoyuna
yasağa iki saat kala duyurulduğunu öğrenmek istediklerine, halkın daha iyi bir
yönetimi hak ettiğine ilişkin açıklaması
4.- Manisa Milletvekili Özgür Özel’in, 11 Nisan
Şanlıurfa’nın düşman işgalinden kurtuluşunun 100’üncü, yazar, radyo programcısı
Ümit Kaftancıoğlu’nun yaşamını yitirmesinin 40’ıncı ve Uluslararası Çalışma
Örgütünün kuruluşunun 101’inci yıl dönümü vesilesiyle Örgütün kabul ettiği aile
sigortasının CHP Genel Başkanı Kemal Kılıçdaroğlu’nun en önemli vaadi olduğuna
ve bu sigortanın kriz dönemlerindeki önemine, sokağa çıkma yasağı ilan etmenin
planlanamadığına, İstanbul Büyükşehir Belediye Başkanının günlerdir İstanbul’a
özel karantina çağrısı yaptığına, Hukuk Politikaları Kurulu üyesi Burhan Kuzu
hakkında uyuşturucu kaçakçısı Naci Şerifi Zindaşti’nin menfaatleri dâhilinde
hareket etmek ve yargıya baskı uygulamaktan iki yıldan beş yıla kadar dava
açıldığı hâlde nasıl hâlâ Kurulda kalabildiğini öğrenmek istediklerine ilişkin açıklaması
5.- Denizli Milletvekili Cahit Özkan’ın, 11 Nisan
Şanlıurfa’nın düşman işgalinden kurtuluşunun 100’üncü yıl dönümüne, pandemiyi
küresel anlamda tasfiye edebilmek için Dünya Sağlık Örgütünün almış olduğu
kararlara harfiyen riayet etmek ve dünyada yaygın bir yardımlaşmayı hayata
geçirmek gerektiğine, Dünya Sağlık Örgütü Genel Direktörünün Cumhurbaşkanı
Recep Tayyip Erdoğan’a teşekkür ettiğine, Hükûmetin Bilim Kurulunun almış
olduğu kararlar çerçevesinde adımlar attığına ve sokağa çıkma yasağının da
önleyici tedbirler kapsamında kırk sekiz saatliğine 31 ilde uygulandığına,
vatandaşların acil ve temel ihtiyaçlarının karşılanacağı faaliyetlerin devam
edeceğine, Denizli Büyükşehir Belediyesi Su ve Kanalizasyon İdaresi Genel
Müdürlüğünün muhtarlar aracılığıyla su paralarını tahsil ettiğine ilişkin
iddialara, bir adli vaka olarak cesedin aileye teslim edilmesinin mevcut
mevzuat çerçevesinde usulüne uygun olarak yapıldığına, Hukuk Politikaları
Kurulu üyesi Burhan Kuzu hakkında açılmış bir davanın olmasının yargının
bağımsız olduğunun göstergesi olduğuna, masumiyet karinesinin herkes için
geçerli olması gerektiğine ilişkin açıklaması
6.- Siirt Milletvekili Meral Danış Beştaş’ın, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması
7.- Kocaeli Milletvekili İlyas Şeker’in, Hükûmetin
coronavirüsle mücadeleye hız kesmeden devam ettiğine, vatandaşların maske
ihtiyacı ile hastane masrafları ücretsiz karşılanırken yardım talebinde bulunan
ülkelere karşılıksız malzeme gönderildiğine, “Salgın küresel, mücadele yerel.”
diyerek vatandaşlara ve sağlık çalışanlarına destek olan Kocaeli Büyükşehir
Belediye Başkanına teşekkür ettiğine ilişkin açıklaması
8.- İstanbul Milletvekili Sibel Özdemir’in,
vatandaşların alınan tedbirleri uygulayarak salgının yayılmasının önlenmesinde
en yüksek hassasiyeti göstermesi, Parlamentonun önceliğinin ekonomik destekleri
ve önlemleri kapsayan yasaları çıkarmak olması gerektiğine ilişkin açıklaması
9.- Mersin Milletvekili Baki Şimşek’in, vatandaşlar ile
devlet kurumları arasında köprü görevi gören muhtarlara 1 maaş tutarından az
olmamak üzere ekonomik destek sağlanmasını talep ettiğine ilişkin açıklaması
10.- Düzce Milletvekili Ümit Yılmaz’ın, Bitkisel
Üretimi Geliştirme Programı’nı desteklediklerine, sertifikalı tohuma verilecek
olan yüzde 75 hibe desteği uygulamasının 21 ille sınırlandırılmaması
gerektiğine ilişkin açıklaması
11.- Mersin Milletvekili Ali Cumhur Taşkın’ın,
coronavirüs salgınıyla mücadelenin sürdürüldüğüne, Cumhurbaşkanı Recep Tayyip
Erdoğan’ın “Biz Bize Yeteriz Türkiye’m” sloganıyla başlattığı millî dayanışma
kampanyasının yoğun ilgi gördüğüne ilişkin açıklaması
12.- Kahramanmaraş Milletvekili Sefer Aycan’ın,
coronavirüs gibi hava yoluyla bulaşan hastalıklarda izolasyonun ve filyasyonun
önemli olduğuna, hastaların temasta olduğu kişilerin tespit edilmesi ve en az
on dört gün gözlem altına alınması gerektiğine ilişkin açıklaması
13.- Adana Milletvekili Orhan Sümer’in, salgın
nedeniyle iş yükü artan PTT çalışanlarının ücretlerinin iyileştirilmesi, hijyen
koşullarının düzeltilmesi gerektiğine ilişkin açıklaması
14.- Mersin Milletvekili Hacı Özkan’ın, coronavirüs
salgınıyla Sağlık Bakanının koordinasyonunda tüm illerde pandemi kurulları
oluşturularak mücadele edildiğine, 31 ilde uygulanmakta olan sokağa çıkma
yasağına ülkenin tamamında gönüllü uyularak virüsün bulaşma zincirinin
kırılması gerektiğine ve vefat edenlere Cenab-ı Allah’tan rahmet dilediğine
ilişkin açıklaması
15.- Adana Milletvekili Tulay Hatımoğulları Oruç’un,
sokağa çıkma yasağını iki saat öncesinden ilan ederek insanları panik içinde
sokağa döken ve virüsün yayılmasını hızlandıran bir başka ülke olup olmadığını
öğrenmek istediğine ilişkin açıklaması
16.- Muş Milletvekili Gülüstan Kılıç Koçyiğit’in,
Ödemiş T Tipi Kapalı Ceza İnfaz Kurumunda kalan hasta mahpus Mehmet Salih
Filiz’in mağduriyetinin giderilmesi konusunda Adalet Bakanlığını harekete
geçmeye davet ettiklerine ilişkin açıklaması
17.- Erzurum Milletvekili İbrahim Aydemir’in,
hadiselere müspet yönleriyle bakabilmenin hayatı kolaylaştırmanın en kestirme
yolu olduğuna ilişkin açıklaması
18.- Kahramanmaraş Milletvekili Ali Öztunç’un, sokağa
çıkma yasağının doğru ama bir o kadar da zamanlaması ve saatinin yanlış
olduğuna ilişkin açıklaması
19.- Ankara Milletvekili Zeynep Yıldız’ın, 8 Nisanda
yayımlanan Cumhurbaşkanı kararıyla Ankara-Karabük demir yolu hattında yolcu
taşımacılığının başlayacağına, Cumhurbaşkanı Recep Tayyip Erdoğan’a tensipleri
dolayısıyla Ankaralı, Karabüklü ve Çankırılı hemşehrileri adına şükranlarını
sunduğuna ilişkin açıklaması
20.- Adana Milletvekili Ayhan Barut’un, sokağa çıkma
yasağını uygulamanın başlamasına iki saat kala duyurarak sağlık emekçilerinin
çabasını boşa düşüren ve yurttaşları mağdur edenlerin hesabını vermesi, bu
karara imza atanların toplumdan özür dileyerek istifa etmesi gerektiğine
ilişkin açıklaması
21.- İstanbul Milletvekili Hayati Arkaz’ın,
coronavirüsle mücadelede hijyenin sağlanması adına en önemli ihtiyacın su
olduğuna, İstanbul ilindeki barajların su yeterliliği anlamında uyarı verdiğine,
ilan edilen iki günlük sokağa çıkma yasağına uyulması gerektiğine ilişkin
açıklaması
22.- Kocaeli Milletvekili Lütfü Türkkan’ın, Gaziantep
Milletvekili Mehmet Erdoğan’ın İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
23.- Manisa Milletvekili Özgür Özel’in, eczanelerin
maske temini konusunda sıkıntı yaşadığına ilişkin açıklaması
24.- Denizli Milletvekili Cahit Özkan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
25.- Sakarya Milletvekili Muhammed Levent Bülbül’ün,
Ankara Milletvekili Gamze Taşcıer’in görüşülmekte olan 207 sıra sayılı Kanun
Teklifi’nin 19’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
26.- İstanbul Milletvekili Zeynel Emre’nin, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
27.- Adalet Komisyonu Başkan Vekili Yılmaz Tunç’un,
Ankara Milletvekili Gamze Taşcıer’in görüşülmekte olan 207 sıra sayılı Kanun
Teklifi’nin 19’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
28.- Siirt Milletvekili Meral Danış Beştaş’ın, açık
cezaevine geçişte cinsel dokunulmazlığa karşı işlenen suçların kapsam dışı
tutulmadığına ilişkin açıklaması
29.- Sakarya Milletvekili Muhammed Levent Bülbül’ün,
Siirt Milletvekili Meral Danış Beştaş’ın yaptığı açıklamasındaki bazı
ifadelerine ilişkin açıklaması
30.- Adalet Komisyonu Başkan Vekili Yılmaz Tunç’un, Siirt
Milletvekili Meral Danış Beştaş’ın yaptığı açıklamasındaki bazı ifadelerine
ilişkin açıklaması
31.- Siirt Milletvekili Meral Danış Beştaş’ın, Adalet
Komisyonu Başkan Vekili Yılmaz Tunç’un yaptığı açıklamasındaki bazı ifadelerine
ilişkin açıklaması
32.- Tokat Milletvekili Özlem Zengin’in, Afyonkarahisar
Milletvekili Burcu Köksal’ın görüşülmekte olan 207 sıra sayılı Kanun
Teklifi’nin 22’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
33.- İstanbul Milletvekili Erkan Baş’ın, Oturum Başkanı
TBMM Başkan Vekili Süreyya Sadi Bilgiç’in 207 sıra sayılı Kanun Teklifi’nin
24’üncü maddesiyle ilgili önergeler üzerinde yaptığı işlemin İç Tüzük
hükümlerine aykırı olduğuna ve usul tartışması açılmasını talep ettiğine ilişkin
açıklaması
34.- Tokat Milletvekili Özlem Zengin’in, siyasi
partilerin milleti muhatap aldığına, milletin iradesine saygı duyulması
gerektiğine ilişkin açıklaması
35.- Afyonkarahisar Milletvekili Burcu Köksal’ın, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
36.- Tokat Milletvekili Özlem Zengin’in, Afyonkarahisar
Milletvekili Burcu Köksal’ın yaptığı açıklamasındaki bazı ifadelerine ilişkin
açıklaması


37.- Tokat Milletvekili Özlem Zengin’in, İstanbul Milletvekili
Hakkı Saruhan Oluç’un görüşülmekte olan 207 sıra sayılı Kanun Teklifi’nin
26’ncı maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
38.- İstanbul Milletvekili Hakkı Saruhan Oluç’un, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
39.- Adalet Komisyonu Başkan Vekili Yılmaz Tunç’un,
Ağrı Milletvekili Dirayet Dilan Taşdemir’in görüşülmekte olan 207 sıra sayılı
Kanun Teklifi’nin 28’inci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
40.- Siirt Milletvekili Meral Danış Beştaş’ın, Adalet
Komisyonu Başkan Vekili Yılmaz Tunç’un yaptığı açıklamasındaki bazı ifadelerine
ilişkin açıklaması
41.- İstanbul Milletvekili Hakkı Saruhan Oluç’un, Tokat
Milletvekili Yücel Bulut’un görüşülmekte olan 207 sıra sayılı Kanun Teklifi’nin
ikinci bölümü üzerinde MHP Grubu adına yaptığı konuşmasındaki bazı ifadelerine
ilişkin açıklaması
42.- Manisa Milletvekili Erkan Akçay’ın, İstanbul
Milletvekili Hakkı Saruhan Oluç’un yaptığı açıklamasındaki bazı ifadelerine
ilişkin açıklaması
43.- İstanbul Milletvekili Hakkı Saruhan Oluç’un,
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
44.- Manisa Milletvekili Erkan Akçay’ın, İstanbul
Milletvekili Hakkı Saruhan Oluç’un yaptığı açıklamasındaki bazı ifadelerine
ilişkin tekraren açıklaması
45.- Sakarya Milletvekili Muhammed Levent Bülbül’ün,
Çorum Milletvekili Tufan Köse’nin görüşülmekte olan 207 sıra sayılı Kanun Teklifi’nin
ikinci bölümü üzerinde CHP Grubu adına yaptığı konuşmasındaki bazı ifadelerine
ilişkin açıklaması
46.- Çankırı Milletvekili Muhammet Emin Akbaşoğlu’nun,
Çorum Milletvekili Tufan Köse’nin görüşülmekte olan 207 sıra sayılı Kanun
Teklifi’nin ikinci bölümü üzerinde CHP Grubu adına yaptığı konuşmasındaki bazı
ifadelerine ilişkin açıklaması
47.- Siirt Milletvekili Meral Danış Beştaş’ın, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
48.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
49.- İzmir Milletvekili Serpil Kemalbay Pekgözegü’nün,
Hükûmetin ev işçilerinin evde kalması için ücretli izin desteği vermesi, yatılı
çalışan göçmen ev işçilerine de sahip çıkması gerektiğine ilişkin açıklaması
50.- İstanbul Milletvekili Züleyha Gülüm’ün, açlık
grevlerini ölüm orucuna çeviren Avukat Ebru Timtik ile Avukat Aytaç Ünsal’ın
adil yargılanma ve adalet taleplerinin karşılanması gerektiğine ilişkin
açıklaması




VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 5/2/2020 tarihinde Antalya
Milletvekili Feridun Bahşi ve 20 milletvekili tarafından, sanayi ve finans
sektöründeki sorunların araştırılarak alınması gerekli önlemlerin belirlenmesi
amacıyla verilmiş olan (10/2472) esas numaralı Meclis Araştırması Önergesi’nin
ön görüşmelerinin, Genel Kurulun 11 Nisan 2020 Cumartesi günkü birleşiminde
yapılmasına ilişkin önerisi
2.- HDP Grubunun, 11/4/2020 tarihinde Şırnak
Milletvekili Hasan Özgüneş ve arkadaşları tarafından, engelli bireylerin salgın
günlerinde yaşadığı sorunların belirlenmesi ve çözüme kavuşturulabilmesi
amacıyla verilmiş olan Meclis araştırması önergesinin ön görüşmelerinin, Genel Kurulun
11 Nisan 2020 Cumartesi günkü birleşiminde yapılmasına ilişkin önerisi
3.- CHP Grubunun, 10/4/2020 tarihinde Tokat
Milletvekili Kadim Durmaz ve arkadaşları tarafından, esnafın salgın nedeniyle
yaşadığı mağduriyetlerin saptanması ve gerekli önlemlerin alınması amacıyla
verilmiş olan Meclis araştırması önergesinin ön görüşmelerinin, Genel Kurulun
11 Nisan 2020 Cumartesi günkü birleşiminde yapılmasına ilişkin önerisi

VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207)

VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi
Bilgiç’in, İç Tüzük’ün 91’inci maddesinin temel kanun olarak görüşülmesine
karar verilen tekliflerde önerge sınırına, İç Tüzük’ün 87’nci maddesinin ise
önergenin verilme zamanına ilişkin belirlemeyi yaptığına, 207 sıra sayılı Kanun
Teklifi Başkanlıkça dağıtıldıktan sonra 24’üncü madde üzerinde 2 milletvekili
önerge verdiği için temel kanun olarak görüşülmesinde karar verilen teklif
üzerinde iki önergenin işleme alınabileceğine ilişkin konuşması

IX.- USUL HAKKINDA GÖRÜŞMELER
1.- 207 sıra sayılı Kanun Teklifi’nin 24’üncü maddesiyle
ilgili önergeler üzerinde yapılan işlemin İç Tüzük hükümlerine uygun olup
olmadığı hakkında
11 Nisan 2020 Cumartesi
BİRİNCİ OTURUM
Açılma Saati: 13.01
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Enez KAPLAN (Tekirdağ) 
-----0-----
BAŞKAN
– Türkiye Büyük Millet Meclisinin 82’nci Birleşimini açıyorum. (x)
Toplantı
yeter sayısı vardır, görüşmelere başlıyoruz.
Gündeme
geçmeden önce 2 sayın milletvekiline gündem dışı söz vereceğim. 
Gündem
dışı ilk söz, Denizli Büyükşehir Belediyesi Su ve Kanalizasyon İdaresi Genel
Müdürlüğünün coronavirüs tehdidinin devam ettiği bugünlerde su paralarını
tahsil etmek için muhtarlık binalarında vezne oluşturması hakkında söz isteyen
Denizli Milletvekili Yasin Öztürk’e aittir. 
Buyurun
Sayın Öztürk. (İYİ PARTİ sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Denizli Milletvekili Yasin Öztürk’ün, Denizli
Büyükşehir Belediyesi Su ve Kanalizasyon İdaresi Genel Müdürlüğünün coronavirüs
salgınının yaşandığı süreçte su paralarını tahsil etmek amacıyla muhtarlık
binalarında vezne oluşturmasına ilişkin gündem dışı konuşması
YASİN
ÖZTÜRK (Denizli) - Sayın Başkan, değerli milletvekilleri; günlerdir
konuşuyoruz, coronavirüs salgını sadece vücuda sirayet eden bir hastalık olma hâlini
çoktan aştı; salgın, artık, bütün dünyayı etkisi altına alan ekonomik bir
salgına dönüştü, dönüşecek. Ülkemiz de bütün dünya gibi bu hastalığın her türlü
etkisinden kurtulmak için çareler arıyor. Tabii, çareler merkezî idareler kadar
yerel yönetimleri de ilgilendiriyor. Bu nedenle, engellemelere rağmen yardım
yapmanın türlü formülünü bulan, “İyilik bulaşıcıdır.” diyen belediye
başkanlarımıza teşekkür etmek istiyorum. Evet, bir yerel yönetici niyetini
iyilikten yana kullanırsa, elini taşın altına koyarsa çare çok. Belediye
başkanının samimiyetine inanan pazarcı esnafı da size yardım edip, sebze meyve
poşeti hazırlayıp ihtiyacı olan kişi için bir kenara toplar. Vatandaş da
bakkalın, kasabın elinde olan veresiye defterini kapatır, durumu iyi olan
isterse evinde hazırladığı kolileri ihtiyaç sahiplerine belediye vasıtasıyla
ulaştırır, yeter ki belediyesine güveni olsun. Peki, bir belediye başkanı nasıl
güven kazanır? Gelir kaynağı olan su faturaları için kapıya görevli göndermeyeceğini,
zam yapmayacağını başından söylerse, borcu olan abonenin iki ay suyunu
kesmeyeceğini ilan ederse, öğrenciye, salgın süresince kapalı olan iş yerine
fatura göndermeyeceğini duyurur ve bunu gerçekleştirirse vatandaş belediyesine
güvenir. Vatandaş da bilir ki belediye başkanı, zor durumda para diye boğazına
sarılmayacaktır; iş yeri kapanmışsa destek olacaktır, aşsızsa aş bulacaktır.
Sayın
milletvekilleri, günlerdir çağrı yapıyoruz; devletimiz, birkaç ay elektrik, su,
doğal gaz faturasını üstlensin diye. Bu, ütopik bir talep değil. Bakın,
dünyadaki en fakir ülkeler arasında sayılan Kongo bile bunu yaptı. Devlet
başkanı bir açıklama yaparak halkın masraflarını azaltmak amacıyla su ve
elektrik faturalarının devlet tarafından karşılanacağını açıkladı. Biz faturaların
devlet tarafından ödenmesini geçtik, AK PARTİ’sinin memleketimdeki Belediye
Başkanı, vatandaşa kendinin ve başkalarının sağlığını korumak için “Evde kal.”
tavsiyesinde bulunulan bugünlerde, işsiz, aşsız kalan vatandaşın ekonomik
durumuna yardımcı olmak bir tarafa, sağlığını da tehdit edecek bir uygulamaya
başladı.
Denizli
Büyükşehir Belediyesi Su ve Kanalizasyon İdaresi Gelir Şube Müdürlüğü
tarafından mahalle muhtarlık binalarına DESKİ vezne kurma kararı aldı. Kararın
uygulanması konusunda bilgisayar ve yazıcı kurma işlemini 25 mahallede
başlattı, üstüne üstlük personel de görevlendirdi. Görevlendirilen personelin
imza yetkisi de yok, şirket personeli. Ayrıca, Denizli Büyükşehir Belediyesi
personeli evlerde su sayacı okuma işlemine ise devam ediyor. Denizli Büyükşehir
Belediye Başkanı için su paraları neden vazgeçilmez? Belediye Başkanı, mart
yerel seçimlerinden önce seçim vaadi olarak “Bu yıl suya zam yok.” demişti.”
Tabii köprü geçildi, kendisine beş yıl bu sözü hatırlatacak nasılsa yok. Önce
su faturalarına Temmuz 2019’da zam yaptı. Yetmedi, 2020 su tarifelerini yeniden
revize etmek bahanesiyle bir zam daha yaptı. O da yetmedi, 0,15 metreküp için
tarifeyi 2 defa artırıp 4,20 liraya çıkardı. Bu da yetmedi, Şark kurnazlığı
yaparak ilk dilime uygulanan kademeyi düşürüp yüzde 25’lik bir zam daha yaptı.
Belediyelerin insanların yaşantısını kolaylaştırmak için çaba göstermesi
gerekirken maalesef, Denizli Belediyesi, hiçbir şey yapmadığı gibi para
kaynakları azalmasın diye halkı bu zor günlerde daha da zora düşürecek
çalışmalar yapıyor. Vatandaşa seçim öncesi verdiği sözü unutan ve üstüne üstlük
bir de insaf sınırlarını zorlayan zamlar yapan Belediye Başkanının vatandaşın
zor günüde yanında olmasını beklemek safça bir beklenti midir? Anlaşılan evet.
Sayın
Belediye Başkanı, sizin Sağlık Bakanının “Evde kalın.” çağrısından haberiniz
olmadı mı? Hadi siz muhtarlıklara vezne kurdunuz, vatandaş bu veznelere nasıl
gelecek? Siz faturayı tahsil edeceksiniz diye sağlığından mı olsun? Yoksa geç
ödeyerek cezaya girip bir kere daha zamlı fatura ödemek zorunda mı kalacak?
Sayın
Belediye Başkanı, sizin, Denizli’de salgın nedeniyle iş yerini kapatan, işinden
ayrılan, ücretsiz izne çıkan hemşehrilerinizden haberiniz yok mu? 
Sayın
Belediye Başkanı, “İyilik bulaşıcıdır.” derken kapanan iş yerlerine fatura
göndermeyen, üç ay geçmiş faturalarla kıyaslama yapıp bunun yüzde 80’ini tahsil
edecek belediyelerden haberiniz olmadı mı? Hiç mi insafınız kalmadı? Hiç mi
örnek alamıyorsunuz? Sadece kendi belediye binasının önünü dezenfekte edip
sanki bütün Denizli’de bütün önlemler alınmış gibi görüntü vermek yetiyor mu?
Kendi personelinize dahi koruyucu maske dağıtamadınız. 
(Mikrofon
otomatik cihaz tarafından kapatıldı) 
YASİN
ÖZTÜRK (Devamla) – Toparlıyorum Başkanım. 
BAŞKAN
– Tamamlayın sözlerinizi.
YASİN
ÖZTÜRK (Devamla) – Denizli Büyükşehir Belediyesi bu kadar mı muhtaç durumda, bu
kadar mı âcizsiniz? Hiç mi kasanızda para yok? Bitki örtüsünü bozarak, dağı
taşı delerek gösteriş yapmak yerine biraz zor günler için para ayırsaydınız da
halktan dua alsaydınız olmuyor muydu? Düşene bir tekme de siz mi vuracaksınız?
Sana Denizliler boşuna “Yalan dolan!” dememiş. Olmadı Osman Zolan! Bu
yaptığınız, memleketimin Belediye Başkanına hiç yakışmadı! (İYİ PARTİ
sıralarından alkışlar)
CAHİT
ÖZKAN (Denizli) – Sayın Başkan, hatibin beyanlarını reddediyoruz. Grup Başkan
Vekilleri olarak sıramız geldiği zaman orada açıklayacağız. “Biraz da az yiyin,
vatandaşa hizmet edecek bir şey kalsın.” ifadesini kesinlikle reddediyoruz.
Denizli Büyükşehir Belediyemiz 19 ilçede, 623 mahallede devlet hizmetlerini,
belediye hizmetlerini götürmektedir.
Teşekkür
ediyorum.
BAŞKAN
– Kayıtlara geçmiştir.
Gündem
dışı ikinci söz, corona gündeminde toplumsal dayanışmanın önemi hakkında söz
isteyen İstanbul Milletvekili Hüda Kaya’ya aittir.
Buyurun
Sayın Kaya. (HDP sıralarından alkışlar)
2.- İstanbul Milletvekili Hüda Kaya’nın, coronavirüs
salgınının yaşandığı süreçte toplumsal dayanışmanın önemine ilişkin gündem dışı
konuşması
HÜDA
KAYA (İstanbul) – Teşekkür ediyorum.
Sayın
Başkan, sayın milletvekilleri; corona virüsü nedeniyle sadece ülkemizde değil
tüm dünyada olağanüstü bir hâl var ama ülkemizin olağanüstü ve dramatik hâlleri
ise ibretlik olmaya devam ediyor. Dün gece ibretiâlem bir manzara yaşadı
ülkemiz. Günler öncesinden, daha doğrusu daha önceden sokağa çıkma yasağıyla
ilgili karar alınmasına rağmen yerel yönetimleri, o halkın seçtiği belediye
başkanlarını haberdar etmeyen yönetim büyük bir basiretsizliğe imza attı ve dün
coronanın, virüsün ülkenin dört bir yanında nasıl kol gezdiğini bütün dünya
âlem ve bizler, içimiz burkularak görmek zorunda kaldık.
Fakat
şunu da belirtmeden geçmek istemiyorum: Yerel yönetimleri, milyonlarca insanın
temsiliyetini ifade eden yerel yönetimleri bilgilendirmeden, haberdar etmeden
sokağa çıkma yasağı kararını açıklamak bir yönetim basiretsizliği değildir, bu
halka bir ihanettir. Bir yandan ise baskılar, yasaklar, baskınlar,
tutuklamalar, insan hakları ihlalleri, kentlerde zulüm, doğada zulüm her yerde
kol gezmeye devam ediyor. Zulüm, corona virüsünden daha beter; çalmadığı kapı
bırakmıyor. Zulüm öyle bir virüs ki şu anda ülkemizde saraya biat etmeyen,
iktidarı eleştiren herkese bir şekilde uğruyor, kırıyor, hayatları tarumar
ediyor. Üstelik bu zulüm insanlarla da kentlerle de bitmiyor; doğa da toprak da
su da ağaç da Hasankeyf de Kaz Dağları da tarih de nasibini almaya devam
ediyor. Savaşlar, çatışmalar durma noktasına geldi, sönmeyen ateşler söndü,
Kâbe’de tavaflar durdu ama Türkiye’de zulüm, corona bile dinlemiyor. Kayyumlar
atanmaya, yandaşlara peşkeş çekilmeye devam ediliyor. On binlerce masum çoluk
çocuk cezaevlerinde, çıkarmak şöyle dursun, daha onlarca masum zindanlara
doldurulmaya devam ediliyor. Zenginden yana, yoksula karşı yapılması gereken ne
varsa bu yapılıyor. Doğa talanı durmak bir yana tam gaz, hâlâ nerede ne varsa
doğa düşmanı gibi âdeta, özgür akan su kâbusları olmuş, sabah akşam delik deşik
edilmedik bir doğa parçası bırakmamak için seferberlik başlamış gibi. 
Saray
ve iktidarı, ülkemizde toplumsal dayanışma için değil, ülkemizin kalan
zenginliğini de talan etmek için seferberlik başlatmış görünüyor. Toplumsal
dayanışma diye bu halkın sorunlarına çözüm bulmak, açlık korkusu yaşayanlara
geçim güvencesi vermek değil dertleri; sarayın ve iktidarın aklına toplumsal
dayanışma diye bir şey gelince bilin ki vermek için değil almak için gelmiştir.
Bu ülkenin yöneticileri hiç yüzleri kızarmadan televizyona çıkıp, halk
ciddiyetle “Bir tedbir mi açıklanacak acaba?” diye beklerken ekmek bulamayan
işsiz, yoksul halka IBAN numarası verebiliyor. Bir gazeteci de çıkıp IBAN’a
ironi yaparak “Ey IBAN edenler.” dedi, Hakan Aygün diye bir gazeteci ama IBAN sahipleri kendi yüzsüzlüklerini örtmek için
gazeteciyi de tutukladılar. Bunun için bu gibi komedilerle içerisi gazeteci
doldurulmaya, düşünenleri doldurmaya, eleştirenlerle doldurulmaya devam
ediliyor. Maske üretenler de “kaçak” diye baskın yiyor, halka bedava maske
dağıtanlar da baskın yiyor. Halkın ekmeğiyle, iradesiyle seçtikleri
belediyelere de el konuluyor, yoksula aş dağıtan hesaplara da el konuluyor.
Böylesine iyilik düşmanı ve örgütlü bir kötülüğü tarih bugün burada yazıyor. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın. 
HÜDA
KAYA (Devamla) – Hemen tamamlıyorum, teşekkür ediyorum. 
Halkımız
umudunu kaybetmesin, hiçbir kötülük sonsuza kadar güçlü kalmamıştır; yeter ki
bizler iyiliğe sahip çıkalım; adalete, özgürlüğe, hakikate sahip çıkalım, yeter
ki bizler yoksula, köylüye, emekçiye, işsize sahip çıkalım. 
Teşekkür
ediyorum. (HDP sıralarından alkışlar) 
BAŞKAN
– Şimdi Sayın Grup Başkan Vekillerinin söz taleplerini karşılayacağım. 
Sayın
Akçay, buyurun. 
ERKAN
AKÇAY (Manisa) – Teşekkür ederim Sayın Başkan. 
Bugün
grubumuz adına Urfa Milletvekilimiz Sayın İbrahim Özyavuz konuşacak efendim,
izin verirseniz. 
BAŞKAN
- Tabii ki. 
Sayın
Özyavuz, buyurun. 
V.- AÇIKLAMALAR
1.- Şanlıurfa Milletvekili İbrahim Özyavuz’un, 11 Nisan
Şanlıurfa’nın düşman işgalinden kurtuluşunun 100’üncü yıl dönümüne ilişkin
açıklaması
İBRAHİM
ÖZYAVUZ (Şanlıurfa) – Sayın Başkan, değerli milletvekilleri; sizleri ve bizleri
izleyen Şanlıurfalı hemşehrilerimi ve büyük Türk milletini saygıyla
selamlıyorum. 
Şanlıurfalılar,
11 Nisan 1920’de Ali Saip Bey komutasındaki Kuvayımilliye kuvvetleriyle
Fransızlara karşı yiğitçe savaşarak Urfa’nın kurtuluşunu sağlamışlardır. Tarihe “Urfa Muharebesi” olarak geçen
çarpışmalar Türk kuvvetlerinin kesin zaferiyle sonuçlanmıştır. Muharebede
gösterilen üstün mücadele azmi önce Urfa’nın kurtuluşunu, sonra da Türkiye’nin
kurtuluşunu sağlamıştır. Ekim 1919’da İngilizlerden sonra Urfa’ya giren
Fransızlar, Haçlı Seferleri sırasında kurulan Urfa Haçlı Kontluğuna kadar
geriye giden birtakım haklar ileri sürmüşlerdir. Hacı Mustafa Kamiloğlu
başkanlığında oluşturulan Kuvayımilliye ordusu, 7 Şubat 1920’de şehirde bulunan
Fransız komutanına bir ültimatom vererek yirmi dört saat içerisinde Urfa’yı
terk etmelerini istemişlerdir. Fransız komutanın zaman kazanma ve oyalamaya
yönelik cevabını alınca 8-9 Şubat gecesi taarruza geçilmiş ve çarpışmalar 10
Nisana kadar devam etmiştir. Bu tarihte Fransızlar, birliklerinin yarısını
kaybetmiş olarak Urfa’yı terk ettiler. Yüz yıl önce 11 Nisan sabahı, Urfa’mın
“şanlı” ismini hak eden kahramanca mücadelesinin zafer günüdür. Bizlere şeref
nişanesi olarak Urfa’nın kurtuluşunun simgesi “şanlı” sıfatının
alınmasında emeği geçen kurtuluş ve kuruluş kahramanlarını rahmet ve minnetle
anıyorum. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen.
İBRAHİM
ÖZYAVUZ (Şanlıurfa) – Kurtuluşun kahramanlarından olan Cumeyli aşiret reisi
dedem İsa el Hammadi (Özyavuz) 28/03/1927 tarihinde Gazi Meclisimizden
ailemizin şeref nişanesi olan İstiklal Madalyası’nı almıştır. Şanlıurfa’ma
düşman işgali sırasında kahramanca hizmet eden atalarım gibi bugün Gazi
Meclisimizde Türk milletine hizmet etmenin onur ve gururuyla kurtuluşumuzun
100’üncü yıl dönümünü kutluyorum. Türkiye Cumhuriyeti devleti var olduğu sürece
şanlı şehrimiz Urfa’mızda köklü tarihi ve şanıyla ülkemize hizmet ederek var
olacaktır.
Gazi
Mustafa Kemal Atatürk başta olmak üzere Urfa’nın kahraman şehitlerini ve tüm
kurtuluş ve kuruluş şehitlerini rahmetle ve minnetle anıyorum.
“Kolumu
salladım toplar oynadı,
Kara
taş içinde çete kaynadı,
Yaşasın
Urfalılar teslim olmadı,
Di
yeri yeri kumandanlar yeri,
Çetelerim
gidiyor, dönmüyor geri.” diyor ve Gazi Meclisimizi saygı ve sevgilerimle
selamlıyorum. (MHP ve AK PARTİ sıralarından alkışlar) 
BAŞKAN
– Sayın Türkkan, buyurun.
2.- Kocaeli Milletvekili Lütfü Türkkan’ın, İçişleri
Bakanlığı genelgesiyle ilan edilen sokağa çıkma yasağının Hükûmetin kriz
yönetiminde yetersiz kaldığının göstergesi olduğuna, İYİ PARTİ olarak en
başından itibaren tedbirin tam karantina olmasını savunduklarına, sokağa çıkma
yasağının uygulamanın başlamasına iki saat kala ilan edilmesinin milleti paniğe
sürüklediğine ve böylesine önemli bir karar alınırken siyasi partilerin
büyükşehir belediye başkanlarına haber verilmemesinin devlet anlayışıyla
bağdaşmadığına, 11 Nisan Şanlıurfa’nın düşman işgalinden kurtuluşunun 100’üncü
yıl dönümüne ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; dün gece İçişleri
Bakanlığı genelgesiyle ilan edilen sokağa çıkma yasağı, Hükûmetin kriz
yönetiminde nasıl yetersiz kaldığını bir kez daha göstermiştir. Hükûmet,
yarattığı kriz ortamıyla süreci eline yüzüne bulaştırmış, haftalardır kendini
evde izole eden vatandaşlarımızın aldığı tüm tedbirleri, sağlık
çalışanlarımızın fedakârca verdiği tüm emekleri bir gecede heba etmiştir.
Özellikle
şunu ifade etmek isterim ki tam karantina, İYİ PARTİ olarak bizim en başından
itibaren savunduğumuz bir tedbirdir. Bu, geç de olsa doğru bir karardır. Sayın
Genel Başkanımız Meral Akşener, bunu sürecin en başından beri dile getirmiş ve
Hükûmeti defalarca uyarmıştır. Grup Başkan Vekili olarak ben de gerek Meclis
çatısı altında gerekse fırsat bulduğum her mecrada defalarca tam karantina
uygulamasında geç kalındığını ifade ettim. Fakat Hükûmet, hızlı ve etkin karar
alamıyor, maalesef, yapılması gerekenleri hep gecikmeyle ancak yapabiliyor;
yaparken de devlet yönetmenin gereği olan planlama ve öngörü yerine kaos
oluşturabilecek yanlış uygulamalar yapıyor.
Soruyorum
size: Sokağa çıkma yasağı böyle mi ilan edilir? Genelge, bu yasağın başlamasına
iki saat kala yayınlandığında milleti paniğe sürükleyeceğiniz hiç mi aklınıza
gelmedi? Bu durum, vatandaşların temel ihtiyaçlarını karşılayacağı yerlerin
açık mı kapalı mı olduğunu bilmemesi nedeniyle panik havasını iyice
artırmıştır.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
LÜTFÜ
TÜRKKAN (Kocaeli) – Artan panikle beraber, insanlarımız, çoğu da maskesiz bir
şekilde, sosyal mesafeye uymaksızın marketler önünde, iç içe uzun kuyruklar
oluşturmuş, hatta bazı yerlerde bıçakla yaralamaya varıncaya kadar kavgalar
yaşanmıştır. Oluşan bu manzaranın sebebi, Hükûmetin ne yaptığını bilmeyen tavır
ve kararlarıdır. Sokağa çıkma yasağı kararından muaf olan kişi, kurum, kuruluş
ve işletme listesinin de aynı zamanda açıklanması olurdu; eş zamanlı açıklansa
o iki saatte ortaya çıkan tablonun en azından çok azı yaşanırdı. Süreci eksik
ve yanlış yönetmenizden, beceriksizlik ve öngörüsüzlüğünüzden dolayı tüm
dünyaya bu virüs en hızlı şekilde nasıl yayılırın örneğini gösterdiniz.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
LÜTFÜ
TÜRKKAN (Kocaeli) – Diğer bir husus ise böylesine önemli ve ciddi bir karar
alınırken farklı siyasi partilerin büyükşehir belediye başkanlarına haber
verilmemesi. Açıkçası bunun devlet anlayışıyla bağdaşmadığını söylemek
istiyorum. “Ben yaptım, oldu.” anlayışınız bugün gelinen vahim noktanın en
büyük sebebidir.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen.
LÜTFÜ
TÜRKKAN (Kocaeli) – Tüm bunlar yetkiyi bir elde toplayan Cumhurbaşkanlığı
hükûmet sisteminin eseridir. Bu sistem devam ettiği sürece bu manzaraları sık
sık görmeye de devam edeceğiz. Türkiye, uzun bir süredir yönetilmiyor, idare
ediliyor. Freni patlamış kamyon misali Allah’a emanet gidiyoruz, Allah sonumuzu
hayretsin diyorum.
Bugün,
Şanlıurfa’nın düşman işgalinden kurtuluşunun 100’üncü yıl dönümü, onları da
anmadan geçmek istemiyorum. Urfa ve Urfalılar Kurtuluş Savaşı’mızda
kahramanlıkları ve fedakârlıklarıyla ölümsüzleşmiş, “şanlı” unvanı almayı hak
ederek aziz milletimizin gönlünde eşsiz bir yer kazanmıştır.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın.
Açalım.
LÜTFÜ
TÜRKKAN (Kocaeli) – Şanlıurfa’nın kurtuluşunun 100’üncü yılını kutluyor,
buradan Parlamentoda bulunan Şanlıurfa milletvekillerimiz nezdinde tüm
Şanlıurfalı vatandaşlarımızı saygı ve sevgiyle selamlıyorum.
Teşekkür
ediyorum Sayın Başkan.
BAŞKAN
– Sayın Beştaş…
3.- Siirt Milletvekili Meral Danış Beştaş’ın, yaşamını
yitiren kişinin layıkıyla defnedilmesi ve yasının tutulmasının bir hak,
çocuğunun cenazesinin bir anneye koli içerisinde teslim edilmesinin bir
insanlık suçu olduğuna ve suçu işleyenler hakkında yasal işlem başlatılması
gerektiğine, valiliklere İçişleri Bakanlığı genelgesiyle 31 ilde sokağa çıkma
yasağı ilan edileceği 9 Nisan 2020 tarihinde bildirildiği hâlde neden kamuoyuna
yasağa iki saat kala duyurulduğunu öğrenmek istediklerine, halkın daha iyi bir
yönetimi hak ettiğine ilişkin açıklaması
MERAL
DANIŞ BEŞTAŞ (Siirt) – Teşekkürler Sayın Başkan. 
Evet,
ben, sokağa çıkma yasağından önce korkunç bir tabloyu sizinle paylaşmak
istiyorum: Dün bir cenaze, annesine kargoyla gönderildi. Bütün inanç, kültür ve
toplumlarda yaşamını yitirmiş insanların kutsal bir değeri ve hatıra sembolü
vardır. Kim olursa olsun yaşamını yitiren kişinin layıkıyla defnedilmesi, bir
mezara sahip olması ve yasının tutulması bir haktır. Bu hak, kanunda yazılı
olarak düzenlemeyi dahi gerektirmeyecek insanlık tarihi kadar eski bir haktır.
Bu son örneğe gelecek olursak, yıllardır, sanırım bir çatışmada ölmüş çocuğunun
cenazesini bekleyen bir anneye cenaze nasıl teslim ediliyor? Şöyle değerli
milletvekilleri: Tunceli Cumhuriyet Başsavcılığı, İstanbul Adli Tıp Kurumundan
kendilerine gönderilen cenazeyi, PTT’ye vererek Diyarbakır Cumhuriyet
Başsavcılığına gönderiyor. Aile, Diyarbakır Adliyesine çağrılarak bir koli
içerisinde cenaze kendilerine teslim ediliyor. Bu yaptığınız hiçbir inanca,
etik değere, ahlaka, yasaya sığmayan, kavranamaz bir kötülüktür. Bu, sadece
vicdansızlık değil aynı zamanda suçtur, bu bir insanlık suçudur. Bu suçu
işleyenler hakkında derhâl yasal işlem başlatılmalıdır. Bu iktidarın cenazelere
yaptığı bu eziyetler, İsrail’in, Filistinlilerin cenazelerine yaptığı eziyetten
daha beterdir. Bu fotoğraf, bu iktidarın insanlığa karşı işlediği suçun
belgesidir. Bu, utanç tablosu olarak tarihe geçecektir. Evet, bir anne, kargo
belgesi ve verilen bir paket; evladının cenazesi bir paket içinde kargoyla
kendisine gönderiliyor. Ben söyleyecek söz bulmakta daha fazla zorlanıyorum.
Evet
-başka bir mesele- dün gece sokağa çıkma yasağı ilan edildi saat on ikiden
itibaren.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
MERAL
DANIŞ BEŞTAŞ (Siirt) – Ben son söyleyeceğimi baştan söyleyeyim: İçişleri
Bakanlığının 9/4/2020 tarihli yazısında, valiliklere 30 ilde sokağa çıkma
yasağı ilan edileceği de bildirilmişti. Elimizde bunun belgesi de mevcuttur.
Şimdi, bu, valiliklere bildirildiği hâlde neden iki saat kala sokağa çıkma
yasağı ilan edildi? Karar 9 Nisanda alındıysa, neden bu son iki saatte deklare
edildi? Sağlık Bakanı saat 19.00’da konuşma yaptığı sırada, bu bilgilendirmede
neden bu husus yoktu? 
Elinde
parası olmayan acil ihtiyacını nasıl karşılayacak, iki gece nasıl aç yatacak,
düşünülmedi mi?
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi. 
MERAL
DANIŞ BEŞTAŞ (Siirt) – Sokağa çıkamayan yaşlı insanlar tedarikini nasıl
sağlayacak, düşünülmedi mi? Bebekli anneler ve daha birçok kişi… Belki bir
kısmı uykudaydı. 
Kamu
yönetiminin temel ilkesi öngörülebilirliktir yani vatandaşın kendisine
uygulanacak kuralları ve hukuki sonuçları bilme hakkı vardır. Evet, bu bir
yönetememe krizidir. 
Dün
gece hepimiz Meclisteydik ve burada son dakika haberleriyle sokağa çıkma
yasağının ilan edildiğini öğrendik ve bu, sokağa çıkma yasağı olarak değil
“sokağa çıkın” olarak algılandı ve yüz binlerce, milyonlarca insan düne kadar
virüs kapmadıysa da dün gece o izdihamda virüsü kaptı. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi. 
MERAL
DANIŞ BEŞTAŞ (Siirt) – Bu virüsün yayılmasında temel etken olan bu sokağa çıkma
yasağının bu kadar öngörüsüz, bu kadar zamansız ve hafta sonuna denk
getirilmesinin ve iki saat kala insanların sokaklara salınmasının hesabını
nasıl verecekler, bunu gerçekten merak ediyoruz. 
Bu
ülkeyi AKP iktidarı değil, virüs yönetiyor. Virüs bir kriz yaratıyor ve -bizim
her zaman söylediğimiz gibi- siz pek bir şey bilmiyorsunuz ama bildiğinizi
iddia ediyorsunuz, her attığınız adımda daha da çok batıyorsunuz. 
Neydi
bunun anlamı? “Havalar güzelleşti, insanlar pikniğe gitmesin.” mi? Bunun
“Üretim devam edecek.” meselesinin merkezde yer aldığını tahmin etmek tabii ki
zor değil. Gerçekten, bir gün öncesinden alınan bu kararın son anda açıklanması
sebebiyle zarar gören, aç kalan, dün gece dayak yiyen, kavgaya karışan, virüs
kapan insanlar buna karşı kimi sorumlu tutacak? 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen sözlerinizi. 
MERAL
DANIŞ BEŞTAŞ (Siirt) – Bitireceğim Sayın Başkan. 
Biz,
istifa dâhil her türlü seçeneğin bu yönetememe krizinin sorumlularının
önlerinde olduğunu söylüyoruz. Bu halk bu yönetilmeyi hak etmiyor. Kesinlikle,
daha iyi bir yönetimi hak ettiği konusunda hiçbirimizin kuşkusu yok. Sokağa
çıkma yasağı ilan edip insanları sokağa döken, virüsle baş başa bırakan iktidar
olma unvanını da kazandınız; sizi gerçekten tebrik ediyoruz, alkışlıyoruz! Bir
de ilk günden beri virüsü, sizin politikalarınız yayıyor, virüse karşı önlem
a-la-mı-yor-su-nuz. 
BAŞKAN
– Sayın Özel…
4.- Manisa Milletvekili Özgür Özel’in, 11 Nisan
Şanlıurfa’nın düşman işgalinden kurtuluşunun 100’üncü, yazar, radyo programcısı
Ümit Kaftancıoğlu’nun yaşamını yitirmesinin 40’ıncı ve Uluslararası Çalışma
Örgütünün kuruluşunun 101’inci yıl dönümü vesilesiyle Örgütün kabul ettiği aile
sigortasının CHP Genel Başkanı Kemal Kılıçdaroğlu’nun en önemli vaadi olduğuna
ve bu sigortanın kriz dönemlerindeki önemine, sokağa çıkma yasağı ilan etmenin
planlanamadığına, İstanbul Büyükşehir Belediye Başkanının günlerdir İstanbul’a
özel karantina çağrısı yaptığına, Hukuk Politikaları Kurulu üyesi Burhan Kuzu
hakkında uyuşturucu kaçakçısı Naci Şerifi Zindaşti’nin menfaatleri dâhilinde
hareket etmek ve yargıya baskı uygulamaktan iki yıldan beş yıla kadar dava
açıldığı hâlde nasıl hâlâ Kurulda kalabildiğini öğrenmek istediklerine ilişkin
açıklaması
ÖZGÜR
ÖZEL (Manisa) – Teşekkür ederim Sayın Başkan. 
Bugün,
Şanlıurfa’mızın düşman işgalinden kurtuluşunun yıl dönümü. Fransızların
Urfa’dan çekilmek zorunda kaldıkları yüz yıl önceki bugün, 23 Nisan 1920’de
kurulacak olan Türkiye Büyük Millet Meclisine ve kurtuluş mücadelemize de en
büyük moral desteği sağlamıştı ve yine bu Parlamento, 1984 yılında aldığı
kararla Urfa ilinin başına “şanlı” unvanını ekleyerek ismini “Şanlıurfa” yaptı.
Şanlıurfa’nın şanlı insanlarını, güzel insanlarını, mert insanlarını, vatansever
insanlarını Cumhuriyet Halk Partisi Grubu olarak buradan bir kez daha saygıyla
selamlıyoruz. 
Bugün,
yazar, derlemeci, radyo programcısı Ümit Kaftancıoğlu’nun, sırtına ve göğsüne
isabet eden 5 kurşun nedeniyle yaşamını yitirmesinin 40’ıncı yıl dönümü. Kaftancıoğlu’nu
öldüren, olaydan sonra yakalanan ve tutuklanan kişi, kendisine öldürme sebebi
sorulduğunda tek kelimeyle “Solcuydu.” diye cevap vermişti. Sol değerleri
taşıyan, en iyi şekilde anlatan, kalemiyle, sohbetleriyle sol değerlerin
gençlere anlatılmasına ve ahlaklı sol bir politikanın itibar kazanmasına katkı
sağlayan Kaftancıoğlu’nu bir kez daha buradan rahmetle, minnetle anıyoruz.
Değerli ailesine de bir kez daha selamlarımızı buradan iletiyoruz. 
Uluslararası
Çalışma Örgütü, 11 Nisan tarihinde kurulmuştur. 1919 yılında Versay Anlaşması
kapsamında kurulan, 1946 yılında Birleşmiş Milletlerin ilk uzman kuruluşu
konumuna gelen Uluslararası Çalışma Örgütüne Türkiye 1932 yılında üye oldu.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi, buyurun.
ÖZGÜR
ÖZEL (Manisa) – Örgütün birincil hedefi kadınlara ve erkeklere özgürlük,
eşitlik, güvenlik ve saygınlık koşullarında, insana yakışır üretken işler bulma
fırsatlarını sağlamaktır. 
Örgütün
kabul ettiği 9 sigorta dalı bulunmaktadır, Türkiye bunlardan 8 tanesini
uygulamaktadır. 9’uncu sigorta dalı aile sigortasıdır. Aile sigortası Sayın
Genel Başkanımız Kemal Kılıçdaroğlu’nun siyasi hayatının en önemli projesi,
Türkiye’ye en önemli vaadidir. Partimizin göz bebeğidir bu proje ve bu projeye
bugünlerde ne çok ihtiyaç olduğu bir kez daha ortaya çıkmıştır. Aile sigortası
olmayan devletlerin böyle krizleri yönetmesi, örneğin sokağa çıkma yasağını
özgürce ve hiç düşünmeden ilan edebilmesi, “Evde kal.” dediklerine bu söylediği
sözün “Aç kal.” manasına gelmemesi ancak aile sigortasıyla mümkündür.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
ÖZGÜR
ÖZEL (Manisa) – Gazi Meclis, corona günlerinde kendi hayatını hiçe sayarak
çalışmaktadır ve millete önerdiği tedbirlere kendisi uyamamaktadır af kanunu
gibi bir kanun için. En az af kanunu kadar hatta belki daha önemli ve çok
sayıda kişinin yüzünü güldürecek iş aile sigortası kanun teklifinin
kanunlaşmasıdır. Bunu yüce Meclise Sayın Genel Başkanımızın imzasıyla emanet
etmiştik, tüm grupları Uluslararası Çalışma Örgütünün kuruluş yıl dönümünde bir
kez daha aile sigortasını yasalaştırmaya davet ediyoruz. 
Sayın
Başkan, sokağa çıkma yasağı ilan edildi, hepimiz birbirimize baktık,
hiçbirimizin haberi yoktu, hazırlıklı değildik, bir ara verdiniz, partiler
hızla Meclisi kapattık ki 2.500 kişi…
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
ÖZGÜR
ÖZEL (Manisa) – Biraz önce Meclis bürokrasisi Sayın Başkanı bilgilendirirken
öğrendik yüzde 30’a, 35’e kadar düşebilmişiz. Bu yüce Meclis çalışabilsin diye
2.500 kişi de buraya giriş yapıyor her gün sabah, o 2.500 kişinin evlerine
gitmesi ve annesinin, babasının ekmeğini vermesi, hazırlığını yapması,
yakınlarına ulaşması için biz acele ettik ama yetişemedik. Bugün de bütün
personel zor durumda kaldığını ifade ediyor ama bütün Türkiye’yi büyük bir
kaosa ittik. 
İki
gün havalar sıcak gidecek diye bir sokağa çıkma yasağı ilan edildi teması
kesmek için. Doğru yapılabilseydi çok doğruydu ama o kadar beceriksizce, o
kadar acemice, o kadar plansızca yapıldı ki kırk sekiz saatlik bulaşı kırk
sekiz dakikada bütün Türkiye’ye yaydık. Marketlerde metrekarenin onda 1’i
sınırlaması var, doğru iş. Dün marketler hıncahınç, millet birbirini itiyor
kakıyor.
(Mikrofon
otomatik cihaz tarafından kapatıldı)
BAŞKAN
– Sayın Özel, tamamlayın sözlerinizi.
ÖZGÜR
ÖZEL (Manisa) – Fotoğraflarda, videolarda maskeli kişi sayısı bir tane, iki
tane. Plansız fırlayan, fırlamış gitmiş markete, ne bulduysa alıyor. Tabii, o
gidenlere kimse suç bulmasın. 
Bakın,
beğenmediğimiz, kötü örnek İtalya 10 Martta ilan edilen sokağa çıkma yasağını 9
Mart 2020 günü Giuseppe Conte’nin ağzından, Başbakanın ağzından otuz altı saat
önce öğrendi. Doğrusu bu, böyle yapmak gerekiyor. Diyecek ki: “Kimse panik yapmasın,
buralar, buralar açık, gezici araçlar ekmek dağıtacak, bir vatandaşımız
ekmeksiz kalmayacak.” Dün Mansur Yavaş’ın o açıklamasından sonra Ankara’daki
hızlı sakinleşmeyi gördünüz. Yahu, bir kere şunu düşünün, çok basit bir şey
Sayın Başkan: 30 büyükşehrin ve Zonguldak’ımızın belediye başkanlarını…
(Mikrofon
otomatik cihaz tarafından kapatıldı)
BAŞKAN
– Sayın Özel, tamamlayın sözlerinizi lütfen.
ÖZGÜR
ÖZEL (Manisa) – Tamamlıyorum Sayın Başkanım.
…valiler
davet etse, bilgi verse, krizi öngörülse, hazırlık yapılsa, vatandaşa sakince
anlatılsa, o panik yaşanmasa. 
Utandık
hepimiz ya, dünyaya rezil olduk. Niye? Sokağa çıkma yasağını ilan etmeyi
planlayamayan bir zihniyet yüzünden. Çünkü “Her şeyi ben bilirim, ben bilirim.”
Sen bilince böyle oluyor. Bunu bir kenara yazalım.
Bir
de şunu görelim: O, marketlere koşma var ya, onun bir tarafında da şu var: İki
günlük makarnasını, ununu stoklayamamış olan insanlar var, o güvencede olmayan
insanlar var, onu da görmek lazım; bunu görün, bunu çözün. Vakaların yüzde 65-70’i
İstanbul’da, İstanbul’un Büyükşehir Belediye Başkanı günlerdir genel, güçlü,
İstanbul’a özel bir karantina çağrısı yapıyor ama bunu söylemiyoruz, bu şekilde
olmaz.
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın, son kez açıyorum Sayın Özel. 
ÖZGÜR
ÖZEL (Manisa) – Ekrem İmamoğlu’nun önerileri alınmadan da o koca kent, dünyanın
göz bebeği o metropol yönetilmez. Böyle hep birlikte bu sorunları yaşarız.
Son
konum da şu Sayın Başkan: Hukuk Politikaları Kurulu üyesi Burhan Kuzu hakkında
uyuşturucu kaçakçısı Zindaşti’nin menfaatleri dahlinde hareket etmek ve yargıya
nüfuz ticareti yaparak baskı uygulamaktan dava açıldı iki yıldan beş yıla
kadar. Bunun için Cumhuriyet gazetesinin fikri takibini tebrik ediyoruz.
Cumhuriyetten başkası bunun üstünde durmadı, onlar bırakmadı, dile getirdik ve
sonunda nihayet bu dava açıldı ama kendisi Hukuk Politikaları Kurulunda
oturuyor; bu, sizin yeni rejiminizin çok önemsediği Politika Kurulu. Ne diye
oturuyor orada? Bir köşede, bir sandalye, kötü örnek diye mi oturuyor? Böyle
yapmayın, hukuk politikalarını uygularken şuna dikkat edin, bunlara karşı
tedbirli olun diye mi gösteriyorsun? 
(Mikrofon
otomatik cihaz tarafından kapatıldı) 
BAŞKAN
– Sayın Özel…
ÖZGÜR
ÖZEL (Manisa) – Bitiriyorum Sayın Başkan, son cümlelerim. 
BAŞKAN
– Buyurun.
ÖZGÜR
ÖZEL (Manisa) – Burhan Kuzu orada ne diye oturuyor? Kötü örnek, ya olmaz
arkadaşlar, yani mesleki kusur işleyenler mesleki disiplin cezası alanlar dahi
o mesleklerin icra kurullarında, disiplin kurullarında görev yapamazlarken
ülkenin hukuk politikaları nasıl olacak diye yargıya baskı yapmış, nüfuz
ticareti yapmış bir adama orada nüfuz kazandırmaya devam etmek hangi aklın
ürünüdür? Ayrıca, onunla benzer şekilde iki yıldan beş yıla, üç yıldan yedi
yıla yargılanan bütün gazeteciler tutuklu, Burhan Bey bırakın tutukluluğu biz
zaten gazetecilerin tutuksuz yargılanması istisna olsun deriz ama bu kadar
itibarlı bir yargılanma olur mu? Aklınızı başınıza toplayın.
BAŞKAN
– Teşekkür ediyorum Sayın Özel.
ÖZGÜR
ÖZEL (Manisa) – Bitiriyorum, bitiriyorum.
Eczacılıkla
ilgili bir suç işleyen, eczacılığın meslek kurallarının yönetildiği yerde görev
yapamaz ya, bu kadar basittir. Ahilik diye bir şey var. Ahilikte var mı?
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Pabucu dama atılmış artık Burhan Kuzu’nun, nasıl
oturtuyorsunuz?
Teşekkür
ederim Sayın Başkan.
BAŞKAN
– Teşekkür ettim.
Değerli
Grup Başkan Vekillerim, lütfen bu konuşma sürelerinde biraz tasarruflu olalım.
Sayın
Özkan…
5.- Denizli Milletvekili Cahit Özkan’ın, 11 Nisan
Şanlıurfa’nın düşman işgalinden kurtuluşunun 100’üncü yıl dönümüne, pandemiyi
küresel anlamda tasfiye edebilmek için Dünya Sağlık Örgütünün almış olduğu
kararlara harfiyen riayet etmek ve dünyada yaygın bir yardımlaşmayı hayata geçirmek
gerektiğine, Dünya Sağlık Örgütü Genel Direktörünün Cumhurbaşkanı Recep Tayyip
Erdoğan’a teşekkür ettiğine, Hükûmetin Bilim Kurulunun almış olduğu kararlar
çerçevesinde adımlar attığına ve sokağa çıkma yasağının da önleyici tedbirler
kapsamında kırk sekiz saatliğine 31 ilde uygulandığına, vatandaşların acil ve
temel ihtiyaçlarının karşılanacağı faaliyetlerin devam edeceğine, Denizli
Büyükşehir Belediyesi Su ve Kanalizasyon İdaresi Genel Müdürlüğünün muhtarlar
aracılığıyla su paralarını tahsil ettiğine ilişkin iddialara, bir adli vaka
olarak cesedin aileye teslim edilmesinin mevcut mevzuat çerçevesinde usulüne
uygun olarak yapıldığına, Hukuk Politikaları Kurulu üyesi Burhan Kuzu hakkında
açılmış bir davanın olmasının yargının bağımsız olduğunun göstergesi olduğuna,
masumiyet karinesinin herkes için geçerli olması gerektiğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Bundan
yüz yıl önce İstiklal Harbi’mizin en kasvetli dönemlerinde kadını, erkeği,
genci, yaşlısıyla Urfalı kardeşlerimizin kazandığı zafer tüm milletimize umut
ışığı olmuştur. Urfa bin yıllık topyekûn kıyamın ardından tamamen kendi
direnişiyle düşmanı topraklarımızdan söküp atmıştır çünkü Urfa sadece sabır
timsali Eyüp Peygamber’in değil, aynı zamanda inancı uğruna ateşe atılmayı göze
alan Hazreti İbrahim’in şehridir. Kurtuluşunun 100’üncü yılında Urfalı
kardeşlerimizi, Urfa’yı ve bütün aziz ecdadımızı rahmet, minnet ve şükranla yâd
ediyor, şehitlerimize Allah’tan rahmet diliyorum. 
Tabii,
şu anda dünyada küresel bir salgınla, pandemiyle mücadele ediyoruz. Pandemiyle
mücadelede dünyanın bütün devletleri topyekûn bir karar alma ve mücadele
sürecine girdi. Böylesi bir mücadelede tabii ki dikkat edilmesi gereken bu
hususta pandemi ilan eden Dünya Sağlık Örgütünün almış olduğu kararlara
harfiyen riayet etmek ve pandemiyi küresel anlamda tasfiye etmek için dünyada
yaygın bir yardımlaşmayı da hayata geçirmek gereklidir. Bu anlamda Dünya Sağlık
Örgütü Genel Direktörü Ghebreyesus Cumhurbaşkanımız Sayın Recep Tayyip
Erdoğan’ı yeni tip coronavirüs, Covid-19’la mücadelede komşu ve diğer ülkelere
sağlanan tıbbi malzeme desteğinden dolayı teşekkür etmiştir ve aynı zamanda
Dünya Sağlık Örgütünün almış olduğu kararlara evvelen ve harfiyen en erken uyan
ve gerekli adımları…
(Mikrofon
otomatik cihaz tarafından kapatıldı)
BAŞKAN
– Buyurun.
CAHİT
ÖZKAN (Denizli) – Ghebreyesus, Dünya Sağlık Örgütünün almış olduğu kararları
derhâl takip ederek ülkemizde uygulayan ve dünyaya örnek olması gereken ülke
olarak Türkiye Cumhuriyeti devletini ve Cumhurbaşkanımız Sayın Recep Tayyip
Erdoğan’ı göstermiş ve tebriklerini sunmuştur. Bu anlamda, küresel salgınla
mücadele -sadece Türkiye’de bitirmekle olmuyor- dünyada da biterse o zaman
salgınla mücadelede başarıya ulaşılıyor. İşte bu bağlamda, Bilim Kurulunun
almış olduğu kararlar, tavsiyeler çerçevesinde Hükûmetimiz erken adımlar atma
gayreti içerisinde olmuştur. Dün gece başlayan sokağa çıkma yasağı işte bu
çerçevede alınan kararlardandır. Covid-19 salgını nedeniyle önleyici tedbirler
kapsamında olup sadece kırk sekiz saatliğine yani bu hafta sonu için 30
büyükşehirimizde ve Zonguldak’ta uygulanmaya başlanmıştır.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen.
CAHİT
ÖZKAN (Denizli) – Bilindiği gibi, sosyal izolasyon ve corona salgınını tez
zamanda başımızdan savmak için en önemli tedbirlerdendir. Yetkililerimizin de
ifade ettiği gibi, bu süreçte, fırın, eczane, hastaneler, benzin istasyonları
gibi vatandaşlarımızın acil ve temel ihtiyaçlarının karşılanacağı faaliyetler
devam edecektir. Yine bu illerimizde Vefa Sosyal Destek gruplarına, büyükşehir
ve ilçe belediyelerimizin oluşturacağı destek hatlarına, kamu kurumlarının
hatlarına vatandaşlarımızca gerekli ihtiyaçlarının bildirilmeleri rica olunur.
Milletimizin paniğe kapılmadan sükûnetle alınan tedbirlere uyması, kendilerinin
ve vatandaşlarımızın sağlığı açısından önem arz etmektedir.
Sayın
Başkan, bir iki hususu da ifade ederek sözlerimi tamamlamak istiyorum.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Özkan.
CAHİT
ÖZKAN (Denizli) – Evet, bugün bir konuşmacı tarafından Denizli’de DESKİ’nin
muhtarlar üzerinden su paralarını tahsil ettiğine ilişkin birtakım iddialar
ileri sürüldü. Denizli Büyükşehir Belediyemiz, Denizli’mizin 19 ilçesi ve 623
mahallesinde belediyecilik hizmetlerini vatandaşlarımızın ihtiyacı neyse hayata
geçirmek için bir gayret içerisindedir. Ve 19 ilçemizde bütün mahallelerimizde
merkezde ne hizmetler varsa en uzak mahalleye kadar ulaştırma gayreti
içerisinde olmuştur. Belediye Başkanımızın özellikle… PTT faaliyetlerinin
yavaşlatılmasıyla ve Denizli’de sadece 2 PTT şubesinin çalışmaya devam etmesi
kararıyla beraber PTT’yle toplanan su paraları taşrada kenar mahallelerimizde
toplanamaz hâle gelmiş, oralardaki vatandaşlarımızın da…
(Mikrofon
otomatik cihaz tarafından kapatıldı)
BAŞKAN
– Sayın Özkan, lütfen tamamlayın sözlerinizi.
YASİN
ÖZTÜRK (Denizli) – Toplamayıverin, iki ay toplamasanız ne olur? Aç mı kaldı
Belediye?
CAHİT
ÖZKAN (Denizli) - …paralarını ödemelerini istemeleri üzerine Büyükşehir
Belediye Başkanımız bir hâl çaresi arama yoluna gitmiş ancak bulamayınca da bu
süreçten vazgeçilmiştir.
Diğer
açıdan, özellikle cenazenin kargoyla iade edilmesi meselesi bir adli vaka
olarak önümüzdedir. Olay şu şekilde cereyan etmiştir: Yakalanan bir terörist…
Yer gösterme sırasında kemikler bulunmuş ve bu kemiklerin kimlere ait olduğu
araştırması neticesinde, yer gösteren teröristin ifadesi üzerine ilgili kişinin
annesinden DNA örneği alınarak İstanbul Adli Tıp Kurumuna incelemeye
gönderilmiştir. Ve bir ceset ortada yoktur, birkaç kemik parçası vardır. Bu
Adli Tıp değerlendirmesi neticesinde, Adli Tıp gerekli DNA incelemelerini
yaparak sorumlu bir devlet ne yapması gerekiyorsa ve annenin… (HDP sıralarından
gürültüler)
MAHMUT
TOĞRUL (Gaziantep) – İnancınızda böyle mi tarif ediliyor?
GÜLÜSTAN
KILIÇ KOÇYİĞİT (Muş) – İnsan kemiklerini ailelerine kargoyla mı
gönderiyorsunuz?
BAŞKAN
– Sayın milletvekilleri, müsaade eder misiniz lütfen? Müsaade edin.
GÜLÜSTAN
KILIÇ KOÇYİĞİT (Muş) – Ayıp ya!
MERAL
DANIŞ BEŞTAŞ (Siirt) – Sayın Başkan, söz istiyorum.
MAHMUT
TOĞRUL (Gaziantep) – Sosyal güvenlik ne demek Sayın Başkan ya? İnancınızda
böyle midir…
CAHİT
ÖZKAN (Denizli) – Ya, bir susar mısın? Sayın Başkan, burada bilgi veriyoruz ya.
(AK PARTİ ve HDP sıraları arasında karşılıklı laf atmalar)
BAŞKAN
– Sayın Özkan, tamamlayın sözlerinizi.
CAHİT
ÖZKAN (Denizli) – Türkiye Cumhuriyeti devletine böyle bir isnat yapılıyorsa
elbette cevap vereceğiz.
GÜLÜSTAN
KILIÇ KOÇYİĞİT (Muş) - Nasıl bir isnat?
BAŞKAN
– Sözlerinizi tamamlayın.
CAHİT
ÖZKAN (Denizli) – Bakınız, yıllar önce ölen bir terörist… Yer göstermesi
neticesinde bulunan kemiklerle ilgili. (HDP sıralarından gürültüler)
ALİ
ŞAHİN (Gaziantep) – Gelin, siz konuşun. Gelin, siz açıklama yapın yerine.
CAHİT
ÖZKAN (Denizli) – Bakınız, hastanede bir ölümden bahsetmiyoruz. Hastanede bir
ölüm oldu, dışarıda bir ölüm oldu; elbette ölüm belgesi, defin belgesi
hazırlanır, yapılır. Ancak Adli Tıp çerçevesinde yapılan bir değerlendirme var.
İstanbul Adli Tıp Kurumu değerlendirmeyi yaptıktan sonra tespiti yapıyor ve
kişinin kim olduğunu tespit ediyor.
TULAY
HATIMOĞULLARI ORUÇ (Adana) – İnsanın kemikleri eşya mıdır, eşya mı? Ona cevap
ver.
CAHİT
ÖZKAN (Denizli) – Arkasından Tunceli’ye gönderiliyor. Tunceli’de bulunduğu için
Tunceli’ye gönderiliyor ve oradan da Diyarbakır Başsavcılığına gönderilerek
aileye teslim edilmesi gerekiyor ve bu da, teslim, mevcut mevzuatımız
çerçevesinde usulüne uygun olarak yapılmıştır.
(Mikrofon
otomatik cihaz tarafından kapatıldı) 
BAŞKAN
– Sayın Özkan, son kez açıyorum.
Buyurun.
CAHİT
ÖZKAN (Denizli) – Tamamlamak zorundayım efendim. 
Ha,
eğer bir itirazınız varsa, olabilir, şunu diyebilirsiniz: “Efendim, böyle bir
bulgu varsa, bu bulgu son tahlilde savcılıktan hastaneye gitsin, o hastaneden
de her ne kadar çok evvel, üç beş yıl önce ölüm olsa dahi morga konulsun,
oradan çıkış yapılsın.” Bu bir teklif olabilir, eyvallah. Ancak önümüzdeki
mesele farklıdır. 
Son
olarak… (HDP sıralarından gürültüler)
BAŞKAN
– Arkadaşlar, müsaade edin lütfen. Böyle bir usul yok. Bir dakika, sizin Grup
Başkan Vekiliniz de söz istedi, verecek cevabını.
Tamamlayın
sözlerinizi. 
TÜLAY
HATIMOĞULLARI ORUÇ (Adana) – İnsanları eşya görme usulü mü var ya? Bu ülkeyi
yöneten partinin sözcüsü böyle mi konuşur ya?
CAHİT
ÖZKAN (Denizli) – Sayın Başkan, sözlerimi tamamlıyorum. 
Burhan
Kuzu, Hukuk Politikaları Kurulu üyesidir ve hakkında bir dava açılmış olabilir
ve açılmıştır da. Bu, yargımızın demek ki ne kadar bağımsız olduğunu da
gösteriyor. Şimdi, biz şunu arzu ederiz: Açılmış bir dava varsa, hukukun en
temel kuralı, masumiyet ilkesi elbette, herhâlde Burhan Kuzu için de
geçerlidir. Bu çerçevede…
(Mikrofon
otomatik cihaz tarafından kapatıldı) 
BAŞKAN
– Sayın Özkan, rica ediyorum, lütfen tamamlayın artık.
CAHİT
ÖZKAN (Denizli) – Tamamlıyorum, son cümlelerim. 
BAŞKAN
– Haklısınız Sayın Özkan ama on dakika oldu yani.
CAHİT ÖZKAN (Denizli) – Burhan Kuzu’nun da herhâlde masumiyet karinesi vardır.
Yarın yargılamaları neticelenir, beraat kararı veya mahkûmiyet kararı
çerçevesinde hukukun ve insan haklarının gereği yapılır, adımlar da buna göre
atılır. 
TÜLAY
HATIMOĞULLARI ORUÇ (Adana) – Bunun postaneyle gönderilmesiyle alakasını anlatır
mısın? Hikâye anlatma!
CAHİT
ÖZKAN (Denizli) – Biz arzu ederdik ki masumiyet karinesinin varlığı herkes tarafından
ileri sürülebilsin. 
Genel
Kurulu saygıyla selamlıyorum.
BAŞKAN
– Sayın Beştaş, buyurun.
6.- Siirt Milletvekili Meral Danış Beştaş’ın, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması
MERAL
DANIŞ BEŞTAŞ (Siirt) – Sayın Başkan, ben, şu fotoğrafı anlatırken de söyleyecek
kelime ve cümle bulamadığımı ifade etmiştim. Bir anne olarak, bir insan olarak,
insancıl hukuka inanan bir şahıs olarak söylemiştim ama Sayın Grup Başkan
Vekilini dinleyince gerçekten bir kez daha dehşete düştüm.
CAHİT
ÖZKAN (Denizli) – Biraz önce açıklamalarımızı yaptık bununla ilgili.
MERAL
DANIŞ BEŞTAŞ (Siirt) – Ben ne diyorum, ben ne dedim? Dedim ki: Bir annenin
evladının cenazesi ya da cenazesine ait kemikleri kargoyla gönderilmiş. Siz
bana ne cevap verdiniz? Dediniz ki: “Bu, usulüne uygundur; ortada bir cenaze
yoktur, ortada kemikler vardır.”
CAHİT
ÖZKAN (Denizli) – Değiştirilebilir, onu teklif edin canım. Değiştirilebilir
“Şöyle yapılsın.” deyin. 
MERAL
DANIŞ BEŞTAŞ (Siirt) – Şimdi, ceset ya da kemiği neye göre ayırıyorsunuz?
Ortada bir DNA testi var mı? Var. Bu cesedi kim parçaladı, tartışmak bile
istemiyorum. O niye kemiğe dönüştü, onu tartışmak bile istemiyorum. 2017
yılından beri bu anne -annenin adı Halise Aksoy- çocuğunun kemiğini ya da
cenazesini arıyor ve şu anda Cumartesi Annelerinden Barış Annelerine binlerce
anne, evlatlarının kemiklerini ararken, gidecek bir mezarları yokken siz
kargoya nasıl “Usulüne uygun.” dersiniz?
(Mikrofon
otomatik cihaz tarafından kapatıldı)
BAŞKAN
– Teşekkür ediyorum Sayın Beştaş.
CAHİT
ÖZKAN (Denizli) – Bununla ilgili bir teklif getirirsiniz, dersiniz ki: “Bu
şekilde teslim edilmez, hastaneye girişi yapılır, oradan teslimi yapılır.”
Atipik bir durumla karşı karşıyayız.
MERAL
DANIŞ BEŞTAŞ (Siirt) – Bu nasıl bir vicdansızlıktır, bu nasıl insanlık dışı bir
yaklaşımdır!
CAHİT
ÖZKAN (Denizli) – Yani bu mesele açık ve apaçık ortadayken siz kalkmışsınız
şimdi cevap veriyorsunuz. Bizim bütün açıklamalarımız zaten sizin iddialarınızı
cevaplar niteliktedir.
MERAL
DANIŞ BEŞTAŞ (Siirt) – Sayın Başkan, lütfen…
BAŞKAN
– Sözlerinizi tamamlayın lütfen.
CAHİT
ÖZKAN (Denizli) – Sizin iddialarınızın tamamını cevaplar nitelikte olduğunu
biliyorsunuz, tekrar ısrar ediyorsunuz yani. 
BAŞKAN
– Sayın milletvekilleri, bakın, böyle bir müzakere usulü yok, rica ediyorum.
Sözlerinizi
tamamlayın Sayın Beştaş.
MERAL
DANIŞ BEŞTAŞ (Siirt) – Sayın Başkan “Böyle bir müzakere yok.” derken lütfen,
tarafsız bir şekilde, Sayın Grup Başkan Vekili “Bu, usulüne uygundur.” derken
de tepkiyi gösterin. Bir cenazenin kemik ya da cenaze…
CAHİT
ÖZKAN (Denizli) – İkinci kez söylüyorsunuz aynı şeyi.
BAŞKAN
– Sizlerin konuşmalarınızın içeriğine mi müdahale edeyim buradan? Yapayım o
zaman bundan sonra, keyifle yaparım.
MERAL
DANIŞ BEŞTAŞ (Siirt) – Bir kere, siz, bu iktidar -şu anda Sayın Grup Başkan
Vekili de ispatladı ki- ne vicdanı kalmıştır ne etik değeri kalmıştır ne
insanlığı kalmıştır; artık, cenazeleri kargoyla gönderiyorlar, kargoyla. 
HASAN
ÇİLEZ (Amasya) – Sayın Başkan, o hususta sizinle hiçbir zaman aynı çizgide
olmadık, olmayız da.
MERAL
DANIŞ BEŞTAŞ (Siirt) – Herkesin bir mezar hakkı vardır, herkesin bir mezar
hakkı vardır.
BAŞKAN
– Herkes maskelerini taksın lütfen, maskesiz kimse konuşmasın.
MERAL
DANIŞ BEŞTAŞ (Siirt) – Sizin maskeniz düştü, bundan sonra “insan hakları”,
“hukuk”, “din”, “vicdan” falan demeyin, demeyin.
(Mikrofon
otomatik cihaz tarafından kapatıldı)
BAŞKAN
– Sayın Beştaş, teşekkür ediyorum. 
HASAN
ÇİLEZ (Amasya) – Onlarla, sizinle aynı çizgide değiliz, bunu bilin.
CAHİT
ÖZKAN (Denizli) – Terörle aranıza çizgi çizmedikten, terörle aranıza çizgi
çekemedikten sonra biz buna müsaade edemeyiz.
BAŞKAN
– Değerli milletvekilleri…
MERAL
DANIŞ BEŞTAŞ (Siirt) – Siz insanlıktan çıkmışsınız. “Bu, usule uygun.” lafı
sizi uluslararası…
BAŞKAN
– Sayın Beştaş, teşekkür ediyorum. 
MERAL
DANIŞ BEŞTAŞ (Siirt) – Sayın Başkan, son cümlemi söyleyeceğim.
BAŞKAN
– Son cümlenizi alayım.
CAHİT
ÖZKAN (Denizli) – Böyle teselsül edemez ki, böyle bir şeyi kabul etmek mümkün
değil.
MERAL
DANIŞ BEŞTAŞ (Siirt) – Bu, uluslararası hukukta da; bu, vicdanı hukukta da; bu,
insancıl hukukta da; bu, Medeni ve Siyasi Haklara İlişkin Uluslararası
Sözleşme’de de insanlığa karşı bir suçtur ve cezasını er geç alacaktır bu suç
ve bunun hesabını Lahey’de mutlaka -içeride olmasa da- vereceksiniz, annelere
yaptığınız bu işkencenin hesabını vereceksiniz.
BAŞKAN
– Teşekkür ederim.
Sayın
milletvekilleri, şimdi sisteme giren ilk 15 milletvekiline yerlerinden birer
dakika söz vereceğim.
Sayın
Şeker, buyurun.
7.- Kocaeli Milletvekili İlyas Şeker’in, Hükûmetin
coronavirüsle mücadeleye hız kesmeden devam ettiğine, vatandaşların maske
ihtiyacı ile hastane masrafları ücretsiz karşılanırken yardım talebinde bulunan
ülkelere karşılıksız malzeme gönderildiğine, “Salgın küresel, mücadele yerel.”
diyerek vatandaşlara ve sağlık çalışanlarına destek olan Kocaeli Büyükşehir
Belediye Başkanına teşekkür ettiğine ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
Değerli
milletvekilleri, Hükûmetimiz coronavirüsle hız kesmeden mücadeleye devam
ediyor. Vatandaşlarımızın ihtiyacı olan maske, hastane masrafları ve yardım
talebinde bulunan ülkelerin de ihtiyaçları ücretsiz karşılanıyor. Açıklanan
ekonomik paketlerle çalışana, esnafa, sanatkâra ve işverene destekler
veriliyor.
Seçim
bölgem Kocaeli’de “Salgın küresel, mücadele yerel.” diyerek belediyelerimiz,
elini taşın altına koyarak, reklam ve şov yapmadan, kendi öz kaynaklarıyla
vatandaşımıza, sağlık çalışanlarımıza destek oluyor. Kocaeli Büyükşehir
Belediyemiz, fedakâr sağlık personelimizin nöbetlerinde motivasyonlarını
yükseltmeye yönelik çalışmalar yapıyor; evlerinin dışında konaklama
ihtiyaçlarını karşılıyor; Pandemi Kurulunun kararıyla evinde karantinada
olanlar yurtlara yerleştiriliyor ve tüm ihtiyaçları karşılanıyor. 
Hizmetlerinden
dolayı Büyükşehir Belediye Başkanıma ve ekibine teşekkür ediyor, hizmetleri
paylaşmaya devam edeceğimi söylüyor, hepinizi saygıyla selamlıyorum.
BAŞKAN
– Sayın Özdemir…
8.- İstanbul Milletvekili Sibel Özdemir’in,
vatandaşların alınan tedbirleri uygulayarak salgının yayılmasının önlenmesinde
en yüksek hassasiyeti göstermesi, Parlamentonun önceliğinin ekonomik destekleri
ve önlemleri kapsayan yasaları çıkarmak olması gerektiğine ilişkin açıklaması
SİBEL
ÖZDEMİR (İstanbul) - Teşekkür ederim Sayın Başkan.
Ülkemiz
ve tüm dünyanın coronavirüs salgın hastalığıyla mücadele ettiği bu kritik
günlerde şüphesiz temennimiz, tüm dünya ve ülkemiz vatandaşlarının sağlıkla,
mümkün olan en az kayıpla bu süreci kontrollü bir duruma getirmektir.
En
büyük çağrım da: Vatandaşlarımızın alınan önlemlere ve uyarılara en yüksek
düzeyde uymaları ve salgının yayılmasının önlenmesinde en yüksek hassasiyeti
göstermeleridir.
Bizlerin
Parlamento olarak bu dönemde tabii ki önceliğimiz, sağlık alanı, sağlık
kurumları, sağlık çalışanları başta olmak üzere ekonomik destekleri, önlemleri
önceleyen yasalardır. Ancak bu kritik dönemde biz yaklaşık üç dört haftadır,
adalet sistemine güvenin, yargının bağımsızlığının, hukukun üstünlüğünün tahrip
edildiği bir dönemde bu temel sorunlar ortadayken; toplumsal mutabakat, vicdan,
eşitlik gibi hukukun temel, evrensel ilkelerinden uzak bir infaz yasasını, af
yasasını günlerdir tartışaduruyoruz. 
Teşekkürler.
BAŞKAN
– Sayın Şimşek… 
9.- Mersin Milletvekili Baki Şimşek’in, vatandaşlar ile
devlet kurumları arasında köprü görevi gören muhtarlara 1 maaş tutarından az
olmamak üzere ekonomik destek sağlanmasını talep ettiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Başkan, muhtarlarımız vatandaşlar ile devlet kurumlarımız arasında bir köprü
görevi görmektedirler. Özellikle bu corona salgını başladığı günden bu tarafa,
gerek kaymakamlıklar gerek Emniyet güçlerimiz ile vatandaşlarımız arasında her
türlü iletişimi sağlayan köy ve mahalle muhtarlarımız vardır. Bunlar, gün geliyor,
kırsal mahallelerden kaymakamlıklara vatandaşın erzak yardımları için, sağlık
problemleri için, ilaç yardımları için bir günde belki birkaç defa şehre gidip
gelmek zorunda kalıyorlar ve vatandaşlarımızın her türlü sorununa yardımcı
olmaya çalışıyorlar. 
Ben,
buradan Aile, Çalışma ve Sosyal Hizmetler Bakanlığına çağrı yapmak istiyorum:
Vatandaşlarımıza yapılmış olan sosyal yardımlar gibi muhtarlarımıza da en az
birer maaş tutarından az olmamak üzere ekonomik bir destek verilmesini talep
ediyorum. 
Başta
Mersin’deki 800 muhtarımız olmak üzere emeği geçen bütün muhtarlarımıza
teşekkür ediyorum. Aç ve açıkta kalan bütün vatandaşlarımızın derdine derman
olmaya çalışıyorlar ve kırsal mahallelerdeki vatandaşlarımıza da maske
dağıtımının -eczanelere hepsinin ulaşma imkânı yok- muhtarlarımız aracılığıyla
yapılmasını…
(Mikrofon
otomatik cihaz tarafından kapatıldı) 
BAŞKAN
– Sayın Yılmaz… 
10.- Düzce Milletvekili Ümit Yılmaz’ın, Bitkisel
Üretimi Geliştirme Programı’nı desteklediklerine, sertifikalı tohuma verilecek
olan yüzde 75 hibe desteği uygulamasının 21 ille sınırlandırılmaması
gerektiğine ilişkin açıklaması
ÜMİT
YILMAZ (Düzce) – Teşekkür ederim Sayın Başkan. 
Tarım
Bakanlığının üç gün önce açıkladığı Bitkisel Üretimi Geliştirme Programı’nı
canıgönülden destekliyoruz. Özellikle sertifikalı tohuma verilecek olan yüzde
75 hibe desteği uygulamasının doğru ancak bu desteğin 21 ille
sınırlandırılmasının eksik bir uygulama olduğunu belirtmek istiyorum. 
Covid-19
salgınıyla beraber birçok kesime destek verilirken tarım sektörü
desteklemelerden yeterince faydalanamamıştır. Böyle zor bir dönemde verilen bu
tohum desteği, çiftçilerimize âdeta bir can suyu gibi gelecektir ancak bu
desteğin sadece 21 ille sınırlanıp diğer 60 ilin görmezden gelinmesi hatalı bir
uygulamadır, hele hele Batı Karadeniz Bölgesi’nde bulunan başta Düzce olmak
üzere hiçbir ilin desteklemeye alınmamasına anlam verebilmek mümkün değildir.
Tarım Bakanımızın diğer 60 vilayetin de sesini duyacağını, bu desteklemeleri
bütün illerimize vererek zor günler geçiren tarım sektörüne umut olacağını
tahmin ediyorum. 
BAŞKAN
– Sayın Taşkın…
11.- Mersin Milletvekili Ali Cumhur Taşkın’ın,
coronavirüs salgınıyla mücadelenin sürdürüldüğüne, Cumhurbaşkanı Recep Tayyip
Erdoğan’ın “Biz Bize Yeteriz Türkiye’m” sloganıyla başlattığı millî dayanışma
kampanyasının yoğun ilgi gördüğüne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
Coronavirüs,
dünya genelinde etkisini göstermeye devam ediyor. Türkiye de virüsle mücadeleyi
hem tıbbi hem ekonomik hem de sosyal yönleriyle sürdürüyor. Alınan tedbirler
dolayısıyla mağdur olan dar gelirli vatandaşlarımıza ilave destek sağlamak
amacıyla Cumhurbaşkanımız Sayın Recep Tayyip Erdoğan’ın “Biz Bize Yeteriz
Türkiyem” sloganıyla başlattığı Millî Dayanışma Kampanyası yoğun ilgi görüyor.
Her sektörden kampanyaya katılımlar çığ gibi büyüyor. Her ne kadar kimi
kesimler bu kampanyayı itibarsızlaştırmaya çalışsa da görüldüğü gibi milletimiz
bu fitne odaklarına kulak vermemiştir. Aziz milletimiz yardım kampanyasına gösterdiği
sahiplenmeyle âdeta yeni bir destan yazmış, kardeşliğin gücünü göstermiştir.
Ülkemizin
bu sıkıntılı günlerinde yardım kampanyasına katılarak dayanışma ortaya koyan
tüm vatandaşlarımıza ve kurumlarımıza şükranlarımı sunuyor, Genel Kurulu
saygıyla selamlıyorum.
BAŞKAN
– Sayın Aycan… 
12.- Kahramanmaraş Milletvekili Sefer Aycan’ın,
coronavirüs gibi hava yoluyla bulaşan hastalıklarda izolasyonun ve filyasyonun
önemli olduğuna, hastaların temasta olduğu kişilerin tespit edilmesi ve en az
on dört gün gözlem altına alınması gerektiğine ilişkin açıklaması
SEFER
AYCAN (Kahramanmaraş) – Sayın Başkan, coronavirüs gibi hava yoluyla bulaşan
bulaşıcı hastalıklarda en önemli konulardan birisi izolasyondur yani hasta olan
kişilerin tamamen ayrılması, hiçbir kimseye hastalık bulaştırmamasıdır. 
Diğer
bir önemli konu filyasyondur. Filyasyon, kaynağı bulmaktır, hasta insanı
bulmaktır. Onun için hastanedeki verilen hizmetler yanında sahadaki verilen
hizmetler çok önemlidir. Bu yüzden birinci basamak sağlık kuruluşlarının,
sağlık müdürlüklerinin özellikle hastaların temasta olduğu kişileri bulması
lazım. Yapılan hesaplamalar şunu gösteriyor ki: 1 vaka 2,4 kişiye bulaştırıyor.
Bu nedenle şu an 47 bin vakamız olduğunu ve bunun 2,4’le çarpıldığında çok
ciddi sayıda daha vaka çıkabileceğini gösteriyor. Bunun için filyasyon
çalışmalarına çok önem vermemiz lazım ve temaslılar kuluçka taşıyıcısı olabilir
yani bu dönemde kendisinde bulgu olmadan hastalığı yayabilir. Bu nedenle temas
hâlinde olan kişiler mutlaka gözlem altına alınmalıdır, en azından on dört gün.
Teşekkür
ederim.
BAŞKAN
– Sayın Sümer…
13.- Adana Milletvekili Orhan Sümer’in, salgın
nedeniyle iş yükü artan PTT çalışanlarının ücretlerinin iyileştirilmesi, hijyen
koşullarının düzeltilmesi gerektiğine ilişkin açıklaması
ORHAN
SÜMER (Adana) – Teşekkür ederim Sayın Başkan.
Salgın
nedeniyle birçok sektör faaliyeti neredeyse tamamen dururken bazı sektörlerde
ise büyük bir iş artışı söz konusu. Her zaman destekçileri olduğumuz
sağlıkçılarımızın yanı sıra PTT ve kargo çalışanlarının iş yüklerinde
olağanüstü bir artış görülmektedir.
Evde
kalan vatandaşlar neredeyse zorunlu alışverişlerini bile kargo ve posta yoluyla
yapmaya yöneldi. Bazı yurttaşlara ödenen paraların PTT işçileri tarafından
elden dağıtılması ve milyonlarca maskenin de yine PTT aracılığıyla dağıtılacak
olması, çalışanlara büyük bir iş yükü getirmektedir. Artan bu iş yüküne PTT
çalışanları artık yetişemiyor. Ayrıca her gün birçok sayıda kişiyle temas etmek
zorunda kalan çalışanların virüse yakalanma olasılıkları da fazla. Koruyucu
maske ve kıyafetlerin eksik olduğu yönünde bir çok şikâyet duyuyoruz. PTT iş
yükünün hafifletilmesi için personel alımı gerçekleştirilmeli, ücretlerinde
iyileştirilmeye gidilmeli ve hijyen koşulları düzeltilmeli.
BAŞKAN
– Sayın Özkan…
14.- Mersin Milletvekili Hacı Özkan’ın, coronavirüs
salgınıyla Sağlık Bakanının koordinasyonunda tüm illerde pandemi kurulları
oluşturularak mücadele edildiğine, 31 ilde uygulanmakta olan sokağa çıkma
yasağına ülkenin tamamında gönüllü uyularak virüsün bulaşma zincirinin
kırılması gerektiğine ve vefat edenlere Cenab-ı Allah’tan rahmet dilediğine
ilişkin açıklaması
HACI
ÖZKAN (Mersin) – Teşekkürler Sayın Başkan. 
Dünyanın
tamamını etkisi altına alan coronavirüs hastalığı ülkemizde de tüm
şehirlerimize yayılmış ve hastalıktan dolayı maalesef her gün yeni canlar
yitiriyoruz. Vefat edenlere Cenab-ı Allah’tan rahmet, hastalarımıza acil
şifalar diliyorum. Sağlık Bakanımızın koordinasyonunda tüm illerimize pandemi
kurulları oluşturularak her gün alınan yeni tedbirlerle devletimizin tüm
kurumları fedakârca mücadele ediyor. 30 büyükşehir ve Zonguldak’ta uygulanmakta
olan sokağa çıkma yasağına -Mersinli hemşehrilerim başta olmak üzere tüm
vatandaşlarımıza çağrımız- Türkiye’nin tamamında gönüllü olarak uyalım ve insan
hareketliliğini azaltarak virüsün bulaşma zincirini kıralım. 
Bu zor günleri aziz milletimizin sabır ve fedakârlık
dirayetiyle aşacağımıza inanıyor, Genel Kurulu saygıyla selamlıyorum.
BAŞKAN – Sayın Oruç…
15.- Adana Milletvekili Tulay Hatımoğulları Oruç’un,
sokağa çıkma yasağını iki saat öncesinden ilan ederek insanları panik içinde
sokağa döken ve virüsün yayılmasını hızlandıran bir başka ülke olup olmadığını
öğrenmek istediğine ilişkin açıklaması
TULAY
HATIMOĞULLARI ORUÇ (Adana) – Bizler günlerdir tam izolasyon diyoruz;
yapmadınız, geç kaldınız. İki saat önce aklınıza geldi, sokağa çıkma yasağı
ilan ettiniz. Önceden ilan edilmeliydi ki insanlar suyunu, ekmeğini alsın. 11
Nisanı corona bayramı olarak kutlayan başka ülke var mıdır? Panik içinde
insanları bu kadar sokağa döken ve virüsün yayılmasını bu kadar hızlandıran
başka bir ülke var mıdır? Bu, acemiliktir, iş bilmezliktir, milyonlarca insanın
yaşamıyla oynamaktır, vatandaşa sopa göstermektir. Toplum öfkeli, tepkili.
İstanbul TTB’nin dediği gibi “Salgın değil, algı yönetiyorsunuz.” 
BAŞKAN
– Sayın Koçyiğit…
16.- Muş Milletvekili Gülüstan Kılıç Koçyiğit’in,
Ödemiş T Tipi Kapalı Ceza İnfaz Kurumunda kalan hasta mahpus Mehmet Salih
Filiz’in mağduriyetinin giderilmesi konusunda Adalet Bakanlığını harekete
geçmeye davet ettiklerine ilişkin açıklaması
GÜLÜSTAN
KILIÇ KOÇYİĞİT (Muş) – Adalet Bakanlığına iletilmek üzere… Ödemiş T Tipi Kapalı
Ceza İnfaz Kurumunda kalan hasta mahpus Mehmet Salih Filiz’in kardeşi Şehmus
Filiz’in tarafımıza aktardıklarına göre: Kardeşinin bağırsak kanseri olduğunu
ve ödemiş T Tipi Ceza İnfaz Kurumuna geldiğinden beri yaklaşık dört aydır
düzenli tedavi görme olanaklarının kendisine tanınmadığını, Covid-19 salgını
başladığından beri hiçbir sağlık hizmetine erişemediğini, düzenli kullanması
gereken ilaçlarının kardeşine verilmediğini, kardeşinin her besini
tüketemediğini, bu nedenle özel mama kullanması gerektiğini ama bu mamanın
kendisine iletilmediğini, kardeşinin sağlık durumunun hızla kötüye gittiğini ve
hayatından endişe duyduklarını aktarmışlardır. Bu konuda Adalet Bakanlığını bir
an önce harekete geçmeye ve sağlık sorunlarını gidermeye davet ediyoruz.
BAŞKAN
– Sayın Aydemir…
17.- Erzurum Milletvekili İbrahim Aydemir’in,
hadiselere müspet yönleriyle bakabilmenin hayatı kolaylaştırmanın en kestirme
yolu olduğuna ilişkin açıklaması
İBRAHİM
AYDEMİR (Erzurum) – Başkanım, hadiselere müspet yönleriyle bakabilmek hayatı
kolaylaştırmanın en kestirme yolu. Bunun halk zihnine yerleşmiş hâli “Allah çam
isteyene çam, mum isteyene mum verir.” şeklindedir. Öyleyse zor zamanlarda
güzel cenaha yönelmek gerekiyor. Bu bapta bir veri paylaşalım: Mevsim
etkilerinden arındırılmış Tüketici Güven Endeksi bir önceki aya göre anlamlı
bir artış göstererek martta yüzde 58,2’ye yükselmiştir. Nedir bu Tüketici Güven
Endeksi? Tüketicilerin ülke ekonomisiyle ilgili eğilim ve değerlendirmeleri,
iktisadi gelişmeleri yakından izlemek amacıyla kullanılan öncü bir gösterge ve
ekonomideki büyümeyi tahminde anlamlı değerler üreten bir kavram. Bir özel not
daha: Tüketici Güven Endeksi Avrupa Birliği kriterleri üzerinden hazırlanıyor.
Ve niye böyle bir aktarım? Acıları, sorunları yarıştırmak yerine, ak siyaset
tarzının öne aldığı huzur katsayısını ve çözümleri yarıştırma bağlamında bu
nevi göstergelerin öne çıkarılması...
(Mikrofon
otomatik cihaz tarafından kapatıldı) 
BAŞKAN
– Sayın Öztunç…
18.- Kahramanmaraş Milletvekili Ali Öztunç’un, sokağa
çıkma yasağının doğru ama bir o kadar da zamanlaması ve saatinin yanlış
olduğuna ilişkin açıklaması
ALİ
ÖZTUNÇ (Kahramanmaraş) – Teşekkür ederim Sayın Başkanım.
Sokağa
çıkma yasağı geç kalınmış, doğru ama bir o kadar da zamanlaması ve saati yanlış
bir karar olmuştur. Hangi akla hizmet saat akşam on sularında böyle bir karar
alınabilir? Günlerdir Türkiye’ye “Evde kal Türkiye. Evde kal Türkiye.” deniyordu,
İçişleri Bakanı Süleyman Soylu bir kararıyla tüm Türkiye’yi sokağa çıkarttı,
evlerden çıkarttı. Üstelik aynı Bakan yani Sayın Süleyman Soylu, geçtiğimiz
hafta “Sokağa çıkma talebi FETÖ’cülerin talebidir.” diyordu. Bu ne perhiz bu ne
lahana turşusu! Belediye başkanlarına bilgi verilmiyor, AK PARTİ’li belediye
başkanlarının haberi var ama Cumhuriyet Halk Partili belediye başkanlarının
maalesef sokağa çıkma yasağından haberleri olmamış durumda, burada bile siyaset
yapılıyor. Gözünüz iyice kör, yüreğiniz, vicdanınız iyice karanlık olmuş.
Teşekkür
ederim.
BAŞKAN
- Sayın Yıldız.
19.- Ankara Milletvekili Zeynep Yıldız’ın, 8 Nisanda
yayımlanan Cumhurbaşkanı kararıyla Ankara-Karabük demir yolu hattında yolcu
taşımacılığının başlayacağına, Cumhurbaşkanı Recep Tayyip Erdoğan’a tensipleri
dolayısıyla Ankaralı, Karabüklü ve Çankırılı hemşehrileri adına şükranlarını
sunduğuna ilişkin açıklaması
ZEYNEP
YILDIZ (Ankara) – Teşekkürler Sayın Başkan.
Kalecik
ilçemizin Buğra köyünde bir amcamızın Karaelmas treninin tekrar yolcu taşımaya
başlamasına ilişkin bir talebi olmuştu. Aslında bu tren benim kendi köyümden de
geçer. Bölge turizmine katkı sunmak adına trenin tekrar yolcu taşımaya
başlaması hem benim babamın hem o güzergâhta yaşayan pek çok kişinin ortak
hayaliydi çünkü bunun hayatımıza dokunan bir yanı vardı. Ankara vekillerimizle
biz bu talebimizi TCDD’ye ve Taşımacılık AŞ’ye iletmiştik. İlerleyen süreçte de
bu güzergâh üzerindeki şehirlerin AK PARTİ’li vekillerince bu meselenin
takipçisi olduk. Karabük Vekilimiz Cumhur Ünal Bey de bunu Plan ve Bütçe
Komisyonunda gündeme getirmişti. 8 Nisanda yayımlanan Cumhurbaşkanlığı
kararıyla Ankara-Karabük hattı yolcu taşımaya başlayacak. Ben Sayın
Cumhurbaşkanımıza tensipleri dolayısıyla Ankaralı, Karabüklü ve Çankırılı
hemşehrilerimiz adına şükranlarımı sunuyorum. Önceki Bakanımız Cahit Turhan
Bey’e, Emin Akbaşoğlu’na ve tüm Ankara, Çankırı ve Karabük vekillerimize
destekleri dolayısıyla teşekkür ediyorum. İnşallah küresel pandemi
atlatıldığında bu sefer bölge turizmine ciddi katkı sunacak. Genç arkadaşlarım
şimdiden Kızılırmak kenarında usul usul hareket ederken kitap okuma hayalleri
kurmaya başlayabilirler. Hayırlı olsun.
BAŞKAN
- Sayın Barut.
20.- Adana Milletvekili Ayhan Barut’un, sokağa çıkma
yasağını uygulamanın başlamasına iki saat kala duyurarak sağlık emekçilerinin
çabasını boşa düşüren ve yurttaşları mağdur edenlerin hesabını vermesi, bu
karara imza atanların toplumdan özür dileyerek istifa etmesi gerektiğine
ilişkin açıklaması
AYHAN
BARUT (Adana) – Sayın Başkan, son anda duyurulan sokağa çıkma yasağıyla yine
her şeyi ellerine yüzlerine bulaştırdılar, kaosa çanak tuttular. Tam karantina
çağrısına kayıtsız kalanlar sayesinde sosyal mesafe kuralları yok edildi,
insanlar temel ihtiyaçları için alışverişe akın etti, iktidar insanlarımızı
ters köşe yapmaya çalıştı. Sokağa çıkma yasağını erken bir zamanda ve yurttaşın
en temel ihtiyaçlarını karşılayabilecekleri uygun bir süre vererek ilan
etmeleri gerekirdi. Salgının önlenmesi için doğru olan bu adımı sanki
mücadeleyi kasten engellemek istermiş gibi yanlış uygulamalarla içinden
çıkılmaz hâle getirdiler. Kontrollü bir uygulama yapılsa, kamu yönetimini
bilseler bu acı tablo yaşanmazdı. Sağlık emekçilerimizin çabasını boşa düşüren
ve yurttaşlarımızı mağdur edenler bunun hesabını vermelidir. Bu karara imza
atanlar toplumdan özür dilemeli, hak etmedikleri ve boş yere işgal ettikleri
makamlardan derhâl istifa etmelidirler. 
BAŞKAN
- Sayın Arkaz…
21.- İstanbul Milletvekili Hayati Arkaz’ın,
coronavirüsle mücadelede hijyenin sağlanması adına en önemli ihtiyacın su
olduğuna, İstanbul ilindeki barajların su yeterliliği anlamında uyarı
verdiğine, ilan edilen iki günlük sokağa çıkma yasağına uyulması gerektiğine
ilişkin açıklaması
HAYATİ
ARKAZ (İstanbul) – Teşekkür ederim Sayın Başkan.
Coronavirüsle
mücadele ederken hijyenin sağlanması adına en önemli ihtiyacımız sudur. Bu
noktada İstanbul’daki barajlar su yeterliliği anlamında uyarı vermektedir.
Geçen sene bu zaman diliminde doluluk oranı yüzde 90’lar civarındayken bu sene
yüzde 60-70’lere kadar gerilemiştir. İstanbul’da başta Terkos olmak üzere 14
barajımız vardır. Türkiye'nin en kalabalık şehrinde yaşanması muhtemel bir su
sorununa karşı yetkililer gerekli tedbirleri almalıdır. 
Ayrıca,
ilan edilen iki günlük sokağa çıkma yasağına uyulması Türk milletinden
beklentimizdir. Fırın, eczane gibi temel ihtiyaç maddelerinin satıldığı
mekânlar ile hastaneler ve sağlık merkezleri açık olacaktır. Bir hekim olarak
kararı doğru buluyor ve destekliyorum. Panik yapmadan devletin aldığı kararlara
uymalıyız. Unutmayalım ki birlikte başaracağız Türkiye’m. 
Genel
Kurulu saygıyla selamlıyorum. 
BAŞKAN
– Sayın milletvekilleri, gündeme geçiyoruz. 
Başkanlığın
Genel Kurula sunuşları vardır. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım:
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 5/2/2020 tarihinde Antalya
Milletvekili Feridun Bahşi ve 20 milletvekili tarafından, sanayi ve finans
sektöründeki sorunların araştırılarak alınması gerekli önlemlerin belirlenmesi
amacıyla verilmiş olan (10/2472) esas numaralı Meclis Araştırması Önergesi’nin
ön görüşmelerinin, Genel Kurulun 11 Nisan 2020 Cumartesi günkü birleşiminde
yapılmasına ilişkin önerisi
11/4/2020
Türkiye Büyük Millet Meclisi Başkanlığına
Danışma
Kurulu 11/4/2020 Cumartesi günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Lütfü
Türkkan 
 Kocaeli
 Grup
Başkan Vekili 
Öneri:
Antalya
Milletvekili Feridun Bahşi ve 20 milletvekili tarafından, sanayi sektöründeki
sorunların araştırılarak alınması gerekli önlemlerin belirlenmesi amacıyla
5/2/2020 tarihinde Türkiye Büyük Millet Meclisi Başkanlığına verilmiş olan
(10/2472) esas numaralı Meclis araştırması önergesinin diğer önergelerin önüne
alınarak görüşmelerinin 11/4/2020 Cumartesi günlü birleşimde yapılması
önerilmiştir. 
BAŞKAN
– Önerinin gerekçesini açıklamak üzere İYİ PARTİ Grubu adına Sayın Lütfü
Türkkan. (İYİ PARTİ sıralarından alkışlar)
LÜTFÜ
TÜRKKAN (Kocaeli) – Sayın Başkan, ben Kocaeli Milletvekiliyim, haberiniz olsun.

BAŞKAN
– Teşekkür ediyorum bilgilendirme için.
İYİ
PARTİ GRUBU ADINA LÜTFÜ TÜRKKAN (Kocaeli) – Sağ olun efendim. 
Sayın
Başkan, değerli milletvekilleri; Türk sanayisinde yaşanan sorunların ve finans
sistemindeki tıkanıklığın nedenlerinin araştırılması ve alınması gereken
önlemlerin belirlenmesi amacıyla bir araştırma önergesi vermiştik. 
Her
gün tanık olduğumuz üzere devlet ciddiyeti yerle yeksan olmuş. Yani salgın
sürecinde “tedbir” adı altında yapılan birçok eylem sorunun asıl kaynağı hâline
geldi. “Ekonomik paket” diye açıklanan sözde destek paketinin yarattığı hayal
kırıklığının ardından PTT kargoyla maske gönderecekti, kargo olmadı eczaneye
verdik, eczane “Bana gelmedi.” dedi. Ya millet maskesiz, “Parayla alalım.”
dedi, parayla satın almak da yasak. En sonunda dün gece saat on ikide milleti
eve soktunuz, saat onda haber vererek de sokağa dökerek soktunuz. Yani, milleti
enterne ederken, sokaktan izole ederken sokaklara nasıl bir millet sürülür,
dökülür onun en güzel örneğini gösterdiniz. Beceriksizliğin, basiretsizliğin
bir örneğiyle daha karşı karşıya kaldık.
Bugün
karşı karşıya kaldığımız bu yönetim zafiyeti, corona virüsü yüzünden hayatını
kaybetmiş vatandaşlarımız ve aileleri başta olmak üzere bu virüsle mücadele
eden sağlık çalışanlarımıza, günlerdir evlerinden çıkmayan vatandaşlarımıza,
canını devletine emanet etmiş her bir vatandaşımıza yapılmış büyük bir ayıp ve
vicdansızlıktır.
Değerli
milletvekilleri, Türkiye ekonomisi özellikle son beş yıldan itibaren sürekli
artan döviz kuru ve sizin yanlış politikalarınız sebebiyle sorunlar yaşamaya
devam ediyor. Hemen hemen her sektör bu beş yılda geriye gitti. En başından
beri inşaat diye tutturmak yerine gerçek üretimi desteklemiş olsaydınız bugün
en azından elimizde güçlü bir tarım ve sanayi sektörü olurdu. İktidara
geldiğiniz günden bugüne kadar belediyelerden öğrendiğiniz şekliyle sadece
inşaat sektörünü canlandırdınız. Zira orada ranta ulaşmak çok kolaydı. Yani,
bir merkezî yönetimin ranta ulaşabilmesinin en kısa yolunu inşaat olarak
seçmesinin en güzel örneğini Türkiye yaşıyor ama geldiğimiz noktada bir şey
var. Türkiye’de şu anda üretimin durma noktasına geldiği bir yerde, bütün dünyada
kendi üretimlerini kendi ülkesi için sakladığı bir dönemde, üretimin ne kadar
önemli olduğu bir kere daha ortaya çıktı ama gelin görün ki Türkiye’de on sekiz
yılda doğru dürüst bir tek sanayi kuruluşu açılmadı. Bana diyebilir misiniz,
bir Arçelik yapabildik –aklıma ilk geldiği için söylüyorum- bir Ford
yapabildik, bir Renault yapabildik? Veya “Anadolu Kaplanları” denilen,
Anadolu’da samimi KOBİ şeklinde üretim yapan o fabrikaların yerine bir tane
daha yapabildiniz mi? Hiçbir şey yapamadınız; sadece inşaat yaptınız. Zira,
oradan rant elde etmek çok kolaydı. 
CAHİT
ÖZKAN (Denizli) – Beyaz eşya sektöründe ilk 10 ülke arasına girdik.
LÜTFÜ
TÜRKKAN (Devamla) – Üretmek zahmet ister, üretmek ciddi anlamda bir istihdam
yaratır. Bunu yapmak yerine -inşaatı yaptırdınız, paraları ödeyemeyince inşaat
şirketlerini bankalara sattınız, onu da söyleyeyim- sadece inşaat yaptırdığınız
şirketlerin, onların lehine çalıştınız. 
Bakın,
geçtiğimiz günlerde KGF’nin genişletilmesine dair bir kanun teklifi geldi ve
çok da olumluydu, artırıldı. Türkiye'nin, sanayicilerin teminat noktasında
sıkıştığı bir dönem. Bu KGF can simidi gibi geldi. Ben Kocaeli’den geliyorum,
Kocaeli’de sanayicilerle her gün konuşuyorum, Kocaeli Sanayi Odasından
geliyorum. Sanayici ilk etapta ne yapar bu sıkışık dönemde işçisini çıkarmamak
için, onların maaşlarını ödemek için? Devri tamamlamak için bankalara
koşmuşlar, demişler ki: “Bize biraz daha ilave kredi verin yani şu işçilerin
parasını ödeyelim.” Daha ikinci gün yani bizim bu kararın Resmî Gazete’de yayımlanmasının
ikinci gününden sonra bankalardan gelen cevap şu: “KGF bitti.” Ya, 25 milyar
lirayı kime dağıttınız? Bu, sanayiciye niye gitmedi? Sanayicilerin hiçbirisi bu
KGF’ye ulaşamadı, bilginiz olsun. Burada bizim çıkardığımız kanun sadece
birilerinin gözünü boyamaktan ibaret kaldı, başka da hiçbir anlamı olmadı.
Şimdi,
gerçekten üreticiyi desteklemiş olsaydınız bu rakamlar buraya gelir miydi,
Türkiye şu anda ciddi anlamda ithalata bağımlı bir ülke hâline gelir miydi?
Sadece sanayi üretiminden bahsetmiyorum, tarım üretiminden bahsediyorum.
İnsanlar dün akşam ekmek almaya çıktılar. Ekmek neyle yapılıyor? Unla. Unu
yapacak buğdayımız var mı? Vallahi yok, billahi yok. Size söylüyorum: Üç ay
daha limanlar açılmasın, üç ay daha ülkeler ihracat kotalarını kaldırmasınlar
Türkiye ekmeksizlikten kırılır. Ülkeyi getirdiğiniz nokta bu.
(Mikrofon
otomatik cihaz tarafından kapatıldı)
CAHİT
ÖZKAN (Denizli) – İhtiyacı olan varsa göndeririz, sıkıntı yok.
LÜTFÜ
TÜRKKAN (Devamla) – Sayın Başkan, bitiriyorum.
BAŞKAN
– Sözlerinizi tamamlayın lütfen. 
LÜTFÜ
TÜRKKAN (Devamla) – Bu ülkeyi tekrar ayağa kaldırmanın bir tek yolu var
üretmek, ciddi anlamda üretmek; üretiyor gibi gözükmek değil. O yüzden,
sanayicilere, köylüye, esnafa mutlaka ve mutlaka kucağınızı, kollarınızı açın,
bu insanlara sahip çıkın. Sahip çıktığınız insanlar sadece kendi adamlarınız
olursa bu ülke kalkınmaz, siz kalkınırsınız on sekiz senedir olduğu gibi.
Ülkenin kalkınmasını istiyorsanız ülkenin gerçek üreticilerine kollarınızı
açın. 
Saygılar
sunuyorum. (İYİ PARTİ sıralarından alkışlar)
CAHİT
ÖZKAN (Denizli) – 200 milyar dolara ulaştı ihracatımız. 
LÜTFÜ
TÜRKKAN (Kocaeli) – İthalat ne kadar arttı ona bak.
CAHİT
ÖZKAN (Denizli) – Ama 200 milyar doları aşıyor ihracat.
BAŞKAN
– Halkların Demokratik Partisi Grubu adına Sayın Rıdvan Turan.
HDP
GRUBU ADINA RIDVAN TURAN (Mersin) – Sayın Başkan, değerli vekiller; iktidar,
dün akşam dünya pandemiler ve epidemiler tarihine yerli ve millî bir katkı
yaptı. Bu katkı, sokağa çıkma yasağını öncelerken, onunla birlikte, aynı zamanda
sürü bağışıklığını da gündeme getiren bir katkı oldu. Bunun önümüzdeki günlerde
-üzülerek söylüyorum ki- neye tekabül edeceğini hep beraber göreceğiz. 
Türkiye
ekonomisi uzunca bir süredir zaten bir resesyon içerisindeydi. Virüsün hem ülke
hem de dünya ekonomilerini etkisi altına almasıyla birlikte bu resesyon
sürecinin giderek daha ağırlaşacağının sinyalleri çoktandır ortada var.
“Üretimi artırmak, üretimi artırmak, üretimi artırmak.” diye bütün muhafazakâr,
sağ muhafazakâr, neoliberal siyasetçilerin ortak bir kavramı var, ortak bir
söylemi var. Üretimi artırmak ekonomiler için elbette önemli, elbette olmazsa
olmaz, üretim olmadan ayakta kalmak mümkün olmaz, tüketim mümkün olmaz. 
Ama
üretim kadar, belki en az onun kadar önemli başka bir mesele, paylaşımdır.
Paylaşımın hakça ve adilce yapılmadığı yerlerde üretimin artması tek başına bir
zümrenin zenginleşmesini sağlar. Nitekim bugün dünyadaki 2 bin civarında dolar
milyarderinin dünyanın geri kalan yüzde 60’ının servetinden daha fazla bir
servete sahip olduğunu ve dünyanın yüzde 46’sının da sefalet düzeyinde
yaşadığını hep beraber biliyoruz. Bu musibet hiçbir şey öğretmediyse siz
kapitalistlere şunu öğretmeli: Artık kapitalizmin sonu geldi. Yani Davos’ta
bile patronlar kulübü bu işin böyle gitmeyeceğine ilişkin tonla laf ettiler,
yüzlerce sayfa yazı yazıldı. Bu işin böyle gitmesi yani sürekli doğadan alan,
sürekli işçi sınıfının emek gücünü sömürerek ayakta kalmaya çalışan bir
sistemin ne ülkemiz açısından ne dünya açısından sürdürülebilirliği kalmadı arkadaşlar.
O sebeple, böylesine bir dönemde kritik bir viraj almanın zamanı yalnızca
“Türkiye’de üretim artsın.” demek değil, aynı zamanda gerek Türkiye’de gerek
dünyada bir bütün olarak paylaşım ilişkilerini yeniden, adilce planlayacak yeni
bir paradigmaya ihtiyaç var. Doğayla ilişkilerimizi yeniden tanımlayacak,
insanı doğanın efendisi değil, doğada eşit hak sahiplerinden biri olarak
görecek yeni bir paradigmaya ihtiyacımız var.
Bakın,
dayanışma ilişkileri toplumda çöktü. Her ne kadar televizyonlar yaşlıların
ilaçlarını almaya giden gençleri gösterse de bugün gelinen noktada dayanışmanın
önemi, ortak bir düşmana karşı, bir musibete karşı yan yana olmanın önemi
ortada.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen.
RIDVAN
TURAN (Devamla) – Ama en azından, 80’den bu yana süren süreç, insanları, her
koyunun kendi bacağından asılacağını, gemisini kurtaranın kaptan olacağını
öğreten ve anlatan bir kültürle yoğurdu. Dolayısıyla üretim evet ama bununla
birlikte toptan bir yeniden yapılanmaya, yol yakınken -artık ne kadar yakınsa-
bütün doğru bildiğimiz, bütün gerçek olduğuna hiç şüphe duymadığımız şeylerin
yeniden tartışma alanına alınmasına gerek ve ihtiyaç var. İktidarın coronayla
mücadele ekonomi paketlerine bu zaviyeden bakıldığında onların meseleyi
kavramaktan çok uzak ve çok geride bir yerde olduklarını ne yazık ki üzülerek
görüyoruz. Bu paket içerisinde sermayeye, işverenlere bol miktarda destek
olmasına rağmen, salgınla esasen yüzleşen insanlara yönelik yeterli destekler
yok. Coronavirüs ayrım gözetir arkadaşlar, sermayeyle başka, fukarayla başka
uğraşır. Tedavi yol ve yöntemleri bile bunu gösteren şeylerden biridir.
Teşekkür
ediyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Sayın Bülent Kuşoğlu, buyurun. (CHP
sıralarından alkışlar)
CHP
GRUBU ADINA BÜLENT KUŞOĞLU (Ankara) – Sayın Başkan, değerli arkadaşlarım;
hepinizi saygıyla selamlıyorum.
Tabii,
çoğumuz hatırlamaz ama bir ay kadar önce, tam bir ay kadar önce 11 Martta
burada Plan ve Bütçe Komisyonunda hazırlanan bir torba kanun teklifinin tümü
üzerinde bir konuşma yapmıştım. 11 Mart ülkemizde ilk corona vakasının
görüldüğü tarihti ve dünyayı kasıp kavuran bu virüs nedeniyle gündemimizin bu
olmaması gerektiğini -çünkü torba kanunda coronayla ilgili, ekonomiyle ilgili,
sağlıkla ilgili, kültür değişimiyle ilgili hiçbir madde yoktu hemen hemen-
farklı bir gündemle burada olmamız gerektiğini, halkın Meclisinin halkın
sorunlarıyla ilgili olarak gündem yapması gerektiğini anlatmıştım. 
O
zamandan beri tam bir ay geçti, Türkiye Büyük Millet Meclisi halkın gündemini
yakalayamadı, halkın sorunlarıyla ilgili değiliz maalesef. Dünya kasıp
kavruluyor, Türkiye Büyük Millet Meclisinin de bu konuyla ilgili bir araştırma
yapması lazım, çalışma yapması lazım, vatandaşı bununla ilgili olarak koruyan
tedbirleri alması ve iktidarın bu tedbirleri alıp almadığını denetlemesi lazım,
bununla ilgili yasaları çıkarması lazım. Tabii, her zaman söylüyorum, biz
bunları konuşurken iktidardan birilerinin burada olması lazım, onlara
anlatmamız lazım, muhatap olmamız lazım ama öyle bir sistem yok. Burada yürütme
erkiyle ilgili, iktidarla ilgili kimse yok; kendi kendimize konuşuyoruz ama hiç
olmazsa birçok sosyal vasıtayla ya da başka araçları kullanarak halka
kendimizi, en azından, anlatma imkânı olacaktır. Bunları gündeme getirmemiz
lazım. Gündemimizin öncelikle vatandaş olması lazım, ülke olması lazım, ülkenin
sorunları olması lazım. 
Sağlık
çok önemli, insan olduğumuz için çok önemli sağlık, her şeyden önce sağlığımız
gelir ama ekonomi de çok önemli. Özellikle birkaç ay sonra ekonomiyle ilgili
sıkıntıları çok bariz bir şekilde yaşayacağız, henüz yaşamaya başlamadık,
insanlar henüz ilk bir ay içerisinde sorunu, sıkıntıyı derinden yaşamadı,
birikimleriyle idare ediyor, birbirlerine olan yardımlaşma duygularıyla idare
ediyor, belli bir yere kadar gelindi ama önümüzdeki aylarda çok daha büyük
sıkıntılar söz konusu olacak. Onun için, bu Meclisin, bu yüce Meclisin bu
konuyla ilgili ayrı bir çalışma yapması lazım, gündeminin bu olması lazım; bunu
tekrar tekrar söylüyorum.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
BÜLENT
KUŞOĞLU (Devamla) – Teşekkür ederim Sayın Başkan.
Ekonomiyle
ilgili olarak önümüzdeki günlerde bir torba kanunun daha geleceğini basından
öğreniyoruz. Orada özellikle -biraz önce bahsettiğim- halkın sorunlarının,
toplumun sorunlarının, esnafın, çiftçinin, köylünün, çalışanın sorunlarının
gündeme getirilmesi gerekir ve Meclisin bu konuda görevini yapması, denetim
görevini ve yasama görevini yerine getirmesi gerekir. 
Bu
vesileyle hepinizi saygıyla selamlıyorum. (CHP sıralarından alkışlar)
BAŞKAN
– Adalet ve Kalkınma Partisi Grubu adına Sayın Mehmet Erdoğan konuşacaktır. (AK
PARTİ sıralarından alkışlar) 
AK
PARTİ GRUBU ADINA MEHMET ERDOĞAN (Gaziantep) – Sayın Başkan, değerli
milletvekilli arkadaşlarım; Türk sanayisinin üzerinde yaşanan sorunlarla ilgili
İYİ PARTİ’nin vermiş olduğu grup önerisi üzerinde grubum adına söz almış
bulunuyorum. Hepinizi saygıyla selamlıyorum.
Değerli
arkadaşlar, tabii, bu corona virüsü hadisesi vuku bulmadan önce, ilk duyumdan
itibaren biz Hükûmet olarak bütün tedbirlerimizi aldık. Bugün, Amerika Birleşik
Devletleri süper güç; parasının büyük kısmını, ekonomisinin büyük kısmını
silaha yatırmış, bir maskeyi bile temin edemez, üretemez duruma geldi. Dünyanın
birçok ülkesi birbirlerinin sağlık malzemelerine el koydu, gasbetti. Bugün
Türkiye 46 ülkeyi planladı, 46 ülkeye de sağlık malzemeleri gönderiyor.
Tabii,
Türkiye’deki sanayicilerimizle ilgili, ekonomik ve finansal desteklerle alakalı
getirilen önergede şunun bilinmesini isterim: Biz bu tedbiri zaten almıştık.
Biliyorsunuz Kredi Garanti Fonu’nu 2 katına çıkardık, 25 milyar değil 250
milyar artırdık, 250 milyarı 500 milyara çıkardık. Silolarımız, Toprak Mahsulleri
Ofisimiz buğdayla dolu. Ekonomik istikrar paketi tüm kesimlere kalkan oldu ve
-Evet, biraz önce bahsedildiği gibi- 60 maddelik yeni bir paket geliyor. Bu
paketler neye göre hazırlanıyor? İhtiyaca göre, beklentilere göre, önceden
keşfedilen çalışmalara göre hazırlanıyor. 
Tabii,
sanayicimizin şu anda içinde bulunduğu şöyle bir durum söz konusu: Elinde ham
maddesi var, üretimde sektörel de farklılıklar var, biliyorsunuz ham maddesi
özellikle petrole dayalı olanların ham madde maliyetleri petrolün düşmesinden
dolayı yüksek kaldı. Bu arkadaşlarımız ürettikleri ürünleri satmak yerine stok
etmeyi tercih ediyorlar ki doğru bir karar, bununla ilgili bankalara
başvuruları oluyor. Çünkü yurt dışından alacaklar da artık dönmüyor ama bu
finansman gücüne Kredi Garanti Fonundan aldığımız kararla ne kadar doğru bir
karar aldığımız ortaya çıktı. 
Şimdi,
bankalar için “Ödeme yapmıyor.” deniliyor. Arkadaşlar, bankalar ödeme yapıyor
hatta kredibilitesinin yüzde 10-20’sini esnekleştirerek yapıyor ancak bazı
firmaların bilançolarında, teknik analizlerinde, mali raporlarında sıkıntı
varsa, bunlardan dolayı zaman zaman sıkıntılar olabiliyor ama bankalarımızın
esnek bir desteğini biz burada destekliyoruz; buna da devam etmeli ve ediliyor.
(Mikrofon
otomatik cihaz tarafından kapatıldı)
BAŞKAN
– Sayın Erdoğan, tamamlayın sözlerinizi.
MEHMET
ERDOĞAN (Devamla) – Tabii, bu sektörel üretim farklılıklarından dolayı bazı
sektörlerin üretimlerini -demin bahsettiğimiz- stok ederken finans
kaynaklarına, ekstra finansa ihtiyacı oluyor çünkü stoklamaya gidiyor. İşte bu
noktada yeni pakette de bu firmalara destek noktasında çalışmalarımız sürüyor. 
Yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– İYİ PARTİ grup önerisini oylarınıza sunuyorum: Kabul edenler… Etmeyenler…
Kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, 11/4/2020 tarihinde Şırnak
Milletvekili Hasan Özgüneş ve arkadaşları tarafından, engelli bireylerin salgın
günlerinde yaşadığı sorunların belirlenmesi ve çözüme kavuşturulabilmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 11 Nisan 2020 Cumartesi günkü birleşiminde yapılmasına ilişkin önerisi
11/4/2020
Türkiye Büyük Millet Meclisi Başkanlığına
Danışma
Kurulu 11/4/2020 Cumartesi günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan Oluç 
 İstanbul
 HDP
Grup Başkan Vekili 

Öneri:
11 Nisan 2020 tarihinde, Şırnak Milletvekili Hasan Özgüneş ve arkadaşları
tarafından verilen 6327 sıra numaralı, engelli bireylerin salgın günlerinde
yaşadığı sorunların belirlenmesi ve çözüme kavuşturulabilmesi amacıyla Türkiye
Büyük Millet Meclisine verilmiş olan Meclis Araştırması Önergesi’nin diğer
önergelerin önüne alınarak, görüşmelerinin 11/4/2020 Cumartesi günkü birleşimde
yapılması önerilmiştir.
BAŞKAN
– Önerinin gerekçesini açıklamak üzere Halkların Demokratik Partisi Grubu adına
Sayın Muazzez Orhan Işık, buyurun.(HDP sıralarından alkışlar)
HDP
GRUBU ADINA MUAZZEZ ORHAN IŞIK (Van) – Sayın Başkan, değerli üyeler; Genel
Kurulu saygıyla selamlıyorum. Covid-19 salgını tedbirlerinde dün akşam dünyada
bir ilki başardınız. Bütün ülkeyi bir anda sokağa döktünüz iki ayda
yayılmayacak olan salgını iki saate sığdırdınız, sizleri tebrik ediyor ve
hepimize geçmiş olsun diyorum. 
AKP’nin
“Kervan yolda düzülür.” mantığıyla yürüttüğü bu salgınla mücadelede tüm
halkımıza bir uyarıda bulunmak istiyorum: Kesinlikle AKP’ye güvenmeyin, kendi
tedbirinizi alın ve evde kalın. Dün akşam yasağın uygulanması öncesi sokağa
çıkan yurttaşların bir hatası yok aslında, yanlış politikalarınızın toplumu ne hâle
getirdiğinin bir göstergesiydi dün akşamki tablo. Bu iktidar insan yaşamına
önem verseydi bunun planlamasını önceden yaparak bildirir ve gerekli tedbirleri
alırdı. Bu işin bu iktidarla iki gün yürümeyeceği açıktır. Yineliyorum:
Tedbirinizi alın ve evde kalın yoksa AKP’nin bu yanlış politikaları binlerce
canımıza mal olacaktır. 
Maalesef,
milyonlarca insanın, başta engellilerin, yoksulların ve kadınların şu an hangi
koşullarda evde kaldığına dair bir bilgimiz yok. Zaten Türkiye'de engelli
olmak, eksik bırakılmış bir yurttaşlığı yaşamaktır. Engelli yurttaşların
eğitime, istihdama, sağlığa ne kadar erişebildiği ortadadır. Engelli
yurttaşların neredeyse tüm hakları kâğıt üzerindedir, yaşamda bu hakların bir
karşılığı yoktur. Türkiye, Birleşmiş Milletler Engelli Hakları Sözleşmesi’ni
onaylayıp imzalayıp uygulamasını erteleyen bir ülkedir. Her şeyi fişlemeyi
bilen bu sistemde şu soruların kesin ve güncel bir yanıtı maalesef yok:
Türkiye'de kaç engelli yurttaş yaşamaktadır? Bu engelli yurttaşların engel
oranlarına, cinsiyetlerine, gelir, eğitim ve medeni durumlarına göre dağılımı
nedir? Kronik hastalıklarla birlikte engelli olan kaç yurttaş hangi illerde
yaşamaktadır? Çoklu engelli olanların iş, geçim koşulları var mıdır? Evet, bu
soruların bir yanıtı yok. Şu an Aile, Çalışma ve Sosyal Hizmetler Bakanlığının
sitesine engelli ya da engelsiz kim girerse girsin site erişilebilir değil.
Bakanlığın örgüt şeması yamalı bohça gibidir. Kamuoyuna bilgi aktarmak için
değil, bilgi saklamak için tasarlanmış bir site. Bakanlığın sitesinde ne
yeterli düzeyde işaret dili var ne de görme engelliler için seslendirilmiş site
versiyonu var. İstatistikler bölümünde engelli istatistikleri yok. Aralık 2019
bülteninde açıklanan engelli istatistiklerinde hâlâ dokuz yıl önceki veriler
var. O günden bugüne, nüfus her yıl yaklaşık 1 milyon artmış ama Bakanlık
verileri hâlâ aynı. Engelliler bir “tweet” attığında evinden almayı
biliyorsunuz, ihraç etmeye gelince ihraç ediliyor, aldığı ödenekleri kesmekle
tehdit ediliyor ama hâlâ 2011 yılı verileri paylaşılıyor. On yıl önce
onaylanmış Birleşmiş Milletler Engellilerin Haklarına İlişkin Sözleşme’nin
11’inci maddesi tam da bugünlerde engellilerin haklarını düzenliyor. Risk
durumları ve insani açıdan acil durumları düzenleyen madde de “Taraf Devletler
silahlı çatışma halleri, acil insani durumlar ve doğal afetler dahil olmak
üzere risk durumlarında engellilerin korunması ve güvenliğinin sağlaması için
insancıl hukuk ve uluslararası insan hakları hukuku dahil uluslararası hukuk
çerçevesindeki yükümlülüklerini yerine getirmek için tüm tedbirleri alır.”
deniliyor. Peki, Türkiye’de engelliler için yeterince tedbir alınmış mı? Tabii
ki hayır. Çünkü önceliğiniz insan yaşamı değil, hiçbir zaman da olmadı.
Önceliğiniz yaşam ve engelliler olsaydı engelli 2 çocuğuna bakacak kimseleri
olmayan Ali ve Elif Kısa’yı 3 Aralık Dünya Engelliler Günü’nde keyfî bir
şekilde tutuklamazdınız. Önceliğiniz engellilik olsaydı yaklaşık 2 bin
engelliyi ihraç etmezdiniz. Coronavirüs koşullarında evlerinde kalmak zorunda
olan engelli bireyler bu virüse karşı risk grubundalar. Ayrıca, birçok
engellilik grubunda bağışıklık sisteminin zayıflığı da bilinen bir
gerçekliktir. Risk grubu içerisinde olan bu engelli bireyler evlerinde sağlık
hizmeti alabilmelidir. Talep eden engelli bireylere evlerinde corona testi
yapılmalıdır. Büyük çoğunluğu yoksulluk sınırının altında olan engelli
yurttaşlara, koşullarına bakılmadan, doğrudan gelir desteği yapılmalıdır. Bu
süreçte ilaç, medikal sarf malzeme ve rapor temini kolaylaştırılmalıdır. Tüm
engelli yurttaşlar için muayene ücreti, reçete, katkı payı ve fark ücreti
derhâl kaldırılmalıdır. SSPE ve diğer kas hastalıklarında fizik tedavi engelli
bireyler için olmazsa olmaz bir tedavidir.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
MUAZZEZ
ORHAN IŞIK (Devamla) - Salgın sürecinde fizik tedavi ve rehabilitasyon
hizmetlerinden mahrum kalan bu hastalar için tedavilerinin devam edebileceği
yol ve yöntemler derhâl üretilmelidir. Özel sektörde çalışan engelliler maaş
kaybına uğramayacak şekilde izinli sayılmalıdır. Başta coronavirüs tedbirleri
olmak üzere tüm e-hizmetler hem işaret diliyle hem seslendirmeyle sunulmalıdır.
Hak temelli bir yaklaşımla engellileri savunmak zorundayız. Hem AKP’nin
muhtaçlığı artıran, yoksulluğu derinleştiren siyasetine karşı hem de
coronavirüse karşı, unutmayalım, dayanışma ve sevgi bir toplumu koruyan en
güçlü kalkandır. 
Saygılarımla.
(HDP sıralarından alkışlar) 
LÜTFÜ
TÜRKKAN (Kocaeli) – Sayın Başkan, müsaade ederseniz…
BAŞKAN
– Sayın Türkkan, buyurun. 
V.- AÇIKLAMALAR (Devam)
22.- Kocaeli Milletvekili Lütfü Türkkan’ın, Gaziantep
Milletvekili Mehmet Erdoğan’ın İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
LÜTFÜ
TÜRKKAN (Kocaeli) – Sayın Başkanım, biraz evvel Adalet ve Kalkınma Partisi
Grubu adına konuşan Sayın Mehmet Erdoğan’ın verdiği rakamlar üzerine bir
hatırlatmada bulunmak istiyorum. Kredi Garanti Fonu 250 milyar liradan 500
milyar liraya çıkarılmadı. Yani 80 milyar dolar gibi bir bütçeniz var da bizim
haberimiz yoksa bizi de haberdar edin. 25 milyar liradan 50 milyar liraya
çıktı. Bu da şu anda müracaat eden sanayicilere -sizin de vardır dostlarınız-
özel bir ilişkileri yoksa tamamına “KGF şu anda bitti, kullanıldı.” diyorlar.
Bilgilerinize arz ediyorum.
Teşekkür
ederim. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 11/4/2020 tarihinde Şırnak
Milletvekili Hasan Özgüneş ve arkadaşları tarafından, engelli bireylerin salgın
günlerinde yaşadığı sorunların belirlenmesi ve çözüme kavuşturulabilmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 11 Nisan 2020 Cumartesi günkü birleşiminde yapılmasına ilişkin önerisi
(Devam)
BAŞKAN
– İYİ PARTİ Grubu adına Sayın Ayhan Altıntaş. (İYİ PARTİ sıralarından alkışlar)

İYİ
PARTİ GRUBU ADINA AYHAN ALTINTAŞ (Ankara) – Sayın Başkanım, değerli
milletvekillerim; Halkların Demokratik Partisinin önerisi hakkında İYİ PARTİ
Grubu adına söz almış bulunuyorum. 
Modern
toplum, toplumun her bireyini kucaklayan toplumdur. Modern toplumlar, her
bireye yaşamlarını olabildiğince rahat sürdürme imkânı sağlar. Ben 1981 yılında
Amerika’ya ilk gittiğimde kaldırım rampalarını orada görmüştüm. Maalesef
engelli ihtiyaçlarına duyarsız bir toplumda büyümüştük. Demokratik ve modern
toplumlar ise hiçbir bireyi ayırmadan hepsine hak ve özgürlüklerden yararlanma
imkânı sağlar.
Kendimize
soralım: Biz bu anlayışı sağlayabildik mi? Belediyelerimiz, devlet yapımız
engelli vatandaşlarımıza hizmet vermekte başarılı mı? Onların yaşamlarını devam
ettirmeleri için yeterli altyapıyı yapmışlar mı? Onlara iş imkânları
sunabilmişler mi? Dün akşam alelacele duyurulan sokağa çıkma yasağından sonra
vatandaşlar izdihamla ihtiyaçlarını karşılamaya çalışırken engelliler düşünüldü
mü? Onların ihtiyaçlarını yeterince karşılayabildik mi? Bu sorulara bakarsak
maalesef iyi durumda değiliz. İmar ve inşaat talanı üzerine kurulan
belediyecilik yüzünden bu memlekette engelliler âdeta sokağa çıkamaz
durumdalar. Kaldırımlarda, bırakın engellileri, normal vatandaşların,
yaşlıların, hamilelerin, bebekli annelerin bile yürümeleri çok zor. Trafik
ışıklarında, görmeyen vatandaşlarımız için sesli uyarılar yapabildik mi? Her
bina girişine rampa yapabildik mi? Görmeyen vatandaşlar için yapılan sarı
kaldırım taşlarını bile yandaşlara para aktarmanın bir yolu olarak gören
belediye başkanlarını Allah bildiği gibi yapsın!
Devletin
engellilere bakışı, sadece birkaç kuruş yardımla görevin yerine getirildiğine
dair bir rehavetle olmamalı. Devlet, engelli vatandaşlarının hayatını
kolaylaştırmak için her türlü tedbiri almalı kurumları ve hizmet verenleri bu
konuda duyarlı olmaya yönlendirecek yaptırımları yürürlüğe koymalı, engellilere
hem iş vermeli hem de iş verilmesini sağlamalı; eğitim, seçme ve seçilme, çalışma,
seyahat hakkı gibi anayasal haklarını gözetmelidir. Kendi bildiğim bir örneği
vereyim: Üniversite Akreditasyon Derneği olarak yaptığımız değerlendirme
ziyaretlerinde mutlaka baktığımız kriterlerden biri engelli öğrencilerin
binaları kullanabilme imkânlarının sağlanıp sağlanmadığıdır. Vatandaşlarımızın
önemli bir kısmı engelli ulaşımının mümkün olmadığı, asansörsüz binalarda
yaşıyor. Devletin engelliye sahip çıkışı bu olmamalı. Şöyle bir durup, titreyip
kendimize dönelim ve şu soruyu soralım: Engellilerimize yaşamı yeterince
kolaylaştırdık mı?
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi Sayın Altıntaş.
AYHAN
ALTINTAŞ (Devamla) – Yanıt “hayır.” ise bu öneriye olumlu oy verip “Nerelerde
eksiğimiz var?” “Ne tür çözümler bulabiliriz?” diye araştıralım. Unutmayalım ki
her birey bir engelli adayıdır.
Genel
Kurulu saygılarımla selamlıyorum. (İYİ PARTİ sıralarından alkışlar)
BAŞKAN
– Cumhuriyet Halk Partisi Grubu adına Sayın Fikret Şahin. (CHP sıralarından
alkışlar)
CHP
GRUBU ADINA FİKRET ŞAHİN (Balıkesir) – Teşekkür ederim Sayın Başkan.
Sayın
Başkan, değerli milletvekilleri; yüce heyetinizi saygıyla selamlıyorum.
Dün
ilan edilmiş olan sokağa çıkma yasağıyla bir kez daha görmüş olduk ki mevcut
iktidar bu salgın yönetiminin bir hayli uzağında. Dünyanın hiçbir yerinde
görülmeyecek bir tarzda bir sokağa çıkma yasağı ilan edildi, hem zemini de
tamamen bilimsellikten uzak bir sokağa çıkma yasağı, süresi kırk sekiz saat. 
Bakınız,
yurt dışından, Çin’den Türk vatandaşlarını tahliye ediyoruz, Umre’den gelen
vatandaşları getiriyoruz, ne yapıyoruz? On dört gün izolasyona alıyoruz. E,
sizin, şimdi, kırk sekiz saat sokağa çıkma yasağı ilan etmenizin bilimsel
temeli nedir? Hiçbir anlamı yok. Aksine, bakın, dün gece pek çok vatandaşı
sokağa döktünüz. “Biz bize yeteriz” kampanyasından sonra, biz bize bulaştırırız
kampanyası yaptınız. Salgının yönetimini, artık, tedavi aşamasının ötesinde,
sürü bağışıklığı tarzına soktunuz ve kırk sekiz saatlik bu sokağa çıkma
yasağının hiçbir anlamı yok. Size bir hekim olarak bu kürsüden önerim: Madem
sokağa çıkma yasağı yaptınız, hiç olmazsa on dört gün bunu devam ettirin, on
dört gün devam ettirin. Bakın, bu bilimsel bir açıklamadır. Kırk sekiz saatlik,
sadece hafta sonunu kapsayacak bir sokağa çıkma yasağı dünyanın hiçbir yerinde
yoktur ve yine size tavsiyem: Bakın, çok olağanüstü zamanları yaşıyoruz. Kim
derdi ki bu şekilde maskeli toplantı yapacağız, hafta sonları toplanacağız,
hiçbirimiz inanmazdık değil mi? Yani savaştan daha olağanüstü günleri yaşıyoruz.
E, neden o zaman Cumhurbaşkanı liderleri toplayıp da ortaklaştırmıyor bu
mücadeleyi? Neden Ekonomik ve Sosyal
Konseyi toplamıyorsunuz? Bu partilerin hekim milletvekilleri var, neden Bilim
Kuruluna onlar da dâhil edilmiyor? Topyekûn mücadele edelim. Neden Meclisteki
ilgili örgütler dışlanıyor? 
Bakın,
bir maskeyi dağıtmayı dahi beceremediniz. 
RAMAZAN
CAN (Kırıkkale) – Bedava verdik ya. 
FİKRET
ŞAHİN (Devamla) - Evet, bir maskeyi dahi beceremediniz, yok maske. (AK PARTİ
sıralarından “Bedava.” sesleri, gürültüler) 
FİKRET
ŞAHİN (Devamla) – Efendim, nerede var? 
ORHAN
KIRCALI (Samsun) – Yapma ya!
FİKRET
ŞAHİN (Devamla) – “PttAVM’yle dağıtacağız.” dediniz, hiçbir PttAVM gelmedi.
Benim kendi çocuğum girdi, yok; bir hafta oldu, yok, kendi çocuğum girdi.
Vereceğim size, adresimi vereceğim. Bir gün sonra dediniz ki: “E-devletten
yapacağız.” Nerede, hani hiçbiri yok. 
YILMAZ
TUNÇ (Bartın) – Maske ihtiyacı mı var? Ayıptır ya!
FİKRET
ŞAHİN (Devamla) - Bir gün sonra dediniz ki: “Eczaneler dağıtacak.” Eczanelerin
hiçbirinde yok. Siz burada maske dağıtırken vatandaş maskesiz. (AK PARTİ
sıralarından gürültüler)
HASAN
ÇİLEZ (Amasya) – Sayın Vekil, Almanya, Amerika orası. Karıştırdınız herhâlde,
burası Türkiye Cumhuriyeti. 
BAŞKAN
– Arkadaşlar, bir dakika müsaade edin, konuşsun Sayın Şahin. 
HASAN
ÇİLEZ (Amasya) – Hatırlatma yapıyorum.
FİKRET
ŞAHİN (Devamla) - Kaç tane maske dağıtacaksınız? Haftada 5 tane. Bakın, her
dakika bir maske değiştiriyorsunuz. Gidin çöp kutularına bakın, içi maske dolu.
Vatandaşa geldiği zaman “Bir gün boyunca maskeyi takın.” diyorsunuz, kendiniz
her saat maske değiştiriyorsunuz. 
RAMAZAN
CAN (Kırıkkale) - Sen takmıyor musun? 
FİKRET
ŞAHİN (Devamla) - Maskeyi dahi beceremeyen bir iktidarsınız şu anda ve gelin
yazık etmeyin bu vatandaşa.
RAMAZAN
CAN (Kırıkkale) – Çok ayıp ya!
FİKRET
ŞAHİN (Devamla) - Gelin, hep birlikte mücadele vermenin örneğini sergileyin.
İşte, getirdiğiniz, Cumhurbaşkanlığı yönetim sistemi dediğiniz durum ortada. 
ORHAN
KIRCALI (Samsun) – Yanlış, yanlış. 
FİKRET
ŞAHİN (Devamla) – Yazık yani vatandaşa. Türkiye şu anda yönetilemiyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi Sayın Şahin. 
FİKRET
ŞAHİN (Devamla) – Türkiye şu anda savruluyor. Bakın, biz daha 28 Martta
söylemişiz sokağa çıkma yasağını, “On dört gün boyunca…” diye söylemişiz.
Bakın, iki hafta geriden geliyorsunuz. İşte, bu şekilde yönetemiyorsunuz
Türkiye’yi.
RAMAZAN
CAN (Kırıkkale) – Ayıp, ayıp!
YILMAZ
TUNÇ (Bartın) – Şimdi niye karşısın?
FİKRET
ŞAHİN (Devamla) - Devamlı savrulur tarzdasınız ve vatandaşa yazık ediyorsunuz,
vatandaşa yazık oluyor. Evet, vatandaş diyor ki: “Ben evde açım, nasıl sokağa
çıkmayayım?” İşte, sizin zihniyetinizin getirdiği o yetkili ne diyor biliyor
musunuz? “Geber.” diyor vatandaşa. 
HASAN
ÇİLEZ (Amasya) – Yalan konuşuyorsun, yalan!
YILMAZ
TUNÇ (Bartın) - Ya, yalan söylüyorsun ya!
FİKRET
ŞAHİN (Devamla) – İşte, bu zihniyetle hareket ediyorsunuz. İşte liyakatin
geldiği nokta da burada. 
YILMAZ
TUNÇ (Bartın) – Ne olacak sizin hâliniz böyle ya? 
FİKRET
ŞAHİN (Devamla) - Yönetemiyorsunuz, gelin, ortak bir şekilde bu mücadeleyi hep
birlikte verelim diyorum. 
Hepinizi
saygıyla selamlıyorum. (CHP sıralarından alkışlar) 
ÖZGÜR
ÖZEL (Manisa) – Sayın Başkanım, çok kısa bir söz alabilir miyim? 
BAŞKAN
– Size sataşmadı…
Buyurun
Sayın Özel. 
V.- AÇIKLAMALAR (Devam)
23.- Manisa Milletvekili Özgür Özel’in, eczanelerin
maske temini konusunda sıkıntı yaşadığına ilişkin açıklaması
ÖZGÜR
ÖZEL (Manisa) – Değerli arkadaşlar, şimdi, Fikret Bey’in bu konudaki
hassasiyetini, gayretini biliyoruz. Maske konusuna itiraz ediyorsunuz. Bakın,
“İsmimi ver.” dedi diye veriyorum: Haldun
Oluç, Milliyetçi Hareket Partili, Manisalı bir eczacı; Milliyetçi Hareket
Partisinden belediye meclis üyeliği yapmış bir eczacı, dedi ki: “Söyle.” Dün, o
söylerken Bülent Turan’a söyledim: “Şaka yaptı, CHP iktidarında çözersiniz.”
dedi. Sonra Sayın Başkanıma söyledim.
YILMAZ
TUNÇ (Bartın) – CHP iktidarında millet aç kaldı, aç.
ÖZGÜR
ÖZEL (Manisa) - Sayın Başkanım da kendisini gayet net tanıyor, telefonu da var.
Bir tane eczaneye maske ulaşmadığı için… Sorun şu: İnsanlar “Biz bunu dağıtmak
istiyoruz, eldekini bedava verdik, 100-150 maske bitti.” diyor.
YILMAZ
TUNÇ (Bartın) – Senin eczanende yok mu?
ÖZGÜR
ÖZEL (Manisa) – Yok, ağabey, bitti. Bedava verdik hepsini. Şu anda, bakın,
parayla satışı yasaklandığı gün, bütün eczacılar, ellerindeki maskeleri paralı
almalarına rağmen ihtiyaç sahibi hastalarına verdiler, bitti. Şu anda eczaneler
maske yok, devletin yollayacağı söyleniyor. Görevi yapmaya hazırız, maske
ulaşmadığı için gelen giden, artan bir sinir katsayısıyla -aynı, Vekilimin
sorduğu gibi- dönüyor diyor ki: “Maske var, sen vermiyorsun.” Parayla satarken
vardı. Eczacı günde 2 kutu maske bulabiliyordu, 1 kutu buluyordu, her isteyene
verdi, bitti. Zaten eczacılar kendi hastalarına parayla satmayacakları bir
maskeyi bedavaya…
(Mikrofon
otomatik cihaz tarafından kapatıldı)
BAŞKAN
– Sayın Özel, meramınız anlaşılmıştır.
Teşekkür
ediyorum.
ÖZGÜR
ÖZEL (Manisa) – Lütfen, şu bir cümleme izin verin.
YILMAZ
TUNÇ (Bartın) – Daha dün 2 tır maske geldi, ya, tam 2 tır.
BAŞKAN
– Peki, mikrofonu açalım.
Buyurun.
ÖZGÜR
ÖZEL (Manisa) – Çok net bir şey söylüyorum. Dün çok güzel bir şey oldu. Diş
hekimlerinin yazısını okuduk. Bayram Bey de hak verdi, sağ olsun. Özlem Hanım
talep etti. Özlem Hanım’ın talebi üzerine verdim.
BAŞKAN
– Şimdi, Bayram Bey’in hakkını yemeyin, o görüştü bir gün önce Sayın Bakanla.
ÖZGÜR
ÖZEL (Manisa) – Ama şöyle olmuş: Bizim yazıyı Özlem Hanım Bakan Bey’e yolladı.
Bakan Bey Özlem Hanım’ı aramış, demiş ki: “Hemen konuştuk, gayet iyi anlaştık.
İstedikleri 10 bin tane o özellikli maskeyi yarın teslim edeceğiz.” Ben, Özlem
Hanım’a da teşekkür ettim, Bakana da ettim. Dişhekimleri Odası Başkanı da döndü
hepimize teşekkür etti, “İyi ki bu sorunu çözdünüz.” dedi. Ama dün, ben, diş
hekimlerinin maske sorunu var deyince bağırıyordunuz, bugün de diyorum ki
devreye girelim. Manisa’daki MHP’li ve çok bilinen bir eczacı Haldun Oluç
-benim eşim de eczacı ama ben söylesem dinlemiyorsunuz beni- ”Maske gelmedi,
gelirse dağıtacağız; bu bize şiddete dönüyor” diyor.
CAHİT
ÖZKAN (Denizli) – Tamam, gelmiştir şimdi.
ÖZGÜR
ÖZEL (Manisa) – Bunu söylüyoruz.
CAHİT
ÖZKAN (Denizli) – Başkanım…
BAŞKAN
– Ama arkadaşlar, böyle birbirinize cevap vererek bir yere gidemeyiz, müsaade
edin. Yani bir yandan Genel Kurulu çalıştıralım istiyoruz ama öbür taraftan da
Grup Başkan Vekillerimiz müsaade etmiyorlar buna. 
Sayın
Özkan, buyurun.
24.- Denizli Milletvekili Cahit Özkan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin açıklaması
CAHİT
ÖZKAN (Denizli) – Sayın Başkanım, tabii, arzumuz Meclisin çalışması. Olağanüstü
koşullarda çalışıyoruz. Zaten bir grup önerisi var. Grup önerisinde konuşan
milletvekili kendine göre doğru olduğunu düşündüğü şikâyetleri, sıkıntıları
ileri sürdü. Şimdi, bunları ifade ettikten sonra bunu tadat etmenin,
tekrarlamanın da çok doğru olmadığı kanaatindeyiz. 
ÖZGÜR
ÖZEL (Manisa) – Adama “yalancı” diyorsunuz da onu söz ediyoruz. 
CAHİT
ÖZKAN (Denizli) – Bakınız, olağanüstü bir süreç, dünyanın süper güçleri tamamen
pandemiye teslim olmuş ancak ülkemizde milletimizin desteğiyle, devlet millet
dayanışmasıyla bir mücadele yürütülüyor. Böylesi bir mücadelede -“küresel”
diyoruz- pandemi karşısında birkaç sıkıntı olabilir ki bunlar da çözülmüş
hadiselerdir. İnşallah, bunları milletimizle dayanışma içerisinde çözeceğimize
inanıyoruz.
Teşekkür
ediyorum.
BAŞKAN
– Teşekkür ediyorum Sayın Özkan. 
Değerli
milletvekilleri, bakın, az önce Sayın Şahin burada konuşma yaptı. Yapmış olduğu
konuşmanın içerisinde kaba, yaralayıcı herhangi bir söz, hakaret, herhangi bir
şey var mıydı! 
ÖZGÜR
ÖZEL (Manisa) – Yok. 
BAŞKAN
– Yani fikrine katılmayabilirsiniz, zaten hepimiz aynı fikirleri söyleyecek
olsak burada 5 tane, 10 tane siyasi partiye ihtiyaç yok. Lütfen… (CHP ve İYİ
PARTİ sıralarından alkışlar) 
RAMAZAN
CAN (Kırıkkale) – Başkanım, milletvekillerine “Maskeyi alıp alıp atıyorlar.”
diyor yahu.
YILMAZ
TUNÇ (Bartın) – Milletvekillerine “Dakika başı maske değiştiriyorsunuz.” dedi.
BAŞKAN
– Efendim Sayın Can?
RAMAZAN
CAN (Kırıkkale) – “Milletvekilleri maskeyi devamlı, dakika başı değiştiriyor
ama millet maske bulamıyor.” diyor. Yani milletvekili üzerinden niye örnek
veriliyor, anlayamam ben bunu. 
YILMAZ
TUNÇ (Bartın) – Kendisi dakika başı atıyor orada çöpe herhâlde, herkesi öyle
zannediyor.
ÖZGÜR
ÖZEL (Manisa) – Nasıl?
RAMAZAN
CAN (Kırıkkale) – Diyor ki: “Milletvekilleri dakika başı maske değiştiriyor
burada, millet maske bulamıyor.” Bu doğru değil yani. 
YILMAZ
TUNÇ (Bartın) – Dört saattir aynı maskeyi takıyorum ben yahu.
FİKRET
ŞAHİN (Balıkesir) – Sayın Vekilim, bir haftada 5 maske yetersiz.
RAMAZAN
CAN (Kırıkkale) – Kardeşim, doğru değil bu.
ÖZGÜR
ÖZEL (Manisa) – Hayır, o “Vekiller çok değiştiriyor.” demiyor “5 maske
yetersiz, mikrop ürer; hekimim ben.” diyor.
YILMAZ
TUNÇ (Bartın) – Milletvekillerinin üzerinden örnek vermesin.
RAMAZAN
CAN (Kırıkkale) – Bizim üzerimizden örnek vermesi doğru değil. 
ÖZGÜR
ÖZEL (Manisa) – Yok, yok.
BAŞKAN
– Tamam mı arkadaşlar?
RAMAZAN
CAN (Kırıkkale) – Tamam. 
BAŞKAN
– Güzel. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 11/4/2020 tarihinde Şırnak
Milletvekili Hasan Özgüneş ve arkadaşları tarafından, engelli bireylerin salgın
günlerinde yaşadığı sorunların belirlenmesi ve çözüme kavuşturulabilmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 11 Nisan 2020 Cumartesi günkü birleşiminde yapılmasına ilişkin önerisi
(Devam)
BAŞKAN
– Adalet ve Kalkınma Partisi Grubu adına Sayın Arife Polat Düzgün.
Buyurun.
(AK PARTİ sıralarından alkışlar) 
AK
PARTİ GRUBU ADINA ARİFE POLAT DÜZGÜN (Ankara) – Sayın Başkan, değerli
milletvekilleri ve evlerinde ekranlarından bizi izleyen değerli
vatandaşlarımız; iyi bir hafta sonu geçirmenizi dileyerek sözlerime başlamak
istiyorum. 
Burada,
biz milletvekilleri, bilgilerimizin doğru olduğuna inanarak bizi dinleyen
vatandaşlarımıza şunları söylemek istiyorum: Daha önceki yapılan konuşmalarda
verilen bilgiler kesinlikle yanlıştır diyebilirim çünkü elinizde telefonlarınız
var, lütfen, bizim Engelli Ve Yaşlı Hizmetleri Genel Müdürlüğü sayfasına girin;
buradan, istatistiklerin her ay yenilendiğini, ülkemizde kaç engelli
vatandaşımız olduğunu, yaşlarını, gruplarını, her şeyini görebilirsiniz. AK
PARTİ’nin Hükûmet olarak engelliler için neler yaptığını, isterseniz en
yakınınızdaki özel gereksinimli bir bireye sorabilirsiniz. AK PARTİ engelliler
için neler yapmıştır, lütfen, bunları artık inkâr etmeyelim. Biz elimizden
gelen her şeyi yapıyoruz ve şu an, salgın döneminde bile engelliler için neler
yapılacağı tek tek belirlenmiştir. Örneğin, bir engelli vatandaşımız
Covid-19’unu nasıl öğrenecek? Bununla ilgili bütün bilgilendirmeler Millî
Eğitim Bakanlığı, Sağlık Bakanlığı bünyelerinde yapılmıştır. 
Biliyorsunuz,
bir toplumsal Bilim Kurulu kuruldu ve bu Kurul olayları dinamik olarak
değerlendiriyor; ne zaman sokağa çıkma yasağı yapılacak, ne zaman engellilerle
ilgili bir karar alınacak, hepsi tek tek yapılıyor. Şu anda, ben engellilerle
ilgili bilgi notu istediğimde, bana gelen bilgi notunda, günbegün tek tek
engelli vatandaşlarımız için neler yapılacağı planlanmış. Bir Covid-19 engelli
bireye, görme engellisine, işitme engellisine önce nasıl anlatılır, bunlar tek
tek anlatılıyor; “web” sayfalarında da ayrıca var. Aynı zamanda, engelli bir
birey Covid-19 pozitif çıktı, ne yapacak ailesi, annesi babası ne yapacak,
hangi merkeze gidecek, bunlar belirlenmiş durumda. “Koruyucu maske” dedik ya,
bu bireyler, bunların aileleri bu maskeleri nasıl elde edecek, ekstra olarak
bunlar da belirlenmiş durumda. Peki, bunlara özel eğitim veriyorduk, bu özel
eğitim veren merkezler nasıl çalışacak bundan sonra, bunların değerlendirilmesi
istihdamı nasıl yapılacak, bunlarla ilgili de notlar var. Ben, 20’nin üzerinde
bilgi notu aldım ve burada sizin konuşmalarınızdan sonra, eksik gördüğüm şeyleri
tekrar sorduğumda, özellikle Genel Müdürümüz. “Lütfen, sayfamıza girip tek tek
görsünler. Biz, elimizden gelen her türlü şeyi var mı yok mu tek tek
değerlendiriyoruz ve STK’lerden gelen, vatandaşlarımızdan gelen her türlü notu
da hemen, anında yerine getirmeye çalışıyoruz.” diye bana bir cevap verdiler.
Şunu
söylemek istiyorum: Sayılar, yerler, hepsi belli. Biz, aynı zamanda -engelli
vatandaşlarımızla ilgili- Birleşmiş Milletler Engellilerin Haklarına İlişkin
Sözleşme’yi ilk imzalayan bir ülkeyiz ve engelliler adına bir kanunu olan belki
de ender ülkelerdeniz. O nedenle, engellilerimizle ilgili olarak yaptığımız
hizmetler, yerel yönetimlerde, büyükşehir belediyelerinde de aynı anda takip
edilmektedir.
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın.
ARİFE
POLAT DÜZGÜN (Devamla) - AK PARTİ hükûmetleri olarak engelli bireylerimiz için
her türlü imkânımızı bire bir yerine getirmeye çalışıyoruz. 
Ben,
sözlerime son verirken bu salgını inşallah az bir hasarla atlatmak üzere tekrar
iyi dileklerimi iletmek istiyorum. 
Sağ
olun. (AK PARTİ sıralarından alkışlar) 
SERPİL
KEMALBAY PEKGÖZEGÜ (İzmir) – Sizin kanunlarınız kâğıt üzerinde.
III.- YOKLAMA
(HDP
sıralarından bir grup milletvekili ayağa kalktı)
BAŞKAN
– Halkların Demokratik Partisi grup önerisini oylarınıza sunacağım ama bir
yoklama talebi var, önce onu yerine getireceğim. 
Sayın
Beştaş, Sayın Toğrul, Sayın Işık, Sayın Kemalbay, Sayın Gergerlioğlu, Sayın
Ersoy, Sayın Turan, Sayın Hatımoğulları Oruç, Sayın Gülüm, Sayın Orhan Işık,
Sayın Çepni, Sayın Kaçmaz, Sayın Oluç, Sayın Koçyiğit, Sayın Koç, Sayın Çelik,
Sayın Öcalan, Sayın Eksik, Sayın Sarısaç, Sayın Coşkun.
RECEP
ÖZEL (Isparta) – Efendim, 19 oldu, 20 değil onlar.
BAŞKAN
- Tam 20 oldu değerli arkadaşlar, tam 20. 
RECEP
ÖZEL (Isparta) – 19 saydık biz.
BAŞKAN
- Sayın Özel, tam 20, biz sayarak yaptık.
Değerli
milletvekilleri, yoklama için üç dakika süre veriyorum.
Pusula
veren arkadaşlar lütfen Genel Kurul salonunu terk etmesinler.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on beş dakika ara veriyorum.
Kapanma Saati: 14.56
İKİNCİ OTURUM
Açılma Saati: 15.13
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Enez KAPLAN (Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
İkinci Oturumunu açıyorum.
Halkların
Demokratik Partisi grup önerisinin oylamasından önce istem üzerine yapılan
yoklamada toplantı yeter sayısı bulunamamıştı.
III.- YOKLAMA
BAŞKAN
- Şimdi, yoklama işlemini tekrarlayacağım. 
Yoklama
için iki dakika süre veriyorum, yoklama işlemini başlatıyorum.
(Elektronik
cihazla yoklama yapıldı)
BAŞKAN
– Sayın milletvekilleri, yeter sayı vardır.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 11/4/2020 tarihinde Şırnak
Milletvekili Hasan Özgüneş ve arkadaşları tarafından, engelli bireylerin salgın
günlerinde yaşadığı sorunların belirlenmesi ve çözüme kavuşturulabilmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 11 Nisan 2020 Cumartesi günkü birleşiminde yapılmasına ilişkin önerisi
(Devam)
BAŞKAN
– Grup önerisini oylarınıza sunuyorum: Kabul edenler… Etmeyenler… Kabul
edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır. Okutup işleme alacağım ve oylarınıza sunacağım.
3.- CHP Grubunun, 10/4/2020 tarihinde Tokat
Milletvekili Kadim Durmaz ve arkadaşları tarafından, esnafın salgın nedeniyle
yaşadığı mağduriyetlerin saptanması ve gerekli önlemlerin alınması amacıyla
verilmiş olan Meclis araştırması önergesinin ön görüşmelerinin, Genel Kurulun
11 Nisan 2020 Cumartesi günkü birleşiminde yapılmasına ilişkin önerisi
11/4/2020
Türkiye Büyük Millet Meclisi Başkanlığına
Danışma
Kurulu 11/4/2020 Cumartesi günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Tokat
Milletvekili Kadim Durmaz ve arkadaşları tarafından, esnafımızın salgın
nedeniyle yaşadığı mağduriyetlerin saptanması ve gerekli önlemlerin alınması
amacıyla 10/4/2020 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin (1732 sıra no.lu) diğer önergelerin önüne
alınarak görüşmelerinin 11/4/2020 Cumartesi günlü birleşimde yapılması
önerilmiştir.
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
Sayın Kadim Durmaz, buyurun. (CHP sıralarından alkışlar)
CHP
GRUBU ADINA KADİM DURMAZ (Tokat) – Sayın Başkanım, çok değerli milletvekilleri,
yüce Meclisten medet bekleyen esnaf, sanatkâr, nakliyatçı, kahveci, lokantacı,
otelci ve birçok servis aracı sahibi, özel eğitim kurumlarında çalışanlar,
kıymetli hemşehrilerim; sizleri de saygıyla selamlıyorum.
Dünyada
baş gösteren Covid salgını vatandaşlarımızın sadece sağlıklarını değil, başta
iş ve aşlarını da çok ciddi boyutta tehdit etmeye başlamıştır. Demek ki tehlike
insan, parti ayırt etmiyor. Ülkeyi yönetenlere düşen görev tam da bu noktada
çok daha önem arz etmekte. Mutlak, bu ülkede yaşayan tüm siyasi partilerin
liderleri, meslek odalarının çok saygın temsilcileri, iş çevreleri hepsi bir
masanın etrafında birleşip bu önemli küresel salgına karşı önlemleri beraber
almak durumunda, onlar da dinlenmelidir. İşte, bu konuda da en büyük sorumluluk
Sayın Cumhurbaşkanına düşmektedir. Genel Başkanımız, bu salgının ayak sesleri
duyulurken tüm Türkiye’ye hepinizin bildiği gibi 13 maddelik bir çözüm önerileri
sundu ve zamanı geldi geçiyor fakat yavaş yavaş doğruları gören iktidar
bunların bir bölümünü uygulamaya başladı. Temelinde her geçen gün ekmeğe muhtaç
insan sayısı bu küresel salgın nedeniyle katbekat artmakta. İşte, tam burada
kamuda sık sık söylediğimiz liyakat devreye giriyor arkadaşlar ve ne yazık ki
tedbirleri uygulamaya kalkarken de yeni faciaların kapısını açtık, tıpkı dün
akşam yaşandığı gibi. 
Temel,
bir akrabasına misafirliğe gidiyor, bakıyorlar ki gece çok yağış var yakında
akrabalar diyorlar ki “Temel, sen burada kal, evine gitme çok yağış var.”
Temel, ısrara dayanamıyor akrabasında zaten kalıyor, herkes odasına çekiliyor,
beş dakika sonra evin kapısı çalınıyor. Ev sahibi “Ya hayırdır nedir bu?” diye
kapıyı açıyor, bakıyor ki Temel. “Temel nereden geliyorsun?” diyor, “Ya, iki
dakika pijamaları almaya gittim.” diyor. Arkadaşlar, ülkeyi bu noktaya
getiriyor liyakatsiz yöneticiler. Lütfen, tüm çevrelerden gelen bu ülkenin
sorunlarına ortak çözüm üreten insanların sözüne kulak verelim, her geçen gün
çığ gibi büyüyor. (CHP sıralarından alkışlar) 
Bugün,
sabah Türkiye’nin en büyük küçük esnaf ve sanatkarının temsilcisini
televizyondan dinledim. Esnaf, artık somut bir şeyler bekliyor, kendinin
varsayılmasını istiyor. “Eğer devlet yardım edecekse bütün kayıtlarımız
devletin elinde var. Bankalarda kuyruk, esnaf, dosya… Oradaki çalışan insanları
da zor şartlara itmenin anlamı yok. Eğer devlet bana yardım edecekse benim
adıma, T.C. kimliğime uygun bir kart göndermeli, buna da bu para yüklenmeli.
Kırtasiyecilikten uzak şekilde, yeni tehlikelerin kapısını açmadan bu yaşamı
biz normalleştirmek zorundayız.” diyor. Bakın, bu noktada ne oldu? Geçen,
Çorum’da bir Halk Bankası şubesi Covid-19 nedeniyle kapatıldı. Allah’tan ki
Çorum esnafı perişan olmasın diye bulunan diğer Halk Bankası şubelerine
kaydırılarak işlemler yapılmaya devam ediyor. Bu, Türkiye'nin 81 vilayetinde
böyle değerli arkadaşlar. Öyleyse ne yapacağız? Devlet, başından beri
söylediğimiz konunun bileşenlerini doğru dinleyip onlardan aldığı çözüm önerilerini
hayata geçirecek. (CHP sıralarından alkışlar) 
Bakın,
Sayın Tarım Bakanı ne yaptı? Türkiye’de 21 ili içerisine alan yeni bir projeyle
ortaya çıktı. Arkadaşlar, Tokat’ın kısmetine de kuru fasulye düştü. Ama tabii,
bu fasulye tohumu Tokat ve yöresine uyumlu olacak mı? Belli değil. İkincisi,
Tokat’ın 3 kıymetli ovası Hükûmet tarafından korunaklı ovaların içerisine
alındı ama burada şu var: Türkiye’de en çok yer domatesinin üretildiği Kazova,
Erbaa, Niksar Ovaları var. İşte, tam da bugünlerde domates, biber, salatalık,
patlıcan orada toprağa dikiliyor. Eğer olacaksa teşvik köylüye fide anlamında,
köylüye gübre anlamında, köylüye mazot anlamında olmalı, köylünün kullandığı
elektriğe para alınmadan yola devam edilmeli.
Bakın,
sütün en çok olduğu mevsim. Değerli arkadaşlar, şu anda üreticinin elinde süt
kaldı, satılmıyor. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi Sayın Durmaz.
KADİM
DURMAZ (Devamla) – Çözüm ne? Çözüm yine Bakanlıkta. Süt tozu kotasını açacak.
Bugünlerde
ekilmesi gereken 2 önemli bitki var: Ayçiçeği ve mısır. İşte, bu anlamda bu 2
ürüne düzenli teşvik verilip çeşitli destekler sağlanarak ancak çiftçinin
kaybettiklerinin bir bölümünü tolore edebiliriz. Şimdi, elde kalan sütle
birlikte -hiç takip ediyor musunuz bilmiyorum arkadaşlar- şu anda Anadolu’da
birçok küçük, orta işletme kapılarını kapattı artık peynir ve süt mamulleri
üretemiyor ve yeme 3 defa zam geldi dördüncünün de kapıda olduğunu, bilmiyorum,
takip edip biliyor musunuz? Sorulduğunda nedir, efendim, dövizdeki
hareketlenmeler e arkadaşlar, bu belli, biliniyor. Ama bu uluslararası
salgınların sonunda ülkelerde mutlak kıtlık, gıda sorunu yaşanıyor. Öyleyse
Hükûmet, mutlak buna ortak çözümü bulacak ama üretici birliklerini, köylüyü,
çiftçiyi dinleyerek bulacak diyorum. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– İYİ PARTİ Grubu adına Sayın Hüseyin Örs. (İYİ PARTİ sıralarından alkışlar)
İYİ
PARTİ GRUBU ADINA HÜSEYİN ÖRS (Trabzon) – Sayın Başkan, çok değerli
milletvekilleri, Cumhuriyet Halk Partisinin grup önerisi üzerinde İYİ PARTİ
adına konuşmak üzere söz aldım. Hepinizi en derin saygılarımla selamlıyorum.
Değerli
milletvekilleri, corona virüsü önlemleri kapsamında dün gece saat 24.00’ten
itibaren geçerli olan sokağa çıkma yasağı ne yazık ki ani ve kontrolsüz bir
şekilde başlamış, vatandaşta paniğe neden olmuş ve salgının daha da yayılmasına
sebep olacak şekilde cereyan etmiştir. Dün bu karar alındığında biz de yasama
faaliyetleri kapsamında Mecliste işte bu salondaydık, buradaydık. Sonrasında
gerek televizyon kanallarında gerek haber sayfalarında ve gerekse sosyal
medyada yayınlanan görüntüleri hayretle ve üzülerek izledik. Evet, en başından
beri İYİ PARTİ olarak sokağa çıkma yasağının getirilmesini ve tam karantina
uygulanmasının gerekliliğini söyledik, savunduk. Alınan kararı bu çerçevede
olumlu karşılamakla birlikte, bu kararın alınış şekli ve zamanlamasının daha
büyük sorunlara davetiye çıkaran sonuçlarını gördük maalesef. Alınan karar
amaçtan sapmış, hedefe aksi yönde tesir etmiştir. Oysaki olması gereken bu
değildi, hepimiz bunu biliyoruz. Dün gece yaşananlar, 11 Nisan itibarıyla yani
bugün, tam bir aydır samimiyeti, şeffaflığı ve emeklerine saygı duyup
desteklediğimiz Sayın Bakanımızın, Sağlık Bakanımızın uğraşlarına, risk altında
ailelerinden uzak canla başla mücadele eden sağlık personellerimizin
emeklerine, gece gündüz milletin derdine koşan güvenlik güçlerimizin, vefa
gruplarının, belediye çalışanlarının ve gönüllü vatandaşlarımızın çabalarına
sekte vurmuştur arkadaşlar. Bir kasıt olmasa dahi büyük bir ihmal ve
beceriksizlik söz konusudur. İnsanlara ihtiyaçlarını karşılamak için fırsat
vermeden, plansız ve hesapsız bir şekilde uygulanan sokağa çıkma yasağı,
salgını önlemede en temel kural olan sosyal mesafeyi yerle bir etmiş,
insanlarda maalesef panik havasına sebep olup bir aydır sarf edilen çabayı da
zayi etmiştir. Kırk sekiz saatlik sokağa çıkma yasağının ilanı sonrası,
insanların ihtiyaçlarını karşılamak için akın ettikleri market, fırın, büfe,
petrol istasyonu, eczane gibi yerlerde izdiham olmuş ve bu durum istenmeyen
bazı olayları da beraberinde getirmiştir. 
(Mikrofon
otomatik cihaz tarafından kapatıldı)
HÜSEYİN
ÖRS (Devamla) – Çok özür dilerim Sayın Başkan.
BAŞKAN
– Tamamlayın sözlerinizi.
HÜSEYİN
ÖRS (Devamla) – Değerli arkadaşlar, hesapsız ve plansız bir biçimde “Ben
yaptım, oldu.” mantığıyla çözüme ulaşılamaz, “Her şeyin doğrusunu ben bilirim.”
düşüncesiyle kriz yönetimi dün akşam gördüğümüz gibi kaosa dönüşür diyor, Genel
Kurulu saygılarımla selamlıyorum. (İYİ PARTİ sıralarından alkışlar)
BAŞKAN
– Milliyetçi Hareket Partisi Grubu adına Sayın Olcay Kılavuz…
ERKAN
AKÇAY (Manisa) – Olcay Kılavuz geliyor efendim, HDP konuşmacısından sonra
konuşacak.
BAŞKAN
– Peki.
Halkların
Demokratik Partisi Grubu adına Sayın Oya Ersoy. (HDP sıralarından alkışlar) 
HDP
GRUBU ADINA OYA ERSOY (İstanbul) – Sayın Başkan, Genel Kurulu saygıyla
selamlıyorum.
Değerli
arkadaşlar, dün akşamı unutmayın. Hem buradakiler hem halkımız hem de toplumsal
muhalefetin ve siyasal muhalefetin bütün bileşenlerine çağrı yapıyorum: Dün
akşamı unutmayın. Tabii, ilk önce iktidara lafım. Bu kürsüden, corona
başladığından beri defalarca ve defalarca alınması gereken önlemleri söyledik,
dedik ki: Şeffaf olun, yaygın test yapın, evde kal çağrıları yaparken zorunlu
iş kollarında çalışanlar hariç, hem kamu hem özel sektördeki çalışanlara
ücretli izin hakkını verin, işçileri ve ailelerini salgın karşısında korumasız
bırakmayın. Günlük kazancıyla geçinen, hâlâ dolapları çalışan, elektrik
faturası, internetlerinin, telefonlarının faturaları hâlâ iş yerlerine gelen,
kiralarını ödemek zorunda bırakılan esnafı düşünün ve çalışmak zorunda
kalanların sağlığının korunması için tedbirler alın. İşten çıkarmaları
yasaklamadığınız için, ücretli izin hakkını vermediğiniz için, şeffaf
davranmadığınız için halk size güvenmiyor ve bir panik yarattınız dün. Umreyle
birinci işi yaptınız, 21 bin kişiyi Türkiye’nin dört bir tarafına salarak,
kontrolsüz salarak salgını büyüttünüz, dün ikinci olarak bir karara imza
attınız. Pandemiye karşı halkı korumasız bırakan bir tarih yazıyorsunuz,
pandemiyi büyütmenin tarihini yazıyorsunuz bu topraklarda. Yapılacak iş net,
belli. Önce “Her şeyi ben bilirim.” demeyeceksiniz. Sağlık meslek örgütlerinin,
işçi sendikalarının, DİSK’in, toplumsal muhalefetin bütün bileşenlerinin,
belediyelerin, birincisi, dayanışmayı örgütlemesine izin vereceksiniz,
engellemeyeceksiniz, ikincisi de bilim insanları dâhil tüm bu kesimlerin sözüne
kulak vereceksiniz, yoksa halkta panik hâlini düşünün bundan sonrası için de. Eğer
bu salgın böyle devam ederse ciddi bir gıda krizi, ciddi bir tarım krizi ve
ciddi bir güvenlik krizi var, işsizlik krizi var bu ülkede; bu bizi bekliyor.
Buna karşı önlem almak tabii ki birinci dereceden buranın görevidir. O yüzden,
yapılacakları defalarca ifade ettik. Buradan, acil olarak bu Meclisi AKP’nin ve
sarayın ihtiyaçları için değil halkın ihtiyaçları için çalışmaya davet
ediyorum; birincisi bu.
ASUMAN
ERDOĞAN (Ankara) – Saçmalıyorsun.
CAHİT
ÖZKAN (Denizli) – Halkın ve bizim milletimizin ihtiyaçları için çalışıyoruz.
OYA
ERSOY (Devamla) – İkincisi, toplumsal muhalefet bileşenlerinin hepsine
sesleniyorum…
(Mikrofon
otomatik cihaz tarafından kapatıldı)
ASUMAN
ERDOĞAN (Ankara) – İsyan mı ediyorsun?
BAŞKAN
– Sözlerinizi tamamlayın lütfen. 
OYA
ERSOY (Devamla) – Bu süreçte coronaya karşı halkı koruyacak önlemler almak
herkesin sorumluluğudur; bilim insanlarının sorumluluğudur, siyasi muhalefetin
sorumluluğudur, emek örgütlerinin sorumluluğudur, demokratik kitle örgütlerinin
ve halktan yana düşünen herkesin sorumluluğudur. 
CAHİT
ÖZKAN (Denizli) – Milletimizin hizmetinde olduğumuz için millet bize destek
veriyor. 
OYA
ERSOY (Devamla) – Bu sorumluluğu hep birlikte yerine getirmeye davet ediyorum.
Evet,
hep birlikte dayanışmalarımızı örelim ve haklarımıza sahip çıkalım. 
Teşekkür
ederim. (HDP sıralarından alkışlar)
BAŞKAN
– Adalet ve Kalkınma Partisi Grubu adına Sayın Nilgün Ök. (AK PARTİ
sıralarından alkışlar)
AK
PARTİ GRUBU ADINA NİLGÜN ÖK (Denizli) – Sayın Başkan, değerli milletvekilleri;
CHP Grubu önerisi üzerine AK PARTİ Grubum adına söz almış bulunmaktayım. Bu
vesileyle, yüce Meclisimizi ve ekranları başında bizleri izleyen
vatandaşlarımızı sevgi ve saygıyla selamlıyorum.
Maalesef
tüm dünyayı etkisi altına alan bir virüse karşı mücadele gösteriyoruz. Bizim
birinci önceliğimiz, bu süreçte hiçbir vatandaşımızın işini kaybetmemesidir,
aşını kaybetmemesidir; bunun için de mücadele veriyoruz. Devlet olarak, gerek
alınan sağlık önlemleri sonucunda işleri duran gerekse de ekonominin
yavaşlamasından olumsuz etkilenen vatandaşlarımıza, esnafımıza, KOBİ’lerimize,
sanayicilerimize destek olmak amacıyla ilk günden itibaren önemli tedbirler
almış bulunmaktayız. Açıklanan Ekonomik İstikrar Kalkanı çerçevesinde, toplamda
100 milyar liralık kapsayıcı önlemleri ve tedbirleri içeren paketle, pandeminin
ülkemiz ekonomisi üzerindeki etkilerini kontrol altına almak, oluşabilecek olan
hasarı asgari düzeye indirmek için hemen harekete geçtik. Öncelikle, Türkiye
genelinde 1,3 milyon esnafımızı mücbir sebep kapsamına aldık; esnafımızın her
türlü vergi ve SGK ödemelerinin tamamını erteledik, ayrıca bildirmesi gereken
beyannamelerinin sürelerini uzattık. Kısa çalışma ödeneğinden yararlanma
koşullarına esneklik getirdik, esnafımızın da bu imkândan yararlanmasına imkân
sağladık. Hazine destekli finansman paketini devreye soktuk, işe devam kredisi
desteği paketini hayata geçirdik. Esnaf Destek Paketi kapsamında, altı ay
ödemesiz, otuz altı ay vadeli, 25 bin TL limitli işletme finansmanı desteği
oluşturduk; kamu bankalarının sağladığı bu krediden yararlanmak isteyen
esnafımızın sadece TC kimlik numarası ve oda kayıt belgesi sunarak tek imzayla
başvuru yapmasını sağladık. Esnaf ve sanatkârlarımızın, mal ve hizmet
alımlarında taksitli ve vadeli işlem yapabilecekleri, nakit akışlarını düzenleyecekleri
ticari kart imkânını devreye soktuk; geliri 5 bin TL’nin altında olan
vatandaşlarımız için 10 bin TL’ye kadar, çok düşük maliyetli temel ihtiyaç
kredisini devreye aldık. Bu süreçte 71 binden fazla esnafımıza 25 bin TL
finansman, 30 binden fazla esnafımıza da 25 bin TL limitli ticari kart sağlandı
ve sağlamaya da devam edeceğiz. KOSGEB kredilerinden faydalanan ve bankalara
ödemeleri devam eden kredi taksitlerinde ötelemeleri getirdik ve bununla ilgili
KOSGEB herhangi bir faiz almıyor. Kamu bankalarından kredi kullanan
vatandaşlarımız için kredi taksitlendirmesini getirdik. Bunun haricinde, şunu
da belirtmek istiyorum: İnşallah, Meclisimizin de desteğiyle, ücretsiz izine
çıkarılan vatandaşlarımız için kısa sürede maaş desteği sağlayacağız. Grubumuz,
Meclis Başkanlığına sunulacak kanun teklifiyle, işten çıkarılan ve işsizlik
ödeneğinden faydalanamayan işçilerimize İşsizlik Fonu üzerinden her gün 39,24
Türk lirası nakdî destek ödemeyi planlayan bir paketi çalışıyor.
(Mikrofon
otomatik cihaz tarafından kapatıldı)
BAŞKAN
– Sayın Ök, tamamlayın sözlerinizi.
NİLGÜN
ÖK (Devamla) – Ayrıca, iş akdinin üç ay süreyle sona erdirilmesinin önlenmesi
amacıyla da geçici iş güvencesi getirmeyi planlıyoruz. Esnafımızdan ve
odalarımızdan gelen taleplere bugüne kadar hiçbir zaman kulağımızı kapatmadık
ve her zaman onları dinledik. 
Sayın
Başkan, değerli milletvekilleri; bu salgının üstesinden gelecek sadece imkâna
değil aynı zamanda morale ve kararlılığa da sahibiz. Karamsarlığa ve rehavete
kapılmadan, her türlü ihtimali göz önünde bulundurarak tedbirlerimizi adım adım
alıyor ve hayata geçiriyoruz. 
Sayın
Cumhurbaşkanımızın da dediği gibi, bu süreçten, inşallah hep birlikte
güçlenerek çıkacağımıza inanıyor, yüce Meclisi saygıyla selamlıyorum. (AK PARTİ
sıralarından alkışlar) 
BAŞKAN
– Milliyetçi Hareket Partisi Grubu adına Sayın Olcay Kılavuz. (MHP sıralarından
alkışlar) 
MHP
GRUBU ADINA OLCAY KILAVUZ (Mersin) – Sayın Başkan, değerli milletvekilleri;
hepinizi saygıyla selamlıyorum. 
Tüm
dünyada coronavirüs salgını etkisini sürdürmeye devam etmektedir. Ülkemizde de
alınan tedbirlerle bu salgına karşı bir mücadele yürütülmektedir. Bu anlamda,
üstün bir gayret, eşi görülmemiş bir fedakârlıkla milletimizin sağlığı adına
gecesini gündüzüne katarak görev yapan sağlık çalışanlarımıza, kamu
görevlilerimize, asker, polis, gardiyan ve zabıtalarımıza teşekkürlerimi
sunuyorum. 
Virüs
nedeniyle hayatını kaybeden vatandaşlarımıza Yüce Allah’tan rahmet, tedavisi
devam edenlere acil şifalar diliyorum. 
Bu
virüsü, birlik, kardeşlik ve dayanışma içerisinde, liderimiz Sayın Devlet
Bahçeli Bey’in de ifade ettiği gibi aklın, bilimin ve duanın gücüyle hep
beraber yeneceğimize inanıyoruz. 
Sayın
Başkan, değerli milletvekilleri; esnaflarımız toplumsal yaşamın vazgeçilmez
unsurları, ekonomik hayatımızın temel yapı taşlarıdır. Mersin’de ve tüm
Türkiye’de faaliyet gösteren esnaflarımız coronavirüs salgını sebebiyle oldukça
zor bir dönem geçirmektedirler. Esnaflarımızın bu zorlu süreci en az hasarla
atlatabilmesi en büyük temennimizdir. Esnaflarımız Hükûmetten gelecek olan
müjdeli haberleri beklemektedir. Bu kapsamda sıfır faizli finansman desteği
verilmesi, SGK prim borçlarının ertelenmesi, kredilerin özel bankaları da
kapsayacak şekilde genişletilmesi, sicil affının getirilmesi akaryakıt
desteğinin sağlanması; elektrik, su, doğal gaz gibi borçların yapılandırılması,
yolcu ve yük taşımacılığı yapan esnaflara ÖTV indirimi gibi teşvik ve ekonomik
destek paketleri yürürlüğe konulmalıdır.
Ayrıca,
yıllardır esnaflarımızdan aidat toplayan Türkiye Esnaf ve Sanatkârları
Konfederasyonu ile esnaf kefalet ve kredi kooperatifi birlikleri bu zor
günlerde esnaflarımızın sıkıntılarını hafifletecek ne gibi çalışmalar
yapmaktadır?
Coronavirüs
salgını, çiftçilerimizi ve üreticilerimizi de zor durumda bırakmıştır. İhracat
yasağı sebebiyle üreticilerimizin limonları ellerinde kalmış, firmalar limon
alımını durdurmuş, yapılan sözleşmeler iptal edilmeye başlanmıştır.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
OLCAY
KILAVUZ (Devamla) – Domates ihracatında da benzer bir durum yaşanmaktadır.
İhracatında zorluklar yaşanan, iç piyasada tüketimi azalan domates,
üreticilerimizin mağdur olmasına neden olmaktadır. Bu anlamda ihracat yasağı
kalkmalı, çiftçilerimizin kredileri ertelenmeli ve sıkıntıları tez elden
giderilmelidir.
Tarım
ürünlerinde tedarikçi ve marketçi arasında oluşan fiyat farkı ve kâr marjı
ciddi bir şekilde sorun teşkil etmektedir. Fiyat farkının en aza indirilmesi,
kâr marjına yönelik bir düzenleme getirilmesi ülkemiz ve milletimiz adına
olumlu bir gelişme olacaktır.
Genel
Kurulu saygıyla selamlıyorum. (MHP sıralarından alkışlar)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Etmeyenler… Kabul edilmemiştir.
Alınan
karar gereğince, gündemin “Kanun Teklifleri ile Komisyonlardan Gelen Diğer
İşler” kısmına geçiyoruz. 
1’inci
sırada yer alan Adalet ve Kalkınma Partisi Grup Başkan Vekili Denizli
Milletvekili Cahit Özkan, Milliyetçi Hareket Partisi Grup Başkan Vekili Sakarya
Milletvekili Muhammet Levent Bülbül ve Afyonkarahisar Milletvekili Ali Özkaya
ile 57 milletvekilinin Ceza Ve Güvenlik Tedbirlerinin İnfazı Hakkında Kanun ile
Bazı Kanunlarda Değişiklik Yapılmasına Dair Kanun Teklifi Ve Adalet Komisyonu
Raporu’nun görüşmelerine kaldığımız yerden devam edeceğiz. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (x)
BAŞKAN
- Komisyon? Yerinde.
Dünkü
birleşimde İç Tüzük’ün 91’inci maddesine göre temel kanun olarak görüşülen 207
sıra sayılı Kanun Teklifi’nin birinci bölümünde yer alan 19’uncu madde üzerinde
önerge işleminde kalınmıştı. Madde üzerindeki bir önerge dünkü birleşimde kabul
edilmemişti. Şimdi diğer önergeleri aykırılık sırasına göre okutup işleme
alacağım.
Türkiye Büyük Millet Meclisi
Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
değişiklik yapılmasına dair Kanun Teklifi’nin 19’uncu maddesinde geçen “bir
yıl” ibaresinin “iki yıl” olarak değiştirilmesini arz ve teklif ederiz.
 Alpay
Antmen Turan Aydoğan Zeynel Emre
 Mersin İstanbul İstanbul
 Süleyman
Bülbül Saliha Sera Kadıgil Sütlü Gamze Taşcıer
 Aydın İstanbul Ankara
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Önerge üzerinde söz talebi Sayın Gamze Taşcıer’in.
Buyurun
Sayın Taşcıer. (CHP sıralarından alkışlar)
GAMZE
TAŞCIER (Ankara) – Teşekkür ederim Sayın Başkan.
Sözlerime
başlarken dün genç yaşta hayatını kaybeden meslektaşım İsmail Durmuş başta
olmak üzere Covid-19 salgını nedeniyle hayatını kaybeden tüm sağlık
emekçilerine ve yurttaşlarımıza baş sağlığı diliyorum.
Değerli
milletvekilleri, hepimizin farkına varması gereken bir gerçek var: Her gün
kadınlar olarak öldürülüyoruz. Bu cinayetler birer sıradan vakanın ötesinde
artık bir cinsin katliamı noktasına geldi. Sadece mart ayında 29 kadın daha
öldürüldü. Her gün ölüyoruz. Biz kadınlar olarak aslında bir zihniyetin ölüm
listesindeyiz. Bizler bunlara göre katli vacip olanlarız. Kadınlar olarak tekil
bireylerle değil doğrudan doğruya bir zihniyetle mücadele ediyoruz.
Bakın,
son süreçte yaşanan birkaç örnekten sizlere bahsetmek istiyorum. Ankara’da
cezaevinden izinli çıkan erkek, evde tartıştığı eşi İlknur’u 4 yaşındaki
kızının gözleri önünde bıçaklayarak öldürdü. Afyonkarahisar’da cezaevinden
nakil için izinli çıkan erkek, 5 çocuğunun annesi Birsen’i birlikte yaşadığı
adamın evini ateşe vererek dışarı çıkmasını sağlayarak sonra da tüfekle
öldürdü. İzmir Çiğli’de açık cezaevinden izinli olarak çıkan erkek, boşandığı
eşi ve baldızına kurşun yağdırıp öldürdü. Hatay’da firar eden erkek, 2 çocuk
sahibi eşini kalbinden bıçaklayarak öldürdü. Manisa Turgutlu’da açık
cezaevinden izinli çıkan erkek, tartıştığı eşini 20 yerinden bıçaklayarak
öldürdü. Bunlar, sadece yakın zamanda gerçekleşen olaylar. Şimdi, sizin bu
verdiğiniz teklif aslında bu ve bunun gibi birçok haberin daha çok olmasına
sebep olacak. Elbette ki cezaevinden çıkan herkesi potansiyel suçlu olarak
görmüyoruz, başka suçlardan cezasını çekip ıslah olanları bu konudan ayrı
tutuyoruz. Ama biz, kadınları öldürmeye ant içmiş zihniyetin üyelerine bir gün,
bir saat, bir dakika bile indirim yapılmasını, cezaevinden bir saniye dahi
erken çıkmasını kabul etmiyoruz. (CHP sıralarından alkışlar) 
CAHİT
ÖZKAN (Denizli) – Kadın cinayetleri komple kapsam dışıdır. Bu yasal
düzenlemeden asla yararlanamıyorlar.
ÖZGÜR
ÖZEL (Manisa) - Yararlanıyor.
GAMZE
TAŞCIER (Devamla) – Tabii, sorulunca “Böyle bir şey yok.” diyorsunuz, Grup
Başkan Vekili de şu an oturduğu yerden söylenmeye başlıyor. 
Peki,
açık cezaya geçmesine bir yıl ve daha az süre kalan hükümlüyü doğrudan açık
cezaevine, oradan da izinli bırakıyorsunuz.
ADALET
KOMİSYONU BAŞKAN VEKİLİ YILMAZ TUNÇ (Bartın) – Hayır, hayır, yok.
GAMZE
TAŞCIER (Devamla) – 31 Mayısa kadar olan bu izni altı aya kadar
uzatabiliyorsunuz. Yani sadece… 
ALİ
ŞAHİN (Gaziantep) - Bakın “Yok.” diyorlar, siz niye oradan konuşuyorsunuz öyle?
GAMZE
TAŞCIER (Devamla) – Gelir cevap verirsiniz.
ALİ
ŞAHİN (Gaziantep) - “Yok.” diyorlar. Olmayan şeyi niye kürsüden konuşuyorsunuz?

GAMZE
TAŞCIER (Devamla) – Ben iddialarımı söyleyeyim, gelir cevap verirler.
ALİ
ŞAHİN (Gaziantep) - Toplumu niye yanıltıyorsunuz?
GAMZE
TAŞCIER (Devamla) – Ben söyleyeyim… 
ALİ
ŞAHİN (Gaziantep) – Bakın, herkes diyor ki “Yok.” 
GAMZE
TAŞCIER (Devamla) – Şöyle: Keşke altına imza attığınız şeyin ne olduğunu siz de
okusaydınız, bunların doğru olduğunu, hepsini görürdünüz.
ALİ
ŞAHİN (Gaziantep) – Açığa çıkmak serbest bırakmak mı?
BAŞKAN
– Değerli arkadaşlar, biraz sessiz lütfen…
GAMZE
TAŞCIER (Devamla) – Keşke imza attığınız şeyi bir okusaydınız. 
ALİ
ŞAHİN (Gaziantep) – Açığa çıkması serbest bırakılması demek mi?
GAMZE
TAŞCIER (Devamla) – Aynen öyle.
BAŞKAN
– Arkadaşlar, biraz sessiz…
GAMZE
TAŞCIER (Devamla) – Keşke altına imza attığınız şeyleri bir kere okusaydınız,
bunların hepsinin var olduğunu göreceksiniz. 
ALİ
ŞAHİN (Gaziantep) – Kamuoyunu yanıltıyor. Yalan!
GAMZE
TAŞCIER (Devamla) – Bu kadar kadın dernekleri, bu kadar örgütler bu olayın
sonucunun buna varacağını iddia ediyor, siz okuma zahmetinde dahi
bulunmadığınız önergenin ne olduğunu bilmiyorsunuz, oturduğunuz yerden de
sadece bağırıyorsunuz. 
ALİ
ŞAHİN (Gaziantep) - Hanımefendi, bakın, doğru söyleyin, toplumu doğru
bilgilendirin.
BAŞKAN
- Sayın Şahin, lütfen…
GAMZE
TAŞCIER (Ankara) - Kimse kimseyi kandırmasın, bu bir af düzenlemesidir, kadına
şiddet uygulayanı da cinsel istismarcı olanı da bu uygulamadan yararlanacak.
Cinsel saldırıya uğramış…
ALİ
ŞAHİN (Gaziantep) - Toplumu doğru bilgilendirmek zorundayız.
GAMZE
TAŞCIER (Ankara) - Gelir cevap verirsiniz. O zaman gelir, iddialarımıza burada
cevap verirsiniz. 
ALİ
ŞAHİN (Gaziantep) - Hanımefendi, doğru konuşun.
BAŞKAN
- Sayın Şahin, lütfen…
GAMZE
TAŞCIER (Devamla) - Siz doğru bilgilendireceksiniz toplumu. Her seferinde, her
seferinde “Yok.” diyorsunuz, sonucunda da maalesef kadını ve çocuğu yok sayan
bir sonuçla karşı karşıya kalıyoruz.
Evet,
değerli milletvekilleri, kadına şiddet uygulayan, çocuklara cinsel istismarda
bulunanlar evet, cezaevinde gün sayıyor ama sanmayın ki yalnızlar, tecavüze
uğrayan kadınlar da dışarıda korkuyla gün sayıyorlar, o erkeklerin cezaevinden
çıkacağı günü korkuyla bekliyorlar. O günün hiç gelmemesini umarak yıllar süren
bir korkuyla yaşıyorlar, tabii buna yaşamak denirse. 
Ben
Türkiye’deki dört bir yanda gerçekleşen kadın davalarını takip ediyorum. Orada
kadını yaralayan, kadına şiddet uygulayan erkeklerin ortak bir söylemi var: “Bu
cezaevinden çıktıktan sonra yarım kalan işimi tamamlayacağım.” 
ALİ
ŞAHİN (Gaziantep) - Kadına şiddetle hiç alakası yok. Önergede “1 değil, iki yıl
olsun.” diyorsunuz. Önergeniz ile konuşmanızın uzaktan yakından alakası yok.
GÜLÜSTAN
KILIÇ KOÇYİĞİT (Muş) - Dinleyin, dinleyin.
GAMZE
TAŞCIER (Devamla) - Getirdiğiniz önergeyle yarım kalan işini tamamlatacaksınız.
Bu yasadan kadınlar adına utanç duyuyorum, kadınlar adına öfkeleniyorum ama en
önemlisi kadınlar adına korkuyorum. Hani, kişiye karşı işlenen suçlarda devlet
affetmezdi, Genel Başkanınız öyle diyordu.
ALİ
ŞAHİN (Gaziantep) - Yalan söylüyorsunuz, yalan söylüyorsunuz!
BAŞKAN
- Sayın Şahin, lütfen.
GAMZE
TAŞCIER (Devamla) - Bugün “tweet” attığı için, gerçekleri kitap hâline
getirdiği için…
(Mikrofon
otomatik cihaz tarafından kapatıldı) 
BAŞKAN
- Sayın Taşcıer, tamamlayın. 
GAMZE
TAŞCIER (Ankara) - Çok sataşma oldu, Sayın Başkanım.
BAŞKAN
- Buyurun, devam edin.
GAMZE
TAŞCIER (Devamla) - Gerçekleri kitap hâline getirdiği için Murat Ağırel hapiste
olacak, kadına şiddet uygulayanı dışarı çıkaracaksınız. (CHP sıralarından
alkışlar) 
ALİ
ŞAHİN (Gaziantep) - Toplumu yanlış bilgilendiriyorsunuz.
GAMZE
TAŞCIER (Ankara) - FETÖ borsasını ortaya çıkaran Barış Pehlivan, Barış Terkoğlu
dışarıya çıkamayacak, kadının yüzüne kezzap atanı, öğrencisini istismar eden
hocayı serbest bırakacaksınız; yok öyle bir şey!
ALİ
ŞAHİN (Gaziantep) - Önergenizi okuyun önce, altında imzanız olmayan… 
Toplumu
doğru bilgilendirmeli, Sayın Başkan. 
GAMZE
TAŞCIER (Devamla) - Bu suçlardan cezaevine girenler birkaç yıl sonra çıkacak
ama kadınları müebbete mahkûm edeceksiniz. Siz kadınların daha iyi nasıl bir
ülkede yaşaması gerektiğini düşünmeniz gerekirken, onları katledenlere, onları
istismar edenlere bunun yolunu açıyorsunuz. İki kelimeyle bu garabeti ortadan
kaldırabilirsiniz, iki kelime ekleyerek, kadınların kararan hayatlarını belki
aydınlatamazsınız ama hiç değilse karanlık eklemezsiniz. 
Aynı,
2016 yılında, insanlar evlerinde uyurken bir gece yarısını fırsat bilip
getirmeye çalıştığınız benzer bir kanunla… Bu kanunu da virüsü bahane bilerek
kadınların ve çocukların hayatlarını karartamazsınız. Kadınların hayatlarına
karanlık eklemeyin. (CHP sıralarından alkışlar)
ALİ
ŞAHİN (Gaziantep) – “19’uncu maddenin ‘bir yıl’ kararının ‘iki yıl’ olarak değiştirilmesi…”
Başka bir şey yok, önergenizden haberiniz yok!
BAŞKAN
– Sayın Taşçıer, sizi böyle kürsüye alabilir miyim.
GAMZE
TAŞÇIER (Ankara) – Ne için Başkanım?
BAŞKAN
– İmza…
ALİ
ŞAHİN (Gaziantep) – Daha imzalamamışsın bile önergeyi! 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
ALİ
ŞAHİN (Gaziantep) – Konuşması geçersiz Sayın Başkan, önergeyi imzalamamış. Daha
önergeyi imzalamamış Sayın Başkan, konuşması geçersiz!
LÜTFÜ
TÜRKKAN (Kocaeli) – Ali, sen de kanunu okumamışsın!
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Sayın Bülbül, buyurun. 
V.- AÇIKLAMALAR (Devam)
25.- Sakarya Milletvekili Muhammed Levent Bülbül’ün,
Ankara Milletvekili Gamze Taşcıer’in görüşülmekte olan 207 sıra sayılı Kanun Teklifi’nin
19’uncu maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, burada birçok kavram birbirine
karıştırılıyor, birçok madde birbirine karıştırılıyor.
Şimdi,
biz burada devamlı, her konuşmadan sonra söz almıyoruz ama burada bir hatayı da
düzeltmek lazım. Şimdi, açık cezaevinden şu an Covid iznine ayrılacak olanlara,
ayrılanlara öngörülen işlem tahliye değildir. Bunlar cezaevlerine geri
dönmeleri öngörülen kişilerdir ve bu salgın hastalık nedeniyle izin uygulanan
kişilerdir. Bu kişiler zaten açık cezaevinde kalıyor olmaları sebebiyle, hiçbir
suç ayrımı gözetilmeksizin üç ayda toplamda yedi gün izin kullanan kişilerdir.
Bunlarla ilgili olarak yapılmış yeni bir tasarruf değil, sadece, Covid izni
sebebiyle bir araya getirilmiş iki aylık bir izin bu salgın hastalık nedeniyle
alınmış olan bir tedbirdir. Dolayısıyla sanki yeni baştan bir izin müessesesi
ihdas ediliyormuş gibi bir algılama oluşturmak, bir yorum yapmak doğru
değildir. Yine, aynı şekilde, açık cezaevlerinin boşalmasından sonra, kapalı
cezaevinde bulunup da açık cezaevine çıkma hakkına bir yıl veya daha az süre
kalmış olan mahkûmların açık cezaevine çıktıktan sonra Covid iznine ayrılması
ve bu kapsamda toplu izinden faydalanması söz konusu değildir. Bunlar, açık
cezaevinde kalacak olan kişilerdir. Dolayısıyla bunlar da sanki çıkıyormuş
gibi, bunlar da sanki toplum içine karışacakmış gibi, gizli birtakım gündemler
varmış gibi bir algı yaratmaya çalışmayı kabul etmediğimizi buradan ifade etmek
istiyorum.
Teşekkür
ediyorum.
BAŞKAN
– Teşekkür ediyorum.
ÖZGÜR
ÖZEL (Manisa) – Sayın Başkanım...
BAŞKAN
– Sayın Özel…
ÖZGÜR
ÖZEL (Manisa) – Konunun açıklığa kavuşması için -ben de söz istiyorum ama-
teknik açıklama olduğu için Komisyon sözcümüz bir dakikayla bu konuya cevap
versin. Yani grubumuz adına konuşacak.
BAŞKAN
– Sayın Emre, buyurun.
26.- İstanbul Milletvekili Zeynel Emre’nin, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
ZEYNEL
EMRE (İstanbul) – Sayın Başkan, bir defa, kamuoyunda bu meselenin karışık
anlaşılmasının bir sebebi var. Bunun nedenleri…
ALİ
ŞAHİN (Gaziantep) – O da sizin tezviratınız.
ZEYNEL
EMRE (İstanbul) – Beyefendi, bir dinlemeyi öğren, bir sabret, dinle ya.
Söyleyeceğin bir şey varsa cevap verirsin.
BAŞKAN
– Sayın Emre, siz Genel Kurula hitap edin, devam edin.
ZEYNEL
EMRE (İstanbul) – Birincisi: Bugüne kadar yapılan yanlışlardan ötürü karışık
anlaşılıyor. Yani infaz kanununun, çıkarılan düzenlemelerin, aynı ceza maddesi
içerisindeki fıkralara kadar ayrı infaz rejimleri uygulanmasının… Bunlardan
ötürü kamuoyunda bir karışıklık var.
İkincisi;
burada 3 kalıp şey var: Bir, ceza infaz süresinin kısaltılması. Bununla ilgili
istisnalarda 102’den 105’e kadar olan maddeler sayılmış. Arkadaşlarımızın buna
ilişkin bir şeyi yok zaten. Denetimli serbestlik süresinin bir yıldan üç yıla
çıkarılmasıyla ilgili de o kalıp aynı şekilde duruyor yani o istisna duruyor.
(Mikrofon
otomatik cihaz tarafından kapatıldı)
BAŞKAN
– Buyurun.
ZEYNEL
EMRE (İstanbul) – Bunun aksini zaten söylemiyoruz. Yani, arkadaşlarımızın ifade
ettiği şu: Ama aynı kalıp, kapalıdan açık cezaevine erken çıkanlar için
konulmamış durumda.
MUHAMMED
LEVENT BÜLBÜL (Sakarya) – Bunlar Covid’ten dışarı çıkacakmış gibi anlaşılıyor.
ZEYNEL
EMRE (İstanbul) – Şimdi, sonuçta arkadaşlarımızın dikkat çektiği konu burası.
Burada bir ayrım yapılmamış, diğer bölümlerde ayrım yapılmış. Kanunun yapma
tekniği açısından bakıldığında, bu istisna tutulduğu için cinsel suçlardan
mahkûm olanlar da bundan yararlanıyor. Şimdi, bu gerçeği söylüyor diye
arkadaşlarımıza sataşmada bulunmasın.
BAŞKAN
– Yani “Covid dolayısıyla izinden faydalanıyor.” mu diyorsunuz?
ÖZGÜR
ÖZEL (Manisa) – Hayır, hayır, bir yıl erken açığa çıkıyor.
ALİ
ŞAHİN (Gaziantep) – Serbest kalmıyor. 
ZEYNEL
EMRE (İstanbul) – Bakın, arkadaşlar; yasa yapıcılar, teklif sahipleri zaten
bunu biliyorlar. Dolayısıyla burada o kısımdan yararlanıyor. Yani burada onu
tutmamışsınız en sonda, bu da bir gerçek. (CHP sıralarından alkışlar)
RAMAZAN
CAN (Kırıkkale) – Doğru, doğru. 
BAŞKAN
– Teşekkür ettim Sayın Emre. 
ALİ
ŞAHİN (Gaziantep) – Serbest kalmıyor. Serbest kalıyor gibi anlattı hanımefendi.
Dışarı çıkmıyor, salıverilmiyor. 
BAŞKAN
- Sayın Tunç, buyurun.
27.- Adalet Komisyonu Başkan Vekili Yılmaz Tunç’un,
Ankara Milletvekili Gamze Taşcıer’in görüşülmekte olan 207 sıra sayılı Kanun
Teklifi’nin 19’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
ADALET
KOMİSYONU BAŞKAN VEKİLİ YILMAZ TUNÇ (Bartın) – Sayın Başkanım, teşekkür
ediyorum.
Burada
yanlış anlamalara da sebebiyet vermememiz lazım. Milletvekilleri olarak bu
yaptığımız çalışmanın… (Gürültüler)
Sayın
Başkanım…
BAŞKAN
– Sayın milletvekilleri ve sayın Grup Başkan Vekilleri; lütfen… Komisyon bir
açıklama yapıyor.
Siz
Genel Kurula hitap edin, Sayın Özel dinlemese de olur.
Buyurun.
ADALET
KOMİSYONU BAŞKAN VEKİLİ YILMAZ TUNÇ (Bartın) – Teşekkür ediyoruz.
Şimdi,
burada kamuoyunu yanıltmaya çalışmamak gerekir çünkü herkes okuduğunu
anlayabilecek düzeyde burada. Komisyonda da bunlar tartışıldı. Sayın Taşcıer
kadın cinayetlerinden bahsetti ve “Bu cinayetleri gerçekleştiren katiller bu
yasadan sonra serbest kalacak.” gibi ifadeler kullandı. Bunlar çok tehlikeli
ifadeler.
GAMZE
TAŞCIER (Ankara) – “Cinayet” demedim “şiddet ve istismar” dedim.
ADALET
KOMİSYONU BAŞKAN VEKİLİ YILMAZ TUNÇ (Bartın) – Kadın cinayetinin sanığı
ağırlaştırılmış müebbet cezasına mahkûm olur. 
DİRAYET
DİLAN TAŞDEMİR (Ağrı) – Sadece öldürülmesi mi gerekir? Şiddete uğrayınca
olmuyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Ağırlaştırılmış müebbet
cezasının koşullu salıverilmesini kanun zaten otuz yıl olarak belirlemiş. Bu
kanun teklifinde ağırlaştırılmış müebbet hapis cezasının koşullu salıverilmesine
indiren bir madde yok ki. Bunu söylediğiniz zaman kamuoyunu yanlış
bilgilendirirsiniz. 
SERPİL
KEMALBAY PEKGÖZEGÜ (İzmir) – Teşebbüste bulunanlar, yaralayanlar…
ALİ
ŞEKER (İstanbul) – “İşim yarım kaldı.” diyenler…
ADALET
KOMİSYONU BAŞKAN VEKİLİ YILMAZ TUNÇ (Bartın) – İzin konusuna gelelim. 
Değerli
milletvekilleri, kamuoyuna yanlış bilgi aktarmayalım, bakın, burada kanun
yapıyoruz, doğru bilgileri aktaralım. Bu, bütün ülkeyi ilgilendiriyor.
ALİ
ŞEKER (İstanbul) – Siz yanlış aktarıyorsunuz.
SERPİL
KEMALBAY PEKGÖZEGÜ (İzmir) – Siz yanlış aktarıyorsunuz, eksik aktarıyorsunuz.
ADALET
KOMİSYONU BAŞKAN VEKİLİ YILMAZ TUNÇ (Bartın) – Covid izni şudur: 30 Mayıs 2020
tarihine kadar açık cezaevlerinde bulunan hükümlüler… Bunlar zaten üç ayda bir
yedi gün izne çıkabiliyorlar. Covid nedeniyle zaruret hâli var, cezaevlerinde
salgın tehlikesi var. Bu tehlikeyi de ortadan kaldırmak bizim görevimiz. Açık
cezaevlerinde bulunan hükümlülere, zaten izin hakkı olan, yasal olarak suç
ayrımı olmadan izin hakkı olan bu hükümlülere 30 Mayıs 2020 tarihine kadar izin
verilecek. Bu izni, salgın riski devam ederse, Sağlık Bakanlığının görüşü
doğrultusunda, 3 kere olmak üzere, ikişer ay arayla Adalet Bakanı uzatabilecek.
Açık
cezaevinden izin için çıktılar, açık cezaevleri boşaldı. Hepiniz burada
diyorsunuz ki: “Kapalıda çok risk var, salgın riski var, mahkûmlar, tutuklular
şöyle…” diyorsunuz. Kapalıdakinin açığa çıkmasına bir yıl kala… Zaten cezasını
çekmiş, bir yıl sonra da açığa çıkacak. Kapalıdaki riski azaltmak için açığa
çıkmasına bir yıl kalanlar açık cezaevine geçecekler. Açık cezaevine geçecek
olan bu hükümlüler Covid izninden yararlanamayacak. 6’ncı fıkrada bu açık açık
yazıyor. İzne çıkacaklar diye artık tekrar etmenin anlamı yok. (AK PARTİ ve MHP
sıralarından alkışlar) 
Burada
okuyalım 6’ncı fıkrayı…
BAŞKAN
– Teşekkür ediyorum Sayın Tunç.
ÖMER
FARUK GERGERLİOĞLU (Kocaeli) – Açığa geçene kadar dışarıda olacaklar.
MUHAMMED
LEVENT BÜLBÜL (Sakarya) – Yahu, açığa geçene kadar nasıl dışarıda olacaklar! Bu
doğru değil ya!
ERKAN
AKÇAY (Manisa) – Israrla yalan söylüyorlar! Bu kadar olmaz ya! Okumadınız mı
bunu? Lanet olası ya!
BAŞKAN
– Sayın Bülbül, buyurun.
MUHAMMED
LEVENT BÜLBÜL (Sakarya) – Sayın Başkan, Komisyon Başkanımız gereken açıklamayı
yaptı, benim daha fazla söz almama gerek yok.
BAŞKAN
– Teşekkür ediyorum.
Sayın
Beştaş…
28.- Siirt Milletvekili Meral Danış Beştaş’ın, açık
cezaevine geçişte cinsel dokunulmazlığa karşı işlenen suçların kapsam dışı
tutulmadığına ilişkin açıklaması
MERAL
DANIŞ BEŞTAŞ (Siirt) – Sayın Başkan, açıklamalar aslında birbiriyle çelişki arz
ediyor. Bizim totalde söylediğimiz şu: Açık cezaevine geçişte cinsel
dokunulmazlığa karşı işlenen suçlar kapsam dışı tutulmamıştır. Açık cezaevine
geçişte cinsel dokunulmazlığa karşı işlenen suçların sanıkları da geçiyor, hükümlüler
geçiyor.
BAŞKAN
– Ama izinden faydalanamıyor.
MERAL
DANIŞ BEŞTAŞ (Siirt) – Açık cezaevine geçtikten sonra zaten ayda bir hafta izni
var. Bırakalım Covid iznini, zaten o izin, normal izin bile onları…
BAŞKAN
– 6’ncı maddede o izinden faydalanamadığını söylüyorlar yani.
MERAL
DANIŞ BEŞTAŞ (Siirt) – Sayın Başkan, ben Covid izninden söz etmiyorum. Burada
kamuoyunu yanıltan biz değiliz, kamuoyunu yanıltan bu teklifi getirenlerdir.
Yani Berfin Özek’in yüzüne kezzap atana rıza göstermesi, rıza üretilmesi tam da
bu vahşetin sonucudur. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
MERAL
DANIŞ BEŞTAŞ (Siirt) – Kadınlar, kendilerine saldıranlarla, taciz edenlerle...
Ceren Özdemir’in katilinde olduğu gibi, açık cezaevinden izinli çıktı ve genç
bir kızımızı katletti. Bütün bunlara yol veriliyor. Bu konuda daha fazla kafa
karıştırılmasın. Ya bunu düzenleyelim tekrar ya da bunun aksini, döne döne aynı
şeyleri anlatmasınlar. 
MUHAMMED
LEVENT BÜLBÜL (Sakarya) – Sayın Başkan...
BAŞKAN
– Buyurun Sayın Bülbül.
29.- Sakarya Milletvekili Muhammed Levent Bülbül’ün,
Siirt Milletvekili Meral Danış Beştaş’ın yaptığı açıklamasındaki bazı
ifadelerine ilişkin açıklaması
MUHAMMED
LEVENT BÜLBÜL (Sakarya) – Efendim, bu, zaten şu an itibarıyla açık cezaevinden
çıkanlarla alakalı olarak, izne ayrılanlarla alakalı olarak, kanunen izin
hakkını kullananlarla ilgili bugüne kadar herhangi bir suç ayrımı yapılmamış
ki. Açık cezaevine çıkma hakkına sahip olmuş, iyi hâl göstermiş olan ve
cezasının sonuna gelmiş olan, infazının sonuna gelmiş olan hükümlülerle alakalı
olarak açık cezaevi imkânı tanınmış olan bir şeydir bu, kanunumuzda. Şimdi, bu
kanun çerçevesinde izin kullananlara diyoruz ki birer haftalık izinler değil üç
ayda bir, Covid sebebiyle, Başkanımızın dediği gibi, zaruret hâli sebebiyle,
çok önemli bu hâl sebebiyle bu izinleri birleştiriyoruz ve iki ay olarak
kullandırıyoruz. Kapalıdan açığa geçenlerle ilgili olarak da sanki serbest
kalıyormuş gibi bir ifade, bir algılama yaratılmaya çalışılıyor. Bunlar, kapalı
cezaevinden yine bir cezaevine, açık cezaevine girmiş olacaklar. 
(Mikrofon
otomatik cihaz tarafından kapatıldı) 
BAŞKAN
– Açalım sistemi.
MUHAMMED
LEVENT BÜLBÜL (Sakarya) – Dolayısıyla bunların herhangi bir izinden
faydalanması söz konusu değil. Toplumun vicdanını kanatan yeni hadiseler,
ağırlaştırılmış müebbet hapis cezası almış olan cinayetlerle alakalı olarak
burada örnekler vermek büyük bir çarpıtmadır, yalandır. Şimdi, Ceren Özdemir’in
katilinin kalkıp da açık cezaevinde bulunduğunu kim söylüyor veya bunun serbest
kalacağını kim iddia edebilir veya diğer vakalarla alakalı olarak bunlar
üzerinden istismar yapılıyor. Bunu kabul etmek mümkün değil.
ÖMER
FARUK GERGERLİOĞLU (Kocaeli) – İşte yasa burada…
ADALET
KOMİSYONU BAŞKAN VEKİLİ YILMAZ TUNÇ (Bartın) – Sayın Başkanım…
MERAL
DANIŞ BEŞTAŞ (Siirt) – Sayın Başkan, kayıtlara geçsin diye bir şey
söyleyeceğim.
(HDP
ve MHP sıralarından karşılıklı laf atmalar)
BAŞKAN
– Arkadaşlar, müsaade eder misiniz.
Sayın
Beştaş, siz kayıtlara geçirin.
TULAY
HATIMOĞULLARI ORUÇ (Adana)- Bu taraf bize saldırıyor. 
BAŞKAN
– Arkadaşlar, lütfen…
Sayın
Oruç, bakın Grup Başkan Vekilinize söz verdim, konuşamıyor. 
Sayın
Beştaş, buyurun. 
TULAY
HATIMOĞULLARI ORUÇ (Adana)- Ayıp ya!
ARZU
ERDEM (İstanbul) – Konuşmayın! Konuşmayın!
TULAY
HATIMOĞULLARI ORUÇ (Adana) – Biz yerimizde oturmuşken bize laf atılıyor.
(HDP
ve MHP sıralarından karşılıklı laf atmalar)
ADALET
KOMİSYONU BAŞKAN VEKİLİ YILMAZ TUNÇ (Bartın) – Sayın Başkanım, bu tartışmayı
şöyle bitirelim.
BAŞKAN
– Müsaade eder misiniz, söz vermedim Sayın Tunç.
(HDP
ve MHP sıralarından karşılıklı laf atmalar)
BAŞKAN
– Arkadaşlar, lütfen…
MERAL
DANIŞ BEŞTAŞ (Siirt) – Sayın Başkan, Tunç açıklayacaksa Komisyon sözcüsü olarak
yeni bir şey söyleyebilir, sonra söz alayım.
BAŞKAN
– Peki, Sayın Tunç buyurun.
30.- Adalet Komisyonu Başkan Vekili Yılmaz Tunç’un,
Siirt Milletvekili Meral Danış Beştaş’ın yaptığı açıklamasındaki bazı
ifadelerine ilişkin açıklaması
ADALET
KOMİSYONU BAŞKAN VEKİLİ YILMAZ TUNÇ (Bartın) – Sayın Başkanım, tabii, burada
milletvekillerimizin önünde sıra sayısı var. Sıra sayısının 114’üncü sayfasını
açsınlar -tereddüdü olanlar- 114’üncü sayfada çerçeve 53’üncü maddenin (6)’ncı
fıkrasını okusunlar. 
BAŞKAN
– Siz okuyun da dinleyelim biz sizi lütfen.
ADALET
KOMİSYONU BAŞKAN VEKİLİ YILMAZ TUNÇ (Bartın) – (6)’ncı fıkrayı okuyorum: “Türk
Ceza Kanununun İkinci Kitap Dördüncü Kısım Dördüncü, Beşinci, Altıncı ve
Yedinci Bölümünde tanımlanan suçlar, Terörle Mücadele Kanunu kapsamına giren
suçlar ve örgüt faaliyeti kapsamında işlenen suçlar hariç olmak üzere toplam
hapis cezası on yıldan az olanlar bir ayını, on yıl ve daha fazla olanlar ise
üç ayını kapalı ceza infaz kurumunda geçirmiş olan iyi hâlli hükümlülerden...”
Tabii, bunların koşullu salıverilmelerine yedi yıl kala... Yönetmelikte de
ayrıca süreler belirtilmiş... “İlgili mevzuat uyarınca açık ceza infaz
kurumlarına ayrılmalarına bir yıl veya daha az süre kalanlar, talepleri hâlinde
açık ceza infaz kurumlarına gönderilebilirler.” 
Gönderildi
açık cezaevine, ne olacak sonra? Bu hükümlüler açık ceza infaz kurumlarında
barındırılır, izne çıkamıyor bunlar, orada barındırılır. İlgili mevzuat
uyarınca açık ceza infaz kurumlarına ayrılmaya hak kazandıkları zaman yasal
olarak... Diyelim ki hepsinin bir yıldan az kalmış olmayabilir, bazılarının bir
ayı vardır. Covid izni süresi içerisinde o bir aylık yasal hakkını elde ederse
o zaman hak kazanabilir, zaten izin hakkına yasal olarak kavuşuyor. Burada,
kapalıdan açık cezaevine bir yıl kala geçenler kesinlikle açık cezaevinden izne
çıkamazlar; (6)’ncı fıkra.
BAŞKAN
– Teşekkür ediyorum Sayın Tunç, anlaşılmıştır.
ÖZGÜR
ÖZEL (Manisa) – “Covid izni” diyor, olağan izne çıkıyorlar, onu söylüyor. 
ADALET
KOMİSYONU BAŞKAN VEKİLİ YILMAZ TUNÇ (Bartın) – Evet, Covid iznine çıkamazlar.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 19’uncu maddesinin birinci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz.
 Ayhan
Altıntaş Ayhan Erel Yasin Öztürk
 Ankara 
Aksaray Denizli
 Arslan
Kabukcuoğlu Ümit Beyaz Hüseyin Örs
 Eskişehir İstanbul Trabzon
 İsmail
Tatlıoğlu
 Bursa
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN
– Sayın Beştaş, buyurun.
V.- AÇIKLAMALAR (Devam)
31.- Siirt Milletvekili Meral Danış Beştaş’ın, Adalet
Komisyonu Başkan Vekili Yılmaz Tunç’un yaptığı açıklamasındaki bazı ifadelerine
ilişkin açıklaması
MERAL
DANIŞ BEŞTAŞ (Siirt) – Sayın Başkan, bir haftadır bu konuyu ısrarla ifade
ediyoruz, bir netliğe kavuşması lazım. Bize şu anda bile mesaj geliyor
kadınlardan. Kadın Dernekleri Federasyonu Başkanı Canan Güllü’nün açıklaması da
oldu. Bu tartışmalardan sonra binlerce kadın, kadın kurumlarını arayarak
“Bunlar eve izinli gelirse biz kendimizi nasıl koruyacağız?” diyorlar. Bu işi
teknik yasa olarak ifade etmekten ziyade... (AK PARTİ sıralarından gürültüler)
MERAL DANIŞ BEŞTAŞ (Siirt) – Ya, ne diyeceğimi bir
bekleyin!
BAŞKAN – Arkadaşlar, bir müsaade edin lütfen. Bakın,
daha önümüzde yapacağımız 69 tane madde var.
Rica ediyorum, lütfen.
ERKAN AKÇAY (Manisa) – Yalan söylemeyin!
MERAL DANIŞ BEŞTAŞ (Siirt) – Burada tutanakları
isteyeceğim. Yani gerçekten Sayın Akçay, üzgünüm “Yalan söylemeyin.” ne demek
ya? Bir Grup Başkan Vekili diğer Grup Başkan Vekiline nasıl “Yalan söylemeyin.”
der ya?
ERKAN AKÇAY (Manisa) – Sayın Beştaş, kadın derneklerini
diyorum ben. Kadın derneklerinin yanlış bilgilendirmelerini siz doğru
bilgilendirme olarak... Onlar yalan söylüyor.
GÜLÜSTAN KILIÇ KOÇYİĞİT (Muş) – Kadın dernekleri
yalan söylemiyor.
BAŞKAN – Sayın Beştaş, tamamlayın sözlerinizi lütfen.
MERAL DANIŞ BEŞTAŞ (Siirt) – İşin özü şudur: Cinsel suç
işleyenler açık cezaevine geçebiliyor. Açık cezaevine geçenlerin izin hakkı
yasadan kaynaklıdır. Bunu zaten her 2 hatip de söyledi yani bu konuda
anlaşalım. 
CAHİT ÖZKAN (Denizli) – Bunu kaldırmak mı istiyorsunuz?
MERAL DANIŞ BEŞTAŞ (Siirt) – Bizim dediğimiz, bu kadar
-11 kanunda- değişiklik yapan bir infaz yasa teklifinde, izinli olarak
çıkanların kadınlara zarar vereceği neden düşünülmüyor? Neden onu çıkarmadınız?

CAHİT ÖZKAN (Denizli) – Eski kanundan bahsediyorsunuz.
Eski kanunda var bu, var, var.
BAŞKAN – Sayın Özkan, müsaade edin.
CAHİT ÖZKAN (Denizli) – Yeni bir şey söylüyorsun sanki.
MERAL DANIŞ BEŞTAŞ (Siirt) – Ya, bir müsaade edin.
Bir hafta eve gideceğini siz söylüyorsunuz. 
RECEP ÖZEL (Isparta) – Zaten gidiyor.
CAHİT ÖZKAN (Denizli) – Hepsi bu değil. Var zaten.
MERAL DANIŞ BEŞTAŞ (Siirt) – Zaten gidiyor,
yasaklayalım. Eve gidişini yasaklayalım. 
CAHİT ÖZKAN (Denizli) – Onu söyleyin işte, onu
söyleyin.
MERAL DANIŞ BEŞTAŞ (Siirt) – Zaten onu söylüyorum,
bırakmıyorsunuz ki söyleyeyim.
CAHİT ÖZKAN (Denizli) – Bahsettiğinizle alakası yok.
ÖZGÜR ÖZEL (Manisa) – Erken çıkıyor ya…
MERAL DANIŞ BEŞTAŞ (Siirt) – Sayın Başkan, açık
cezaevine geçişine karşıyız, eve izinli gidişine karşıyız. Kadınlar bu şekilde
korunamaz. 
BAŞKAN – Meramınız anlaşılmıştır.
Teşekkür ediyorum.
MERAL DANIŞ BEŞTAŞ (Siirt) – Bizim derdimiz bu.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Önerge üzerinde Sayın Hüseyin Örs.
Buyurun.
(İYİ PARTİ sıralarından alkışlar)
HÜSEYİN
ÖRS (Trabzon) – Sayın Başkan, çok değerli milletvekilleri; görüşülmekte olan
kanun teklifinin 19’uncu maddesi üzerinde İYİ PARTİ Grubu adına söz aldım.
Hepinizi en derin saygılarımla selamlıyorum.
Bugün
11 Nisan, Şanlıurfa’mızın düşman işgalinden kurtuluşunun da 100’üncü yıl
dönümü, kutlu olsun diyorum. Şehitlerimizi rahmet, minnet ve saygıyla anıyorum.
Bu vesileyle bir Trabzon Milletvekili olarak Şanlıurfa’daki hemşehrilerimize,
vatandaşlarımıza, kardeşlerimize selam, saygı ve sağlık dileklerimi iletiyorum.

Değerli
milletvekilleri, coronavirüs salgınının yarattığı risklere karşı alınan
önlemler arasında tarım sektörüne çok az yer verildiğini söyleyerek sözlerime
başlamak istiyorum. 
Sayın
Cumhurbaşkanımız tarafından açıklanan ekonomik önlem paketlerinde çiftçilere
yer verilmemesi, sonradan yaptığı bir açıklamada ise -yanlış bilgilendirilmiş
olacak ki- “2020 yılı desteklerinin yarısı ödendi.” gibi beyanları, Tarım ve
Orman Bakanının, “Gıda stoklarımız yeterli.” dedikten çok kısa bir süre sonra
“Bazı ürünlerde stok yapacağız.” gibi çelişkili beyanları, maalesef
çiftçimizin, üreticimizin iktidara olan güvenini sarsmıştır arkadaşlar. 
Değerli
arkadaşlar, şurası bir gerçektir ki yalnızca tohum gibi bir girdide verilen
destek, diğer girdilerdeki yüksek fiyat gerçeği karşısında üretimi istenen
düzeyde olumlu etkilemeyecektir. Mazot, gübre, tohum, ilaç, yem, sulama suyu ve
elektrik gibi tüm girdilerde vergi oranları dâhil düzenlemelerle maliyetleri
düşürecek önlemleri içeren bir tarımsal, ekonomik destek paketi ivedilikle
uygulamaya geçirilmelidir. 
Değerli
milletvekilleri, bu noktada şunu söyleyeceğim: Bir an önce 2020 için
desteklenen ürünler bazında mazot destekleme miktarları TL olarak
artırılmalıdır. Tarımsal girdi kapsamında kullanılan mazottaki yüksek oranda
uygulanan vergiler ve KDV yüzde 1’e indirilmeli, döviz kurundaki artışlara karşın
mazot fiyatı tüm ülkede çiftçilere 1,5 ile 2,5 TL aralığında verilmelidir.
Tarımsal su kullanım ve elektrik borçları ertelenmeli, salgın süresince sulama
hizmetleri ücretsiz verilmelidir. 2019 yılı destekleme ödemelerinin tamamı
derhâl ödenmeli, buna yönelik takvimlendirme ve icmallerin öne çekilmesi için
tebliğ düzenlemesi yapılmalıdır. 2020 yılı destekleme tebliği ivedilikle
yayınlanmalı, destekleme ödemelerinin yarısının avans olarak ödenmesi için
gerekli düzenlemeler yapılmalıdır. Bakanlık, destek, başvuru ve ödeme
tarihlerini öne çekecek işlemelere öncelikle başlamalıdır. Çiftçilerin
borçları, tarım kredi kooperatifleri yanında Ziraat Bankası ve özel bankalarda
uzun vadeli yapılandırılmalı, kredi, ana para ve faiz ödemeleri bir yıl faizsiz
ertelenmeli, çiftçilere sıfır faizli kredi verilmelidir. Çiftçilerin BAĞ-KUR ve
SGK borçları 2020 yılı hasat sezonu sonuna kadar ertelenmelidir. 
Değerli
milletvekilleri, Kredi Garanti Fonu kredileri tarım işletmelerini de
kapsamalıdır. 
Arkadaşlar,
ülkemizi idare edenler özellikle bu dönemde dışlayıcı değil, tarım ve gıda
sektörünün tüm bileşenlerini sürece katarak bütüncül yaklaşımlarla alınacak
ekonomik ve bilimsel önlemlerle krizi yönetmelidir. 
Değerli
milletvekilleri, tarım sektörü stratejik bir sektördür. Üreticilerin bir kez
üretimden koptuktan sonra tekrar tarımsal üretime katılmaları oldukça uzun bir
zaman almaktadır. Bu nedenle, tarım sektörüne yönelik ivedilikle bir tarımsal
ekonomik önlemler paketi açıklanmalı, önünü görmekte zorlanan üreticilerimizin morali
yükseltilmeli ve kamu yönetimine olan güveni tazelenmelidir diyor, Genel Kurulu
saygılarımla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
19’uncu
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Birleşime
on beş dakika ara veriyorum. 
Kapanma Saati:16.12 
ÜÇÜNCÜ OTURUM
Açılma Saati: 16.30
BAŞKAN: Başkan Vekili Süreyya Sadi BİLGİÇ
KÂTİP ÜYELER:
Bayram ÖZÇELİK (Burdur), Enez KAPLAN (Tekirdağ)
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Üçüncü Oturumunu açıyorum.
207
sıra sayılı Kanun Teklifi’nin görüşmelerine devam ediyoruz.
Komisyon?
Yerinde.
20’nci
madde üzerinde 3 adet önerge vardır, aykırılık sırasına göre işleme alacağım.
Türkiye Büyük
Millet Meclisi Başkanlığına
Görüşülmekte
olan 207 sıra sayılı Ceza ve Güvenlik Tedbirlerinin İnfazı Hakkında Kanun ile
Bazı Kanunlarda Değişiklik Yapılmasına Dair Kanun Teklifi’nin 20’nci,.
maddesinin aşağıdaki şekilde değiştirilmesini arz ve teklif ederiz.
“MADDE
20- 5275 sayılı Kanunun 17 nci maddesinin dördüncü fıkrasına “gelmesi veya”
ibaresinden sonra gelmek üzere “hükümlünün eş veya çocuklarının sürekli
hastalık veya malullükleri nedeniyle bakıma muhtaç olmaları ya da“ ibaresi
eklenmiş ve fıkrada yer alan “altı ayı” ibaresi “bir yılı” şeklinde
değiştirilmiş ve 6 ncı fıkrasının (a) bendinde yer alan “Terör suçları, örgüt
faaliyetleri çerçevesinde işlenen suçlar” ibareleri çıkarılmıştır.”
 Serpil
Kemalbay Pekgözegü Mensur Işık Murat Çepni
 İzmir Muş İzmir
 Muazzez
Orhan Işık Dirayet Dilan Taşdemir Züleyha Gülüm
 Van Ağrı İstanbul
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılamıyoruz Sayın Başkanım.
BAŞKAN
– Önerge üzerinde söz talebi Sayın Mensur Işık’ın.
Buyurun
Sayın Işık. (HDP sıralarından alkışlar)
MENSUR
IŞIK (Muş) – Sayın Başkan, sizi ve Genel Kurulu saygıyla selamlıyorum. 
Ben
hemen başlarken, dünün mazlumları bugünün zalimleri olmuş diye başlamak
istiyorum. Gerçekten de dün mazlum olan, dün mağdur olan, mağdur edebiyatı
yapan AKP bugün tam bir zalimane siyaset ve politikayla önümüze bir paket
getirilmiştir. Bu paket, vicdansız bir paket arkadaşlar. Bu paket, adaletsiz bir
paket; adaletsiz bir infaz rejimi getirmiştir. Bu paket, bir kısım
yandaşlarınıza verdiğiniz sözü yerine getirmenin paketidir. Âdeta bir özel
aftır bu. Kimler biliyor musunuz, kimler? Örneğin organize suç örgütlerinden
yargılanıp mahkûm olanlar, örneğin hırsızlık yapmış olanlar, örneğin
dolandırıcılık yapmış olanlar, örneğin ihaleye fesat karıştırdığı için içeride
olup ceza yiyenler, örneğin bunlar. Bunlar, sizin yandaşlarınız olarak, bizim
gördüğümüz, kamuoyunun tartıştığı kesimler. Sizin onları içeriden çıkarmak ve
muhaliflerinizi de içeride tutmak için çıkardığınız bir pakettir. Dolayısıyla
bu paketi bu hâliyle kabul etmek mümkün değildir. 
Size
ben birkaç tane örnek vereyim. Muş’tan birkaç örnek vereceğim. Herkesin,
kamuoyunun tanıdığı Eş Genel Başkanlarımızı milletvekillerimizi ve belediye
başkanlarımızı geçiyorum. Herkes biliyor, bütün arkadaşlarımız zaten
bahsediyor. Ben size Muş’tan birkaç tane isim vereceğim arkadaşlar. Örneğin,
Besra Erol içeride, Muş’ta. Niye içeride biliyor musunuz? Ve “terörist”, sizin
deyiminizle “terörist.” Neden içeride biliyor musunuz? Sizin bir zamanlar iş
birliği yaptığınız -ki hâlâ iş birliği yapıyorsunuz- İdlib’de, Afrin’de ve
Serekaniye’de hâlâ iş birliğinizi sürdürdüğünüz IŞİD tarafından oğlu öldürülen
Besra Erol, kendi oğlunun cenaze töreninde mezarlıkta yapmış olduğu konuşmadan
dolayı cezaevine atıldı. Onu “terörist” ilan ettiniz. Örneğin, Abdurrahman
Çapın. Kim Abdurrahman Çapın? Muş’ta bir siyasetçi. Kendi kızını gördüğü için,
gidip gördüğü için -fotoğrafları sonradan güvenlik güçlerinin eline geçiyor bir
şekilde- “Sen neden kızını görmüşsün, neden buraya gitmişsin?” diye örgüt üyesi
yaptınız. Siz bunu terörist yaptınız örneğin ve şu an cezaevinde, onu
cezaevinde tutuyorsunuz. Örneğin, Sadrettin Çapın. Kim Sadrettin Çapın?
Partimizin il yöneticisiydi Muş’ta arkadaşlar. Sadece ve sadece dinî
vecibelerini yerine getirdiği için… Bir taziyeye gittiğini iddia ettiniz. Sizin
yargınız, elinizdeki sopa var ya, Demokles’in kılıcı gibi kullandığınız sopa. O
yargı eliyle, bu arkadaşımızın bir taziyeye gidip Fatiha okuduğunu iddia
ettiğiniz için bugün kendisini terörist ilan etmişsiniz ve cezaevine
atmışsınız, bu paketle içeride tutuyorsunuz. Örneğin, Elif Çetinbaş. Kim Elif
Çetinbaş? Elif Çetinbaş’ı, Kobani’de, Kobani gösterilerinde sizin siyasetinizi,
politikanızı, sizin IŞİD’le olan iş birliğinizi protesto ettiği için,
demokratik hakkını kullanmak için yapmış olduğu bir protestodan dolayı içeriye
attınız ve kendisini terörist ilan ettiniz. İşte siz “antiterör yasası”
dediğimiz 3713 sayılı Terörle Mücadele Kanunu’nu elinizde Demokles’in bir
kılıcı gibi kullandınız ve kendinize muhalif olan herkesi cezaevine
atıyorsunuz. Bugün, bu paketle, onları içeride tutmaya çalışıyorsunuz,
tutacaksınız. Ama örneğin, yağma suçundan dolayı içeride olan kişileri
bırakıyorsunuz. Yağma suçu tehlikeli değil mi arkadaşlar? Yağma suçu ne? Yağma
suçu, silahla bir kişinin malını elinden almaktır. Bundan daha tehlikeli bir
suç olabilir mi? Siz bunları dışarıya çıkaracaksınız ama dediğimiz gibi, bizim
binlerce siyasetçimizi, binlerce HDP’limizi, HDP’ye oy veren binlerce insanı
cezaevinde tutacaksınız, tutmaya devam edeceksiniz çünkü siz HDP’ye ve Kürtlere
karşı düşman ceza hukukunu yürütüyorsunuz, yürütmeye devam ediyorsunuz.
Şimdi,
arkadaşlar, dedim ya, dünün mazlumları bugünün zalimleri olmuşsunuz. Şimdi ben
size Saddam Hüseyin’den bir hikâye anlatmak istiyorum. Saddam Hüseyin,
hepinizin tanıdığı, bildiği bir katildi; en az 10 bin Kürt’ü Halepçe’de
katleden bir katil.
CAHİT
ÖZKAN (Denizli) – Kürtlere biz kucak açtık.
MENSUR
IŞIK (Devamla) – Çok açmayayım o meseleyi ben.
Saddam
Hüseyin yargılandığında, bakın, arkadaşlar, tarihin cilvesi bu ya, Saddam
Hüseyin’i yargılayan hâkim de bir Kürt ve Saddam Hüseyin mahkemedeyken Kürt
hâkim “Ey Saddam, ne istiyorsun? Var mı bizden bir isteğin mahkeme olarak?”
diyor. “Evet, ben adil yargılanmak istiyorum.” diyor. Mahkeme hâkimi ne diyor
kendisine biliyor musunuz arkadaşlar? “Ey Saddam, bu yasaları siz çıkardınız,
sen çıkardın; bu yasalarla siz yargılanacaksınız.” diyor. İşte tam da mesele
bu.
(Mikrofon
otomatik cihaz tarafından kapatıldı)
BAŞKAN
– Toparlayın sözlerinizi.
MENSUR
IŞIK (Devamla) – Sayın Başkan, toparlayacağım.
Tam
da mesele bu arkadaşlar. Hukuk hepimize, herkese elbette bir gün lazım
olacaktır. Şu altına imza attığınız kanun paketi ileride eminim ki hepinizin
utanacağı bir yasa paketi olacaktır. 
Son
olarak size şunu söyleyeyim: Cezaevinde olan her ölümün sorumlusu elbette ki bu
siyasi iktidar olacaktır. Yine çok anlamsız gelecek belki ama -sizin bu
yaklaşımınızı görünce çok anlamsız geleceğini düşünüyorum- bir şey daha
söyleyeceğim: Meclisin kuruluşunun 100’üncü yılının içerisindeyiz. Tam da bu
vakitlerde, Meclisin 100’üncü yılı vesilesiyle, özellikle siyasi suçluların
bırakılması gerektiği bir noktadayız ama sizi bu noktadan çok uzak görüyorum,
maalesef diyorum. Tekrardan söyleyeyim: Coronavirüsten dolayı cezaevinde olan
her ölümün sorumlusu sizler olacaksınız. 
Teşekkür
ediyorum arkadaşlar. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Buyurun
Sayın Özkan.
CAHİT
ÖZKAN (Denizli) – Sayın Başkan, kayıtlara geçmesi için ifade ediyorum. Hatibin
grubumuza dönük “Dünün mazlumları bugünün zalimleri olmuştur.” ifadesini tümden
reddediyoruz. Mazlumların gür sesi, sessiz dünyanın hür sesi olarak
milletimizin yolunda, anaların duasında bu ülkenin duasını almaya, bu memlekete
hizmet etmeye devam edeceğiz; bu bir.
İkinci
olarak yine, hatip, kürsüden, sözde bir gazetecinin, AK PARTİ’nin IŞİD’le
irtibatını deşifre ettiğiyle ilgili haber yaptığından mütevellit terörist ilan
edildiğini ifade etmiştir. Bakınız, her şeyden önce, bugün Ortadoğu’da
vekâleten savaş yürütenler; PKK’sı, PYD’si, YPG’si, DEAŞ’ı DHKP-C’si, FETÖ’sü,
maalesef, bu ülkenin birliğine, beraberliğine ve kardeşliğine ihanet
etmişlerdir, saldırmışlardır. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen.
CAHİT
ÖZKAN (Denizli) – DEAŞ’ın, IŞİD’in, PKK’nın, FETÖ’nün, PYD’nin, YPG’nin tek bir
korkusu vardır; AK PARTİ ve Cumhur İttifakı korkusudur. Onun için, bu tür
iddiaların tamamını reddediyoruz.
BAŞKAN
– Teşekkür ediyorum. 
CAHİT
ÖZKAN (Denizli) – Bir diğer ifade de efendim, asla kabul edilemeyecek,
geçiştirilemeyecek bir ifade. “HDP ve Kürtleri muhatap alarak düşman ceza
hukuku oluşturuluyor.” ifadesini de kabul etmiyoruz. Bugün, Kürtlerin Türkiye’de en büyük sorunu ve belki de
yegâne sorunu PKK ve terör sorunudur. Biz terörle mücadelemizi Kürt’üyle
Türk’üyle, Laz’ıyla Çerkez’iyle 82 milyonun kardeşliği için sürdürüyoruz. 
Teşekkür
ediyorum. 
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 20’nci maddesinde geçen “yer
alan” ibaresinin “bulunan” olarak değiştirilmesini arz ve teklif ederiz. 
 Alpay
Antmen Turan Aydoğan Zeynel Emre
 Mersin İstanbul İstanbul
 Süleyman
Bülbül Saliha Sera Kadıgil Sütlü İsmail Atakan Ünver
 Aydın İstanbul Karaman
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN
– Önerge üzerinde söz talebi Sayın İsmail Atakan Ünver’in. 
Buyurun
Sayın Ünver. (CHP sıralarından alkışlar) 
İSMAİL
ATAKAN ÜNVER (Karaman) – Sayın Başkan, değerli milletvekilleri; Genel Kurulu
saygıyla selamlıyorum. 
Konuşmama
başlarken şunu belirtmek isterim: Bu söylediklerimizi siz yaparsınız diye
söylemiyoruz, sizde bu kibir olduğu müddetçe yapmayacaksınız ama tarihe not
düşmek adına söylüyoruz. “AKP ile MHP bunu böyle yaparken, hukuku katlederken
siz ne yaptınız?” diye sorulduğunda “Anlattık, ‘Böyle yapmayın, şöyle yapın.’
dedik, dinlemediler.” demek için anlatıyoruz, sizin anlamayacağınızı bile bile.

Kanunla
ilgili olarak şunu söylemeliyim ki eğri gemiyle doğru sefer olmaz. Teklifi
geniş bir katılımla hazırlayıp kamuoyu desteğini sağlamak yerine, önce kapalı
kapılar ardında pişirip sonra diğer partileri usulen ziyaret ettiniz ve hiçbir
öneriyi de dikkate almadınız. Bu teklife hem içerik olarak hem de teknik olarak
katkı verebilecek hem Meclis içinde hem de Meclis dışında yetkin hukukçularımız
var. Eğer teklifin hazırlayıcıları İnfaz Kanunu’nun aksayan yönlerini düzeltmek
ya da toplumsal barışa katkı verecek bir infaz düzenlemesi yapmak niyetinde
olsalardı elbette bu birikimden faydalanırlardı ama niyet muhalifleri yargı
eliyle dövmek olunca böyle bir teklif hazırladınız.
Dünkü
konuşmamda tutukluların kapsam dışında bırakılmasını eleştirmiş, hatta bunun Anayasa’ya aykırılık oluşturduğunun
tespitini yapmıştım. Bu aşamada teklifin geneliyle ilgili bir diğer temel
olumsuzluğu da ifade etmek istiyorum.
Bir
ülkenin ceza siyasetinin 3 sacayağı vardır; Ceza Kanunu, Ceza Usul Kanunu ve
İnfaz Kanunu. Bu 3 temel yasanın uyumu ülkenin ceza siyasetinin caydırıcılığı
ve rehabilite ediciliğiyle kamusal düzenin de güvencesidir. Bu yasalar 2005’te
değiştirilmişti. Cezalarda ciddi artış sağlamak, ceza usulünü temel hakları ve
hürriyetleri zedelemeyecek şekilde düzenlemek ve ceza alanların da cezalarını
hakkıyla çekmelerini sağlamak üzere kurgulanmış bu yasalar, ilk dönemler suçu
önlemede de oldukça etkili olmuştu. Bu yasaların uyumları, peyderpey yapılan
değişikliklerle zamanla bozulmuştur. Bu değişikliklerden sonra özellikle adi
suçlarda cezasızlığın ön plana çıktığı dönemler yaşadık, yaşıyoruz. 
Getirilen
bu düzenlemeyle de 30 Marttan önce işlenen bazı suçlar ve suçlular açısından
altı yıl ve altı yıl altında ceza alanların yatarını kaldırıyorsunuz. Yapılan
bu sistemsiz değişiklikler ceza siyasetimizi de etkisiz bir hüviyete
büründürmektedir. Mesela, çarptırılan cezaların infaz kurumunda geçirilmesi
gereken süresi için üçte 2 ve dörtte 3 oranları söz konusuyken şimdi bir de ½
oranı getiriliyor ve genel infaz süresi olarak öngörülüyor. Böyle bir değişiklik
ancak belirli bir sistematik içerisinde yapılırsa anlamlıdır. Böyle yapılmadığı
zaman ceza adaleti ve cezaların oransallığı bozulur. Örneğin, kasten öldürme
suçunda temel ceza müebbet hapis cezasıdır. Süreli hapis cezasının
verilebilmesi için kanundan kaynaklanan bir sebebin -teşebbüs, haksız tahrik
gibi- olması gerekir. Bu hâlde TCK, failin cezasının indirilmesini
öngörmektedir. Siz bu teklifte ceza infaz kurumunda geçirilmesi gereken genel
süre olarak cezanın yarısını öngörüp kasten öldürmeyi de bunun istisnası olarak
belirlediğiniz için, TCK’nin fail lehine düzenlemiş olduğu indirim
anlamsızlaşacaktır. Yaptığınız düzenleme, TCK’nin sağladığı indirimi geri almak
ve diğer suçlarla kıyaslandığında da orantısızlık anlamına gelmektedir.
Yine,
örneğin, bu düzenleme, gasp, hırsızlık, rüşvet, zimmet gibi oldukça ağır
cezaları gerektiren suçların faillerinin mahkûm oldukları cezanın yarısını
infaz kurumunda çekmesini öngörürken bir kimsenin kişisel verilerini kaydetme
ya da başkasıyla yapılan telefon görüşmesini rızası dışında ifşa etme
suçlarının failleri, yine bu suçlar istisna olarak öngörüldüğünden, cezasının
üçte 2’sini infaz kurumunda çekecektir. Bu durumda, haksızlık içeriği
itibarıyla daha ağır suçların faillerine bu düzenlemeyle avantaj
sağlanmaktadır. Ortaya çıkan bu olumsuzluk ve adaletsizliğin sebebi, teklifte,
suçlunun kişiliğinden değil suçtan hareket edilerek ve suçun haksızlık içeriği
de dikkate alınmadan istisnaların belirlenmesidir. Ceza adaletinin
sağlanabilmesi için bu tür olumsuzluklar üzerinde yeniden düşünülmesi ve bunun
düzeltilmesi gereği açıktır. Velhasıl, bu teklif oluşturulurken ilk düğme
yanlış iliklendi, şimdi diğerleri de yanlış iliklene iliklene gidiyor. 
(Mikrofon
otomatik cihaz tarafından kapatıldı) 
İSMAİL
ATAKAN ÜNVER (Devamla) – Başkanım, tamamlıyorum.
BAŞKAN
– Tamamlayın sözlerinizi.
İSMAİL
ATAKAN ÜNVER (Devamla) – Arkadaşlar, size kim diyor “Mafya liderlerini,
hırsızlık yapanları, sahtecileri, dolandırıcıları, fuhuş suçlularını affedin.”
diye? Tersinden sorayım: Size “Siyasileri, gazetecileri, bilim insanlarını,
avukatları, ‘tweet’ atan sade vatandaşı, hülasa, düşünce suçlularını
affetmeyin.” diye kim söylüyor? “Tüm tutukluları içeride tutun.” diye kim
söylüyor? Gazi Meclis kimsenin noteri değildir.
Bu
şekilde hazırlanan teklifin arızalarını siz değiştirirsiniz diye değil
milletimiz bilsin diye anlatacağız, ne yaptığınızı, ne yapmadığınızı aziz
milletimiz öğrenecek.
Genel
Kurulu saygıyla selamlıyorum.
Teşekkür
ediyorum Sayın Başkanım. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 20’nci maddesinde yer alan
“eklenmiş” ibaresinin “ilave edilmiş” ibaresiyle değiştirilmesini arz ve teklif
ederiz.
 Ayhan
Altıntaş Ayhan Erel Yasin Öztürk
 Ankara Aksaray Denizli
 Ümit
Beyaz Hüseyin Örs Arslan Kabukcuoğlu 
 İstanbul Trabzon Eskişehir
 Ümit
Özdağ
 İstanbul
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkan.
BAŞKAN
– Önerge üzerinde söz talebi Sayın Ümit Özdağ’ın.
Buyurun
Sayın Özdağ. (İYİ PARTİ sıralarından alkışlar)
ÜMİT
ÖZDAĞ (İstanbul) – Sayın Başkan, değerli milletvekilleri; küresel bir kriz
yaşıyoruz, bu krizin çıkması AK PARTİ’nin suçu değil ama kriz yönetmek AK
PARTİ’nin görevi. Fakat, kriz o kadar büyük ki bunu tek başına yapamaz, bütün
toplumun desteğine ihtiyacı var.
Kriz
yönetimi, kuralları olan bir yönetim şekli. Devletler, krizleri, protokollerle
ve akılla yönetirler. Üstelik bu kriz tek bir dalgadan oluşan bir kriz de
değil. Bugün, çok fazla ve doğrusunu yaparak krizin sağlık boyutunun üzerine
odaklanmış bulunuyoruz ancak krizin sağlık boyutunu takip edecek olan
boyutları, sağlık boyutundan daha tehdit edici. Bu gelen dalgaları göğüslemek
için toplumsal birliğe ihtiyaç olduğu kesin. Bu birliğin sağlanmasında iktidara
büyük görev düşüyor ancak iktidar, birliği sağlamamak için elinden geleni
yapıyor, gerilim ve yabancılaştırma politikasıyla yönetmeye devam ediyor.
İleride bugünler akademik ve bürokratik incelemelere konu olacak ve “Kriz
yönetimi nasıl yapıldı?” diye incelendiğinde “Nasıl yanlış yapılır?”a bir örnek
olarak ortaya konulacaktır. 
Değerli
milletvekilleri, önümüzdeki dönemde AK PARTİ’nin istediğinden daha fazla
gerilim zaten olacak. Küresel fay hatları kırılır, yerkürenin jeopolitiği
yeniden otururken iç ve dış o kadar çok gerilim ve tehditle karşılaşacağız ki.
Toplumları birleştiren birçok şey vardır, bunlardan birisi de korkudur ancak
iktidarın izlediği politikalar korkunun bile bizi birleştirmesini engelliyor.
Önümüzdeki günlerde muhtemel sosyal patlamaları önleyecek toplumsal dayanışma
büyük önem taşıyor. Hepimiz “Yardım edelim.” diyoruz, hepimiz “Elimizdeki
imkânları aç ve açıkta olanlar için kullanalım.” diyoruz, “Olmaz, sadece biz
yardım ederiz, siz edemezsiniz.” diyorsunuz. Neden? Bırakın, herkes yardım
etsin. “Biz bize yeteriz.” diyorsunuz; tamam güzel, siz size yetin, siz size
yetin ama bu ülkede sizin dışınızda insanlar da var. 
CAHİT
ÖZKAN (Denizli) – Aynı gemideyiz.
ÜMİT
ÖZDAĞ (Devamla) - Bu ülkede, iktidar, milleti, “iktidarı destekleyenler ve
muhalefeti destekleyenler” gibi iki ayrı millete bölmeye devam ediyor. Bundan
sadece düşmanlar çıkar sağlar ve buna sadece düşmanlar sevinir. Size oy
vermeyenlerin oy verdiği siyasi partiler, sizin düşmanınız değil, sadece siyasi
rakibiniz. Hem, içeride ve dışarıda bu kadar çok düşman varken içerideki
muhalefeti düşmanlaştırıp düşman sayınızı artırmayın, çok farkında olmasanız da
muhalefete ihtiyacınız var. 
Değerli
milletvekilleri, -çok çarpıcı ve kabul edilebilir değil- bir örnek: Eskişehir
Belediyesinin yirmi yedi seneden beri çalışan aşevinin banka hesaplarına el
koymak nasıl bir anlayış? Bu anlayışla, birliği sağlamak mümkün mü? Ankara
Belediyesinin, İstanbul Belediyesinin aç insanlara yardım etmek için girişimde
bulunmasını neden engellersiniz? Böyle, gelecek dalgaları göğüslemek mümkün
olur mu? Bugün yapılması gereken millî birliği Türkiye Büyük Millet Meclisinden
başlayarak güçlendirecek adımlar atılmasıyken, gündeme hem kamuoyunu gerecek
hem toplumu ayrıştıracak yeni yasa teklifleri getiriyorsunuz, baskıcı yasa
teklifleri. Böyle kriz yönetilmez, böyle ancak kriz derinleştirilir. Aldığınız
doğru kararları bile doğru uygulamıyorsunuz. Dün akşam yaşadıklarımız ortada.
Evet, sokağa çıkma yasağı ilan edilsin, bunu muhalefet olarak günlerden beri
söylüyoruz ama böyle mi yapılır bu? Böyle mi yönetilir? Üstelik bunu yaparken
bir hukuk devletinin davranması gerektiği gibi de davranmıyorsunuz. Hans
Kelsen’in ortaya koyduğu ve “Kelsen Normları” diye anılan evrensel hukuk
ilkeleri vardır. Anayasa, uluslararası sözleşmeler, yasalar, Cumhurbaşkanlığı
kararnameleri, yönetmelik ve genelgeler sıralamasıyla uygulanır. Sokağa çıkma
yasağını normlar hiyerarşisine aykırı şekilde ilan ettiniz. İçişleri Bakanı
açıklama yapıyor: “Cumhurbaşkanının talimatıyla ilan ettik.” diyor. Ya,
Anayasa’nın 13’üncü ve 14’üncü maddesini hatırlamıyor musunuz? Bunlar
Cumhurbaşkanının kararıyla düzenlenebilecek alanlar değil. Cumhurbaşkanının
kararına gerek de yok. Bu konuda 5442 sayılı İl İdaresi Kanunu ve Umumi
Hıfzıssıhha Kanunu gerekli bütün düzenlemeleri yapmış. Bunları göz önüne
almıyorsunuz ve hukuk devleti ilkesini doğru bir iş yaparken bile
çiğniyorsunuz. Doğrusu, kriz böyle yönetilmez, kriz böyle ancak
derinleştirilebilir. 
Genel
Kurulu saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

20’nci
maddeyi oylarınıza sunuyorum: Kabul edenler… Etmeyenler… Kabul edilmiştir. 
21’inci
madde üzerinde 3 adet önerge vardır, 2’si ayni mahiyettedir. Okutacağım ilk 2
önerge aynı mahiyette olduğundan birlikte işleme alacağım. 
Türkiye Büyük Millet Meclisi
Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 21’inci maddesinin kanun teklifinden
çıkarılmasını arz ve teklif ederiz. 
 Alpay
Antmen Turan Aydoğan Zeynel Emre
 Mersin
 İstanbul İstanbul
 Saliha
Sera Kadıgil Sütlü Süleyman Bülbül  Özkan Yalım
 İstanbul Aydın Uşak

Aynı
mahiyetteki diğer önergenin imza sahipleri:
 Mensur
Işık Rıdvan Turan Züleyha Gülüm
 Muş Mersin İstanbul
 Murat
Çepni Tuma Çelik Tulay Hatımoğulları Oruç
 İzmir Mardin Adana
 Meral
Danış Beştaş
 Siirt
BAŞKAN
– Komisyon aynı mahiyetteki önergelere katılıyor mu? 
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkan. 
BAŞKAN
– Aynı mahiyetteki önergeler üzerinde ilk söz Sayın Özkan Yalım’ın. 
Buyurun
Sayın Yalım. (CHP sıralarından alkışlar) 
ÖZKAN
YALIM (Uşak) – Sayın Başkan, değerli çalışma arkadaşlarımız; hepinizi saygıyla
selamlıyorum. 207 sıra sayılı Kanun Teklifi’nin 21’inci maddesiyle ilgili söz
almış bulunmaktayım. Buradan hepinizi tekrar selamlıyorum. 
Ben
sözlerime şu şekilde başlamak istiyorum ve özellikle AK PARTİ ve tüm grup
başkan vekillerine ve de tüm milletvekillerimize seslenmek istiyorum: Vicdan,
sadece vicdan. 
Bir
kere, bu düzenleme yetersiz, eşitsiz, adaletsiz. Yandaşı kapsıyor, vatandaşın
tamamını kapsamıyor. Rüşvet alan çıkabiliyor; gazeteci doğruları yazdığı için,
eleştirdiği için maalesef çıkamıyor. Onun için bu düzenlemenin yetersiz
olduğunun altını tekrar çiziyorum. Ve de sizlerin vicdanına soruyorum:
Vicdanınız rahat mı? 
Diğer
bir taraftan, dün akşam hepimiz buradaydık, saat 22.00 sularında Sayın
Başkanımız ara verdi ve de bir anda anladık ki 30 büyükşehrimizde ve de Zonguldak
ilimizde sokağa çıkma yasağı geldi. Bakın, ben, yirmi küsur sene ülke dışında
yaşayan bir kişi olarak şunu söylüyorum: Eğer siz vatandaşlara sokağa çıkma
yasağı getirecekseniz, bunu en azından kırk sekiz saat önce bildireceksiniz.
Biraz önce bir konuşmacı arkadaşım konuşurken evlerinde iki günlük erzakının
olmadığından bahsetti, AK PARTİ Grubundaki bazı milletvekilleri “Öyle şey mi
olur?” dedi. 
Değerli
milletvekili arkadaşlarım, İstanbul’da, Ankara’da günlük alışveriş eden birçok
vatandaş var, onun için erzak stoku yok. Siz yasağın başlamasına iki saat önce
bunu açıklarsanız, milleti birbirine sokarsınız, kuyruklara sokarsınız; değil
sosyal mesafe, birbirlerine düşürürsünüz, kavga ettirirsiniz. Ve de binlerce
insanın bu virüsü dün gece tekrar kaptığından dolayı sizlerin hepinize
soruyorum: Vicdanınız rahat mı? Özellikle Sayın Süleyman Soylu’ya soruyoruz:
Vicdanınız rahat mı? Çünkü, dün gece, belki -sayısını bilmiyoruz- ama binlerce
insanın bu virüsü kaptığı aşikâr. 
Diğer
bir taraftan -yine aynı şekilde, vicdan- Antalya Büyükşehirde Muratpaşa
Belediyesindeki, Eskişehir’de Odunpazarı’ndaki, orada yaşayan vatandaşların,
oradaki garibanın yediği aşla, ekmekle ne işiniz var ya? Böyle bir şey mi var?
Sizde vicdan yok mu? Oradaki gariban gitmiş, iki ekmek yemiş, iki tas çorba
içmiş, nedir sizin derdiniz? Oraya yardım eden vatandaşların neden elini
kısıtlıyorsunuz? Sizlere tekrar vicdan diyorum, vicdandan başka bir şey
söylemek artık içimden gelmiyor.
CAHİT
ÖZKAN (Denizli) – Garip gurebanın dostuyuz biz. 
ÖZKAN
YALIM (Devamla) - Bunun yanında -gerçekten vicdanla alakalı daha konuşmamız
gereken çok şey var- şu anda okul servisleri yapılamadığından dolayı evine
ekmek parası götüremeyen, çocuklarına -artık, değil elektrik parası, hadi onlar
bir şekilde kesilmiyor, ertelendi vesaire- ekmek alamayan, çoluğunun çocuğunun
ihtiyacını göremeyen birçok şoför arkadaşımız var, birçok minibüsçümüz var,
birçok şehir içi minibüsçümüz var, bunlara da vicdan. Kapat dediğiniz berber
kardeşlerimiz, günlük geliri olan, makasıyla tıraşını bitirip onun o anki
ücretini alan berber kardeşlerimiz, evine ekmek parası götüremeyen bu insanlar
için de vicdan. Aynı şekilde kadın kuaförleri, onlar için de vicdan. Hele o
garsonlara, o restoranlarda çalışıp, akşamleyin yevmiyesini alıp evine giden,
varsa çoluğu çocuğu için ve de evinin kirasını ödemek için uğraşan o
garsonların emeklerine vicdan. Nerede sosyal devlet? 
Daha
bunun yanında birçok sektör var, tek tek hepsini saymayacağım. O kadar çok ki
yaklaşık 380 bin kişi. Peki, bunlar için ne yapıyorsunuz? Hangi birinin
SGK’sini karşılıyorsunuz, hangi birinin en azından bir asgari ücretini
karşılıyorsunuz? “İşsizlik Fonu’nda 131 milyar para var.” deniyor, para kül
oldu, uçtu, bitti gitti; yok, yok. Onu da yediniz. Nereye mi yatırdınız?
Yollara yatırdınız, tünellere, köprülere yatırdınız.
CAHİT
ÖZKAN (Denizli) – 20 tır 400’e nasıl çıkıyor?
ÖZKAN YALIM (Devamla) – Ha, tünel, köprü deyince, o tünelleri köprüleri yapan o
5 tane firmadan 1 tanesinin 420 milyonluk borcunu sildiniz. Acaba o beyefendi,
bu sizin meşhur bağış kampanyası var ya “Biz Bize Yeteriz.” ona ne kadar para
yatırdı, sizlerin huzurunda, bütün Türk milletinin huzurunda sormak istiyorum.
Cengiz İnşaat, silinen borcundan dolayı ne kadar para yatırdı, ne kadar yardım
etti?
(Mikrofon
otomatik cihaz tarafından kapatıldı)
CAHİT
ÖZKAN (Denizli) – Senin 20 tır nasıl 400 tır oldu?
BAŞKAN
– Sayın Yalım, tamamlayın sözlerinizi. 
ÖZKAN
YALIM (Devamla) – Teşekkür ederim Sayın Başkan.
Sonuç
itibarıyla ben sizlere tüm vatandaşlarımız adına, geliri olan olmayan, ekmek
yiyen yiyemeyen, aşevlerinden 2 tas çorba içen tüm vatandaşlarımız adına, evine
ekmek götüremeyen tüm vatandaşlarımız adına vicdan, vicdan, vicdan diyorum.
Umarım bir şeyler anlayabilmişsinizdir. 
Teşekkür
ederim. (CHP sıralarından alkışlar) 
BAŞKAN
– Aynı mahiyetteki önergeler üzerinde ikinci söz talebi Sayın Meral Danış
Beştaş’ın. (HDP sıralarından alkışlar)
Buyurun
Sayın Beştaş.
MERAL
DANIŞ BEŞTAŞ (Siirt) – Sayın Başkan, değerli milletvekilleri; evet, infaz
teklifi üzerinde görüşmelerimiz sürüyor. İktidar partisinin, hafta sonu,
bilerek ve isteyerek kamuoyundan kaçırmaya çalıştığını da bu vesileyle ifade
etmiş olayım. Ama biz buradayız dedik, istediğiniz kadar çalışmaya hazırız,
sabaha kadar da hafta sonu da; yeter ki olumlu bir adım atılabilsin, yeter ki
içerideki yüz binlerce tutuklu ve hükümlü için adalete uygun, eşitliğe uygun,
infazda eşit ve adaletli bir yaklaşıma uygun bir düzenleme olsun.
Evet,
baştan beri bazı manipülasyonlar var, algı yönetimi var; bunun için aslında söz
aldım. İktidar partisi, özellikle ve bilerek ve isteyerek tabii ki bu infaz
paketinde, teklifinde sanki çıkması öngörülenlerin çıkmasını biz
engelliyormuşuz gibi, kendilerince bir propaganda yapıyorlar Habertürk’ten
diğer bütün televizyonlarda. Biz, infaz paketi tartışılırken de bugün de yarın
da aynı şeyi söylüyoruz. Biz, özellikle corona salgınının hepimizi tehdit
ettiği bugünlerde hiç kimsenin cezaevinde virüsle baş başa kalmasını
savunmadık, savunmuyoruz. 
Bizi
izleyen tutuklu ve hükümlü yakınları varsa onlara özellikle şunu söylüyoruz:
Bizim iktidar partisine verdiğimiz öneri paketimizde de corona dönemine dair
özel bir düzenleme vardı; bu dönem cezaevleri boşaltılsın. Tek bir istisna
koymuştuk; kadına ve çocuğa yönelik cinsel suçlar ve saldırı suçlarında gerekli
tedbirlerin alınmasını önermiştik. Onun haricinde herkesin mutlak surette
cezaevinin dışına çıkmasını savunduk, serbest bırakılsın. Ne demek bu? Bu şu
demek: Biz ölüm cezasına karşıyız, biz idam cezasına karşıyız. Biz suç ve ceza
politikasında… Zaten cezasını almış, evine göndersen üç ay, corona bittikten
sonra tekrar hükmünü çekebilir. Ama orada, corona salgınının hepimizin hayatını
tehdit ettiği bir dönemde, içeride mahpuslar kalsın demek, ölüme terk ediyoruz
demektir. Yani, bunun başka bir açıklaması yok. Biz bu konuda bütün suçlar
açısından tek bir istisna koyduk; çocuğa ve kadına yönelik saldırı ve cinsel
suçlar. Bunu tekrar, tekrar, defaatle söylüyoruz.
Biraz
önce, Komisyon Başkan Vekili Sayın Yılmaz Tunç bir cümle söyledi, doğrusu,
acaba bir umut ışığı mı diye dikkatle dinledim. Dedi ki: “Bu corona salgını
döneminde biz insanları virüsten korumak istiyoruz, ölmelerini engellemek
istiyoruz.” Bunu, cinsel suçlarla ilgili bir tartışmada söyledi. Bunu
istiyorsanız eğer, 90 bin insanı çıkarıp 200 insanı ölüme terk etmek asla kabul
edilebilir değildir, bunu kabul edemeyiz. Sizin terör dediğiniz, sizin başka
suçlarla ifade ettiğiniz herkes, her şeyi bir tarafa bırakalım, insan. Temel
insan haklarından herkes eşit bir şekilde yararlanır. Burada suçları, düşünce
suçlarını, siyasetçileri, akademisyenleri, gazetecileri çokça söyledik, bunu
hiç açmıyorum ama temel ilke, temel ilkemiz bu salgın döneminde insanların,
mahpusların can güvenliğini korumaktır. “Tehdit var”, dedik inanmadınız ve
maalesef korktuğumuz oldu. Bir ay önce, Adalet Bakanlığı ilk tedbir olarak bir
ay görüş yasağı koydu, sonra peyderpey başka önlemler aldı. Ne oldu? İlkin 23
Martta Arif Yıldırım ilk vaka oldu ve hastaneye yatırıldı. Nalan Özaydın, bizim
Mazıdağı Belediye Eş Başkanımız Covid-19 teşhisiyle tahliye oldu ve mahkeme
kararında var yani bunu ben demiyorum, mahkeme kararı söylüyor. Mehmet Yeter,
Bafra Cezaevinde vefat etti, cumhuriyet savcısı "Morga götürmeyin,
ailesine ulaşamadık.” dedi ve Covid-19’dan öldü. Ertesi gün, iktidar herhâlde
müdahale etti, başsavcı demiş ki “Covid-19’dan ölmedi, ailesine ulaştık.”
Şimdi, bu çelişkileri kamuoyunun takdirine bırakıyorum. En son, Şakran Açık
Cezaevinde, İsmet Nice isimli mahpus hatta adli bir mahpus Covid-19, pnömoni
teşhisiyle maalesef yaşamını yitirdi. Şu anda tane 2 cenaze var arkadaşlar, en
basitinden 2 tane cenaze var ve bu, cezaevlerinde hangi oranda yayıldı,
bilmiyoruz.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi lütfen.
MERAL
DANIŞ BEŞTAŞ (Devamla) – Toparlıyorum Sayın Başkan.
Ama
hepimiz insanız. Burada bile, şu anda sokağa çıkma yasağı var, dünya alarm
hâlinde. Dünya Sağlık Örgütü her gün yeni bildiriler yayınlıyor, bütün
ülkelerde cezaevleri boşaltılıyor, İran bile siyasi mahpusları bıraktı, İspanya
bıraktı; Birleşmiş Milletler, Avrupa Konseyi Parlamenter Meclisi, Dünya Sağlık
Örgütü, sayısız kurum “Cezaevlerini boşaltın.” çağrısı yaptı. Gün kin, öfke
günü değil; gün, düşmanlık günü değil; gün, siyasi hesap yapma günü değil. O
tutuklu ve hükümlülerin can güvenliği devletin sorumluluğundadır, iktidarın
sorumluluğundadır. Bugün, siyasi mahpuslar değil sadece, Mehmet Yeter ve İsmet
Nice’de olduğu gibi, bunun sorumlusu bu iktidar olacaktır, bunu bu şekilde
uzatanlar olacaktır. Biz bu süreci uzatmak değil, herkesi kapsayacak bir infaz
paketi istiyoruz. 
(Mikrofon
otomatik cihaz tarafından kapatıldı)
MERAL
DANIŞ BEŞTAŞ (Devamla) – Son cümle, son cümle…
BAŞKAN
– Tamamlayın sözlerinizi.
MERAL
DANIŞ BEŞTAŞ (Devamla) – Amacımız infaz adaletidir, altını çizerek söylüyorum.
Biz burada bulunmaktan da sizleri burada tutmaktan da bu kadar uzatılmasından
da asla haz almıyoruz. En az sizin kadar zor koşullarda mücadele ediyoruz ve
gerçekten, doğru bir noktaya gelmenizi umut ediyoruz. Toplumun buna ihtiyacı
var; burada kavgaya, çatışmaya, tutukluları ayırmaya değil, herkese temel insan
hakları gözüyle bakmaya ihtiyacı var. Bütün milletvekillerinin vicdan, adalet
ve özellikle hukuk mantığına bunu bırakmak istiyorum diyorum.
Teşekkür
ediyorum. (HDP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Etmeyenler…
Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 21’inci maddesinin aşağıdaki
şekilde değiştirilmesini arz ve teklif ederiz.
MADDE
21- 5275 sayılı Kanunun 19 uncu maddesine aşağıdaki fıkra eklenmiştir.
“(4)
Hakkında yakalama emri çıkarılan hükümlünün yakalanabilmesi amacıyla
gerektiğinde hükümlünün kendisine ait yahut alt ve üst soyunun ikamet ettiği
konutta kişi araması yapılabilmesi bakımından Ceza Muhakemesi Kanununun 119
uncu maddesi hükümleri uygulanır. Hâkim tarafından verilecek arama kararları
sulh ceza hâkimi tarafından verilir.”
 Ayhan
Altıntaş Ayhan Erel Arslan Kabukcuoğlu
 Ankara Aksaray Eskişehir
 Ümit
Beyaz Hüseyin Örs Zeki Hakan Sıdalı
 İstanbul Trabzon Mersin
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN
– Önerge üzerine söz talebi Sayın Zeki Hakan Sıdalı’nın. 
Buyurun.
(İYİ PARTİ sıralarından alkışlar) 
ZEKİ
HAKAN SIDALI (Mersin) – Sayın Başkan, değerli milletvekilleri; hukukun
üstünlüğünün yok sayıldığı yönetimlerde yargının siyasileşmesi, doğrudan şahsi
ve politik saiklerle karar verilmesine yol açar. Bu durum, aslında doğrudan
doğruya hukuksuzluğun ta kendisidir. Neden mi söylüyorum bunu? Görüşmekte
olduğumuz bu madde, bahsettiğimiz saiklerle hareket edilmesi durumunda benzer
keyfiyetler ve mağduriyetler doğurabilecek bir madde. Kanuna yönelik bir
içtihat hükmü oluşmasını bekleyene kadar haksız, hukuksuz birçok fiilin
işlenebilme tehlikesini de göz önünde bulundurmalıyız. Bu maddede herhangi bir
netlik yok; gerektiğinde konutta, iş yerinde ve kamuya açık olmayan kapalı
alanlarda arama yapma kararı sulh ceza hâkimliği inisiyatifine bırakılıyor.
Hâlihazırda, hüküm giymiş birisinin eşya aramasına tabi tutulması hukuka aykırı
bir durumdur. Bu kanunla alakalı somut bir çerçeve olmadığı sürece, “Şüphe
var.” diyerek hâkimden yazıyı alan kolluk kuvveti, aranan şahısla iltisaklı
somut bir delil barındırmayan bir adresi bile teknik ve fiziki takibe
alabilecek, herhangi birisinin evini, iş yerini didik didik arayabilecek. A
şahsını aramaya gidip A hariç tüm alfabeyi alıp gidecek. Burada kaş yaparken
göz çıkarmamak lazım, kişilere art niyetli kullanacakları bir inisiyatif alanı
yaratmamak gerekiyor. Ne yazık ki ülkemizde bu tarz hukuksuzlukları yakın
geçmişte hep beraber yaşadık, binlerce insan sahte delillerle mağdur edildi. Bu
kanun, mevcut hâliyle yasalaşırsa yeni mağduriyetler doğması maalesef ki işten
bile değil; sonra, al başını git kadıya. Yargıda bu kadar yüksek iş yoğunluğu
varken kişi suçsuz olduğunu anlatana kadar yıllar geçer.
Bir
hükümlünün çarptırıldığı cezayı çekmesi adına yakalanmasını elbette ki hepimiz
isteriz, hukukun gerektirdiği elbette ki yapılmalı. Ancak adaleti tesis etmeye
çalışırken hukukun temel direği olan hak ve özgürlüklerin de hiçe sayılmasına
razı olamayız. Burada kapsamlı ve ciddi bir çerçeve çizilmeli ve denge
kurulmalıdır, kurulmamıştır. Bu bağlamda Komisyonda bir önergemiz olmuştu;
hükümlünün kendisine ait ya da alt ve üst soyunun ikamet ettiği konutta, o da
yalnızca kişi araması yapılabilmesi şeklinde bir değişiklik olması gerekiyor.
Bu, uygulamada doğacak sorunları ve hukuksuzluğu da giderecektir.
Sayın
milletvekilleri, coronavirüsün ekonomik etkilerini hayatın her alanında
hissettiğimiz bugünlerde, TOBB Başkanının “Üyelerimiz, bankalar tarafından
‘Limit bitti.’ denip başvurusu dahi alınmadan geri çevriliyor.” ifadesi oldukça
önemlidir. Bu sorunun acilen çözülmesi gerekiyor. Kredi vermede şirket
seçiciliği yapmak, seçilmiş olanları da yok eder. Bu zor günlerde hem yerel
ekonomiyi ayakta tutmak hem de vatandaşların temel ihtiyaçlarını karşılamak
devletimizin temel görevidir. Bu bağlamda, ülkenin ticari döngüsü içindeki her
kesimin, can suyu kabul edebileceğimiz bir finansal tetiklenmeye ihtiyacı var.
En alt seviyedeki bireysel günlük kazanç sahiplerinden en üst seviyedeki ticari
döngüye kadar etkileşim gerekmektedir. Nasıl ki dönemsel olarak tasarruf önemli
oluyorsa artık bugün, harcamaya yönelik adımlar ekonominin solunum cihazı
olacaktır. Kısaca, destek yanlış cebe yapılmamalı ve direkt ekonomik döngüye
katılmalıdır. Bireysel harcamada devletin doğrudan desteği, alışveriş kartları
üzerinden vatandaşlara ulaştırılmalıdır. Küçük esnaf, bakkal ve marketlerde
kullanılabilecek bu kartlardaki para sirkülasyonu ekonominin canlanmasına
çarpan etkisi yaratacaktır. Tüketim taleplerinin ilk adımı buradan başlayınca
tedarik zinciri, imalat, tarım ve hatta sanayi üretimine kadar ulaşacak bir
canlanma tüm ülkede hissedilecektir.
Sayın
milletvekilleri, Mersin’imizin en önemli ihracat kalemlerinden biri olan limonun
ihracatı geçtiğimiz günlerde izne bağlandı. Çiftçilerimizle sürekli
konuşuyoruz. İhracat izni almış olan üç dört şirketten bahsediyorlar. Kim bu
şirketler? 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi. 
Buyurun.
ZEKİ
HAKAN SIDALI (Devamla) – Tamamlıyorum. Teşekkür ederim Başkanım.
Bu
şirketler, üreticinin elindeki limonu yok pahasına almaya kalkarsa buna kim dur
diyecek? İthalattan rant sağlandığı yetmedi, şimdi sıra ihracattan rant
sağlamaya mı geldi? Çiftçimiz tüm emeğini ortaya koyuyor, hasat zamanı kâr
etmeyi beklerken borç sahibi oluyor, bunu defalarca söyledik. Kilosunu 5,5
liraya mal etti, ihracatı durdu, şimdi bu limonları 4,5 liraya alan çıkmıyor.
Devlet olarak, limon alışında insaflı bir tavan fiyatı belirleyin ve alın,
sonra da satın; gerekiyorsa satılamayan limonları da halka kolonya gibi
dağıtın. Buradan corona zenginleri yaratmayın. Çiftçimizi tarlasına gömmeyin.
Yüce
Meclisi saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler…Kabul edilmemiştir.
21’inci
maddeyi oylarınıza sunuyorum: Kabul edenler… Etmeyenler…Kabul edilmiştir.
22’nci
madde üzerinde 2’si aynı mahiyette olmak üzere 3 adet önerge vardır. Aynı
mahiyetteki önergeleri okutup birlikte işleme alacağım.
Türkiye Büyük Millet Meclisi
Başkanlığına
Görüşülmekte
olan 207 sıra sayılı Ceza ve Güvenlik Tedbirlerinin İnfazı Hakkında Kanun ile
Bazı Kanunlarda Değişiklik Yapılmasına Dair Kanun Teklifi’nin 22’nci maddesinin
teklif metninden çıkarılmasını arz ve teklif ederiz.
 Mensur
Işık Tuma Çelik Tulay Hatımoğulları Oruç
 Muş Mardin Adana
 Rıdvan
Turan Züleyha Gülüm Murat Çepni
 Mersin İstanbul İzmir
 Hüda
Kaya
 İstanbul

Aynı
mahiyetteki diğer önergenin imza sahipleri:
 Bedri
Yaşar Zeki Hakan Sıdalı Hüseyin Örs
 Samsun Mersin Trabzon
 Ayhan
Erel Muhammet Naci Cinisli
 Aksaray Erzurum
BAŞKAN
– Komisyon aynı mahiyetteki önergelere katılıyor mu? 
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN
– Aynı mahiyetteki önergeler üzerinde ilk söz Sayın Hüda Kaya’nın.
Buyurun
Sayın Kaya. (HDP sıralarından alkışlar)
HÜDA
KAYA (İstanbul) – Teşekkürler.
Sayın
Başkan, sayın milletvekilleri; infaz yasasının 22’nci maddesi hakkında söz
almış bulunuyorum.
Değerli
arkadaşlar, 28 Şubat günlerini hatırlarsınız; hani, bizler başörtüsüyle bu
toplumda her alanda özgürce okuyabilelim, çalışabilelim diye direndiğimiz ve
bedel ödediğimiz günlerdi. Öyle eylemler yaşıyorduk ki ideolojisi, inancı,
siyasi duruşu bizim gibi olmayan, bu ülkede her çeşit zulme karşı direnen
“Zulüm bizdense ben bizden değilim.” çizgisinin temsilcileri olan onurlu,
devrimci insanları, kadınıyla, erkeğiyle başka kesimlerden pek çok insan da
bizlerle aynı alanlarda kol kola, el ele eylemlerimizde destek vermişlerdi.
Ülkemizin her yanında olduğu gibi, özellikle Beyazıt Meydanı’ndaki bu
eylemlerle birlikte direnişin tarihini yazdık. “Herkes için adalet.”
“Başörtüsüne özgürlük!” diye haykırıyorduk zalimlerin yüzüne karşı. Ezilenlerin
direniş tarihi tüm coğrafyalarda benzer şekilde dayanışmaya dönüştüğünde,
zalimlerin daha fazla dayanamadıklarını görüyoruz. MAZLUMDER tarihimizin o
unutulmaz parolasıyla “Kim olursa olsun zalime karşı, kim olursa olsun
mazlumdan yana” inancına dair bir çizgimiz, bir direnişimizi vardı. Bugün de
yine “Herkes için adalet ve özgürlük.” demeye devam ediyoruz, bugün de yine
“Kim olursa olsun zalime karşı, kim olursa olsun mazlumdan yana” duruşumuzu,
direnişimizi sürdürmeye devam ediyoruz. Biz hiç değişmedik: Dün de adalet ve
özgürlüklerin mücadelesini verdik, bugün de vermeye devam ediyoruz; dün de kim
olursa olsun bütün mazlumların yanında, zulmedenlerin karşısında olmaya devam
ettik, bugün de aynı fakat o günleri yaşayıp da sonradan değişenler oldu. Güç
ve iktidar sahibi olunca, dün yanlarında olan bazı mazlumlara karşı, hakkı
savunanlara karşı, kendilerinden olmayanlara karşı son derece şiddetli ve
kibirli olanlar var artık. Dün, aynı kimlikleriyle bizlerin direnişinde yer
aldıklarında tebrik edenler, bugün iktidarları zamanında kendilerinden olmayan
herkesi zaten “terörist” ettikleri gibi, bazı muhalif devrimcilere karşı çok
daha çetin ve zalimane davranmayı hiç çekinmeden, hayâ etmeden vicdanlarında
meşrulaştırabiliyorlar. İşte, o 28 Şubat günlerinde müzikleriyle, şarkılarıyla
bizlerin eylemlerine destek veren çevrelerden biri de Grup Yorum idi.
Hatırlamak isteyenler, internette o günün eylem videolarını, görüntüleri
başörtülüsüyle, başörtüsüzüyle hep birlikte görebilirler.
Bugün
bu iktidar artık ne diyor? “Kalem de bir silahtır.” diyebilecek kadar kalemden,
sözden, mısralardan, şarkılardan bile ne kadar büyük bir korku içinde
olduklarını görebiliyoruz. Başörtüsü özgürleşti ama bugün, vicdanlar
özgürleşemedi; başörtüsü özgürleşti ama insanca, onurluca yaşamak ve bunu talep
etmek özgürleşemedi. Başörtüsü özgürleşti ama düşünceyi ifade edebilmek
özgürleşemedi. 28 Şubatın o karanlık günlerinde bile yapabildiğimiz eylemleri,
etkinlikleri AKP iktidarında yapamaz olduk. O gün şarkılarıyla, eylemleriyle
destek veren Grup Yorum, bugün, AKP iktidarında konserlerini yapamıyor,
şarkılarını söyleyemiyor. 
MELİHA
AKYOL (Yalova) – Meclise girdin ama başörtüsüyle. 
HÜDA
KAYA (Devamla) - Bu iktidarın unutulmayacak utançlarından biri de AKP
iktidarında özgürce şarkılarını söyleyebilmek, konserlerini verebilmek,
adaletle, sadece adaletle yargılanmayı istedikleri için açlık grevindeyken
gencecik bir kadın, Helin Bölek toplumun ve iktidarın gözünün önünde eriyerek
yaşamdan koptu, gitti. Şimdi, İbrahim Gökçek ve Mustafa Koçak hepimizin gözleri
önünde eriyor, ölümün eşiğindeler.
(Mikrofon
otomatik cihaz tarafından kapatıldı) 
HÜDA
KAYA (Devamla) – Hemen bitirebilirim. 
BAŞKAN
– Sözlerinizi tamamlayın Sayın Kaya. 
Buyurun.

HÜDA
KAYA (Devamla) – Teşekkür ederim. 
Helin’i
kurtaramadık, İbrahim ve Mustafa’yı bu zulme ve haksızlığa kurban etmeyelim
arkadaşlar. Dün onların bizlere gösterdiği vefayı bugün, biz de onlara
gösterelim. Ülkemizde artık, insanların özgürce şarkı söyleyebilmek için,
adaletle yargılanmayı istedikleri için yaşamdan kopmalarına izin vermeyelim. 
Teşekkür
ederim. (HDP sıralarından alkışlar) 
BAŞKAN
– Aynı mahiyetteki önergeler üzerinde ikinci söz talebi Sayın Ayhan Erel’in. 
Sayın
Erel, buyurun. (İYİ PARTİ sıralarından alkışlar) 
AYHAN
EREL (Aksaray) – Sayın Başkan, değerli milletvekilleri, yüce Türk milleti; Ceza
ve Güvenlik Tedbirlerinin İnfazı Hakkında Kanun ile Bazı Kanunlarda Değişiklik
Yapılmasına Dair Kanun Teklifi’nin 22’nci maddesi üzerine partim İYİ PARTİ
adına söz almış bulunmaktayım. Hepinizi saygıyla selamlıyorum. 
Öncelikle,
hepimize gelen bir mesajı sizlerle paylaşmak istiyorum: “30 bin fizik tedavi
teknikeri atama beklemektedir. 30 bin fizik tedavi teknikerine 2019 yılında
sadece 133 kontenjan verilmiş, çok düşük olan bu atama sayısıyla mağdur
edilmişlerdir; KPSS’den aldıkları 88 puanla açıkta kalmışlardır. Bu alanda
ihtiyaç çok ancak alım yapılmamakta. Özel sektör ve kamuda bu çocuklarımızın
yerine hemşire, diğer sağlık personeli ve taşeron çalışmaktadır. Görev alanı
fizik tedavi üniteleri olan ve bu iş için eğitim almış olan gençlerimiz atama
beklemektedirler.” Bu gençlerimize en az 2 bin kadro vererek onların umut
kapılarını açmamız gerektiği konusunda hemfikir olmalıyız diye düşünüyorum.
Sayın
milletvekilleri, teklif edilen maddeyle, açık ceza infaz kurumlarında bulunan
hükümlüler, kurum ve kuruluşların iş alanlarında ceza infaz kurumu
görevlilerinin denetiminde olmak üzere çalışacaklar, geceleyin de bu kurumda
barındırılacaktır. Yani açık cezaevinde bulunan hükümlüler, kamu kuruluşlarının
talebi üzerine o kamu kuruluşuna gidecekler, gündüz çalışacaklar, gece de o
kamu kuruluşunun sağladığı barınaklarda kalacaklar.
Bu
maddeye neden ihtiyaç var, anlamış değiliz. Yani Türkiye’de iş gücüne mi
ihtiyaç var? Tüm gençlerimiz, işsizlerimiz iş buldular, aş buldular, iş sahibi
oldular da kamunun ihtiyacı olan iş gücünü Türkiye’deki insanlarımız artık
sayısal olarak karşılamaz hâldeler mi? Suriyelileri, Afganlıları, Türkiye’deki
tüm mültecileri de işe soktuk, gene de iş gücü açığını kapatamadık, sıra
hükümlülere mi geldi?
Günümüzde,
Türkiye’de işsizler ordusu iş ve aş beklemektedirler. Kayıtlı 4 milyon 500 bine
yakın vatandaşımız işsizdir. Genç işsiz oranı yüzde 25’lere vurmuştur. Bu
rakamlar karantina günleri öncesine ait rakamlardır. Yaşadığımız ekonomik
sıkıntılar ve esnafın, tüccarın kapanan iş yerlerinde çalışan insanların da
işsiz konuma geldiğinde bu rakamların dayanılmaz boyutlara ulaşacağı hepimiz
tarafından bilinmektedir. Günümüzde, gene bize gelen mesajlara göre sayıları
120 bini bulan ortaöğretim mezunu hemşirelerimiz var. İktisadi ve idari
bilimler fakültesi mezunu gençlerimiz var. Öğretmen olarak atanmayı bekleyen bu
kadar gencimiz varken kamunun iş gücü ihtiyacını karşılamak açık infaz
kurumunda bulunan hükümlülere mi düştü? Eğer iş gücüne ihtiyaç varsa 2 milyona
yaklaşan gencimizi devreye sokun. İlla da açık infaz kurumlarında bulunan
insanları açık alana çıkarma gibi bir sevda ve hayaliniz varsa onları, infaz
kurumunun bulunduğu yörede, ilde, ilçede, neyse oranın dağlarının, ovalarının,
bayırlarının ağaçlandırılması hususunda çalıştırın. 
Bugün,
kuruyemişçiye gittiğinizde bademin kilosu 100 lirayı aşmış durumda.
Kuruyemişçinize sorduğunuzda, bu bademin de Amerika’dan, Kanada’dan,
Meksika’dan geldiği yönünde beyanları var. Oysa Türkiye’nin birçok yerinde
badem yetişebilecek iklimsel ve topraksal özellikler mevcut. O zaman, illa da
bu mahkûmlara bir meşgale, bir iş, açık alan düşünüyorsanız dağlarımıza,
ovalarımıza, bayırlarımıza badem ağacı diktirin; bunları da fakir, yoksul
ailelere zimmetleyin, en azından onlara iş ve aş sağlamış oluruz.
Bir
de bu kurumlara aldığınız insanları neye göre seçeceğiz? Ankara’da dayısı olan
hükümlünün bir orman kampında çalışıp geceleri de bedelli askerlik yaptığına
ilk çıktığında 80’li yıllarda, Burdur’da şahit olmuştuk. Kışlalarda neler
yaşandığı hepimizce malum. Acaba, bu hükümlüler de kamu kuruluşlarında aynı
sahneleri mi bizlere yaşatacaklar? Neye göre seçeceksiniz? Baklava çalan çocuğu
mu alacağız yoksa…
(Mikrofon
otomatik cihaz tarafından kapatıldı.)
BAŞKAN
– Sözlerinizi tamamlayın Sayın Erel.
AYHAN
EREL (Devamla) – Yine, bu insanların güvenliğini nasıl sağlayacaksınız? Diyelim
ki aralarında husumet olan ailelerden birisi açık cezaevinden, infaz kurumundan
bir kamu kuruluşuna geldi, gece de orada barınıyor; bunun güvenliğini nasıl
sağlayacaksınız? 5 bin hükümlüsü olan bir infaz kurumundan 50 kişiyi neye göre
seçeceksiniz? Hükümlünün firar etmesini nasıl önleyeceksiniz? Yine, terör,
uyuşturucu, cinsel suçlardan hüküm giyenlere burada bir ayrıcalık getirilmemiş,
bunlar da aynı haklardan yararlanacak mı? Bu boşluğun da doldurulması gerektiği
kanaatindeyiz.
Bu
duygularla yüce heyetinizi saygıyla selamlıyorum. (İYİ PARTİ sıralarından
alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler...
Etmeyenler... Kabul edilmemiştir. 
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte olan Ceza ve Güvenlik Tedbirlerinin İnfazı
Hakkında Kanun ile Bazı Kanunlarda Değişiklik Yapılmasına Dair Kanun
Teklifi’nin 22’nci maddesinde geçen “geceleyin” ibaresinin “gece vakti” olarak
değiştirilmesini arz ve teklif ederiz. 
 Burcu
Köksal Süleyman Bülbül Saliha Sera Kadıgil Sütlü
 Afyonkarahisar Aydın İstanbul
 Zeynel
Emre Alpay Antmen Turan Aydoğan
 İstanbul Mersin İstanbul
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN
– Önergeler üzerinde söz talebi Sayın Burcu Köksal’ın. 
Buyurun
Sayın Köksal. (CHP sıralarından alkışlar)
BURCU
KÖKSAL (Afyonkarahisar) – Sayın Başkan, değerli milletvekilleri; millet can
derdinde, siz coronayı fırsat bilip resmen istismarcıya, gaspçıya, rüşvetçiye,
kadına şiddet uygulayana, yaralayana af derdindesiniz. Öyle bir düzenleme
getirdiniz ki bankayı soyan çıkacak ama o bankaya kira yatıran içeride kalacak;
rüşveti alan çıkacak ama o rüşveti haberleştiren içeride kalacak. Öncelikle
şunu söyleyeyim: FETÖ’ye hizmet eden bütün FETÖ’cülerin ve devletin birliğine,
bütünlüğüne karşı eline silah alanların Allah belasını versin! Tek suçları
komutanlarının emrine uymak olan askerî öğrenciler ve askerler içeride kalacak
ama devleti soyanlar dışarı çıkacak. 
Şu
resme iyi bakın… Bunlar Nagihan Yavuz, Şuheda Sena Öğütalan ve Nimet Ecem
Gönüllü. 3 genç kız, kırk dört aydır cezaevindeler, tek suçları şu: Okullarının
kampında oldukları sırada, komutanlarının “Terör saldırısı var.” deyip dışarı
çıkarmaları neticesinde şu an cezaevindeler, kimseye ateş etmemişler, silah
sıkmamışlar. Nimet Ecem’in bir özelliği var; o, şehit kızı, babası bu topraklar
için canını ortaya koymuş, sahip çıkamadığınız şehit kızı. O, babası gibi asker
olmak istedi ama cezaevinde, eline silah almadan ne yazık ki ceza aldı. Onun
gibi bir sürü insan var şu anda, bu düzenlemenin dışında kalacak. O yüzden bu
af düzenlemesiyle, bu infaz düzenlemesiyle ilgili söylediğimiz bir şey var:
İşinize gelenleri yararlandırıyorsunuz, işinize gelmeyenleri bu düzenlemenin
dışında tutuyorsunuz. Bu, işte, adalet anlayışınız da, bu saraya bağladığınız,
yandaşı koruyup muhalifleri sopa olarak kullandığınız adaletiniz, ısmarlama yasalarla
Meclisi çalıştırıp vatandaşın feryadına kulak tıkadığınız bu anlayışınız
batsın. 
İnfaz
düzenlemesini konuşuyorsunuz ama infaz koruma memurları umurunuzda bile değil,
onların maaş, özlük hakları gibi hiçbir sıkıntısına bir çözüm öneriniz yok, bir
fazla mesai ücretini bile onlara çok görüyorsunuz. 
Corona
salgınından etkilendiğimiz şu günlerde, geçtiğimiz haftalarda bir ekonomik
paket açıkladınız ama pakete baktığımızda, pakette işçi yok, çiftçi yok, emekli
yok, esnaf yok, yoksul yok, öğrenci yok, KOBİ yok, emeklilikte yaşa takılan
yok, vatandaş yok, orada da varsa yoksa yandaş var. 
Meclis
çalışıyor ama şu zor günlerde coronadan ekonomik olarak etkilenenler adına bir
tane tedbiriniz yok. “Bari, bizim önerilerimize kulak verin.” diyoruz, o da
yok. Millete “Evde kal.” diyorsunuz, dükkânını kapatan berber, lokantasına
kilit vuran işletmeci, kepengini indiren kahvehaneci, çay bahçesi, kafe sahibi,
zarar eden mahalle bakkalı, kontağını kapatmak zorunda kalan kamyoncu,
minibüsçü, servisçi, Allah aşkına, devlet yardımı olmadan nasıl ayakta duracak?
(CHP sıralarından alkışlar) Ücretsiz izne çıkarılmak zorunda kalan işçi,
tarlasını ekip biçemez hâle gelen çiftçi, emeklilikte yaşa takılan, doğal gaz
faturasını yatıramayan emekli, okulu tatil edildiği için ücret alamayacak olan
ücretli öğretmen, işsizlikten kıvranan vatandaş ne yiyip, ne içecek? (AK PARTİ
sıralarından gürültüler)
RECEP
ÖZEL (Isparta) – Ücretli öğretmenler alıyor. 
BURCU
KÖKSAL (Devamla) - Şimdi, bu faturayı Nurettin amca yolladı; kendisi emekli,
kirada oturuyor, diyor ki: “Bu salgın günlerinde evimden çıkamıyorum, başka bir
iş yapamıyorum. Bu faturayı ertelemesi gerekenler, bana, 205 liralık doğal gaz
faturası yolladılar, on beş gün içinde de ödememi istiyorlar. Allah aşkına,
çık, Meclis kürsüsünde bunun hesabını sor.” (CHP sıralarından alkışlar)
“Bin
liralık yardımları vereceğiz.” dediniz; paralar coronavirüs salgınından
ekonomik olarak etkilenenlere gitmedi, Aile ve Sosyal Politikalar İl
Müdürlüğündeki mevcut listelere dağıtıldı. 
RECEP
ÖZEL (Isparta) – Öbürlerine de gidecek, öbürlerine de gidecek. 
BURCU
KÖKSAL (Devamla) – Şunu net ifade edeyim: Burada da siyaset yaptınız. İhtiyaç
sahibi olmasa bile kendinizden olan partililerinize ödediniz. 
RECEP
ÖZEL (Isparta) – Allah Allah!
BURCU
KÖKSAL (Devamla) – Virüs siyaset tanımıyor ama AKP için siyaset her şeyin
üstünde geliyor. Bin liralık yardımı alamadığı için, reddedildiği için, o
yardıma ihtiyaç duyduğu için isyan eden insanların mesajlarıyla dolu
telefonlarım ama siz telefonlarınıza bakmadığınız için, sizin için önemli bile
değil. 
RECEP
ÖZEL (Isparta) – Mesajları gönder, mesajları gönder!
BURCU
KÖKSAL (Devamla) – Bizi kıskanan Almanya, corona salgınından etkilenen esnafa
üç aylık 9 bin euro ödedi. 
(Mikrofon
otomatik cihaz tarafından kapatıldı) 
BURCU
KÖKSAL (Devamla) – Tamamlayacağım Sayın Başkan. (AK PARTİ sıralarından
gürültüler)
BAŞKAN
– Sayın milletvekilleri, lütfen…
Sözlerinizi
tamamlayın Sayın Köksal.
BURCU
KÖKSAL (Devamla) – Beğenmediğiniz Fransa, salgından dolayı vatandaşlarına bin
euro ödeyeceğini, faturaları faizsiz erteleyeceğini, şirketlerin batmayacağını,
işçilere destek olacağını belirtti. 
SALİH
CORA (Trabzon) – Kaba konuşuyorsun! 
BAŞKAN
– Sayın Cora, lütfen.
SALİH
CORA (Trabzon) – Ama Başkanım, kaba konuşuyor.
BAŞKAN
– Sayın Cora, maskenizi takın lütfen. 
BURCU
KÖKSAL (Devamla) – Belçika, salgından dolayı etkilenen esnafına 4 bin euro
ödedi. Siz ne yaptınız? “Evlerinizde kalın, kendi OHAL’inizi ilan edin.”
dediniz. Kusura bakmayın, faturalar geldiğinde ödeme için “OHAL’deyim.”
diyemiyorsun. Ev sahibine kira için “OHAL’deyim.” diyemiyorsun. Gıda
ihtiyaçların için para istendiğinde “OHAL’deyim.” diyemiyorsun. 
RECEP
ÖZEL (Isparta) – E, ne yapalım? Ne yapılmalı? Ev sahibi kirasını almasın mı?
BURCU
KÖKSAL (Devamla) – Millete “Evde kal.” demek değil, evde tutmak önemlidir.
Milleti evde tutmak için de onun geçim sıkıntısını, borcunu, faizini, kredisini
çözmeniz gerekir. (AK PARTİ sıralarından gürültüler)
Gerçi,
sizden çok şey istiyoruz, bir maskeyi dağıtamayanlardan çok şey istiyoruz. 
RAMAZAN
CAN (Kırıkkale) – Hadi oradan! Hadi oradan be!
BURCU
KÖKSAL (Devamla) – Herkese coronasız günler diliyorum. (CHP sıralarından
alkışlar)
RAMAZAN
CAN (Kırıkkale) – Hadi oradan! Ayıp ya!
BURCU
KÖKSAL (Devamla) – Ne demek “Hadi oradan!” Beğenmiyorsan gelirsin, kürsüden
cevabını verirsin. 
RAMAZAN
CAN (Kırıkkale) – Ayıp ya! Ayıp ya!
BURCU
KÖKSAL (Devamla) – Beğenmiyorsan gelirsin, buradan müdafaanı yaparsın. 
(Mikrofon
otomatik cihaz tarafından kapatıldı)
RAMAZAN
CAN (Kırıkkale) – Ayıp, ayıp!
BURCU
KÖKSAL (Devamla) - Hayatınızda ilk defa vatandaşa kulak verin, hayatınızda ilk
defa vatandaşa kulak verin. (CHP sıralarından alkışlar)
RAMAZAN
CAN (Kırıkkale) - Yazıklar olsun!
BURCU
KÖKSAL (Afyonkarahisar) – Size yazıklar olsun!
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
RECEP
ÖZEL (Isparta) – Sana yazıklar olsun da şu mesajları bir gönder, mesajları.
BAŞKAN
- 22’nci maddeyi oylarınıza sunuyorum: Kabul edenler… Etmeyenler… Kabul
edilmiştir.
BURCU
KÖKSAL (Afyonkarahisar) – Göndereyim. (Gürültüler)
RECEP
ÖZEL (Isparta) – Gönder, mesajları gönder.
BAŞKAN
– Arkadaşlar, müsaade edin…
ÖZLEM
ZENGİN (Tokat) – Sayın Başkan…
BAŞKAN
- Sayın Zengin, buyurun.
Arkadaşlar,
bakın, Sayın Grup Başkan Vekiline söz verdim. Rica ediyorum…
SALİH
CORA (Trabzon) – Çok kaba bir üslup ama Sayın Başkan.
BAŞKAN
– Sayın Cora, lütfen…
BURCU
KÖKSAL (Afyonkarahisar) – Nasıl konuşacağımı sana mı soracağım, sen mi
öğreteceksin nasıl konuşacağımı? 
V.- AÇIKLAMALAR (Devam)
32.- Tokat Milletvekili Özlem Zengin’in, Afyonkarahisar
Milletvekili Burcu Köksal’ın görüşülmekte olan 207 sıra sayılı Kanun
Teklifi’nin 22’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
ÖZLEM
ZENGİN (Tokat) – Sayın Başkanım, doğruyu söylemek gerekirse ilk defa cevap
vermek yerine tebessüm etme ihtiyacı duyuyorum çünkü… Bu nasıl bir üslup yani?
Bu nasıl bir üslup? Hangi birisini düzelteceğiz, hangi birisini? 
Bir
defa, konuşma herhâlde geçen hafta yazılmış -hazırlık yapalım diye- bilgiler
eskilerde kalmış. (AK PARTİ sıralarından alkışlar) Bilgiler çok hızlı
güncelleniyor fakat bunlar takip edilmiyor anladığım kadarıyla. Her zaman
olduğu gibi mahalleye bir selam verme telaşı. 
Sayın
Başkanım, şu Avrupa’ya olan beğenimiz, Allah’ım ne kadar toleranslıyız, Avrupa,
Fransa, İngiltere… Harika! Ay, nasıl, nasıl! Keşke oraların vekili olsanız yani
buralar az gelir size, burası az gelir. (AKP sıralarından alkışlar) Size
oraların, Fransa’nın falan vekili olmak yaraşır. Siz burada harcanıyorsunuz!
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum Sayın Zengin.
ÖZLEM
ZENGİN (Tokat) – Orada vekil olun. Bizi de beğenmiyorsunuz daha.
BAŞKAN
- Tamamlayın sözlerinizi.
BURCU
KÖKSAL (Afyonkarahisar) – Sayın Başkan…
ÖZLEM
ZENGİN (Tokat) – Teşekkür ederim.
BAŞKAN
- Teşekkür ederim.
BURCU
KÖKSAL (Afyonkarahisar) – Sayın Başkan, sataşma var. “Keşke Avrupa’nın vekili
olsaydınız.” diyor. Ben bunu kabul edemem. Kendisi gitsin, Avrupa’nın vekili
olsun. Sataşma var.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Değerli milletvekilleri, 23’üncü madde üzerinde 2’si aynı mahiyette olmak
üzere 3 önerge vardır…
BURCU
KÖKSAL (Afyonkarahisar) – Sayın Başkan, lütfen… Sataşma var şahsıma
BAŞKAN
– İlk okutacağım 2 önerge aynı mahiyettedir. Önergeleri okutup birlikte işleme
alacağım.
BURCU
KÖKSAL (Afyonkarahisar) – Sayın Başkan, şahsıma sataşma var. “Avrupa’nın vekili
olun” diyor. olması gerekenleri söylüyoruz burada.
BAŞKAN
– Okuyun.
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 23’üncü maddesinin kanun
teklifinden çıkarılmasını arz ve teklif ederiz.
 Alpay
Antmen Turan Aydoğan Zeynel Emre
 Mersin İstanbul İstanbul
 Saliha
Sera Kadıgil Sütlü Süleyman Bülbül Özgür Ceylan
 İstanbul Aydın Çanakkale

Aynı mahiyetteki diğer önergenin imza sahipleri:
 Mensur
Işık Tuma Çelik Murat Çepni
 Muş Mardin İstanbul
 Rıdvan
Turan Tulay Hatımoğulları Oruç Abdullah Koç
 Mersin Adana Ağrı
 Züleyha
Gülüm
 İstanbul
BAŞKAN
– Komisyon aynı mahiyetteki önergelere katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BURCU
KÖKSAL (Afyonkarahisar) – Sayın Başkan… Sayın Başkan…
ZEYNEL
EMRE (İstanbul) – Sayın Başkan… 
BAŞKAN
- Arkadaşlar, bir müsaade edin lütfen.
ZEYNEL
EMRE (İstanbul) – Sayın Başkan, arkadaşımız öncesinden buraya geldi, öyle
okumaya devam ettiniz.
BAŞKAN
– İşlemi başlattıktan sonra Sayın Emre, müsaade edin. (CHP sıralarından
gürültüler)
BURCU
KÖKSAL (Afyonkarahisar) – Hayır, işlemi başlatmadan önce söyledim Sayın Başkan.

BAŞKAN
- Müsaade edin arkadaşlar.
ZEYNEL
EMRE (İstanbul) – Çok açık bir sataşma var. 
BURCU
KÖKSAL (Afyonkarahisar) – Şahsıma çok açık bir sataşma var. 
ÖZLEM
ZENGİN (Tokat) – Sayın Başkanım… Kürsüden bir milyon lafı bize atacaksınız, yok
telefona bakma, yok bilmem ne… Sataş, sataş, sataş… Biz efendice cevap verince
mi sorun oluyor, ben de bunu anlamıyorum. (AK PARTİ sıralarından alkışlar) 
LÜTFÜ
TÜRKKAN (Kocaeli) – Hayır, hayır, siz cevap vereceksiniz, o da cevap verecek. 
BAŞKAN
– Müsaade edin Sayın Türkkan. 
ÖZLEM
ZENGİN (Tokat) – Burayı beğenmiyorsunuz. “Avrupa şöyle, Amerika böyle…” 
BAŞKAN
- Sayın Köksal, tutanakları isteyeceğim, eğer bir sataşma varsa size sataşmadan
söz vereceğim.
BURCU
KÖKSAL (Afyonkarahisar) – Sayın Başkan “Avrupa vekili ol.” diyor.
ÖZLEM
ZENGİN (Tokat) – Hayret bir şey ya! Orada konuşurken bir üslup olur kardeşim.
Bu ne biçim bir saldırıdır! Hakaret, hakaret… Mecbur muyuz biz dinlemeye? Yeter
artık!
BAŞKAN
- Aynı mahiyetteki önergeler üzerinde ilk söz Sayın Özgür Ceylan’ın.
Sayın
Ceylan, buyurun. (CHP sıralarından alkışlar)
ÖZGÜR
CEYLAN (Çanakkale) – Sayın Başkan, değerli milletvekilleri; Ceza ve Güvenlik
Tedbirlerinin İnfazı Hakkında Kanun ile Bazı Kanunlarda Değişiklik Yapılmasına
Dair Kanun Teklifi’nin 23’üncü maddesinde Cumhuriyet Halk Partisi Grubu adına
söz almış bulunuyorum. Bu vesileyle yüce heyetinizi saygıyla selamlıyorum.
Değerli
milletvekilleri, ülke olarak çok zor günlerden geçiyoruz. Bu salgın bize
bilimin ne kadar önemli olduğunu bir kez daha hatırlattı. Bilim, üstüne düşeni
yapıyor, insanlığa tüm dünyada öncülük ediyor ve bu zor günlerden çıkışın
rehberliğini yapıyor. İktidar olarak umarım bundan bir ders çıkarırsınız;
özellikle, bizim ısrarla vurguladığımız, üniversitelerimizde özgür düşüncenin,
bilimsel çalışmanın önündeki engelleri kaldırırsınız; kaçak sucuk
üreticilerini, okumuş insanlardan korkanları, şeyh, şıh görünümlü iktidar
yalakası sözde bilim adamlarını üniversitelerimize rektör atamaktan
vazgeçersiniz; artık, umarım, üniversiteleri bir arpalık, yandaş dinlenme
tesisi olarak görmezsiniz. Bilim öyle bir ışık yayar ki tüm karanlıkları
aydınlatır, hurafeleri, din simsarlarının âcizliğini halkın gözünün önüne
koyar, ummadığımız insanlar bilim adamlarından medet umar. Bilim, düşünce özgürlüğüyle
beslenir ve yaşar. Farklı düşüncelerin çarpışması bilimin gelişimini,
değişimini sağlar. Bu anlamda her görüş ve her fikir dinlenir, değerlendirilir.
Fikir özgürlüğü, bilim ve insanlığın gelişimidir.
Bugün
burada, yine bir torba yasa teklifini görüşmek için bir aradayız. Görüştüğümüz
bu örtülü af, yine yangından mal kaçırır gibi, yeterince tartışılmadan, farklı
düşüncelere ve uzlaşmaya kapalı bir anlayışla geçirilmeye çalışılıyor. Yasalar,
toplumları ileriye götürmek için yapılır, geriye götürmek için yapılmaz ama,
maalesef, bu teklifle Türkiye ileriye gitmiyor. Adalet duygusundan yoksun bir
yasa teklifiyle karşı karşıyayız. 
Özellikle
kadına karşı şiddet suçu işlemiş mahkûmların izne çıkabilmeleri toplum
vicdanında olumlu karşılık bulmamaktadır. Gasp suçu işlemişlere tanınan indirim
ve tefecilere yapılan ceza artırımıyla “Tefecilik yapmayın ama gasp
yapabilirsiniz.” gibi bir anlam çıkmasına yol açmaktadır. Rüşvet suçunun af
kapsamına alınmasıyla, kamuda rüşvetin engellenmesi ve yolsuzlukla mücadele nasıl
yapılacak? Doğrusu, izaha muhtaçtır. Hele, daha önceden tek başına olduğunda
yatar cezası olmayan Cumhurbaşkanına hakaret suçunun bu düzenlemeyle hapis
yatar hâle gelmesi, başlı başına, farklı fikirlere tahammülü olmayan, baskıcı
bir iktidar anlayışını açıkça ortaya koyuyor.
Teklif
hazırlanırken kezzap atan ile “tweet” atan arasında bir ayrım yapılmamış,
siyasal iktidarın toplum yararına olmayan her türlü iş ve eylemini eleştiren
yurttaşlarımız için en güvenli liman olarak ceza ve tutukevleri öngörülmüştür.
Bu mantıkla hareket ederseniz, tabii, ceza ve tutukevlerinde yer kalmaz. 
Bakın,
AKP’nin iş başına geldiği 2002’de cezaevlerinde 57 bin yurttaşımız bulunuyordu.
On sekiz yıllık iktidarınız sonunda, bugün cezaevlerimiz tıka basa dolu,
hükümlü ve tutuklular vardiya usulüyle yatıyorlar, tam 300 bin insan
cezaevlerinde. Bu karşı karşıya olduğunuz manzara, uyguladığınız politikaların
neticesidir. Öyle görünüyor ki on sekiz yıllık politikalarınız insanımıza başka
seçenek bırakmıyor. Gerçi, seçim vaadi beş yılda 193 cezaevi yapmak olan bir
anlayıştan daha farklı bir perspektif beklenebilir mi o da ayrı bir konu.
Değerli
milletvekilleri, Cumhuriyet Halk Partisi prensipte infaz indirimine karşı
değildir ancak bu yaklaşım, şiddet içeren suçlar dışındaki, düşünce özgürlüğü
kapsamındaki siyasal suçları da kapsamalıdır. Gasp, darp, çıkar amaçlı suç
şebekesi kuranları, dolandırıcılık yapanları bırakalım; düşüncesini açıklamak
üzere “tweet” atanı, halkın haber alma özgürlüğüne hizmet eden gazeteciyi
yaptığı haberden ötürü içeri tıkalım, CHP de buna destek olsun. Bu, kabul
edilebilir mi?
Sözlerime
son verirken, yaşadığımız şu günleri âdeta özetleyen bir tır şoförünün,
milyonlarca emekçinin duygularına tercüman olan sözlerini tekrarlamak
istiyorum: “Ama beni virüs öldürmez, senin düzenin öldürür.” 
Saygılarımla.
(CHP sıralarından alkışlar) 
BAŞKAN
– Aynı mahiyetteki önergeler üzerindeki ikinci söz talebi Sayın Abdullah
Koç’un.
Buyurun
Sayın Koç. (HDP sıralarından alkışlar) 
ABDULLAH
KOÇ (Ağrı) – Sayın Başkan, değerli milletvekilleri; şimdi, 65 milyon insan için
çıkarılan sokağa çıkma yasağı ne yazık ki dün çok korkunç bir tabloyla karşı
karşıya bıraktı toplumu. Ne yapıldı? Bakın, 65 milyon insanı ilgilendiren
sokağa çıkma yasağında, o 65 milyon insanın seçmiş olduğu belediye başkanlarına
ve yerel yöneticilerine haber verilmeden bu sokağa çıkma olayı ilan edildi.
Bakın, bu aynı zamanda hangi tehlikeyi beraberinde getirdi? Bu, sürü
bağışıklığını da beraberinde getirdi. Şimdiye kadar risk altında olan
cezaevleri, emekçiler varken şimdi toplumun tamamı risk altında. 
Değerli
arkadaşlar, bakın, sağlıklı demokrasilerde parlamentolar uzlaşıyla karar
verilebilecek alanlardır ve demokrasinin alanlarıdır. Ne yazık ki bu AKP
Hükûmeti bu konuda kesinlikle herhangi bir adım atmadığı gibi, iktidarın kendi
eylemleriyle Parlamentonun bütün işlevini yok sayarak her alanda olduğu gibi bu
ceza infaz yasasında da yine bu Parlamentoyu yok sayarak, uzlaşı aramayarak
yepyeni bir tabloyla karşı karşıya bıraktı bizleri. Bakın, değerli arkadaşlar,
bu özel aftır, özel af olduğuna dair husus Anayasa’nın 87’nci maddesinde ve
Türk Ceza Kanunu’nun 65’inci maddesinde çok nettir ve tarifi de çok açık bir
şekilde yapılmıştır. Buna rağmen ne yaptı bu Hükûmet? “Özel af değildir,
tamamen bir kanun düzenlemesidir.” demek suretiyle, kanuna karşı gelmek
suretiyle, Anayasa’yı yok saymak suretiyle bu kanunu yine huzurlarınıza
getirmiş bulunmaktadır.
Değerli
arkadaşlar, bakın, bu düzenleme aynı zamanda cezaevleriyle ilgili, mahkûm olan
kişilere ilişkin disiplin cezalarını da düzenlemektedir. Bakın, bu iktidar
döneminde cezaevlerindeki kişilerin sayısı 5 misli artmış bulunmaktadır.
Cezaevlerinde olan uygulamalarda çıplak arama, kelepçeli muayene, keyfî
muamele, keyfî disiplin cezaları, tecrit, izolasyon ve sağlık hakkına erişememe,
Adlî Tıp Kurumunun adaletsiz yaklaşımı sonucunda insanların sağlık hakkından
yararlanmaması gibi birçok adaletsizlik ve hukuksuzluk olayıyla karşı karşıya
olduğumuzu çok net bir şekilde belirtmek istiyorum. Bakın, cezaevlerinin
alanları genişletiliyor bu 23’üncü maddeyle, ne yapılıyor? Mahkûm nereye
gidiyorsa uygulama alanı, disiplin alanları da onunla beraber gittiği yere
kadar gidiyor. Eğer mahkûm hastaneye gidiyorsa ceza uygulanacak, adliyeye
gidiyorsa aynı şekilde yapmış olduğu savunmadan dolayı mahkemenin huzuruna
çıktığı zaman, orada farklı bir cümle kullandığı zaman yine bu disiplin
cezasıyla karşı karşıya gelecek.
ALİ
ÖZKAYA (Afyonkarahisar) – Hiç ilgisi yok, ilgisi yok.
ABDULLAH
KOÇ (Devamla) – Kesinlikle bu madde bu şekilde.
Peki,
bu ne demek arkadaşlar? Bu, artık mahkûmu nereye götürüyorsanız yani ceza almış
olan kişiyi nereye götürüyorsanız bu disiplin cezası da kendisini takip eder
durumdadır. Bakın, şöyle bir örnek vereyim size: Varsayalım ki Millet
Meclisinde bir komisyon kuruldu ve siz bir mahkûmu buraya getirdiniz, ifadesini
alıyorsunuz, ifadesi esnasında aksi bir davranışta bulunması hâlinde yine bu
alan Millet Meclisini de kapsayacak tarzda genişletilmiş durumda. Bu neyi
getiriyor? Bu, şu uygulamayı beraberinde getiriyor: Bakın, adil yargılama
hakkının ihlalini beraberinde getirecek. Niye getirecek? Çünkü bu kişinin aynı
zamanda başka bir mahkemede bir yargılaması varsa, bu yargılamasından dolayı
mahkemenin huzuruna çıktıysa, orada mahkemeye karşı koyduysa, kendini savunma
hakkını kullandıysa yine disiplin cezasıyla karşı karşıya kalacağı aşikâr olan
bir durumdur. Bu nedenle, bu uygulamanın yerinde kullanılmadığını ve yasama
hakkına, adil yargılama hakkına aykırı olduğunu biz burada belirtmek istiyoruz.
Değerli arkadaşlar, peki buna ihtiyaç var mıydı? Kesinlikle ihtiyaç yoktu çünkü
binlerce insan cezaevinde ve cezaevlerinin şu anda, mecbur, zorunlu olarak
coronavirüs nedeniyle rahatlatılması gerekiyordu. Buna ilişkin madde
metinlerinin önümüze getirilmesi gerekirken, maalesef, ayrımcılık yapıldı ve
getirilmedi. Bu nedenle de bizim bu maddeye kesinlikle karşı olduğumuzu
belirtiyoruz.
Saygılar
sunuyorum, teşekkür ediyorum. (HDP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler...
Etmeyenler... Kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 23’üncü maddesinin aşağıdaki
şekilde değiştirilmesini arz ve teklif ederiz.
“MADDE
23- 5275 sayılı Kanunun 37 nci maddesinin birinci fıkrasına aşağıdaki cümle
eklenmiştir.
Hükümlünün
sağlık, eğitim ve çalışma gibi nedenlerle geçici olarak kurum dışında bulunduğu
yerler de bu fıkranın uygulanması bakımından kurum olarak kabul edilir.”
 Ayhan
Altıntaş Ayhan Erel Yasin Öztürk
 Ankara Aksaray Denizli
 Arslan
Kabukcuoğlu Ümit Beyaz Hüseyin Örs
 Eskişehir İstanbul Trabzon
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN
– Önerge üzerinde söz talebi Sayın Ayhan Altıntaş’ın.
Buyurun.
(İYİ PARTİ sıralarından alkışlar)
AYHAN
ALTINTAŞ (Ankara) – Sayın Başkan, değerli milletvekilleri; 207 sıra sayılı Ceza
ve Güvenlik Tedbirlerinin İnfazı Hakkında Kanun Teklifi’nin 23’üncü maddesi
hakkında söz almış bulunuyorum. Genel Kurulu saygıyla selamlıyorum. 
Sokağa
çıkma yasağı uygulanan bugünlerde evine ekmek götürmekte zorlanan pek çok
vatandaşımız var. Bunlardan bir grup da bana ulaştı. Bunlar: Millî Eğitim
Bakanlığıyla sözleşmeli çalışan 120 bin taşımalı eğitim servis esnafları.
Okulların kapanması nedeniyle Bakanlıktan ödenek alamıyorlar ancak bandrol,
trafik sigortası, muayene ücreti, oda aidatı gibi masraflarını yıllık olarak
ödemek zorundalar. Millî Eğitim Bakanlığımızı bu esnafımızın sorunlarıyla
ilgilenmeye ve bu konudaki yetkilileri göreve davet ediyorum.
Kanun
teklifinin 23’üncü maddesi, hükümlünün duruşma, sağlık, eğitim ve çalışma gibi
nedenlerle geçici olarak ceza infaz kurumu dışında bulunduğu yerlerde,
disipline aykırı eylemleri yahut disipline aykırı sözleri nedeniyle yaptırımlar
uygulanmasına olanak sağlanmakta. Muhalefet şerhimizde Komisyon üyesi
arkadaşlarımızın belirttiği gibi, yargılama ve duruşma esnasında disiplini
tesis edecek olan merci hâkimdir. Dolayısıyla bu konunun infaz dışında olması
gerekir. İnfazda disiplin müessesini bırakmak istismara yol açar, bu nedenle bu
maddeye katılmıyoruz. Maddenin muhalefet şerhimizdeki gibi değiştirilmesi
gerektiğini düşünüyoruz. 
Değerli
milletvekilleri, burada bizim afla uğraşıyor olmamız aslında içler acısıdır.
Daha önceki konuşmamda belirttiğim gibi af, doğru işlemeyen, adil olmayan hukuk
düzenlerinin bir sonucudur. Bu afla biz, affa uğrayacaklar arasında varsa mağdurların
bir kısmının hakkını teslim edeceğiz. Eğer hukukta bir aksama görüyorsak
yapmamız gereken, gündelik çözümler üretmek değildir. Öncelikle hukuk sistemini
düzeltmek gerekir, insanların neden suça bulaştığını araştırmak gerekir.
Ekonomik olarak, sosyal olarak gerekli düzeltmeleri yapmak ve halkı suça
bulaşmaktan da kendilerine karşı suç işlenmesinden de korumak gerekir.
Biliyoruz
ki cezaevleri kapasitelerinin üzerinde dolu. Birçok mâhkumun nöbetleşe
uyuduğunu da duyuyoruz. Açık kaynaklardan edindiğimiz verilere göre Türkiye’de
353 cezaevi var, bunların toplam kapasitesi 218 bin. Tutuklu ve hükümlü sayısı
kaç? 2019 Kasım ayında 286 bin. 100’den fazla inşaat hâlinde hapishane var.
Yeni hapishaneler inşa ederek suçu bitiremezsiniz, halkı da koruyamazsınız. Yozgat
Vekiliniz gibi, cezaevi yapıp “bacasız fabrika yaptık” diye övünemezsiniz. Bu
doluluk oranı mahkûmlar açısından da korkutucu, buralarda tedbir almak gerekir
elbette. Hükümlülerin de beden ve ruh sağlığını koruyacak olan devlettir.
Özellikle corona salgını sürecinde bu korumaya çok özel önem vermeliyiz.
Değerli
arkadaşlar, af, adaletsizlik duygusu yaratmamalıdır. Düşünün, bir hükümlü
işlediği suç için cezasını çekmeye devam ederken, bir başka hükümlünün
cezasının kalkmasını adalet olarak değerlendirebilir mi? Bunu kendisine karşı
yapılmış bir zorbalık, bir zulüm olarak görecektir. Siz birini kazanmak
isterken, bir diğerini kaybedeceksiniz. Devlet adildir, devlet taraf tutmaz;
vatandaşa öncelikle bunun hissettirilmesi gerekir. 
Değerli
arkadaşlar, cumhuriyet ilanından Rahşan affına kadar kapsamları birbirinden
farklı 48 af çıkmış, Rahşan affıyla birlikte bunların 7 tanesi genel af. AK
PARTİ iktidarında da genel aflar kadar kapsayıcı olmasa da çıkan aflar var.
Mesela, Ağustos 2016’da çıkan ve yaklaşık 38 bin kişinin tahliye olacağı
öngörülen bir yargı düzenlemesi mevcut. Aynı şekilde, önce Nisan 2012’de çıkan
fakat cezaevlerini yeterince boşaltmadığı için Ocak 2013’te üzerinde tekrar
düzenleme yapılan Ceza ve Güvenlik Tedbirlerinin İnfazı Hakkında Kanun’daki
değişiklik; bundan sonra da Ağustos 2015’te yönetmelik yine değişmiş ve
gazetelere örtülü af olarak yansıyan bu durumla cezaevlerinin boşaltılması
amaçlanmıştır. 
Sözlerimi
toparlayacak olursam affın çıkarılması belki kendi tanımımızla “kader
mahkûmları” için iyi olabilir fakat bunu af yerine hukuki düzenlemelerle
sağlamak daha makuldur. Örneğin, uzun tutukluluk sürelerini kısaltarak ve
tutuklu sayısını azaltarak işe başlayabilirsiniz. Önemli olan, afların adil
olmasıdır. 
Son
olarak unutulan bir konuyu hatırlatmak istiyorum: Bizim 2,5 milyar dolar
ödeyerek satın aldığımız S-400’ler ne oldu?
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın Sayın Altıntaş
AYHAN
ALTINTAŞ (Devamla) - Sayın Millî Savunma Bakanımızın kulakları çınlasın, hani
nisanda kurulacaktı? “Ne S-400 alalım ne Patriot alalım, kendi
mühendislerimizle kendimiz yapalım.” dediğim için beni “Savunmasız Türkiye
istiyor.” diye niteleyen gazeteci arkadaş nerede, neden konuyu takip etmiyor? 
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
23’üncü
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
24’üncü
madde üzerinde 2’si aynı mahiyette olmak üzere 3 adet önerge vardır. İlk
okutacağım 2 önerge aynı mahiyette olduğundan birlikte işleme alacağım. 
ERKAN
BAŞ (İstanbul) – Sayın Başkan, 4 önerge olması lazım. 4 önerge var.
BAŞKAN
– 3 önerge var. 
ERKAN
BAŞ (İstanbul) – Söz istiyorum. 
BAŞKAN
– Okuyun.
Türkiye Büyük Millet Meclisi
Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanunun ile Bazı Kanunlarda
Değişiklik Yapılmasına Dair Kanun Teklifi’nin 24’üncü maddesinin teklif
metninden çıkarılmasını arz ve teklif ederiz. 
 Alpay
Antmen Zeynel Emre Süleyman Bülbül
 Mersin İstanbul
 Aydın 
 Turan
Aydoğan  Saliha Sera Kadıgil Sütlü
 İstanbul
 İstanbul

Aynı
mahiyetteki diğer önergenin imza sahipleri:
 Mensur
Işık Tuma Çelik  Tulay Hatımoğulları Oruç
 Muş
 Mardin Adana 
 Rıdvan
Turan Züleyha Gülüm  Murat Çepni
 Mersin İstanbul
 İzmir 
 Serpil
Kemalbay Pekgözegü Mehmet Ruştu Tiryaki
 İzmir Batman
BAŞKAN
– Komisyon aynı mahiyetteki önergelere katılıyor mu? 
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkan. 
ERKAN
BAŞ (İstanbul) – Sayın Başkan, 4 önergemiz var. Önergemizin işleme alınmasını
talep ediyoruz. 
NAZIR
CİHANGİR İSLAM (İstanbul) – Sayın Başkan…
BAŞKAN
– Evet, dinliyorum. 
ERKAN
BAŞ (İstanbul) – Sayın Başkan, 4 önergemiz var. Bizim önergemizin de işleme
alınması gerekiyor. 
BAŞKAN
– Şöyle, ben bir açıklama yapayım bu konuda. 
ERKAN
BAŞ (İstanbul) – Tabii, lütfen. 
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi
Bilgiç’in, İç Tüzük’ün 91’inci maddesinin temel kanun olarak görüşülmesine
karar verilen tekliflerde önerge sınırına, İç Tüzük’ün 87’nci maddesinin ise
önergenin verilme zamanına ilişkin belirlemeyi yaptığına, 207 sıra sayılı Kanun
Teklifi Başkanlıkça dağıtıldıktan sonra 24’üncü madde üzerinde 2 milletvekili
önerge verdiği için temel kanun olarak görüşülmesinde karar verilen teklif
üzerinde iki önergenin işleme alınabileceğine ilişkin konuşması
BAŞKAN
– İç Tüzük’ün 91’inci maddesinin ikinci fıkrasında “Milletvekilleri ve esas
komisyon değişiklik önergeleri verebilir. Milletvekilleri tarafından Anayasaya
aykırılık önergeleri dahil madde üzerinde iki önerge verilebilir. Ancak, her
siyasî parti grubuna mensup milletvekillerinin birer önerge verme hakkı
saklıdır.” denilmektedir. Bu hüküm, temel kanun olarak görüşülmesine karar
verilen tekliflerde önerge sınırına dair belirleme yapmaktadır. Önergenin
verilme zamanına ilişkin belirlemeyi ise İç Tüzük’ün 87’nci maddesinin ikinci
fıkrasının ilk cümlesi yapmaktadır. “Değişiklik önergeleri kanun tekliflerinin
basılıp dağıtılmasından itibaren Başkanlığa verilebilir.” Dolayısıyla, bir
kanun teklifi bastırılıp dağıtıldıktan sonra milletvekillerince önerge
verilebilmekte ve bunlar veriliş sırasına göre temel kanun veya normal görüşme usulüne
göre sıradan işleme alınabilmektedir. 
207
sıra sayılı Kanun Teklifi Başkanlıkça dağıtıldıktan sonra 24’üncü madde
üzerinde 2 milletvekili önerge vermiş bulunduğundan temel kanun olarak
görüşülmesinde karar verilen bu teklif üzerinde şu
aşamada bu 2 önergeden fazla milletvekili önergesini işleme alma imkânı
bulunmamaktadır.
ERKAN BAŞ (İstanbul) – Sayın Başkan, söz kullanabilir miyim?
BAŞKAN – Buyurun, dinliyorum sizi.
ERKAN BAŞ (İstanbul) – Mikrofonu açar mısınız.
BAŞKAN – Buyurun dinliyorum. Kayıtlara geçiyor, buyurun.
V.- AÇIKLAMALAR (Devam)
33.- İstanbul Milletvekili Erkan Baş’ın, Oturum Başkanı
TBMM Başkan Vekili Süreyya Sadi Bilgiç’in 207 sıra sayılı Kanun Teklifi’nin
24’üncü maddesiyle ilgili önergeler üzerinde yaptığı işlemin İç Tüzük
hükümlerine aykırı olduğuna ve usul tartışması açılmasını talep ettiğine
ilişkin açıklaması
ERKAN
BAŞ (İstanbul) – Sayın Başkan, ilgili 2 maddeyi biz de arkadaşlarımızla
dikkatlice inceledik, verilen önergeleri de Başkanlık Divanına önergemizi
sunduğumuzda, Başkanlık Divanındaki size yardımcı olan arkadaşlarla inceledik.
BAŞKAN
– Kanunlar Kararlar personelimiz, evet.
ERKAN
BAŞ (İstanbul) – Kanunlar Kararlardan arkadaşlarla inceledik. Verilen
önergeler, kanun teklifi ilk verildiğinde henüz temel kanun olmasına karar verilmeden
önce verilmiş önergeler. Salı günü saat dokuzda 2 önerge verildiği kayıtlarda
gözüküyor, bu doğrudur, fakat salı günü saat 16.45’te başlayan Genel Kurul
oturumunda temel kanun olarak görüşülmesi karar altına alındığı andan itibaren
o önergeler işleme sokulamaz. Dolayısıyla şu anda zaten siz de okurken dediniz
ki:”3 tane önerge var.” Bu 3 önerge de siyasi parti gruplarına ait önergeler,
milletvekillerine ait önergeleri okumadınız zaten. Okumadığınız için şu anda
bizim verdiğimiz önerge, işleme alınması gereken bir önergedir. 
BAŞKAN
– Şöyle: Grupların zaten önerge hakları saklı olduğu için görüşmeler esnasında
da verilebiliyor… 
ERKAN
BAŞ (İstanbul) – Doğrudur, ben de onu söylüyorum, Sayın Başkan 
BAŞKAN
– Kanunlar Kararların yapmış olduğu uygulama, İç Tüzük hükümlerine uygundur.
ERKAN
BAŞ (İstanbul) – Hayır, Sayın Başkan, değildir.
NAZIR
CİHANGİR İSLAM (İstanbul) – Hayır, değildir, Sayın Başkan. 
BAŞKAN
– Uygundur, Sayın İslam.
NAZIR
CİHANGİR İSLAM (İstanbul) – Sayın Başkan, değildir.
ERKAN
BAŞ (İstanbul) – Sayın Başkan, o zaman bir talebimiz var. İç Tüzük 63’e göre,
bu tavrınızla ilgili usul tartışması açmak istiyoruz.
BAŞKAN
– Usul tartışması açmaya gerek görmüyorum. 
ERKAN
BAŞ (İstanbul) – Usul tartışması açmaya gerek vardır efendim.
BAŞKAN
– Gerek yoktur.
ERKAN
BAŞ (İstanbul) – Sayın Başkan, İç Tüzük’e aykırı davranılıyor şu anda, bizim
bir talebimiz var
BAŞKAN
– İç Tüzük’le ilgili bir tartışma açmayı gerekli görmüyorum.
ERKAN
BAŞ (İstanbul) – Sayın Başkan, eğer önerge varsa onları işleme almanız gerekiyor.
Sayın Başkan, o 2 önergeyi niye işleme alıyorsunuz o zaman? Hayır, yanlış
bilgilendirmede bulunuyor Kanunlar Kararlar.
NAZIR
CİHANGİR İSLAM (İstanbul) – Size vaktinden önce verilen dilekçeleri işleme
koyuyorsunuz, temel kanun kararı alındıktan sonra o dilekçeleri kabul
ediyorsunuz.
ERKAN
BAŞ (İstanbul) – Sayın Başkan, usul tartışması… 
Sayın
Başkan, bir milletvekilini de Kanunlar Kararlar kadar dinleseniz.
Sayın
Başkan, bakın iki şey söylüyorum, rica ediyorum. Birincisi, siz dediniz ki
“24’üncü madde üzerinde 3 önerge vardır.” Bu 3 önerge de siyasi parti
gruplarına ait önergelerdir. Dolayısıyla milletvekillerinin…
BAŞKAN
– Sayın Baş…
ERKAN
BAŞ (İstanbul) – Sayın Başkan, bitirebilir miyim. 
BAŞKAN
– Tabii ki buyurun. 
ERKAN
BAŞ (İstanbul) – Milletvekillerinin 2 önerge verebilir hakkını şu anda işleme
almıyorsunuz zaten, birincisi bu.
BAŞKAN
– Bu önergeler, bakın…
ERKAN
BAŞ (İstanbul) – Sayın Başkan, bitirebilir miyim. 
BAŞKAN
– …İç Tüzük’ün 87’nci maddesine uygun bir biçimde verilmiştir.
ERKAN
BAŞ (İstanbul) – Doğrudur, doğrudur. 
BAŞKAN
– …ve Kanunlar Kararlara ulaşmıştır…
ERKAN
BAŞ (İstanbul) – Doğrudur. Şu anda işleme almadınız. 
BAŞKAN
– …ve Başkanlık Divanı olarak da bunun dışında bir işlem yapma şansım yok. 
ERKAN
BAŞ (İstanbul) – Sayın Başkan, bitirebilir miyim. Sayın Başkan… Sayın Başkan…
NAZIR
CİHANGİR İSLAM (İstanbul) – Sayın Başkan, gerekçe anlatıyor arkadaşımız,
lütfedip dinler misiniz.
BAŞKAN
– Sayın İslam, dinledim zaten. 
NAZIR
CİHANGİR İSLAM (İstanbul) – Hayır, dinlemiyorsunuz, lafını bitirmedi daha.
ERKAN
BAŞ (İstanbul) – Sayın Başkan, bakın, gerekçemi söylüyorum. Diyorum ki siz
zaten milletvekillerinin verdiğini iddia ettiğiniz önergeleri işleme almadınız.

BAŞKAN
– İddia etmiyorum, ben milletvekillerinin verdiğini söylüyorum. “İddia etmek”
farklı bir kavram. 
ERKAN
BAŞ (İstanbul) – Peki. 
Verdikleri
önergeleri işleme almadınız. Neden işleme almadınız? Çünkü temel kanun olduğu
andan itibaren onlar kadükleşti. Siz de işleme almayarak doğru bir şey
yaptınız. Eğer bu değilse…
BAŞKAN
– Kadük olmuyor işte. Yani sizinle o bir yorum farkıdır, kadük olmuyor. 
ERKAN
BAŞ (İstanbul) – Peki, tamam. 
Sayın
Başkan, bu sizin yorumunuza ilişkin de İç Tüzük 63’üncü madde diyor ki: Sayın
Başkan uyarılır ve usule ait konular diğer işlemlerden önce konuşulur.” 
Ben
burada bir talepte bulunuyorum, İç Tüzük’e uygun bir talepte bulunuyorum. Siz
bunu yorumluyorsunuz. Yorumunuza saygı duyuyorum. Başkanlık makamının yorum
hakkı vardır fakat İç Tüzük’e göre, yorum yaptığınız konuda usul tartışması
açılmak durumundadır. “Açılır.” diyor İç Tüzük. 
BAŞKAN
– Sayın Baş, müsaade eder misiniz. 
Bakın,
91’inci madde üzerinden gidiyorsunuz…
ERKAN
BAŞ (İstanbul) – Evet. 
BAŞKAN
– …ama 91’inci maddeye geldiğinizde şunu söylüyor: “Diğer hükümler saklıdır.”
“Diğer hükümler saklıdır.” diyerek yani 87’nci madde ortadan kalkmıyor ve bu
işlem de bu şekliyle yerleşmiş bir teamül olarak…
ERKAN
BAŞ (İstanbul) – Değil. 
BAŞKAN
- …İç Tüzük 87’nci madde hükmü doğrultusunda uygulanıyor. 
ERKAN
BAŞ (İstanbul) – Sayın Başkan, bakın, yorum yapma hakkınıza ben saygı
duyuyorum. Yorum yapabilirsiniz. 
BAŞKAN
– Ben yorum yapmıyorum. 
ERKAN
BAŞ (İstanbul) – Yorum yapıyorsunuz. 
BAŞKAN
– Benim yaptığım yorum değil. 
ERKAN
BAŞ (İstanbul) – Ben diyorum ki bu yorum usul açısından tartışmaya muhtaç bir
yorumdur. İç Tüzük de bana bu hakkı veriyor. 
BAŞKAN
– Divan bununla ilgili olarak bir yorum yapmıyor. 
ERKAN
BAŞ (İstanbul) – Sayın Başkan, ben başka bir şey mi söylüyorum? Ben İç Tüzük’e
dayanarak diyorum ki siz 2 önergeyi işleme almayarak doğru yaptınız. Onları
almadınız çünkü temel kanundan önce verilmişti.
BAŞKAN
– Ondan dolayı değil. Ondan dolayı değil. 
ERKAN
BAŞ (İstanbul) – Şimdi yapılması gereken şey usul tartışması açmaktır. Bundan
daha doğal ne olabilir?
RECEP
ÖZEL (Isparta) – Doğru yaptığı şeyde niye usul tartışması açsın ki?
ERKAN
BAŞ (İstanbul) – Benimkini kesiyor.
ÖZGÜR
ÖZEL (Manisa) – Hayır, hayır, usul açması kesin, onda hiçbir şüphe yok. 
ERKAN
BAŞ (İstanbul) – Sayın Başkan, usul tartışması, lütfen... En azından usul
tartışması zorunludur. 
ÖZGÜR
ÖZEL (Manisa) – Sayın Başkan…
BAŞKAN
– Buyurun. 
ÖZGÜR
ÖZEL (Manisa) – Usul tartışması konusunda, yani biz bu işi öğrenmeye gayret
ettiğimizde üstatlarımızdan ve bu konuyu bilen kıdemlilerimizden, usul
tartışmasının açılmasının en meşru hâlini tarif eden bir tartışma içindeyiz.
Bakın, bazen açılamaz ama burada usul… Yani çok açık, maddede bir eksiklik var,
orada bir talep var. Sizin bu konuda bir yorumunuz var.
BAŞKAN
– Sayın Özel, yerleşik uygulamanın ne olduğunu siz benden daha iyi
biliyorsunuz.
ERKAN
BAŞ (İstanbul) – Sayın Başkan, böyle bir uygulama olamaz ki daha önce…
BAŞKAN
– Bu kadar tecrübeli bir milletvekilisiniz ve İç Tüzük’e de uygun şekilde bir
işlem tesis ediyoruz ama illaki usul tartışmasıysa…
ERKAN
BAŞ (İstanbul) – Lütfen… Lütfen…
BAŞKAN
– …açıyorum usul tartışmasını.
Lehte,
aleyhte?
ERKAN
BAŞ (İstanbul) – Aleyhte söz istiyorum.
LÜTFÜ
TÜRKKAN (Kocaeli) – Bravo Başkan!
ERKAN
BAŞ (İstanbul) – Aleyhte…
RAMAZAN
CAN (Kırıkkale) – Lehte…
RECEP
ÖZEL (Isparta) – Lehte…
BAŞKAN
– Tamam. Lehte Ramazan Can, lehte Recep Özel…
ÖZGÜR
ÖZEL (Manisa) – Aleyhte…
BAŞKAN
– Aleyhte Erkan Baş… Aleyhte Cihangir İslam mı yoksa Özgür Özel mi?
NAZIR
CİHANGİR İSLAM (İstanbul) – Özgür Bey konuşsun, bizim adımıza Erkan Bey
konuşuyor zaten.
ÖZGÜR
ÖZEL (Manisa) – Evet.
BAŞKAN
– Aleyhte Özgür Özel…
ÖZGÜR
ÖZEL (Manisa) – Önce lehte başlayacaksınız.
BAŞKAN
– Evet.
Usul
tartışması üzerinde lehte ilk söz talebi Sayın Ramazan Can’ın.
Buyurun
Sayın Ramazan Can. (AK PARTİ sıralarından alkışlar)
IX.- USUL HAKKINDA GÖRÜŞMELER
1.- 207 sıra sayılı Kanun Teklifi’nin 24’üncü
maddesiyle ilgili önergeler üzerinde yapılan işlemin İç Tüzük hükümlerine uygun
olup olmadığı hakkında
RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum.
Öncelikle
Sayın Başkanım, tavrınızın lehinde olduğumu beyan etmek istiyorum. (Gürültüler)

BAŞKAN
– Arkadaşlar, lütfen biraz sessiz… Rica ediyorum... Ben bile duyamıyorum ya,
siz oradan neyi duydunuz da bağırıyorsunuz, ben bunu anlamıyorum.
Sayın
Can, başlayın lütfen…
RAMAZAN
CAN (Devamla) – Ayrıca Sayın Başkanım, 63’üncü madde usul tartışmasına
değiniyor. (Gürültüler)
BURHAN
ÇAKIR (Erzincan) – Hiç olmazsa teröristleri savunmuyor.
VELİ
AĞBABA (Malatya) – Teröristleri savunan sensin.
ÖZGÜR
ÖZEL (Manisa) – Kim? Teröristi savunan mı var burada?
BURHAN
ÇAKIR (Erzincan) – Veli Ağbaba savunuyor.
RAMAZAN
CAN (Devamla) - Usul tartışmasında eğer açık bir şekilde teamül, İç Tüzük
ortaya hüküm koymuşsa bu konuda…
BAŞKAN
– Arkadaşlar, müsaade edin, bakın, yani kendi milletvekiliniz konuşuyor, bir
şey açıklamaya çalışıyor usul tartışması üzerinde.
MEHMET
CİHAT SEZAL (Kahramanmaraş) – Oradan, en arkadan bağırıyorlar.
BAŞKAN
– Bağırsınlar. Her bağırtıya cevap vermek gerekmiyor.
Buyurun.
RAMAZAN
CAN (Devamla) – Gündemi yöneten başkan vekilinin, usul tartışması açılabilmesi,
İç Tüzük’le ilgili bir hükmün ya da bir hakkın uygulanmaması noktasında -haklı
olabilir, haksız olabilir- tavrına yöneliktir. İç Tüzük’te gerek teamül gerekse
Meclis çalışmalarında yerleşmiş bir hakla ilgili usul tartışması açmaya kalkmak
hakkın kötüye kullanılmasıyla alakalıdır ki burada Meclis Başkan Vekilinin bunu
işleme koymaması da gerekirdi.
TUMA
ÇELİK (Mardin) – Her istediğinizi yapın.
RAMAZAN
CAN (Devamla) - Diğer taraftan, kanun, lafzıyla ve ruhuyla temas ettiği bütün
meselelerde meridir. Bir hakkın sırf ızrarını kanun himaye etmez. Bir hakkın
kötüye kullanılması emsal de teşkil etmez, o ayrı bir konu. Diğer taraftan, şu
anki görüşmüş olduğumuz kanun, 207 sıra sayılı Kanun Teklifi, temel kanundur.
Grup önerimizde ve Genel Kurul takdiriyle temel kanun vasfını haiz olmuştur.
Temel kanun görüşmeleri devam ederken verilen önergeler sabittir. Grupların
önergeleri vardır, gruplar önergeleriyle ve bu hakları doldurmuştur.
Dolayısıyla burada önerge verilemez. Meclisin yerleşik teamüllerine göre önerge
hakkı dolduğundan dolayı bu önerge de işleme konulamaz, Başkanın tavrı
yerindedir. Ayrıca, 87’nci maddeyle de temel kanunla ilgili maddeyi birlikte
değerlendirmemiz lazım. Gerek İç Tüzük’ün lafzı gerekse ruhu bu noktada
açıktır. Meclis Başkan Vekilimizin tavrı yerindedir. Bu tavrı destekliyor,
Genel Kurulun takdirine sunuyorum. 
Arz
ederim. (AK PARTİ sıralarından alkışlar)
BAŞKAN
– Evet, usul tartışması üzerinde ikinci söz talebi, aleyhte, Sayın Erkan
Baş’ın.
Buyurun
Sayın Baş. (HDP sıralarından alkışlar)
ERKAN
BAŞ (İstanbul) – Teşekkür ediyorum Sayın Başkan.
Değerli
arkadaşlar, şimdi, kanun yapmak ciddi bir iştir. Bakın, bazen bir önergede bir
virgülün yeri değişir, insanlar mesela on yıl sonra emekli olurlar. Bazen bir
önergede bir virgülün yeri değişir şu anda tartıştığımız gibi bir kanunda
binlerce insan cezaevine girer, binlerce insan cezaevinden çıkar. O yüzden
dikkatle tartışmamız gerekiyor ve bir kere, temel olarak bütün
milletvekillerinin mümkün olduğunca bu kanun yapım sürecine katılmasının yolunu
açmak lazım, bu bir. 
İkincisi,
bakın, bizim İç Tüzük’ümüz, daha önce burada defalarca dile getirdik, esas
olarak çoğunluğu koruyan ve siyasi parti grupları temelli bir İç Tüzük’tür.
Milletvekilini, aslında her birimizi, tek tek de savunan bir İç Tüzük değildir,
bunun değişmesi gerekiyor ama değişene kadar da mevcut İç Tüzük’ü olabildiğince
katılımcı, olabildiğince buradaki her milletvekilinin söz hakkını savunan bir
biçimde yorumlamamız gerekiyor. 
Şimdi
ne oldu? Bakın, rica ediyorum, hepinizden tek tek rica ediyorum. 87’nci maddeyi
ve 91’inci maddeyi -konumuz bunlar- okuyun.
Şimdi,
87’nci madde diyor ki: Her madde için milletvekili 7 önerge verebilir. Her
siyasi parti grubuna mensup milletvekillerinin birer önerge verme hakkı
saklıdır. Ancak bu hak, ilgili siyasi parti grubunca kullanılmazsa diğer
milletvekilleri kullanabilir. 87 bunu diyor. Siyasi partiler kullanmazsa
diğerleri kullanır. 91 ne diyor peki? 91 diyor ki: 2 önerge verilebilir sadece -önerge
sayısını azaltıyor- ancak her siyasi parti grubunun da önerge verme hakkı
saklıdır. Şimdi, biz bu İç Tüzük’ü yazanlara cahil cühela mı diyeceğiz? Niye
birincisinde milletvekillerine partiler kullanmazsa diyor da, ikincisinde
partilerin hakkını koruyor? Milletvekiline vermiş, partilere de ayrıca hak
vermiş; şimdi tartıştığımız şey bu. 
Dolayısıyla
“temel kanun” dediğiniz anda düşürdüğünüz için, yani 7’den 2’ye düşürdüğünüz
için bunu temel kanun yaparak, İç Tüzük, gruplara karşı milletvekilini
korumaktadır. Dolayısıyla bir kere İç Tüzük’ün açık bir hükmü var, 2 önerge
işleme alınması gerekir. Siz ne yapmışsınız, bakın, belki birçoğunuz
bilmiyorsunuz kanun ilk geldiği anda, salı günü sabah dokuzda AKP
milletvekilleri, maalesef “kapatma önergesi” dediğimiz, yani başkası önerge
vermesin diye kendisi önerge vererek başkalarının söz hakkını kısıtlamak için,
kullanmayacağı bir değişiklik önergesini veriyor, “Bunu kapatalım.” diyor. Ama
bu sefer eksik bir şey yapmışsınız, temel kanuna siz verdikten sonra dönüştüğü
için daha önce verilmiş önergeler işlemden düşer çünkü 7 önerge hakkı var
diğerinde, burada 2 önerge hakkı var. Orada 7 önerge verilse ne olacaktı temel
kanun olarak? Temel kanun kararı alındığında sıfırlanır ve tekrar başlar. O
yüzden biz, temel kanun kararı alındıktan sonra… 
Arkadaşlar,
bir de, bakın, beş ayrı siyasi fikre sahip milletvekili, sadece bir katkı
koyabilmek için güçlerimizi birleştirmişiz, bir araya gelmişiz. Ya, bu
Parlamento tarihinde ilktir, o yüzden daha önce örneği yok. “Ya, teamüller
böyleydi, şöyleydi…”
(Mikrofon
otomatik cihaz tarafından kapatıldı) 
ERKAN
BAŞ (Devamla) – Başkanım, hemen bitiriyorum. 
BAŞKAN
– Tamamlayın sözlerinizi. 
ERKAN
BAŞ (Devamla) – Değerli arkadaşlar, bakın, biz burada söz hakkı almak için
nasıl büyük bir mücadele veriyoruz, beş dakika için beş gün kavga ediyoruz, beş
dakika için on beş gün, yirmi gün Tüzük’ü virgülüne…
ÖZLEM
ZENGİN (Tokat) – Biz size söz vermiyor değiliz Sayın Erkan Baş.
ERKAN
BAŞ (Devamla) – Özlem Hanım, mesele sadece ben değilim, Parlamentodaki bütün
arkadaşlar. Bakın, bizim önergemizin altında 3 bağımsız milletvekilinin, 2
farklı siyasi partiden milletvekilinin imzası var; bunun hiç mi kıymeti yok ya? 5 tane farklı görüşün bir araya
geldiği bir önerge var, bunu işleme bile almayacağız demek kabul edilebilir bir
şey değildir. 
Son
olarak şunu söylüyorum: Parlamento konuşulan yerdir, parlamento tartışılan
yerdir. Ne yaparsanız yapın, biz, burada mutlaka konuşacağız; ne yaparsanız
yapın, halkın sesi bu kürsüde de yerini bulacak diyorum.
Hepinize
teşekkür ediyorum. (CHP ve HDP sıralarından alkışlar)
BAŞKAN-
Lehte olmak üzere, ikinci söz Sayın Recep Özel’in.
Buyurun
Sayın Özel. (AK PARTİ sıralarından alkışlar)
RECEP
ÖZEL (Isparta) – Sayın Başkan, çok değerli milletvekilleri; hepinizi saygıyla
selamlıyorum. 
Öncelikle
Başkanlık makamının bu usul tartışması açmadaki tavrını, daha önceki
uygulamasını, haklı gördüğümü belirtmek istiyorum. Evet, görüşmekte olduğumuz
yasa bir temel yasa. Yasalar Meclis Başkanlığına sunulduktan, Komisyondan
geçtikten sonra, basılıp dağıtılma aşamasından itibaren milletvekillerinin
değişiklik önergesi verme hakları var. Nitekim bu yasayla da ilgili değişiklik
önergeleri Meclis Başkanlığına sunulmuş, gerek bizim partiden gerek diğer
partilerden bütün milletvekili arkadaşlarımız bu haklarını kullanmışlardır. Ama
daha sonra bu ilgili yasa Genel Kurulda temel yasa olduğu zaman bu önergelerin
hepsi işlemden kalkıyor. Ama işlemden kalkması, bu 91’inci maddedeki “diğer
hükümler saklıdır” hükmünü ortadan kaldırmıyor. 87’nci maddedeki İç Tüzük hükmü
de verilmiş olan temel kanunlardaki bu önerge sayısını da mahdut, sınırlı hâle
getiriyor.
Şimdi,
bütün grupların ikişer tane önerge verme hakkını kaldıran bir hüküm değil, daha
da genişleten bir hüküm değil. Bizim, bu uygulamayı temel kanundaki 87’nci
maddeyle birlikte yorumlamamızdaki amaç ne? Yasalarda verilen önerge sayısını
sınırlandırmak. Eğer bu sınırı, bugünkü uygulamaları yapmamış olsak, her
bağımsız milletvekilinin çıkıp burada değişiklik önergesi var dersek bu
yasaları geçirme imkânımız olamaz.
NAZIR
CİHANGİR İSLAM (İstanbul) – 5…
ERKAN
BAŞ (İstanbul) – 5…
RECEP
ÖZEL (Devamla) – Elbette ki bütün kesimlerin katkısını almak, bütün kesimlerin
burada değerlendirmesini almak hepimizin ortak amacıdır. Muhalefet, bütün
siyasi partiler, kendilerine tanınmış hakları kullanmıştır. Diğer
milletvekillerini, bu, 87’nci madde kapsamında sınırlandırdığı için, verilmek gibi,
genişletmek gibi bir anlam Meclisin çalışmamasını… Mecliste daha çok yani 20
milletvekili, 100 milletvekili olan bir gruba 1 tane önerge verdireceksiniz -ve
bunu bütün gruplar da kullanmış- daha sonra…
NAZIR
CİHANGİR İSLAM (İstanbul) – Yanlış söylüyorsunuz.
RECEP
ÖZEL (Devamla) – Hiçbir grubu olmayan siyasi partinin, 1 tek milletvekilinin 1
önerge vermesini de burada sizin takdirinize bırakıyorum. 
MAHMUT
TOĞRUL (Gaziantep) – İç Tüzük’ü bilmeden konuşuyorsunuz, İç Tüzük’e hâkim
değilsiniz.
RECEP
ÖZEL (Devamla) – Size, bağımsız milletvekillerimize keşke İç Tüzük mümkün kılsa
da daha fazla söz hakkı verilmiş olsa ama hepimiz İç Tüzük’le de bağlıyız.
Burada
Başkanlık makamının göstermiş olduğu tavır yerindedir diyorum. 
Hepinize
saygılar sunuyorum efendim. (AK PARTİ sıralarından alkışlar) 
OYA
ERSOY (İstanbul) – Hep siz konuşun!
BAŞKAN
– Aleyhte ikinci söz Sayın Özgür Özel’in.
Sayın
Özel, buyurun. (CHP sıralarından alkışlar) 
ÖZGÜR
ÖZEL (Manisa) – Teşekkür ediyorum Sayın Başkan.
Birincisi
şu: Bu İç Tüzük, bağımsız milletvekillerini ve grubu olmayan partilerin
milletvekillerini görmeyen bir İç Tüzük; sorunun esas temeli bu. Demokratsak,
eşitlikçiysek, adilsek bu konunun üstüne eğilmemiz lazım.
ÖZLEM
ZENGİN (Tokat) – Tamam, burası doğru, buna katılıyoruz. 
ÖZGÜR
ÖZEL (Devamla) – Ancak bu İç Tüzük’ün temel kanun maddesi… Ki iktidar partisi
tarafından hiçbir kanun artık normal bir kanun olarak görüştürülmediği için bu
dönem milletvekillerimiz temel kanun görüşmesini gerçek kanun görüşmesi
sanıyorlar. Allah aşkına, bir tane 5-10 maddelik bir kanunu normal görüşelim de
milletvekilleri bir kanun nasıl görüşülür onu bir yaşasın. Bu kanun normal, hak
ettiği gibi görüşülseydi her madde üzerinde 7 önerge hakkı vardı, ayrıca
partilerin hakkı saklı. Bu ne demek? 7 farklı milletvekili önergelerle
doldurmuşsa burayı, partiler söz söylemekten eksik kalmasın diye verilmiş bir
güvence. Bu güvenceyi milletvekilinin önerge verme hakkını ortadan kaldıran bir
şey diye okumak da neyin nesi?
Ve
çok net bir durum var ortada, Adalet ve Kalkınma Partisi kendi kendine suçüstü
yakalanmış. Biraz önce gittim, sordum Kanunlar ve Kararlara; kapatma önergesi
vermişsiniz yani bu hak kullanılmasın diye. Ne zaman verdiler dedim; “Kanun
görüşülmeye başlamadan önce.” Kaç tane verdiler dedim; “2.” E, kanun
görüşülmeden önce bunun temel kanun olacağını ve bunu Meclisin kabul edeceğini
nereden biliyorsunuz? Temel kanunu kapatacaksan 7 önerge verecektin, o zaman o
kapatma önergesi değil. Bir an için Recep Özel’in biraz önce söylediği gibi bu
kapatma önergelerinin de düştüğünü kabul edersek zaten böyle bir önerge yok, bu
hakkı bağımsız milletvekilleri kullanır. “Yok, düşmedi.” diyorsanız, bakın
Recep Özel “Düştü.” diyor.
RECEP
ÖZEL (Isparta) – Ya 87’ye göre düştü… 
YUSUF
BAŞER (Yozgat) – O hâlde devam etsin.
ÖZGÜR
ÖZEL (Devamla) – Ama “Bunlar düşmedi.” diyorsanız bile an itibarıyla çektiğiniz
anlaşılıyor ki Sayın Başkan, gruplara yolladığı önerge föyünde bize, sizin
önergelerinizi yollamadı, yok fotokopisi.
ERKAN
BAŞ (İstanbul) – Yok. 
ÖZGÜR
ÖZEL (Devamla) – Ve okurken de “3 tane önerge var.” dedi. Bu durum şunu
gösteriyor ki siz kapatma önergeleriniz ya Recep Özel’in yorumladığı gibi
düşmüş, eğer “Düşmedi.” diyorsanız, çekmişsiniz ki gelen önerge paketinde yok.
Boşalan yere de Sayın Erkan Baş’ın verdiği önerge doldurulmuş, o doldurulan
yerdeki söz hakkı anasının ak sütü gibi helaldir, bunu vereceksiniz
arkadaşlar.(CHP ve HDP sıralarından alkışlar)
Bunu
vermezseniz, kanun tanımazsınız; bunu vermezseniz, çoğunluk gücünü Anayasa’nın
üstünde tutarsınız; bu sözü vermezseniz “Anayasa’yla bağlıyız” diyorsunuz ya
bağlıyız ama… 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) –Sayın Başkan… 
BAŞKAN
– Açalım da, tamamlayın siz de.
ÖZGÜR
ÖZEL (Devamla) – Anayasa’ya göre yemin ederim, Anayasa’ya göre milletvekili
olurum, bu haktan kazanılan özlük haklarından yararlanırım, dokunulmazlıktan
yararlanırım ama Anayasa’yı da onun verdiği ödevle Meclisin kendini yönetmek
için yapılmış İç Tüzük’ü de saymam. Ben çoğum, kapattım. Kapatmamışsın. “Düştü”
diyor veya kapattı, daha sonra çekmişsin, çekilmiş yere de adam vermiş hakkını,
okumuş, anlamış, doğru bir iş yapmış. 
Şimdi,
Başkan, size düşen bu durumda bu hakkı kullandırmak. Zaten bütün kanunlarda
şeyleri yok, 5 farklı milletvekili, dört farklı partiden bir araya gelmiş, 2’si
bağımsız ve diyor ki: “Bir söz hakkı.” bunu çok görmeyin. Sonra, siz de İç
Tüzük’e göre kapatma hakkı falan kullanacaksanız, usulüne göre uygular, usulüne
göre çekersiniz. Bu durumda suçüstü var, bu durumda doğmuş bir hak var,
verilmelidir Sayın Başkan. (CHP ve HDP sıralarından alkışlar) 
BAŞKAN
– İç Tüzük 91’e baktığınızda açık olarak “İç Tüzük 87’deki diğer hükümler
saklıdır.” diyor, İç Tüzük 87’nin hâlâ geçerli olduğunu ortaya koyuyor. 
ÖZGÜR
ÖZEL (Manisa) - Sayın Başkan, 2 önergeyi işleme almanız lazım.
ERKAN
BAŞ (İstanbul) – Almıyorsunuz.
BAŞKAN
- Müsaade edin… 
Ben
gerekli açıklamayı yaptım, ilave olarak önergelerinizin düşmesi diye bir şey
söz konusu değildir. İkide iki değil, diyelim ki, 7 önerge verilmiş olsaydı
bile geliş sırasına göre ilk gelen 2 önerge buraya taşınır, geri kalan 5 önerge
düşerdi ki uygulama da bu şekildedir. Şu anda da bu önergeler Kanunlar ve
Kararlar Başkanlığına verilmiştir. Açıklamayı da daha önce yaptık, tutumumda da
bir değişiklik yoktur. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
- Aynı mahiyetteki önergeler üzerinde ilk söz talebi Sayın Turan Aydoğan’ın
ERKAN
BAŞ (İstanbul) – Sayın Başkan… Sayın Başkan…
(HDP sıralarından gürültüler, sıra kapaklarına
vurmalar)
ERKAN
BAŞ (İstanbul) – O zaman 2 önergeyi işleme almanız lazım
BAŞKAN
- Sayın Aydoğan, buyurun.
ERKAN
BAŞ (İstanbul) – Sayın Başkan, 2 önergeyi işleme almanız lazım, almıyorsunuz.
ÖZGÜR
ÖZEL (Manisa) – Önergeyi işleme alacak mısınız?
NAZIR
CİHANGİR İSLAM (İstanbul) – Sayın Başkan, göz göre göre hak yiyorsunuz, hak.
ERKAN
BAŞ (İstanbul) – Sayın Başkan…
NAZIR
CİHANGİR İSLAM (İstanbul) – Sayın Başkan, göz göre göre hak yiyorsunuz, ya!
(HDP
sıralarından gürültüler, sıra kapaklarına vurmalar)
BAŞKAN
– Sayın Aydoğan, kürsüye lütfen.
ÖZGÜR
ÖZEL (Manisa) -Bir dakika Sayın Başkanım.
TURAN
AYDOĞAN (İstanbul) – Nasıl konuşayım!
BAŞKAN
– Sayın Aydoğan, buyurun.
TURAN
AYDOĞAN (İstanbul) – Efendim, sorunu çözün ondan sonra söz alayım.
BAŞKAN
– Sayın Aydoğan, buyurun kürsüye.
TURAN
AYDOĞAN (İstanbul) – Böyle bir şey olmaz ya.
BAŞKAN
- Sayın Aydoğan, konuşma hakkınızı kullanmayacak mısınız? 
ÖZGÜR
ÖZEL (Manisa) – Konuşacak…
TURAN
AYDOĞAN (İstanbul) – Hayır, kullanacağım ama bu koşullarda değil.
ÖZGÜR
ÖZEL (Manisa) - Sayın Başkan…
TURAN
AYDOĞAN (İstanbul) – Çözsün ondan sonra konuşurum. Bu gürültüde nasıl konuşacağım?

BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Başkan, şimdi bakın, bir usul tartışması açılıyor ama
usulen…
BAŞKAN
– Arkadaşlar…
ÖZGÜR
ÖZEL (Manisa) -Sayın Başkanım, bakın, usul tartışmasının adı “usul
tartışmasıdır.” Usulen görüşülmüş değildir.
BAŞKAN
– Usulen görüşmedik, gayet açık görüştük ve gayet açık olarak da fikirler
ortaya konulmuştur.
ÖZGÜR
ÖZEL (Manisa) – Sayın Başkan, şu sorunun cevabı yok. Bize, gruplara yollanan
önerge setinde yer almayan önergelerin varlığını sürdürdüğünü nasıl iddia
edebilirsiniz. 
YUSUF
BAŞER (Yozgat) – Onları dinledik biz zaten ya, dinledik burada.
ÖZGÜR
ÖZEL (Manisa) – Çekmişler demek ki yoksa niye yollamadınız? Olmayan önergeye…
Bakın…
BAŞKAN
– Önergeler Kanunlar ve Kararlar Başkanlığına teslim edilmiştir, önergeler
buradadır.
ÖZGÜR
ÖZEL (Manisa) - Bakın Sayın Başkan… Bak... Özür dilerim, bakınız: Ya önergeleri
çekmemişler, bir usul hatası var, bize dağıtılmıyor ya da önergeler çekilmiş,
siz çekilmemiş gibi muamele yapıyorsunuz; bu, doğru değil, eşitlik değil. Bir
ara talep ediyoruz, ara; görüşelim bunu.
BAŞKAN
– Görüşürüz, müsaade edin…
ÖZGÜR
ÖZEL (Manisa) – Sayın Başkan, bir ara verin. Bakın, havalandırma saati de geldi
geçti.
BAŞKAN
– Müsaade edin… 
ÖZGÜR
ÖZEL (Manisa) – Bizi çağırın, görüşelim. 
BAŞKAN
– Tamam, çağıracağım, müsaade edin Sayın Özel. 
ÖZGÜR
ÖZEL (Manisa) – Tamam. 
BAŞKAN
– Bırakın da zamanını ben takdir edeyim. 
Sayın
Aydoğan, buyurun lütfen. 
ÖZGÜR
ÖZEL (Manisa) – Hayır, bir dakika…
Sayın
Başkanım, bakın…
TURAN
AYDOĞAN (İstanbul) – Benim Grup Başkan Vekilim konuşuyor, beni niye
çağırıyorsunuz? 
ÖZGÜR
ÖZEL (Manisa) – Bakın, bu konuyu…
TURAN
AYDOĞAN (İstanbul) – Grup Başkan Vekilim konuşuyor, beni oraya çağırıyorsunuz. 
BAŞKAN
– Sayın Özel’le konuşmamız bitti. 
Sayın
Aydoğan, bir müsaade edin de ne yapacağımı ben bileyim! Benim nasıl
davranacağıma siz mi karar vereceksiniz?
TURAN
AYDOĞAN (İstanbul) – İyi de Sayın Özel konuşurken beni çağırıyorsunuz.
ÖZGÜR
ÖZEL (Manisa) – Sayın Başkanım, müsaade ederseniz, bakın, şunu söylüyorum:
Zaten havalandırma saati geldi geçti. Bir on dakika… Belki ben konuşmacımı
çekeceğim. 
BAŞKAN
– Sayın Özel, müsaade eder misiniz? Saat 19.00’da ara vereceğim, müsaade edin.
ÖZGÜR
ÖZEL (Manisa) – Sayın Başkan, şu konuyu içeride konuşalım. Bakın, büyük bir
hukuksuzluk var.
BAŞKAN
– Müsaade edin, ben planlamayı yapmışım; 19.00’da ara vereceğim, müsaade et.
ERKAN
BAŞ (İstanbul) – Sayın Başkan, önergeyi işleme almadınız.
ÖZGÜR
ÖZEL (Manisa) – Bakın, kanunsuzluk, sahtecilik. Ya, önergeler bize gelmedi,
nasıl çekiyorlar? 
NAZIR
CİHANGİR İSLAM (İstanbul) – Önergeler yok ki!
RECEP
ÖZEL (Isparta) – Daha önce CHP’nin önergesiyle konuşuyorlardı, şimdi ne değişti
de bugün böyle…
ERKAN
BAŞ (İstanbul) – Ya, önerge yok!
RECEP
ÖZEL (Isparta) - …önergenizi imzalattırıyordunuz.
ÖZGÜR
ÖZEL (Manisa) – Bakın, Sayın Başkanım…
BAŞKAN
– Sayın Özel, müsaade eder misiniz lütfen? 
NAZIR
CİHANGİR İSLAM (İstanbul) – Sayın Başkanım…
BAŞKAN
– Yani sizi çağıracağım, kürsü arkasında konuşacağız diyorum, daha ne diyeyim?
Müsaade edin… 
ÖZGÜR
ÖZEL (Manisa) – Bakın, bu aşamada yapmalısınız.
BAŞKAN
– Hayır, şu aşamada yapmayacağım, müsaade edin. Başladığım işlemi bitireceğim,
hayır.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, başladığım işlemi bitireceğim. Müsaade eder misiniz? 
(HDP
sıralarından gürültüler, sıra kapaklarına vurmalar)
ÖZGÜR
ÖZEL (Manisa) – Peki, bu konuşmadan sonra yapacak mısınız?
BAŞKAN
– Sayın Özel, başladığım işlemi bitireceğim. Bakın, aynı mahiyetteki
önergelerle ilgili işlemi başlattım, maddeyi bitirdikten sonra ara vereceğim,
müsaade edin. 
ERKAN
BAŞ (İstanbul) – Sayın Başkan, bizim önergemiz bu madde üzerine, önergem bu
madde üzerine.
NAZIR
CİHANGİR İSLAM (İstanbul) – Hayır, benim dilekçem bu maddeyle alakalı.
BAŞKAN
– Sayın Aydoğan, buyurun. 
ÖZGÜR
ÖZEL (Manisa) – Vallahi yanlış yapıyorsunuz. Bakın, yemin ederim yanlış
yapıyorsunuz. Verilmiş önerge çekilmediyse dağıtılmadı; yanlış, kabul edilmez
bu. 
MERAL
DANIŞ BEŞTAŞ (Siirt) – Ya, bizde herhangi bir önerge yok ki!
ÖZGÜR
ÖZEL (Manisa) – Ya, çektiyse çekti.
MUHAMMED
LEVENT BÜLBÜL (Sakarya) – Sayın Başkan, bu arkadaşlarımız, milletvekilleri
kürsüde mi yoksa yerinden mi konuşuyor? Bunlar neredeler?
ERKAN
BAŞ (İstanbul) – Önerge yok ki! Önerge yok ortada. 
ERKAN
AKÇAY (Manisa) – Burası sokak meclisi değil ya, bu kadar da olmaz!
ÖZGÜR
ÖZEL (Manisa) – Sayın Başkan, bu yanlışa siz ortak olmayın!
ALİ
ŞEKER (İstanbul) – Şimdiye kadar bitmişti bu. 
YUSUF
BAŞER (Yozgat) – Sen mi biliyorsun ya? Sen mi yönetiyorsun? Başkan orada. 
ALİ
ŞEKER (İstanbul) – Yarım saattir konuşuluyor.
NAZIR
CİHANGİR İSLAM (İstanbul) – Özlem Hanım, söz hakkına desteğinizi bekliyoruz. 
ÖZLEM
ZENGİN (Tokat) – Ama siz haksız yere bana saldırıyorsunuz İslam Bey. Niye
destek istiyorsunuz, merak ediyorum. 
YUSUF
BAŞER (Yozgat) – Başkanın beş dakika bir sözünü bitirmesi lazım. 
ÖZGÜR
ÖZEL (Manisa) – Başkanım, bu hâle düşmeyelim, bir ara ver artık. 
YUSUF
BAŞER (Yozgat) – Ya ne hâle düşecek? Bir şey yok kardeşim ya!
ÖZGÜR
ÖZEL (Manisa) – Turan konuşuyor, madde bitmeden kararı alalım.
BAŞKAN
– Sayın Aydoğan, buyurun. (CHP sıralarından alkışlar)
TURAN
AYDOĞAN (İstanbul) – Yüce Meclisi saygıyla selamlıyorum.
“Bunlar,
aşımıza, ekmeğimize göz koyanlardır. Tanı bunları, tanı da büyü adiloş bebe.”
diyor şair.(HDP sıralarından “Bravo!” sesleri, alkışlar) Siz misiniz? Siz
misiniz? Kim? Ben kimseyi kastetmiyorum. Sadece verecek olduğum örneklerden
aşa, ekmeğe göz koyanın kim olduğunu anlayacaksınız. 
Eskişehir’de
yirmi beş yıldır devam eden bir aşevi var. Yardımlarını kestiniz, aşevinin
kapısına kilit vurdurdunuz, belediyenin aşevi. 
İLYAS
ŞEKER (Kocaeli) – Kendi imkânlarıyla yapabilir. 
TURAN
AYDOĞAN (Devamla) - Muratpaşa’da aynısını yaptınız, Odunpazarı’nda aynısını
yaptınız, bu yoksul halkın ekmeğiyle aşıyla oynuyorsunuz. Hazmedemiyorsunuz 31
Martta kaybettiğiniz belediyeleri. Alışacaksınız, alışacaksınız yetki
bölüşmeye, erk bölüşmeye alışacaksınız. Ama ne yapıyorsunuz, ne yapıyorsunuz o
yoksul halkın gırtlağından geçecek bir lokmaya kan doğrarken yine o yoksul
halkın cebinden aldığınız vergilerle, beşli bir grubunuz var ve bir de
otoyolcu, tünelci, şehir hastanecisi, havalimancı gruplarınız var, onlara
peşkeş çekiyorsunuz. Şu yoksullukta, devletin fitre ve zekât istediği ortamda
hâlâ bu hazineden onlara döviz üzerinden para ödüyorsunuz.
İLYAS
ŞEKER (Kocaeli) – Kaç kuruş verdi? 
TURAN
AYDOĞAN (Devamla) - Dünyanın milyarlarca dolar harcadığı, hazırladığı bir
salgın ortamında, 15 milyar doların da bir kısmını onlara vermek üzere, bizi
her yerde mahcup ediyorsunuz. Bu hâlin sorumlusu sizsiniz. Adalet fakiri de
sizsiniz, adalet fakirisiniz, adalet fakirisiniz. Konfüçyüs’ün söylediği gibi
“Adalet Kutup Yıldızı gibidir, her şey onun etrafında döner.” Getirdiğiniz yasa
teklifi adaletsiz. 
Buradan
vatandaşlarımız bizi duysun, özellikle kader mahkûmları duysun, Cumhuriyet Halk
Partisi onların cezaevinden çıkması için diri diri burada onlara destek
veriyor. Anlaşılması gereken ana konu şudur: Sizin kendi dünyanızda çizmiş
olduğunuz, size muhalefet eden, sizin dışınızda kalan bütün vatandaşlara
yönelik saldırgan fikriyatınız nedeniyle hâlâ cezaevinde kalması gerekenler
diye tarif ettiğiniz bir kısım insanla ilgili Cumhuriyet Halk Partisi burada
mücadele veriyor. Onlar kimdir? Onlar bu topraklarda seçilmiş insanlardır,
onlar bu toprakların münevverleridir, yazarıdır, çizeridir, hakkını arayanıdır,
vatanını sevenidir ama sizin af anlayışınız ya da infaz anlayışınız
uluslararası ve evrensel hukuk normlarından bir şekilde nasibini almadığı için,
ideolojik baktığınız için elinizdeki bütün imkânları rakiplerinizi yok etmeye
yönelik kullanıyorsunuz; bu vicdansızlıktır, bu adaletsizliktir. Bunun
arkasında duranlar da bu adaletsizliğin ortağı olurlar.
Burada
defalarca söyledik, bu ülkeyi soyanları yazan gazetecileri içeride
tutuyorsunuz, gencecik harp okulu öğrencilerini içeride tutuyorsunuz dedik.
Onları içeride tutarken FETÖ’nün bir numaralı finansörünü, FETÖ’nün himmet
paralarını Pensilvanya’ya taşıyan bir numaralı insanını Türkiye Turizm Tanıtım
ve Geliştirme Ajansının Yönetim Kuruluna alıyorsunuz. Kendi yaptığınız yasalar
bile sizi yok edecek nitelikte. İltisak diye yasalara madde koydunuz, işte bu
yaptığınız iltisaktır. Bu hukuk, bir gün gelir size bu iltisakı sorar. Dikkat
edin, doğru işler yapın ben burada dün size Maide suresi 8’inci ayeti okudum.
Hepiniz buradasınız, kimsenin inancından şüphem yok. Size anlatamadım, bu
ekrandan vatandaşlarımıza anlatıyorum onlar bizi dinlesinler; size oy verenler,
bize oy verenler, bütün Türk milleti bizim çözüm ortağımızdır onlara
anlatıyorum, diyorum ki: Siz karşıtlarınıza karşı adaletsizlik yapmayın, bu,
inanç temelinde de yoktur, Anayasa’nın 10’uncu maddesindeki eşitlik ilkesine de
aykırılıktır. Önümüze hileyişeriyyeyle beraber bir yasa getiriyorsunuz.
Genişletelim, şunlar olsun, bunlar olsun diyoruz. Bütün kurumları işgal altına
aldınız. Bu Meclisin iradesine saygınız yok, 2 parti Meclisi baskı altına
aldınız. Açıkçası, yandaşlarınız, mafya, çete bozuntusu kimler varsa çıkacak,
bu milletin ulvi evlatları cezaevinde yatacak.
YUSUF
BAŞER (Yozgat) – Hadi oradan ya!
TURAN
AYDOĞAN (Devamla) – Yokuz. Hırsız, soyguncu, devleti soyanları çıkarırken
soyguncuları yazanları içeride tutamazsınız, müsaade etmeyiz. Milletimiz
duysun, milletimiz buradan duysun; hırsızı, soyguncuyu, Burhan Kuzu gibi,
mafya, bir şekilde uyuşturucu tüccarlarını kayıran…
METİN
GÜNDOĞDU (Ordu) – FETÖ militanlarını savunuyorsun, ayıp, ayıp! Teröristleri
savunuyorsun, ayıp, ayıp!
TURAN
AYDOĞAN (Devamla) – Size göre herkes FETÖ’cü. FETÖ’cüleri siz iyi tanırsınız.
Burhan
Kuzu gibi, devletin imkânlarını bir uyuşturucu baronu için kullanan…
(Mikrofon
otomatik cihaz tarafından kapatıldı)
BAŞKAN
– Sayın Aydoğan, sözlerinizi tamamlayın.
TURAN
AYDOĞAN (Devamla) – Gırtlağınızda bir kılçık var, onu çıkarın. Hâlâ aynı
görevde tutuyorsunuz, hâlâ ve bu yasayla beraber usulen onu da buraya dâhil
ettiniz. Numaradan, öyle, “Biz dava açtık.” diyorsunuz. Söyledim, kimi
kandırıyorsunuz? 
Adaletsizliğinizle
beraber bu milletin önünde eriyorsunuz, eriyeceksiniz. Sizin gücünüz sadece
etrafınızdaki üç beş kişiyi korumaya yönelik. Yokuz, sizinle değiliz, biz
milletimizle beraberiz, milletimizin konsensüsüyüz. 
Hepinize
saygılar sunuyorum. (CHP sıralarından alkışlar) 
OLCAY
KILAVUZ (Mersin) – Şov yapma!
BAŞKAN
– Aynı mahiyetteki önergeler üzerinde ikinci söz talebi Sayın Mehmet Ruştu
Tiryaki’nin.
ÖZGÜR
ÖZEL (Manisa) – Hayır, hayır, yapmayacaktınız. Bize dediniz ki…
BAŞKAN
– Aynı mahiyetteki önergeleri bitirip yapacağım dedim işlemi. 
ÖZGÜR
ÖZEL (Manisa) – Hayır, sadece Turan Aydoğan demiştiniz.
BAŞKAN
– Aynı mahiyetteki önergeler dedim, 2 tane önerge var zaten. 
ÖZGÜR
ÖZEL (Manisa) – Hayır ama bana demin dediniz ki…
BAŞKAN
– 3’üncü önergeye geçmeden ara vereceğim, müsaade edin.
ÖZLEM
ZENGİN (Tokat) – Ben de bir cevap vermek istiyorum Sayın Başkan, sistem
çalışmıyor.
BAŞKAN
– Sizin görmedim söz istediğinizi.
ÖZLEM
ZENGİN (Tokat) – Başkanım, çalışmıyor şu alet hiçbir zaman.
BAŞKAN
– Sayın Zengin, müsaade edin. İşlemi başlattım, Sayın Tiryaki’yi çağırdım. Onun
konuşmasından sonra size söz veririm.
Sayın
Tiryaki, buyurun. (HDP sıralarından alkışlar)
MEHMET
RUŞTU TİRYAKİ (Batman) – Teşekkür ediyorum Sayın Başkan.
Bu
gergin ortamda nasıl bir konuşma yapılır bilmiyorum ama 207 sıra sayılı Yasa
Teklifi’nin 24’üncü maddesi üzerine birkaç şey söyleyeceğim, görüşlerimizi
paylaşacağım. 
Hepinizi
öncelikle saygıyla selamlıyorum. Ayrıca herkese, bütün yurttaşlarımıza sağlıklı
günler diliyorum. 
Bakın,
bu 24’üncü madde gerçekten çok önemli bir madde, iki gündür bu maddenin
üzerinde durmamın nedeni de bu. Dün de 24’üncü maddeden bahsettim, bugün de
24’üncü madde üzerine birkaç şey söyleyeceğim. Doğuracağı sonuçlar açısından
çok büyük sonuç doğuracağı için değil, bu madde kabul edildiğinde çok büyük bir
etki alanı yaratacağı için değil. Bu madde, Adalet ve Kalkınma Partisi olarak
demokrasilerden, özgürlüklerden ve en temel insan haklarından ne kadar uzaklaştığınızı
göstermesi açısından hayati önemde bir madde. Çünkü dünden farklı olarak bugün
neyi savunduğunuzu gösteriyor, tam olarak 24’üncü madde bu açıdan tipik bir
örnek. 
Şimdi,
dün de söyledim -bu 5275 sayılı Yasa’nın- iletişim haklarının kısıtlanmasına
ilişkin disiplin cezası gerektiren davranışlara ne yapıyorsunuz, bir yenisini
ekliyorsunuz. Zaten mevcut düzenleme antidemokratik. Sessizce susma hakkını
kullanan kişi bile bu mevcut yasaya göre disiplin cezasıyla cezalandırılıyor
ama siz bunlarla mücadele etmiyorsunuz, bunları ortadan kaldırmıyorsunuz,
yerine yeni bir fiil daha ekliyorsunuz, cezalandırmanın kapsamını
değiştiriyorsunuz ve bundan sonra bize diyorsunuz ki “Biz demokratız, biz
özgürlükçüyüz.” Çok açık söylüyorum: Siz özgürlükçü değilsiniz, artık
reddettiklerinizden farklı değilsiniz. Mevcut yasaklarla mücadele etmek yerine
mevcut yasaklara yenilerini ekleyen bir partisiniz. Siz demokrat değilsiniz,
otoriter ve baskıcısınız çünkü baskıcı düzenlemeleri ortadan kaldırmıyorsunuz.
Emin olun, bu kanunla bunların üzerine yenilerini ekliyorsunuz. Bence bu
teklifi geri çekmelisiniz. Bu teklifi geri çekerseniz, bu maddeyi geri
çekerseniz cezaevindeki 300 bin mahkûm hiçbir şey kazanmaz, hiç kimse için yeni
bir sonuç doğurmaz ama eğer bu maddeyi geri çekerseniz Adalet ve Kalkınma
Partisi olarak siz bir şey kazanabilirsiniz. Ne kazanırsınız, biliyor musunuz?
Antidemokratik disiplin rejimine yeni bir kısıtlama koymamış olursunuz yani bu
maddeyi geri çekerseniz siz kazançlı çıkarsınız, yasakçılığınızı bir parça
durdurmuş olursunuz. 
Sevgili
Adalet ve Kalkınma Partili arkadaşlar, birileri “terör, terör, terör” diyerek
size istediği her şeyi yaptırıyor. Eğer “Hiç kimsenin bize bir şey yaptırdığı
yok, hepsini biz bilerek ve isteyerek yapıyoruz.” diyorsanız zaten sizin için
hiçbir umut kalmamıştır ama ben hâlâ içinizdeki ve dışınızdaki, dışarıdaki
birilerinin size bunu yaptırdığını düşünüyorum. Kalbi durmuş bir kişiyi son bir
olasılık olarak yaşama döndürmek için doğrudan kalbin içerisine atropin
yapılarak kalbi çalıştırılmaya çalışılır. Eğer bütün bunlara siz tek başınıza
karar veriyorsanız emin olun atropin şansını bile kaybetmişsiniz demektir. Ben
yine söylüyorum: Hâlâ “Cambaza bak, cambaza bak.” diyerek cüzdan çalan
hırsızlar gibi birileri gece gündüz size “terör, terör, terör” diyerek istediği
her şeyi yaptırıyor, hiç şaşmıyor bu söylediğim. 
Dün
Millî Eğitim Komisyonunda bir yasa görüşmesi yaptık. Bu yasa görüşmesinin tek
nedeni, Anayasa Mahkemesinin bir iptal kararı üzerine yasal düzenleme yapmaktı,
2547 sayılı Yasa’nın 53’üncü maddesiyle ilgili. Anayasa Mahkemesinin iptal
gerekçesi ne, biliyor musunuz? Anayasa Mahkemesi diyor ki: “Siz öğretim
üyelerine, öğretim görevlilerine Devlet Memurları Kanunu’ndaki bütün cezaları
uygulayamazsınız.” Şimdi, ne yapması gerekiyor Türkiye Büyük Millet Meclisinin?
Anayasa Mahkemesinin bu kararına uyması ve 657’ye atıf yapan maddelerin hepsini
ortadan kaldırması gerekiyor. Dün görüştüğümüz teklifte diyorsunuz ki:
“Üniversite öğretim üyeleri, üniversite öğretim görevlileri terör örgütü
propagandası yaparsa eğer öğretim üyeliğinden ihraç ederiz.” diyorsunuz. Bu
propagandadan, propagandadan. Propagandanın nasıl olduğunu biliyoruz. Sonra
YÖK’ün temsilcileri ne dedi, biliyor musunuz? Dediler ki: “Bu, 657’de var
zaten.”
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen.
MEHMET
RUŞTU TİRYAKİ (Devamla) – Bitiriyorum Sayın Başkan. Bakın, Anayasa Mahkemesi
diyor ki “657’yi uygulayamazsınız.” YÖK’ün Başkanı “657’de de bu madde var.”
diyerek, “terör, terör, terör” diyerek yine size istediği şeyi yapıyor. Siz bu
teklifle şunu yapıyorsunuz: Avustralya’dan Danimarka’ya, Japonya’dan
İngiltere’ye, Şili’den Kanada’ya kadar dünyanın her tarafında, suç deyince
insanların aklına gelen fiillerin cezalarını önce dörtte 3’ten, üçte 2’den
1/2’ye indiriyorsunuz. Ardından da güvenlik tedbirleri kapsamında, bir yıl
şartlı tahliyeden yararlanabilecekken bunu üç yıla çıkarıyorsunuz. Tek tek
saymayacağım bu suçlardan altı yıl ceza alan bir kişiyi bir gün tutmadan
kapının önüne bırakıyorsunuz. Size imzalatılan, oylatılan yasa budur ve size
sadece “terör, terör, terör” diyerek, “Terör örgütü üyelerini affetmiyoruz.”
diyerek istedikleri her şeyi yaptırıyorlar. Ben böyle inanıyorum. Yok, “Biz
yapıyoruz.” diyorsanız atropin şansını bile kaybettiniz diyorum. 
Hepinize
saygılar sunuyorum. (HDP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Etmeyenler…
Kabul edilmemiştir. 
Sayın
Zengin, buyurun.
V.- AÇIKLAMALAR (Devam)
34.- Tokat Milletvekili Özlem Zengin’in, siyasi
partilerin milleti muhatap aldığına, milletin iradesine saygı duyulması
gerektiğine ilişkin açıklaması
ÖZLEM
ZENGİN (Tokat) – Sayın Başkanım, çok değerli milletvekilleri; doğrusu bir cevap
mahiyetinde değil ama konuşmalar bazen açıklama yapma ihtiyacını bizler
açısından doğuruyor. O sebeple bir açıklama yapmak istiyorum. 
Şimdi,
insan ilişkilerinde, muhataplık ilişkisi ne kadar kıymetliyse siyasi partiler
için de muhataplığın siyasetin en temel özelliği olduğu kanaatindeyim. Biz
burada siyasi partiler karşılıklı olarak birbirimize cevap verirken, konuşurken
Biz aslında görünürde birbirimizi muhatap almakla beraber siyasi partiler
aslında milleti muhatap alıyor. Yani burada söylediğimiz her şeyi, yaptığımız
her işi aslında milletimiz için söylüyoruz; onlar bizi görsün, beğensin, bunun
için yapıyoruz. 
Peki,
bu beğeninin ölçütü nedir, nasıl anlayacağız? Yani “Ben seni beğenmiyorum, sen
hırsızsın, sen filansın...” Yani beğeninin ölçüsü bizim siyasi partiler olarak
karşılıklı birbirimizle ilgili kanaat midir, vatandaşın sandığa giderek verdiği
oyla buraya getirdiği milletvekili aritmetiği midir, hangisidir? Elbette ki
budur.
GÜLÜSTAN
KILIÇ KOÇYİĞİT (Muş) - Belediye başkanlarını niye beğenmiyorsunuz?
ÖZLEM
ZENGİN (Tokat) - Ben buradan bahsediyorum.
GÜLÜSTAN
KILIÇ KOÇYİĞİT (Muş) - Belediye başkanlarını niye beğenmiyorsunuz?
ÖZLEM
ZENGİN (Tokat) - Ve nihayetinde de o yüzden… “Efendim, sizi millet istemiyor.”
Ya, millet nasıl istemiyor ? On yedi yıldır millet aklını peynir ekmekle mi yemiş,
siz bunu mu söylüyorsunuz? Bu kadar zamandır millet niçin oy veriyor? Demek ki
millet bugüne kadar bizim anlattığımız şeyleri onaylıyor, anlattığımız şeylere
destek veriyor. (HDP sıralarından gürültüler)
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – İki cümle…
BAŞKAN
– Buyurun.
ÖZLEM
ZENGİN (Tokat) – O sebeple, bu kürsülerde konuşlurken hacminden çok büyük
kelimeler kullanılıyor, hacminden büyük hakaretler var. (AK PARTİ sıralarından
alkışlar)
OYA
ERSOY (İstanbul) – HSK’de FETÖ…
ÖZLEM
ZENGİN (Tokat) - Eleştirinin ne olduğunu hepimiz biliyoruz, eleştirinin ne
olduğunu hepimiz biliyoruz, hakaretin ne olduğunu da bence herkes bilmeli,
bilmeyen de bilmeli. 
O
sebeple, şu anda burada bulunan Türkiye'nin en önemli partisine, iktidar partisine
bu kadar ağır… (AK PARTİ ve HDP sıraları arasında karşılıklı laf atmalar)
ALİ
ŞEKER (İstanbul) – En önemsizi.
MERAL
DANIŞ BEŞTAŞ (Siirt) - Niye en önemlisiniz ya?
ÖZLEM
ZENGİN (Tokat) – Ya, lütfen… Siz söylüyorsunuz arkadaşım, kürsüye çıkarak, bu
kadar, bir kamyon hakaret ettikten sonra müsaade edin yani. Siz bunları
söylerken biraz insaf, biraz edep, biraz usul, biraz siyaset ve muhatabın kim
olduğunu unutmadan konuşalım diyorum, muhatabımızı hatırlayalım. Milletin
iradesine saygı duyalım.
Teşekkür
ederim. (AK PARTİ sıralarından alkışlar) 
BAŞKAN
– Sayın Köksal…
35.- Afyonkarahisar Milletvekili Burcu Köksal’ın, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
BURCU
KÖKSAL (Afyonkarahisar) – Sayın Başkan, Sayın Zengin, biraz önceki kürsü
konuşmamdan sonra “Gidin, Avrupa vekili olun.” dedi. Avrupa vekili olmak,
Kurtuluş Savaşı gazisi İsmail Çavuş’un torunu olan şahsıma değil, Büyük Orta
Doğu Projesi Eş Başkanının partisinin vekiline yakışır. (CHP sıralarından
alkışlar) Ben beş yıldır bu Gazi Meclisteyim ve ilk vekilliğimde de Cumhuriyet
Halk Partisinde parti içi demokrasiyle, ön seçimle, bileğimin hakkıyla gelmiş
bir milletvekiliyim. Sarayın lütfuyla listeye yazılanlar benim nereden vekil
olacağıma karar veremezler. (CHP sıralarından alkışlar)
ÖZLEM
ZENGİN (Tokat) – Sayın Başkan…
(CHP
sıralarından “Çok güzel.” sesi) 
BAŞKAN
– Sayın Zengin, buyurun.
36.- Tokat Milletvekili Özlem Zengin’in, Afyonkarahisar
Milletvekili Burcu Köksal’ın yaptığı açıklamasındaki bazı ifadelerine ilişkin
açıklaması
ÖZLEM
ZENGİN (Tokat) – Sayın Başkanım, vallahi neresi güzel bilmiyorum ama… 
HASAN
ÇİLEZ (Amasya) –Başkanım, kendi arkadaşlarına laf attı, size bir şey yok ki
burada.
ÖZLEM
ZENGİN (Tokat) – Şimdi şunu söyleyeyim: Şimdi, bu partide, AK PARTİ’de alnım
ak, açık bir şekilde, AK PARTİ kurulduğundan beri, partimiz kurulduğundan beri
Genel Merkez Kadın Kollarından başlayarak fasılasız çalışan, İstanbul’da on üç
yıl, sadece arka arkaya üç dönem yönetim kurulu üyeliği yapan tek kişiyim,
kadın-erkek tek kişiyim. İstanbul Kadın Kolları Başkanlığı yaptım. 25’inci Dönemde,
yapılan bütün, kendi iç oylamalarımızda fevkalade yüksek oylar alarak ben de
aynı şekilde kendi iç sistematiğimize, bileğimin hakkıyla buraya gelmiş
birisiyim. Ağzınızdan çıkanı kulağınız duysun, tamam mı? Kulağınız duysun! (AK
PARTİ sıralarından alkışlar)
(Mikrofon
otomatik cihaz tarafından kapatıldı)
BAŞKAN
– Açalım mikrofonu.
ÖZLEM
ZENGİN (Tokat) – Lütfen, siz kürsüde, burada, bu millete bu kadar hakaret
ederken, buraları beğenmezken sizin konuşmanızın karşılığıdır o, karşılığıdır.
Ben, onurumla ve Türkiye Cumhuriyeti vatandaşı olarak bu ülkenin milletvekili
olmaktan onur duyuyorum, onur duyuyorum ve bileğimin hakkıyla buradayım. (AK
PARTİ sıralarından alkışlar)
BAŞKAN
– Teşekkür ediyorum Sayın Zengin.
Birleşime
otuz dakika ara veriyorum.
Kapanma Saati: 18.41
DÖRDÜNCÜ OTURUM
Açılma Saati: 19.24
BAŞKAN: Başkan Vekili Süreyya Sadi BİLGİÇ
KÂTİP ÜYELER:
Bayram ÖZÇELİK (Burdur), Enez KAPLAN (Tekirdağ)
-----0-----
BAŞKAN – Sayın milletvekilleri, Türkiye
Büyük Millet Meclisinin 82’nci Birleşiminin Dördüncü Oturumunu açıyorum.
207
sıra sayılı Kanun Teklifi’nin görüşmelerine devam ediyoruz.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Komisyon? Yerinde.
24’üncü
madde üzerindeki önergelerin oylamalarında kalmıştık.
Son
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 24’üncü maddesinde yer alan
“eklenmiştir” ibaresinin “ilave edilmiştir” ibaresiyle değiştirilmesini arz ve
teklif ederiz.
 Ayhan
Altıntaş Ayhan Erel Hüseyin Örs 
 Ankara Aksaray Trabzon
 Yasin
Öztürk Ümit Beyaz Arslan Kabukcuoğlu
 Denizli İstanbul Eskişehir

BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN
– Önerge üzerinde söz talebi Sayın Ümit Beyaz’ın. 
Buyurun.
(İYİ PARTİ sıralarından alkışlar)
ÜMİT
BEYAZ (İstanbul) – Sayın Başkan, değerli milletvekilleri; Ceza ve Güvenlik
Tedbirlerinin İnfazı Hakkında Kanun ile Bazı Kanunlarda Değişiklik Yapılmasına
Dair Kanun Teklifi hakkında İYİ PARTİ adına söz almış bulunuyor, hepinizi
saygıyla selamlıyorum.
Af
ve ceza indirimi gibi toplumun her kesimini ilgilendiren böyle önemli konuda
bile Hükûmet cephesinin, toplumun yarısından çoğunu temsil eden muhalefeti
görmezden geldiğini üzülerek görüyoruz. Bu maddeyle ilgili itirazımızı dinleme
gereği duymayacağınızdan bu imkânı, içinden geçtiğimiz bu zor günlerde
milletimizin yaşadığı bazı sıkıntıları yüce Meclise aktarmak için kullanmak
istiyorum.
Öncelikle,
corona virüsünün ülkemizde yayılma hızına dikkat çekmek istiyorum. Türkiye,
İspanya’nın ardından 47.029 sayısıyla vakanın en fazla görüldüğü 9’uncu ülke
konumuna yükselmiştir. Ne yazık ki hâlen Hükûmetin işin ciddiyetine uygun
davranmadığını görüyoruz. Bu işin başında bir Bilim Kurulu oluşturuldu; hepimiz
sevindik, takdir ettik. Bilim Kurulunun bu konuda yetkin kişilerden oluştuğunu,
siyasi etkilerden bağımsız olacağını düşünüyorduk; ne yazık ki tek adam rejimi
bilimi de vurdu. 
İki
gün önce katıldığı canlı yayında Genel Başkanımız Sayın Meral Akşener çok vahim
bir iddiayı milletimizle paylaşarak Bilim Kuruluna çağrı yaptı: “Bilim
Kurulunda yer alan kıymetli üyeler, Cumhurbaşkanı Sayın Erdoğan’a tam karantina
uygulamasını tavsiye edip etmediklerini açıklamalıdır.” Biz biliyoruz ki salgın
bu aşamaya gelmeden Kurul bu çağrıyı yapmış fakat talep Sayın Erdoğan’dan kabul
görmemiştir, belli ki Erdoğan bu kararı ekonomik saiklerle vermiştir. Buradan
sizlere soruyorum: Hangi ekonomik gerekçe bir vatandaşımızın saçının telinden
kıymetli olabilir? 
Bakın,
dün Sayın Cumhurbaşkanımız Türk Konseyi Zirvesi’ne telekonferans yöntemiyle
katıldı. Zirveye katılan bir başka isim, kardeş ülke Azerbaycan Cumhurbaşkanı
Aliyev’di. Sayın Aliyev, Azerbaycan’da ilk vakanın görülmesinin hemen ardından
sokağa çıkma yasağını başlattı, izinli ve şartlı sokağa çıkma yasağı salgının
yayılmasını neredeyse durdurdu. Bugün, ülkemizde 47.029 coronavirüs vakası
varken salgının bizden önce başladığı Azerbaycan’da vaka sayısı sadece 929’dur.

Değerli
milletvekilleri, halkımızı rahatsız eden bir diğer husus da vatandaşlarımızın
ulaşmakta sıkıntı çektiği malzemelerin bazı ülkelere gönderilmesidir.
Anadolu’da sıkça kullanılan “Eve lazım olan, camiye haramdır.” diye bir söz
vardır. Elinizi vicdanınıza koyup söyleyin, bizim vatandaşlarımızın
vergileriyle kişi başına düşen millî geliri 40 bin dolar olan İngiltere’ye
yardım göndermek Allah’tan reva mıdır? Bizim halkımız İngiliz halkından zengin
midir? Bu zor zamanda devletinin yanında olmak için dişinden tırnağından
artırıp bağış yapan, SMS gönderip Biz Bize Yeteriz Kampanyası’na katkı veren
garibanın rızkı, 21’inci yüzyılda bile sömürgeciliğin simgesi olan İngiltere’ye
hibe mi edilecektir? 
Değerli
milletvekilleri, seçim bölgem İstanbul’un muhalif ilçelerinde kaymakamlıklara
bağlı sosyal yardımlaşma ve dayanışma vakıfları önünde yaşananlara dair çok
sayıda şikâyet alıyoruz. Devlet kurumları önünde oluşan kuyruklar ve yüz yüze
başvuru yöntemleri şu anda uygulanan salgınla mücadele ruhu ve alınan
tedbirlerle çelişmektedir. Sosyal mesafenin ihlal edildiği, herhangi bir
izolasyon kuralına uyulmayan bu kuyruklar ve bu yöntem yüzünden memur
arkadaşlarımız ve kuyruktaki çok sayıda vatandaşımızın hastalığa yakalandığı
bilgisi gelmektedir. 
Tüm
devlet kurumlarının hizmetlerini internetten vermesi alınan tedbirlere de daha
uygun olacaktır. Devlet kurumlarımız özel sektöre bu konuda örnek olmalıdır
diyor, hepinize saygılar sunuyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

24’üncü
maddeyi oylarınıza sunuyorum: Kabul edenler… Etmeyenler… Kabul edilmiştir. 
Sayın
milletvekilleri, 25’inci madde üzerinde 3’ü aynı mahiyette olmak üzere 5 önerge
vardır. Bu önergelerden 3’ü grupların hakları saklı olmak üzere verilen
önergelerden 2’si grubu bulunmayan milletvekilleri adına verilmiş önergelerdir.
Başkanlığa daha önce verilen 2 adet grubu bulunmayan milletvekili önergesinin
çekildiği Başkanlık Divanına ulaşmış olduğundan şu anda 2 adet milletvekili
önergesi alma imkânı doğmuştur. Dolayısıyla 5 önerge işleme alacağız.
İlk
okutacağım 3 önerge aynı mahiyettedir.
Önergeleri
okutup birlikte işleme alacağım.
Türkiye Büyük Millet Meclisi
Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 25’inci maddesinin teklif
metninden çıkarılmasını arz ve teklif ederiz.
 Alpay
Antmen Turan Aydoğan Saliha Sera Kadıgil Sütlü 
 Mersin İstanbul İstanbul
 Zeynel
Emre Süleyman Bülbül
 İstanbul Aydın

Aynı mahiyetteki diğer önergenin imza sahipleri:
 Barış
Atay Mengüllüoğlu Erkan Baş Fatih Mehmet Şeker
 Hatay İstanbul İstanbul
 Salihe
Aydeniz Nazır Cihangir İslam
 Diyarbakır 
İstanbul

Aynı mahiyetteki diğer önergenin imza sahipleri:
 Barış
Atay Mengüllüoğlu Erkan Baş Fatih Mehmet Şeker
 Hatay İstanbul
 İstanbul
 Veli
Ağbaba Salihe Aydeniz
 Malatya Diyarbakır
BAŞKAN
– Komisyon aynı mahiyetteki önergelere katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN
– Aynı mahiyetteki önergeler üzerinde ilk söz Sayın Alpay Antmen’in.
Buyurun.
(CHP sıralarından alkışlar)
ALPAY
ANTMEN (Mersin) – Teşekkür ederim Sayın Başkan.
Değerli
milletvekilleri, dün ülkemizde yaşadığımız ve dünyayı hayrete düşüren, parmak
ısırtan bir skandala imza attık. Evet, dün iki günlük sokağa çıkma yasağını iki
saat önce açıkladık, tüm ülkemizi sokağa döktük ve Allah korusun, corona
virüsüne her yere, herkese bulaşması için inanılmaz bir olanak sunduk. Tebrik
ediyorum, bu iktidar becerisizliklerine yenisini ekledi ve tarihe geçti! (CHP
sıralarından alkışlar) 
Bu
arada, elçiye zeval olmaz, 18 Martta atanan öğretmenlerimiz deminden beri
arıyor, soruyor, mesaj gönderiyor, göreve başlamak istiyorlarmış. Sayın Millî
Eğitim Bakanından onların adına bunu ben de rica ediyorum.
Değerli
milletvekilleri, tüm dünya biliyor. Corona virüsüyle amansız bir mücadele
veriliyor, verilmek zorunda. Ama sayın iktidar sahipleri, siz Mecliste ne
yapıyorsunuz Allah aşkına? İki yıldır gündemde olan af konusunu alelacele ve 70
madde olarak Meclise getiriyorsunuz. Af meselesi üç beş maddeyle bir günde
yapılabilecek bir işken günlerdir benim dediğim dedik mantığıyla hiçbir
düzeltmeye yanaşmayıp bu af işini aslında siz geciktiriyorsunuz. Bakın, hiç
algı operasyonu yapmaya gerek yok. Cumhuriyet Halk Partisi olarak biz affa
karşı değiliz, açık ve net ancak içinde düşünce suçluları, gazeteciler ve
topluma kazandırılmasında mahzuru olmayan hükümlüler için düzenleme olmayan bir
teklif af falan değildir. Bu nedir biliyor musunuz? Salgından istifade kaç oy
devşiririz mantığıyla ayrımcılık ve kayırmacılık yapmaktır. Samimiyseniz hadi
gelin, bu yasaya vicdan ve adaleti koyalım, bu yasaya evrensel hukuk normlarını
hakim kılalım, bu yasada eşitliği sağlayalım. Ama bu teklif bu şekliyle
yasalaşırsa rüşveti yazan gazeteci bu yasadan yararlanamayacak, rüşveti alan
yararlanacak. Çete liderleri, kadına şiddet gösteren çıkacak ama muhalif
gazeteciler cezaevinde kalacak. (CHP sıralarından alkışlar) Hırsızlar çıkacak,
düşünce suçluları içeride kalmaya devam edecek, çekini ödeyemeyen cezaevine
girecek, ‘tweet’ atan hapse atılacak. 
Yüce
milletimiz, size seslenmek istiyorum: Bu teklif eşit, adil, hukuki ve vicdanlı
değildir. Bu eşitsizliği, bu vicdansızlığı, bu fırsatçılığı asla unutmayın.
(CHP sıralarından alkışlar) 
Değerli
milletvekilleri, iktidar bu salgın günlerinde Meclise kanun teklifleri
getiriyor, getirsin. Cumhuriyet Halk Partisi olarak buradayız, halkımız için
çalışacağız. Virüsün bize bulaşması bile umurumuzda değil ama işçi için, emekçi
için, esnaf için çalışmak istiyoruz. Onlar için, onların yararına kanunlar
yapmak istiyoruz. Ama Allah aşkına getirilen yasalara bir bakın. Salgın için 3
tane önlem varsa araya üç beş tane fırsattan istifade hukuka aykırı, amaca
matuf maddeler yerleştiriliyor. Gelen tekliflerde işçiye, emekçiye, market,
posta, kargo çalışanlarına, esnafa, çiftçiye hiçbir şey yok ama ne var? Mesela,
Millî Eğitim Komisyonunda dün görüşüldü, yeni vakıf üniversiteleri açılmak
isteniyor. Üniversite mezunlarının yüzde 25’i işsiz iken bunun bugün ne acelesi
var, sormak istiyoruz. (CHP sıralarından alkışlar) Hadi bunu geçtik, en son
verilen torba yasa teklifinde Varlık Fonuyla iş yapan şirketlere neden hukuki
koruma getiriyorsunuz? Bunu da bir yana koyalım, bu salgın günlerinde sosyal
medyadan ne istiyorsunuz? Torba kanunla sosyal medya platformlarının ülkemizde
kullanılmasını neden engellemeyi hedefliyorsunuz? (CHP sıralarından alkışlar) 
Bakın,
korkunun ecele faydası yok. İktidarda kalmak istiyorsanız korku imparatorluğu
yaratmak yerine halka hizmet etmeniz, size oy vermeyenleri ayrıştırmamanız,
demokrat, aydın ve ilerici olmanız gerekiyor. (CHP sıralarından alkışlar) 
Peki,
bu salgın geçtikten sonra ekonomik ve sosyal olarak vatandaşların yaralarını
sarmak için ne yapacaksınız, bunu çalışmaya başladınız mı? Aslında cevap belli.

ALİ
ÖZKAYA (Afyonkarahisar) - Kararları verdik. 
ALPAY
ANTMEN (Devamla) - Bu salgına bile geç kalan, hata üstüne hata yapan iktidar,
salgın sonrasında yaraların sarılmasında hiçbir başarı ve fayda
sağlamayacaktır. Bu, açık ve net. 
Bu
arada, konuştuğumuz 25’inci maddede, Allah aşkına, cezaevinde alkol kullanmayı
neden isyana teşvik gibi hücre cezasıyla cezalandırmayı düşünüyorsunuz?
Elbette, cezaevinde disiplin suçu işleyen cezalandırılsın ama bu kadar da
olmaz, el insaf vel merhamet diyor, yüce Meclisi saygılarımla selamlıyorum.
(CHP sıralarından alkışlar) 
BAŞKAN
– Aynı mahiyetteki önergeler üzerinde ikinci söz talebi Sayın Barış Atay
Mengüllüoğlu’nun.
Buyurun
Sayın Atay Mengüllüoğlu. (CHP ve HDP sıralarından alkışlar) 
BARIŞ
ATAY MENGÜLLÜOĞLU (Hatay) – Görevleri başında yitirdiğimiz sağlık emekçilerini
saygıyla anıyor, hayatını kaybeden yurttaşlarımızın ailelerine başsağlığı diliyor,
tedavisi devam edenlere geçmiş olsun diyorum. Bu konuşma hakkının kazanımı için
destek veren siyasi partilere de teşekkür ediyorum.
Ara
ara iktidara acaba çok mu haksızlık ediyoruz diye düşündüğüm zamanlar oluyor
benim. Çünkü her ne kadar Türkiye siyasi tarihinin en baskıcı hükûmeti ve
partisi olduğunu düşünsem de on sekiz yıl boyunca yaşattıkları sayesinde birçok
konuda bilgi sahibi olmaya başladığımızı da düşünüyorum aynı zamanda. Örneğin,
toplumun tüm kodlarıyla oynadıklarından yeni hâlimizi anlamak için sosyoloji
öğrendik, bu on sekiz yılda akıl sağlımızı korumak için psikoloji öğrendik,
sürekli gözaltılarla, tutuklamalarla uğraştığımız için hukuk öğrendik, şimdi de
coronavirüsle sanırım kendimiz mücadele etmek zorunda kalacağımız için
enfeksiyon hastalıkları öğreneceğiz. 
Fakat
görüyorum ki iktidar bu yaptıklarından hiçbir şey öğrenmemiş. Bir maske
dağıtmayı dahi altı günde organize edemediğini de görüyoruz, önce satmaya
niyetlendikleri maskeler, tepki gelince ücretsiz oldu. Sonra, önce “e-devletten”
sonra “PTT’den dağıtılacak.” dendi. CHP eski Milletvekili Gaye Usluer’e
“Eczaneden dağıtılsın.” dediği için troller, yandaş gazeteciler saldırdı,
profesörlüğüyle dalga geçildi ama sonunda eczanelerden dağıtılmasına karar
verildi.
Ya
dün ilan edilen sokağa çıkma yasağına ne demeli? Bu kadar organizasyondan
yoksun, bu kadar beceriksizce yapılabilir mi bu iş? Yarattığınız panikle on
binlerce kişiye virüs bulaşmadıysa gerçekten şanslıyız ki böyle bir ihtimal
yok. Sonuç, bütün geceyi halka cahil diyerek geçirdiniz. Dün İçişleri Bakanı
dedi ki “Biz Genel Başkanımızın talimatıyla yapıyoruz.” Sonra “tek adam rejimi”
deyince de kızıyorsunuz. 
Bunlar
iktidarın yapamadıkları. Peki, ne yapıyor? Zaten bildiğini yapmakta ve buna
devam etmekte mazhar. Salgın sırasında inşaatlara devam ediliyor, kayyum
atamaya devam ediliyor, ihalelere devam ediliyor, muhalif sosyal medya
paylaşımları nedeniyle gözaltılara devam ediliyor. Bunu yaparken de akıllara
durgunluk vermeyi ihmal etmiyor. İçişleri Bakanı ülkede her türlü tehlikeye
karşı kahramanca bir mücadele veriyor, yakın zamanda çok tehlikeli bir berberi
suçüstü yapmayı başardı!
Sırrı
Süreyya Önder bir konuşmasında “Saç kesmeyi örgüt üyeliğine delil sayan bu
absürt ve bir iki sene içerisinde şebeklik sayılacak polis fezlekelerine dikkat
çekmek için tıraş oldum.” demişti. Üzgünüm Sırrı abi, iktidar saç tıraşı
konusunda tam gaz devam ediyor. Bu arada siz nerede tıraş oluyorsunuz, onu da
gerçekten çok merak ettim. 
Devam
edeyim: Taksicilere dair kararla ilgili şaka yapan Twitter kullanıcısını,
“Yaşayamıyorum.” diyen tır şoförünü gözaltına aldırıyor. “Yaşayamıyorum,
çalışmam gerek.” dediği için gözaltına alınan arkadaşı denetimli serbestlikle
bırakılıp evde kalması gereken zamanda haftada bir karakolda imza atmaya
zorunlu kılmak da gerçekten takdire şayan. 
Başka
neler yapıyor Bakan? İşe gitmek için servise binene, yaşamak için kâğıt
toplayana ceza kesiyor. Arada canlı yayınlarda “Sınır yasa dışı bir şekilde
nasıl geçilir?” onun tariflerini veriyor. Tabii, bu sırada makineli tüfeklerle
çatışan çete serbest kalıyor. E, bu kadar işin gücün arasında kaçar. Çeteler de
sanırım sosyal mesafe kurallarına uyarak çatıştığı için para cezası da
kesilmiyor onlara. 
Şimdi
“infaz indirimi” adı altında bir af getirmeye çalışıyor iktidar. Niçin? Corona
için. 300 bin kişi cezaevlerinde istiflenmiş, bu yasayla rahatlayacakmış
içerisi. Fakat iktidar hesap kitap da bilmiyor anlaşılan. Bir yandan
“Cezaevlerini boşaltacağız.” diyor; bir yandan, bir yıl ceza alana bile -daha
önce yatmazken- “Beş ay yatacaksınız.” diyor. 
Peki,
bu yasa düzenlemesinde ne yok? Tutukluların salıverilmesi yok. AKP Genel
Başkanına hakaret, yok.
ALİ
ÖZKAYA (Afyonkarahisar) – Var, var.
BARIŞ
ATAY MENGÜLLÜOĞLU (Devamla) – Gazeteciye, yazara, siyasetçiye, muhalif
öğrenciye indirim yok. Bebekli, hamile, loğusa, çocuklu anneler yok. 
ALİ
ÖZKAYA (Afyonkarahisar) – Var. 
BARIŞ
ATAY MENGÜLLÜOĞLU (Devamla) – Siyasi tutuklu ise hasta ve yaşlılar yok. Terör
örgütüne üye olmamakla beraber propagandasını yapmak, hiç yok. 
Bu
uyduruk yasa herkese eşit uygulansa sizin yüzde 90’ınız şu an “terör örgütü”
dediğiniz eski yol arkadaşlarınıza yardım, yataklık ve propaganda yapmaktan
içeri girerdiniz, haberiniz olsun. (CHP ve HDP sıralarından alkışlar)
Pakette
neler olduğuysa günlerdir konuşuluyor. Ali İsmail’in, Berkin’in, Abdullah’ın
katiline af var. Soma’nın, Çorlu’nun, Ermenek’in, Aladağ’ın faillerine af var.
Dün “Katiller dışarı mı çıksın?” diyordunuz, işte çıkıyorlar. “Kadın
cinayetleri kapsam dışı.” diyorsunuz, “kadın cinayetleri” diye bir suç tanımı yok
ortada. Berfin’in yüzünü kezzapla yakan adama geri dönmek zorunda hissetmesi
size ne kadar güvendiklerinin karşılığı.
Bizimse
dediğimiz net: Bu bir salgın ve cezaevlerinin tümünü ceza erteleyip boşaltmak
ve çıkardığınız insanların takibini yapmak sizin göreviniz.
(Mikrofon
otomatik cihaz tarafından kapatıldı) 
BAŞKAN
– Sayın Mengüllüoğlu, tamamlayın sözlerinizi. 
BARIŞ
ATAY MENGÜLLÜOĞLU (Devamla) – Toparlıyorum. 
BAŞKAN
– Buyurun. 
BARIŞ
ATAY MENGÜLLÜOĞLU (Devamla) – Şu koca kampüste tek bir vekile bile maskesiz
dolaşmayan iktidar milyonlarca emekçiyi, binlerce mahkûmu aynı yerde yaşamaya,
durmaya, yemek yemeye zorunlu kılıyor ama vekillere kutu kutu maske,
dezenfektan gönderiyor, biterse yeniden gönderiyor. Neden? Sizin ya da bizim
sağlığımız milyonlarca emekçininkinden daha mı kıymetli? Dostoyevski der ki:
“Hepimiz Gogol’ün Palto’sundan çıktık!” Gogol “Palto” kitabında yoksul bir
memur olan Akakiyeviç'in bütün hayatı boyunca dişinden tırnağından artırarak
aldığı paltoyu çalanlara, çalınırken susanlara, ona üstten bakanlara, onu
görmezden gelenlere öldükten sonra musallat olmasını anlatır. Palto, halkın
canı pahasına yaşamak, sevdiklerini yaşatmak için döktüğü alın terinin, emeğin
simgesidir. Siz, halktan paltosunu alıyorsunuz, halk da sizden hakkını ve bunun
hesabını soracak ama emin olun hak da hesap da öteki dünyaya kalmayacak. (CHP
ve HDP sıralarından alkışlar)
FEHMİ
ALPAY ÖZALAN (İzmir) – Yürü be, yürü!
BARIŞ
ATAY MENGÜLLÜOĞLU (Hatay) – Sen yürü be! Doğru dürüst konuşun. “Yürü”ymüş!
Söyleyeceğin bir şey varsa kürsüye çık konuş. Artistlik yapmayın! (AK PARTİ
sıralarından ‘Yalancı’ sesi)
Yalancı
sensin! Bak, doğru konuşun. 
FEHMİ
ALPAY ÖZALAN (İzmir) – Maskeni tak, maskeni.
BARIŞ
ATAY MENGÜLLÜOĞLU (Hatay) – “Yalancı” falan diyemezsin. Doğru konuşun.
FEHMİ
ALPAY ÖZALAN (İzmir) – Maskeni tak.
DİRAYET
DİLAN TAŞDEMİR (Ağrı) – Korkmayın, bir şey olmaz, korkmayın.
BAŞKAN
– Arkadaşlar, bir müsaade edin. 
BARIŞ
ATAY MENGÜLLÜOĞLU (Hatay) – Üç saat konuşuyorsunuz, beş dakikalık etkisi yok.
BAŞKAN
– Arkadaşlar, bir müsaade edin.
Arkadaşlar,
bu arada da yani burada, Genel Kurulda saatlerce, sekiz saat, on saat, on iki
saat milletvekilleri çalışıyor. Korunmak üzere de burada günde tüketilen maske
adedi yaklaşık bin adettir. 600 milletvekilimiz var, biliyorsunuz.
ALİ
ŞEKER (İstanbul) – İşçilerin maskesi yok.
BAŞKAN
– Yani milyonlarca maskenin, on milyonlarca maskenin kullanıldığı bir noktada
buradaki milletvekillerinin kullandığı bin maskenin ha bire konuşulmasını da
doğru bulmadığımı Başkanlık Divanından ifade etmek istiyorum. (AK PARTİ
sıralarından alkışlar)
Aynı
mahiyetteki önergeler üzerinde üçüncü söz talebi Sayın Nazır Cihangir İslam’ın.
Sayın
İslam, buyurun. (CHP sıralarından alkışlar)
NAZIR
CİHANGİR İSLAM (İstanbul) – Öncelikle, Sayın Başkana ve bütün siyasi parti
gruplarına böyle bir çözüme destek verdikleri için teşekkür ediyorum.
Çok
değerli arkadaşlarım, evet, olağanüstü günlerden geçiyoruz, gerçekten dünyayı
kasıp kavuran bir salgını biz de yaşıyoruz ve ilk günden beri benim kişisel
olarak söylediğim ve önerdiğim şuydu, bunu bütün makamlara yazdım: Cezaevlerini
tahliye edin. Nasıl yapılırdı? Mesela, bir Cumhurbaşkanlığı kararnamesiyle en
azından tutuklular ve hükümlülerden nispeten daha hafif olanlar acilen,
kontrollü bir şekilde tahliye edilebilir ve içerideki nüfus düşürülebilirdi.
Niye istedik bunu, niye istedik? Şu anda içeride eğer bir salgın başlarsa
gerçekten binlerce ölüm yaşayabiliriz. Yani insanları cezalandırmanın amacı
topluma kazandırmaktır ama böyle bir uygulama, eğer içeride bir salgın başlarsa
ihtimale dayalı ölüm cezasına dönüşebilir.
Esas
problemimiz elbette ki başkadır. Bakın, bizim 100 bin nüfusa düşen mahkûm
sayımız 350, bunun dünya ortalaması 146 –bizde 350 iken 146- Avrupa Birliği
ortalaması 100. Asıl problem budur ve bizim hem yasal düzenlemeler hem de
uygulama hakkında, bu problemler hakkında ciddi çözümler üretmemiz gerekiyor. 
Değerli
arkadaşlarım, Sağlık Bakanının, değerli meslektaşımın çalışmalarını gerçekten
takdirle karşılıyorum, her dediğinin olmadığını, her önerdiğinin olmadığını da
biliyorum ama dün biz bir istisna yaşadık. Bunu niye yaşadık? Yani günlerdir
Sayın Bakan Fahrettin Koca’nın, tuğlaları böyle üst üste koyarak inşa ettiği,
halkla içine girdiği bir diyalog sonucu insanların gönüllü bir şekilde
kendilerini eve kapattıklarını, en azından büyük bir çoğunluğun böyle yaptığını
müşahede ettik fakat sizin Süleyman Soylu geldi, alttan bir tuğla çekti ve
bütün o inşayı dün gece âdeta çökertti. Neden? İnanın, dün gece bunun
nedenlerinin üzerinde düşünmeye çalıştım. Mesele şuydu arkadaşlar: Hepimiz
fizik olarak birbirimizden uzaklaştık ama inanın bana, kalbî ve toplumsal
olarak bir yakınlaşma sürecinin içine girdik. Yani ortak bir tehdidin üzerinde
duygusal olarak, vicdani olarak, bilgisel olarak akılla konuşmaya başladık. 
Bakınız,
baskı rejimlerini en çok ürküten şey bir toplumun akıl yürütmeye başlamış
olmasıdır. İşte benim kişisel kanaatim budur ki Sayın Koca’nın günbegün,
hepimizin desteğiyle birlikte yapıp inşa etmeye çalıştığı ve bu toplumu bu
beladan olabildiğince hafif bir şekilde atlatma gayretinin dün bir anlamda
sabote edildiğini gördük. Ben, İçişleri Bakanı Süleyman Soylu’yu dünkü
davranışından ötürü, bir insan olarak, bir hekim olarak, bir vekil olarak
kınıyorum. 
Değerli
arkadaşlarım, sizinle paylaşıp paylaşmamayı gerçekten düşündüm ama birkaç
gündür üzerinde çalıştığım bir konu: Biz 17 Martta Covidden ilk insanımızı
kaybettik, 17 Martta ilk ölümü yaşadık. Düne kadar 1.006 kişiyi kaybettik. Ben
açtım sadece İstanbul’daki defin sayısına baktım, 2019’la ve 2018’le arasında 1.791
artış var. Yani bizim Covidden 1.006 ölümüz var. Bütün ölülerin İstanbul’dan
verildiğini düşünün, 2018’e ve 2019’a göre 1.791 artış var. Kötü niyet
aramıyorum ama bir konuda hepinizi ve Sayın yüce Meclisi ikaz etme zorunluluğu
hissettim. Şimdi, arkadaşlar, bu 1.006 ölünün hepsini İstanbul’a verin, gene
açıklayamadığımız 700 küsur ölü var. Yani, teşbih hatasız olmaz, hani “Kedi
buysa ciğer nerede?” sorusu hepimizin aklına düşüyor. (AK PARTİ sıralarından
gürültüler) Müsaade edin. Bakın, sonra sisteme girdim, kodlama işlemlerine
baktım. Kodlama işlemlerinde bir yanlış yapılıyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
NAZIR
CİHANGİR İSLAM (Devamla) – Şöyle bir yanlış yapılıyor, hızlı gideceğim: Bir
hastanın Covid olmasının testle ve BT’yle ispatlanması isteniyor. Hayır, siz
bir pandemi döneminde, bir salgın döneminde o hastalığın varlığını değil, o
hastalığın yokluğunu göstermek zorundasınız. Yani size boğaz ağrısı ve ateşle
gelen ama neticede kaybedilen bir hastanın bana Covid olmadığını başka bir
teşhisi göstererek göstermek zorundasınız. Bu konuyu daha sonra gerekirse
sizlere yazılı olarak ileteceğim.
Bir
fotoğraf gerçekten beni üzdü. Dün o annenin kucağındaki kocaman çuval, kargoyla
gönderilen kemiklerin fotoğrafı beni üzdü. Değerli arkadaşlarım, önce olayın
tıbbi yönünü söyleyeyim: Bir insan kemiği veya insan cenazesi tıbbi işlem
görmesi gereken bir materyaldir, en azından diğer yönlerini düşünemiyorsanız
bunu böyle düşünmenizi rica ediyorum.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
NAZIR
CİHANGİR İSLAM (Devamla) – Bunu Sağlık Bakanlığının denetiminde yollamanız
gerekiyordu. Yani o cenazenin Sağlık Bakanlığının denetiminde gönderilmesi
gerekiyordu.
İkinci
mesele, müsle meselesi. Bunu daha önce konuşmuştuk. Sizler cenazeye saygı duyan
insanlarsınız, bütün hazırun böyle. Artık, ölen bir insanın bu ülkede
mahkemelerle, Anayasa Mahkemesiyle, İnsan Hakları Mahkemesiyle, bu dünyadaki
bütün hukuk sistemleriyle bağlantısı kesilmiştir, o insan hakkındaki davalar da
düşmüştür, artık o, en yüce mahkemeye havale edilmiştir. Ben bu anneden, bir
insan, bir hekim ve bir vekil olarak özür diliyorum.
Hepinize
saygılarımı sunuyorum. Sağ olun efendim. (CHP ve HDP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler...
Etmeyenler... Kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 207 sıra sayılı Ceza ve Güvenlik Tedbirlerinin İnfazı Hakkında Kanun ile
Bazı Kanunlarda Değişiklik Yapılmasına Dair Kanun Teklifi’nin 25’inci
maddesinde geçen “veya” ibaresinin “ya da” olarak değiştirilmesini arz ve
teklif ederiz.
 Mensur
Işık Tuma Çelik Murat Çepni
 Muş Mardin İzmir
 Züleyha
Gülüm Rıdvan Turan Tulay Hatımoğulları Oruç
 İstanbul Mersin Adana
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkan.
BAŞKAN
– Önerge üzerinde söz talebi Sayın Züleyha Gülüm’ün.
Buyurun.
(HDP sıralarından alkışlar)
ZÜLEYHA
GÜLÜM (İstanbul) – Şimdi, bu infaz yasasına ilişkin değerlendirmeleri yaparken
aslında infaz değil özel af demek daha doğru, doğru kelimeyle konuşmak lazım.
İnsanları ölüme gönderiyorsunuz diye anlatıyoruz ama anlamak istemiyorsunuz.
Belki örneklerle somutlaştırırsak, belki o insanları gözünüzün önüne
getirirseniz anlayabilirsiniz diye birkaç örnek vermek istiyorum.
Türkiye’de
1.500’e yakın hasta mahpus var, bunlardan 500’ü de ağır hasta mahpus. Somut
olarak bazılarını saymak istiyorum, burada hepsini sayma şansım yok. Mehmet
Salih Yıldız, 23 yaşında, hem kanser hem verem hastası, durumu ağırlaşmış
durumda ancak hastaneye götürülemiyor; Abdullah Turan, boyundan aşağısı felçli;
Serdar Yıldırım, belden aşağısı felçli; Engin Aktaş, iki eli yok. Bakın, şimdi,
bunların siz bu koşullarda cezaevinde yaşayabileceğini mi iddia edeceksiniz?
Metin Turan, iki gözü de görmüyor, dolayısıyla kendi temizlik ihtiyaçlarını
karşılaması mümkün değil. Yine tutuklulardan ve kadınlardan bir örnek vermek
istiyorum. Hülya Halaçkay, kendisine sürekli şiddet uygulayan eşi Kadir Ören’i
saldırıdan kurtulmak için öldürmek zorunda kaldı, astım hastası, hâlen tutuklu.
Bu özel af yasasında maalesef eşlerini öldürmek ya da erkekleri öldürmek
zorunda kalan kadınlara dair hiçbir düzenleme olmadığı gibi tutuklulara dair de
bir düzenleme yok. Abdurrahman Fidan, epilepsi hastası, karaciğerinde mermi
çekirdeği var, tüm yemeklere karşı alerjisi var ve siz diyorsunuz ki “Bunu da
tahliye etmeyeceğim.” Siti Gören, 70 yaşında, sağlık sorunları nedeniyle
ihtiyaçlarını kendisi karşılayamıyor, arkadaşları onun bakımını yapıyor. Yavuz
Selim Burgu, yüzde 54 engelli, ileri derecede böbrek hastası, tam 7 kez
ameliyat olmuş, çözüm üretilememiş ve şu an cezaevi koşullarında da tedavi
olması mümkün değil. Abdulçelik Karas, yüzde 80 şizofren hastası. İhtiyaçlarını
tek başına karşılayamıyor, kendisine zarar veren bir kişi. Aysun Şahin, MS
hastası. Kalp ritim bozukluğu var. Yüzde 48 engelli, felç olma riskiyle karşı
karşıya. İsa Gürbüz, KOAH hastası. Özellikle corona açısından en büyük risk
grubunu oluşturan hastalardan bir tanesi. Yılmaz Teker’in psikolojik
rahatsızlıkları var, epilepsi hastası, dili boğazına takılıyor, kendine zarar
veriyor; geçen yıllarda dudaklarını dikmişti protesto için ve buna rağmen bu kişi
de tahliye edilmiyor. 
Şimdi,
sizin bunların gerçekten cezaevinde kalabileceğini söyleyecek bir durumunuz var
mı? Ağır kelime kullanmak da istemiyorum gerçekten ama “Bunları cezaevlerinde
ölüme mi mahkûm etmek istiyorsunuz?”u somut hâliyle sormak istiyorum bir kez
daha.
Şimdi,
25’inci maddeye geldiğimizde, cezaevi koşulları zaten yeterince ağır değilmiş
gibi, bir de hücre cezasını artıran yeni düzenlemeler getiriyorsunuz. Bakın,
yeni düzenlemeden önce eski düzenlemeye bir bakalım. Hücre cezası nedir? Hücre
cezası aslında tecrittir ve tecrit de insan hakları bağlamında bir işkence
suçudur. Dolayısıyla hücre cezasının tümüyle kaldırılması gerekir. Hücre
cezasında ne oluyor? Bir mahpusu alıyorsunuz, kimseyle iletişimin olmadığı,
güneş ışığının girmediği, kimseye dokunamadığı bir odaya koyuyorsunuz. Burada
bir süre sonra bu kişide duyu kaybı oluyor: göremiyor, duymada problemler
oluyor ya da psikolojik sorunlar ortaya çıkıyor. Bu nedenle Avrupa Konseyi
İşkenceyi Önleme Komitesi, bu cezanın uygulama biçiminde orantılılık ilkesinin
uygulanmasının gerektiğini ve çok çok istisnai durumlarda uygulanmasının
gerektiğini söylüyor. İstisnai durumlar da çok açık; özellikle kendisine zarar
verdiği durumlar da ama bunun da çok kısa süreli uygulanması gerektiğini söylüyor.

Şimdi,
bizim hukukta nasıl? Maşallah, 1 ceza yetmiyor, 2’nci hücre cezası, o da
yetmiyor 3’üncü hücre cezası ve neredeyse hayatınızın büyük bir bölümünü hücre
cezasıyla geçirebileceğiniz bir düzenleme var. Bir gün ile yirmi gün arasında
değişiyor, birçok kez de uygulanabilme koşulları var. İşin daha vahim tarafı,
size 3 defa hücre cezası verildiğinde bu sefer şartlı salıvermeniz yakılıyor,
açık cezaevine çıkma koşullarınız ortadan kaldırılıyor, yine denetimli
serbestlikten de yararlanma koşullarınız ortadan kaldırılıyor.
Şimdi,
bugünse çok komik bir durum var. Tabii maddeye konulan şeyin kendisi de
gerçekten çok komik. Efendim, alkolle ilgiliymiş, cezaevinde alkol sokma ya da
bulundurma hikâyesi var deniliyor. “Nasıl?” diye sorduğumuzda şunu
söylemişlerdi: “Cezaevlerindeki bazı besinlerden, incirden alkol yapılıyor,
Alkol yapılırsa bizde hücre cezası vereceğiz.” Gerçekten komiksiniz. Hukuku bu
kadar keyfî uygulamanın, bu kadar saçma sapan uygulamanın bir örneği de
herhâlde başka bir yerde görülmemiştir.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
ZÜLEYHA
GÜLÜM (Devamla) – Şimdi, bakın, cezaevlerinin durumuna ilişkin bir örnek vermek
istiyorum. Balıkesir Kepsut Cezaevinde adli mahkûm Ulaş Yurdakul, Kürt olduğu
için bu cezaevi içerisindeki -infaz koruma memurlarının da olduğu, cezaevi
görevlilerinin de olduğu- bir çete tarafından öldürüldü. Şimdi, siz bize
diyorsunuz ki: “Bu cezaevi idare kurulları objektif karar verecek.” Öyle mi?
Bir Kürt gencinin öldürülmesine yardım ettiler, organizasyonuna katıldılar,
suçu örtbas etmek istediler. Avukat arkadaşımız bununla uğraştığı için,
mücadele ettiği için bu açığa çıkarılabildi, yoksa açığa çıkarılamayacaktı. 
Son
olay, Van T Tipi Cezaevinde bu corona günlerinde, yağmurlu havada, avluda sayım
alınmak istenmiş. Mahpuslar da demiş ki: “Yağmurlu havada sayım almayın, bizi
hasta edeceksiniz.” Ne yapmışlar? Haklarında eylem yaptığı gerekçesiyle tutanak
tutmuşlar. Şimdi ne yapacaklar? Eylem yaptınız diye disiplin cezası verecekler.
Bakın, cezaevi uygulamaları işte bu hâlde. 
(Mikrofon
otomatik cihaz tarafından kapatıldı) 
ZÜLEYHA
GÜLÜM (Devamla) – Bitiriyorum.
BAŞKAN
– Son sözlerinizi alayım, buyurun.
ZÜLEYHA
GÜLÜM (Devamla) – Son olarak, dün Kadıköy’de sağlık emekçilerine destek çağrısı
yapan Kadıköy Dayanışma üyeleri gözaltına alındı. Yetmedi, araçta işkence
yapıldı; yetmedi, boğazları sıkıldı. Şimdi, bakın, bu süreçte sağlık
emekçilerine destek vermek, muhalif olarak gördükleriniz tarafından yapılınca
suç hâline mi geliyor? Bir süre sonra siz bunları da içeri atacaksınız,
diyeceksiniz ki: “Bunlar da terör suçlusudur.”
Teşekkürler
(HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 25’inci maddesinde yer alan
“eklenmiştir” ibaresinin “ilave edilmiştir” ibaresiyle değiştirilmesini arz ve
teklif ederiz.
 Ayhan
Altıntaş  Yasin Öztürk  Ayhan Erel 
 Ankara 
Denizli Aksaray
 Ümit
Beyaz  Bedri Yaşar  Hüseyin Örs
 İstanbul Samsun Trabzon
 Arslan
Kabukcuoğlu
 Eskişehir
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz sayın Başkan.
BAŞKAN
– Önerge üzerinde söz talebi Sayın Bedri Yaşar’ın.
Buyurun.
(İYİ PARTİ sıralarından alkışlar)
BEDRİ
YAŞAR (Samsun) – Sayın Başkan, değerli milletvekilleri; yüce heyetinizi
saygıyla selamlıyorum.
Dün
burada infaz yasasını görüşürken saat 21.30 civarında bir duyuru aldık 
BURHAN
ÇAKIR (Erzincan) – 60 kere söylediniz, yeter ya.
BEDRİ
YAŞAR (Devamla) – 61 olsun, ziyanı yok, çok bilgiden bir zarar gelmez. Dediniz
ki: “Sokağa çıkma yasağı ilan edildi.” Hükûmet, dün gece itibarıyla,
Zonguldak’ı da buna dâhil ederek 31 ilimizde sokağa çıkma yasağı ilan etti.
Milletimiz ve vatandaşlarımız için karantina altındaki bu iki gün çok önemli,
aslında biz buna karşı değiliz, bundan önce de “Sokağa çıkma yasağı ilan
edilsin.” dedik ama bugün bile, iki gün süreyle alınmasını olumlu buluyoruz.
Bununla beraber, sokağa çıkma yasağını uygun bulmakla birlikte, uygulanış
şeklini ve zamanını uygun bulmadığımızı belirtmek istiyoruz. Sokağa çıkma
yasağının iki saat kala açıklanması, yer yer ülkemizde sosyal mesafeleri
kaldırmış ve istenmeyen görüntülere neden olmuştur. Bu görüntüler ve yaşanan
olayların tek bir sorumlusu vardır, o da tabii ki bugünkü Hükümettir. Şunu
ifade etmek istiyoruz, İbrahim ağabey, hani bir Erzurum şiiri var ya, “Eskiden,
kar yağardı Erzurum'a/Toprak damlarda sırt sırta yaşardık./Sabahnan kalkar
damlarımızı kürürdük.”, hani o damların arasında kazmayla, kürekle açılan
yollar vardı ya, hekimlerimiz “Bu geçtiğimiz otuz günde biz bu kadar gayretle
çalıştık ama sizin bu iki saatte oluşturduğunuz kargaşa var ya, o patikaların
üzerine çığ düşmüş gibi oldu. O kargaşada -elde ettiğimiz fayda/maliyet
analizine baktığınız zaman- bu olayların daha yoğun olduğunu düşünüyoruz.”
diyorlar. 
Dolayısıyla,
arkadaşlar, bu kararları vermeden önce daha bir dikkatli düşünmemiz lazım.
Hatta, İçişleri Bakanımız diyor ki: “Eğer biz bunu iki üç saat önce açıklamış
olsaydık daha yoğun kargaşalar olurdu.” Bu, şüyuu vukuundan beter bir ifadedir.
Yani sanki sokağa çıkma yasağı ilan edildiği anda veya edilmesi düşünüldüğü
anda Türk milleti bakkalları, manavları, fırınları talan edecekmiş görüntüsü
çıkar ki bu hiç doğru bir yöntem değildir. Dolayısıyla, bu, daha önceden
planlanıp programlanırsa bu tür izdihamların olmayacağını ben şahsen düşünüyorum.
Belki bundan sonra da farklı illerde bu tür uygulamalar olabilir. Dolayısıyla,
bu ilanların daha önceden planlı, programlı bir şekilde duyurusu yapılırsa
faydalı olacağını düşünüyoruz. Bu, otomatikman bir güvensizlik ortamını
oluşturuyor. Güven duygusunu orta yerden kaldırdığımız zaman bu tür
problemlerin altından kalkmamız da mümkün görülmüyor. 
Diğer
taraftan, olağanüstü bu dönemde cezaevlerinde yaşanan sıkıntıları önlemek
amacıyla getirilen infaz düzenlemesi yine bir torba yasaya dönüştürülmüştür.
Her geçen gün yargı bağımsızlığı zedelenmektedir. Yaşanan bu durumdan artık
toplumun bütün kesimleri etkilenmektedir. Bizzat Adalet Bakanı -2014 yılı Kasım
ayında yaptığı açıklamada- iktidara geldiklerinde yargıya güvenin yüzde
80’lerde iken yüzde 20’lerin altına indiğini ifade etmiştir. Bu, 2014 yılına
ait bir açıklama, bugün çok daha aşağılardayız. Hatırladığımız, sadece, her
paketten sonra yargıya güvenin daha kötüye gittiğidir. Hukukun Üstünlüğü
Endeksi’nde 2015 yılında 21 sıra birden gerileyen Türkiye, 2019 yılında 126
ülke içinde 109’uncu sırada yer alabilmiştir; sosyal adalet ilkesi
sıralamasında 41 ülke arasında 40’ıncı sırada yer almıştır; yargı bağımsızlığı
sıralamasında ise 140 ülke arasında 111’inci sıraya yerleşmiştir.
Değerli
milletvekilleri, çok geç olmadan yapılması gereken, yargının sorunlarının
siyasi saiklerle değil, evrensel ilkeler ve objektif kıstaslarla tespit
edilerek çözüme kavuşturulmasıdır.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
BEDRİ
YAŞAR (Devamla) – Yargıç güvencesiyle, tarafsız ve bağımsız bir yargı sistemi
oluşturulmalıdır. Türk yargısı bir an önce iktidarın tasallutundan kurtarılmalı
ve Türk milletinin her ferdine güven verecek bir adalet sistemi kurulmalıdır
diyor, yüce heyetinizi saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
25’inci
maddeyi oylarınıza sunuyorum: Kabul edenler… Etmeyenler… Kabul edilmiştir.
26’ncı
madde üzerinde2’si aynı mahiyette olmak üzere 3 adet önerge vardır.
İlk
okutacağım 2 önerge aynı mahiyettedir, birlikte işleme alacağım.
Türkiye Büyük
Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifinin 26’ncı maddesinin teklif metninden
çıkarılmasını arz ve teklif ederiz.
 Süleyman
Bülbül Zeynel Emre Saliha Sera Kadıgil Sütlü
 Aydın İstanbul İstanbul
 Turan
Aydoğan Alpay Antmen
 İstanbul Mersin

Aynı
mahiyetteki diğer önergenin imza sahipleri:
 Mensur
Işık Rıdvan Turan  Züleyha Gülüm
 Muş Mersin İstanbul
 Murat
Çepni Oya Ersoy Tulay Hatımoğulları Oruç
 İzmir İstanbul Adana
 Tuma
Çelik Hakkı Saruhan Oluç
 Mardin İstanbul
BAŞKAN
– Komisyon aynı mahiyetteki önergelere katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz, Sayın Başkan.
BAŞKAN
– Aynı mahiyetteki önergeler üzerinde ilk söz Sayın Süleyman Bülbül’ün.
Buyurun.
(CHP sıralarından alkışlar)
SÜLEYMAN
BÜLBÜL (Aydın) – Değerli arkadaşlar, bugün, dün gece saat on ikiden beri çok
üzüntü içerisine girdim. Dün 22.47’de ara verdik, bir gün sonraya bıraktık,
bugüne bıraktık. Arabaya bindim, evime giderken Hoşdere Caddesi’nde bütün
bakkalların, marketlerin önünde yüzlerce insan; arabalar konvoy hâlinde, millet
ekmek derdinde, millet makarna derdinde, millet pirinç derdindeydi. 
ALİ
ÖZKAYA (Afyonkarahisar) – Tekel büfesine mi gittin Süleyman Bey?
SÜLEYMAN
BÜLBÜL (Devamla) – Neden böyle oldu? Şundan böyle oldu: Devleti yönetmekte
acziyet gösterenler dün verdikleri kararla milleti sokağa döktüler. Bilim
Kurulu üyelerinin, Sayın Sağlık Bakanının, sayın sağlık emekçilerinin üç aydan
beri yapmış oldukları çalışmalar, “Evde izole.” “Evde kal.” demekle salgının
yayılmasına engel olmak için yapmış oldukları çalışmalar birden gitti.
Aydın’da, İstanbul’da, Manisa’da, Adıyaman’da, Nevşehir’de millet
sokaklardaydı; maskeleri yoktu, mesafeleri yoktu ve en kötüsü, Bilim Kurulu
üyesinin “Biz kürekle karı temizlerken çığ geldi tepemize bindi.” dediği gibi
oldu. Yazık! Devlet yönetimi böyle olmaz arkadaşlar. Devlet yönetiminde sokağa
çıkma yasağı ilan edeceksen iki saat önce “Şu saatte başlayacak” diyemezsin.
Devlet yönetiminde daha önce karar alırsın, belediyelerle irtibata geçersin.
İstanbul Büyükşehir Belediye Başkanına dahi haber verilmeyen bir karar
alınmıştır. Nerede pandemi kurullarınız? Biz buraya çıktığımız zaman daha
önceki günlerde, pandemi kurullarına, il pandemi kurullarına mutlaka ve
mutlaka, Hükûmete, Tabipler Birliğinden temsilci alın, sivil toplum kurullarından
temsilci alın, demokratik kitle kuruluşlarından temsilci alın dediğimiz zaman
niye “Hayır.” dediniz? Şu anda İstanbul’u, Ankara’yı, İzmir’i ve birçok
belediyeyi kazanmış belediye başkanlarını, yerel yönetimleri tanımıyorsunuz.
Böyle devlet yönetimi mi olur? 
Bakın,
arkadaşlar, devlet yönetiminin nasıl olduğunu size anlatayım: Refik Saydam’ı
biliyor musunuz? Atatürk döneminde Refik Saydam Hıfzıssıhha Enstitüsü kuruldu.
Bunun görevi neydi? Bulaşıcı hastalıklar konusunda ne yapılıyordu? Gerekli aşı üretmek,
gerekli çalışmalar yapmak. Aşı, serum üretti; çiçek aşısını üretti ve ihraç
ettiler. İkinci Dünya Savaşı’nda çiçek aşısını ihraç ettiler. Sonra ne oldu?
AKP Hükûmeti döneminde, 2004’te Aşı Üretim Enstitüsü ve 2011’de de bu kurum
kapatıldı. Ne oldu? Bugüne geldik ve Bilim Kurulundan bir profesör bugün diyor
ki: “Biz aşı üretim teknolojisine sahip değiliz.” Neden? Sağlığı müşteri gören
yapı yüzünden. Bu anlayış nereye geldi? Bugüne geldi. Bakın, arkadaşlar, tek
adam rejimi… Tek adam rejimiyle eğitimde, sağlıkta, kültürde nereye gelmişsek
bugün de adalette aynı yere geldik.
MHP’nin
vermiş olduğu af teklifiyle, infaz indirimi teklifiyle -25 Eylülde teklif
verdi- bu teklifle beraber o zaman 253 bin tutuklu ve hükümlü vardı. Ne oldu?
Bugüne geldik, 20 Mart 2020’ye geldik. Ne oldu? Diş macunu, tüpünden çıktı. O
günden bugüne suç işleyenler, af gelecek diye suç işleyenler ne oldu? Bugüne
kadar niye beklediniz? Tam iki sene niye beklediniz? 253 bin kişi vardı
cezaevinde, şu anda 300 bin kişi var; 50 bin kişi cezaevine girdi. Bunun
hesabını kim verecek? Tabii ki AKP verecek, bunun hesabını verecek. (CHP
sıralarından alkışlar)
ALİ
ÖZKAYA (Afyonkarahisar) – Suç işleyenin hesabını biz niye verelim ya, gitsin
kendisi versin.
SÜLEYMAN
BÜLBÜL (Devamla) – Değerli arkadaşlar, biz hukuk fakültesinden mezun olurken
infaz hukukunda infaz adaletini, infaz eşitliğini… “Ayrımcılık yapmayın.”
derlerdi. Nerede var? Getirdiğiniz infaz indirimi teklifinde nerede adalet var,
nerede eşitlik var? Nerede var? Bakıyorsunuz, alıyorsunuz. Cezaevlerinde
gazeteciler, cezaevlerinde “tweet” atanlar, cezaevlerinde insan hakları
savunucuları… Diğerleri nerede? Soma’da, Ermenek’te, Aladağ’da, tren
kazalarında sanık olanların cezaları 1/2’ye indirilecek ve tahliye olacaklar…
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi Sayın Bülbül.
SÜLEYMAN
BÜLBÜL (Devamla) – …denetimli serbestlikten yararlanacaklar, böyle şey olabilir
mi? 30 Mart 2020’den önce aynı suçu işleyen bir kişi on yıl ceza almışsa, 1/2
beş yıl, denetimli serbestlik üç yıl, iki yıl sonra çıkacak. 1 Nisanda aynı
suçu işleyen kişi ne kadar yatacak? Dört yıl yatacak. Böyle bir mantık olabilir
mi? Bir günden böyle bir eşitsizlik olabilir mi? Ne yaptınız? Ülkede sağlık,
kültür, eğitimi de bu hâle getirdiniz, adaleti de bu hâle getirdiniz. On sekiz
yıldan beri mahkemelerde adil yargılanma hakkını, mahkemelerde hukuk devletini,
mahkemelerde talimatlı hâkimlik yapanlarla birlikte adaleti bu hâle getirdiniz.
Bu tabii sorulacak, bunun hesabı zamanı geldiği zaman sorulacak. İnfazda
adaleti, infazda eşitliği hep beraber, birlikte sağlayacağız, toplumsal
mutabakatla sağlayacağız, hep birlikte sağlayacağız. (CHP ve HDP sıralarından
alkışlar) 
(Mikrofon
otomatik cihaz tarafından kapatıldı)
SÜLEYMAN
BÜLBÜL (Devamla) – Çözüm bellidir arkadaşlar, demokrasi ve özgürlüktür.
Teşekkür
ederim.
BAŞKAN
– Aynı mahiyetteki önergeler üzerinde ikinci söz talebi Sayın Hakkı Saruhan
Oluç’un.
Buyurun
Sayın Oluç. (HDP sıralarından alkışlar)
HAKKI
SARUHAN OLUÇ (İstanbul) – Sayın Başkan, sayın vekiller; günlerdir burada hukuk
konuşuyoruz ama siz tabii ki duymuyorsunuz. Çünkü aslında hukukun evrensel
ilkelerini, kurallarını ve içeriklerini bir kenara bırakmışsınız yani hukuk
sizin için sadece iktidarınızı sürdürmenin bir aracı hâline gelmiş. Hukukun
içindeki en önemli unsurun adalet olduğunu unutmuşsunuz, bunu silmişsiniz
kafanızdan. Adil olma anlayışını ve vicdanı içermeyen bir hukuk, hukuk
değildir. Onlar sizin çıkardığınız kanunlardır ama iktidarınız sona erdiğinde o
kanunlar da sizinle birlikte silinir gider. Siz hukuk ve adalet terazisini kırdınız çok açık bir şekilde. Bunu
kırdığınız gibi, baskı kurduğunuz yargı mensupları da, hâkimler de cübbelerine
ilik açmak zorunda kaldılar sizin kararlarınızı, direktiflerinizi hukuka aykırı
olarak yerine getirmek için. İlik açtırdınız hâkimlerin cübbelerine. 
Türkiye’nin
imzalamış olduğu uluslararası demokratik sözleşmelere ve Anayasa’ya aykırı bir
teklif getirdiniz, bunu tartışıyoruz. Şimdi bunları niye söylüyorum? Dün bir
sokağa çıkma yasağı kararı alındı, biliyoruz. Şimdi, bu krizi, coronavirüs
salgını krizini bu iktidar yönetemiyor, yönetemiyorsunuz. Yani yanlış önlem
sizde, eksik önlem sizde, geç kalmış önlem sizde; hepsini siz yapıyorsunuz ve
bunları niye yapıyorsunuz? 
ALİ
ÖZKAYA (Afyonkarahisar) – Dünyanın en iyisini yapıyoruz. 
HAKKI
SARUHAN OLUÇ (Devamla) - Kibirlisiniz çünkü. Dünyada böyle berbat bir kriz
yönetimi yok. 
ALİ
ÖZKAYA (Afyonkarahisar) – En iyisini yapıyoruz, dünyada bizden daha iyisi yok. 
MERAL
DANIŞ BEŞTAŞ (Siirt) – Dinleyin, dinleyin!
GARO
PAYLAN (Diyarbakır) – Dinle, dinle!
HAKKI
SARUHAN OLUÇ (Devamla) - Dünyanın 181 ülkesinde coronavirüs salgını var, birçok
yerde sokağa çıkma yasağı ilan ediliyor, bu kadar pespaye bir sokağa çıkma
yasağı ilanı dünyanın hiçbir ülkesinde görülmedi. Bunu da bir kenara yazın!
(HDP sıralarından alkışlar) 
ALİ
ÖZKAYA (Afyonkarahisar) – Yanlış. 
ORHAN
KIRCALI (Samsun) – Yanlış söylüyorsun. 
HAKKI
SARUHAN OLUÇ (Devamla) - Şimdi, mesele evde kalma ya da tam karantinaya karşı
olmak değil; biz evde kalmadan, tam karantinadan yanayız ama bunu nasıl yerine
getirdiğinizi tartışıyoruz. Böyle bir önlem yok. Şimdi, neden bunu
yapıyorsunuz? Çünkü kibirlisiniz, çünkü ortak akıl istemiyorsunuz,
üretmiyorsunuz, çünkü muhalefet partilerini, toplumsal ve siyasal muhalefeti
dinlemiyorsunuz, yok sayıyorsunuz, çünkü siyasi fırsatçılık her yerinize sinmiş
vaziyette. 
Şimdi,
bakın, neyi anlatacağım size: İçişleri Bakanlığı bir genelge yayınladı dün ve
sokağa çıkma yasağı ilan etti; değil mi? Bu genelge Anayasa’ya da aykırı, İl
İdaresi Kanunu’na da aykırı. 4 maddede sayacağım, kayıtlara geçsin diye
sayacağım. Anayasa’nın 15’inci maddesi, sokağa çıkma yasaklarının, yani temel
hak ve özgürlüklerin kullanılmasının engellenmesinin nasıl olacağını yazıyor. Burada, salgın hastalık durumunda temel hak ve
özgürlüklerin kısıtlanabileceği gibi bir madde yok, Anayasa 15’e göre yok yani
ona dayanarak İçişleri Bakanlığı genelgesi olmaz, onu bir kenara koyalım. Nasıl
olabilir? Anayasa’nın 119’uncu maddesine göre, OHAL ilanı yoluyla olabilir.
Şimdi onu size anlatmama gerek yok çünkü siz OHAL iktidarısınız. 20 Temmuzda
OHAL siyasi darbesini yaparak iki buçuk yıl bu memleketi OHAL’le yönettiniz.
Onu bildiğiniz için -vakit kaybetmemek için- üzerinde durmayacağım ama şunu çok
açık söyleyelim, olağanüstü hâl ilan etme yetkisi Cumhurbaşkanına ve onaylama
yetkisi Meclise verilmiştir yani İçişleri Bakanının buna dayanarak da böyle bir
sokağa çıkma yasağı ilan etme yetkisi yoktur, onu da bir kenara koyalım. 
Üç:
“İl İdaresi Kanunu’nun 11/C maddesine dayanarak” diyor İçişleri Bakanlığı
Genelgesi’nde, bu da doğru değil çünkü 11/C maddesi İçişleri Bakanına değil
valilere yetkiler veriyor, İçişleri Bakanına vermiyor. Valilere de sokağa çıkma
yasağını ilan etme yetkisini vermiyor, bunu da vermiyor. Şimdi, buna da
dayanamazsınız. 
Dört: “Umumi Hıfzıssıhha Kanunu’nun 27’nci ve 72’nci
maddelerine dayanarak” diyor Genelge. Şimdi, buraya baktığımızda o da uygun
değil.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi. 
HAKKI
SARUHAN OLUÇ (Devamla) - Tamamlıyorum efendim.
Çünkü
Umumi Hıfzıssıhha Kanunu’nun 27’nci ve 72’nci maddelerine de uygun değil, orada
salgın hastalık durumunda alınması gereken tedbirler yazılmış ama o tedbirler
kapsamında sokağa çıkma yasağı diye bir şey de yok, buna da aykırı.
Şimdi,
bütün bunları niye anlatıyorum ben size? Kayıtlara geçsin diye. Bir teamül
oluşturmaya çalışıyor İçişleri Bakanlığı. Hiçbir şeye, hiçbir hukuka ve
Anayasa’ya uygun olmadan sokağa çıkma yasağı ilan edebilme teamülü oluşturmaya
çalışıyor. Şimdi, böyle bir hukuk devleti, böyle bir hukukun üstünlüğü anlayışı
olamaz. Bu bir polis devleti anlayışıdır, bu kabul edilebilir bir şey değildir.
Anayasal suç işleniyor açıkça. Dolayısıyla bunun kayıtlara geçmesi lazım. “Bunu
umursamıyoruz.” demeyin çünkü yol olur. Yol olduğu zaman, kime nasıl zarar
verir o yol bilinmez; bunu da size bir kez daha hatırlatmış olalım. 
Teşekkür
ediyorum. (HDP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler...
Etmeyenler... Kabul edilmemiştir. 
ÖZLEM
ZENGİN (Tokat) – Bir açıklama yapabilir miyim Sayın Başkanım?
BAŞKAN
– Buyurun Sayın Zengin.
V.- AÇIKLAMALAR (Devam)
37.- Tokat Milletvekili Özlem Zengin’in, İstanbul
Milletvekili Hakkı Saruhan Oluç’un görüşülmekte olan 207 sıra sayılı Kanun
Teklifi’nin 26’ncı maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
ÖZLEM
ZENGİN (Tokat) – Sayın Başkanım, ben de arkadaşlarımızın… Yani bu kayda geçmesi
meselesi anlamlı ama ben faydasız buluyorum. Asıl mesele birbirimizi
anlayabilmemiz ama yine de kayda da geçsin, söyleyelim.
Şimdi,
bu sokağa çıkma yasağını ilan eden, valilikler yani her bir valilik ayrı ayrı
karar verdi; 5442 sayılı İl İdaresi Kanunu’nun 11’inci maddesinin (C) fıkrasına
dayanarak buna karar verdiler. Yani her bir valilik ayrı ayrı kararını verdi.
ALİ
ŞEKER (İstanbul) – Eş zamanlı.
ÖZLEM
ZENGİN (Tokat) – İçişleri Bakanlığı uygulamaya dair kendi personeli için bir
genelge yayınladı yani nasıl yapılacağına dair bir izah getirdi. Bunun kararını
veren sonuçta İçişleri Bakanlığı değil, valilikler bu kararı verdi. Valilikler
de şu anki sistem içerisinde aslında Cumhurbaşkanımıza bağlı. O sebeple,
Anayasa’ya aykırı bir durum yok. Ben de bunu bir kez daha ifade etmek istedim.
Teşekkür
ederim.
MERAL
DANIŞ BEŞTAŞ (Siirt) – Böyle bir açıklama olabilir mi yahu, kanun burada!
ÖZLEM
ZENGİN (Tokat) – Kanun buradaydı, ben de kanuna bakarak söylüyorum. 
HAKKI
SARUHAN OLUÇ (İstanbul) – Sayın Başkan…
BAŞKAN
– Buyurun Sayın Oluç.
38.- İstanbul Milletvekili Hakkı Saruhan Oluç’un, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Aynı
kanunu nasıl bu kadar farklı yorumluyoruz çok ilginç. Benim önümde de İl
İdaresi Kanunu’nun 11/C maddesi var ve orada valilere sokağa çıkma yasağı ilan
etme yetkisi yok.
ÖZLEM
ZENGİN (Tokat) – Var, var.
HAKKI
SARUHAN OLUÇ (İstanbul) – Yok, bakın, okuyayım isterseniz size. Yani sizin
önünüzde de var, siz de okuyabilirsiniz. Diyor ki: “Vali, kamu düzeni veya
güvenliğinin olağan hayatı durduracak veya kesintiye uğratacak şekilde
bozulduğu ya da bozulacağına ilişkin ciddi belirtilerin bulunduğu hâllerde on
beş günü geçmemek üzere ildeki belirli yerlere girişi ve çıkışı kamu düzeni ya
da kamu güvenliğini bozabileceği şüphesi bulunan kişiler için sınırlayabilir;
belli yerlerde veya saatlerde kişilerin dolaşmalarını, toplanmalarını,
araçların seyirlerini düzenleyebilir veya kısıtlayabilir.” 
ALİ
ÖZKAYA (Afyonkarahisar) – Tamam, kısıtladı işte. 
HAKKI
SARUHAN OLUÇ (İstanbul) – Burada demiyor ki: “Valiler illerinde sokağa çıkma
yasağı ilan edebilirler.” Bunu yazmıyor. 
BAŞKAN
– Teşekkür ediyorum Sayın Oluç. İl İdaresi Kanunu’nu görüşürken bunları
tartışalım bence.
ALİ
ÖZKAYA (Afyonkarahisar) – Kısıtlılar, herkes zaten evde oturuyor. 
HAKKI
SARUHAN OLUÇ (İstanbul) – Hukuk böyle bir şey anlamazsınız ama böyle bir şey,
evet.
ALİ
ÖZKAYA (Afyonkarahisar) – Ya siz anlamazsınız, siz işinize geleni anlıyorsunuz.
HAKKI
SARUHAN OLUÇ (İstanbul) – Ya, size göre hukuk oluyor işte. 
MERAL
DANIŞ BEŞTAŞ (Siirt) – Ya, siz hukuku sadece kendi çıkarlarınız için
düşünüyorsunuz, işinize geldiği gibi yorumluyorsunuz.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 26’ncı maddesinin birinci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz.
 Ayhan
Altıntaş Ayhan Erel  Hüseyin Örs
 Ankara Aksaray Trabzon
 Yasin
Öztürk Ümit Beyaz Arslan Kabukcuoğlu
 Denizli İstanbul Eskişehir
 Muhammet
Naci Cinisli
 Erzurum
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkan.
BAŞKAN
– Önerge üzerinde söz talebi Sayın Muhammet Naci Cinisli’nin. (İYİ PARTİ
sıralarından alkışlar)
MUHAMMET
NACİ CİNİSLİ (Erzurum) – Sayın Başkan, değerli milletvekilleri; Genel
Kurulumuzu saygıyla selamlarım. 
Sözlerimin
başında hemen belirtmeliyim ki çok çok üzgünüm. Ülkemiz için, milletimiz için,
devletimiz için, geçmişte ülkeye hizmet etmiş büyüklerimiz adına, gelecek
nesiller adına çok üzgünüm. Ülkeyi bu kadar kötü yönetebilen bir anlayışın,
senelerdir seçim kazanma taktikleri ve maharetleriyle, geçmiş birikimleri,
gelenekleri, değerleri, inançları hoyratça harcayıp geleceğe ve bizlere gerek
sosyal gerek kültürel gerek maddi gerekse manevi çöküntüye uğratılmış bir miras
bırakacakları için çok üzgünüm. 
Devletler
tarihte zaman zaman böyle dönemler yaşamıştır; kimi devletler zor toparlanmış,
kimisi daha kolay altından kalkmıştır. Biz de Allah’ın izniyle milletimizin
irfanı, feraseti, AK PARTİ iktidarının hiç tahammül göstermediği, fırsat
vermediği iyi yetişmiş, bilgili, tecrübeli, genç insanlarımızla birlikte,
geride bırakılan bu yükü şerefle, onurla kaldırırız, görevimiz bu. Fakat neden
böyle oldu, gerek var mıydı? On dokuz sene iktidar olmak kime nasip olmuş,
neden kıymeti bilinmedi? Geride kalan on dokuz senenin, perişan olan
ekonominin, tarımın, eğitim sisteminin, adalet sisteminin, bürokrasinin, dış
politikanın hesabı nasıl verilecek? Bugünlerde Suriyelilerden bahseden var mı?
Ben duymuyorum, bugünlerde S-400’lerden bahseden var mı? Onu da duymuyorum.
Fakat, ne hazin ki Kanal İstanbul’dan bahsedilebiliyor. Altyapıları hazır fuar
alanları, kocaman havalimanları varken, tanıdık müteahhitlere yeşil alanda
hastane yaptırmak konuşulabiliyor. 15 Temmuz şehit ve gazileri için toplanan
yardımların, Deniz Feneri’nin, İşsizlik Fonu’nun, ihtiyat akçesinin, deprem
vergilerinin nereye harcandığına dair hesap verilmeden, vatandaşımıza hiç
sıkılmadan IBAN numarası verilebiliyor. Millî tasarruf için bile itibardan hâlâ
tasarruf edilmezken, saray için lüks araba ihaleleri açılabiliyor. Afrika
Kalkınma Bankasına böyle bir zamanda 25 milyar lira gönderilebiliyor. 
Çok
değerli AK PARTİ milletvekilleri, bizim kimseyle düşmanlığımız yok. Bizim İYİ
PARTİ olarak meselemiz, sizler, partiniz, siyasi kimlikler değil; dünkü
konuşmamda da ifade ettiğim gibi tam da bu sergilenen anlayışla mücadelemiz
ülkemizin üstüne gölgesi düşmüş bu fena anlayışınızla. Her günün bir gecesi,
her gecenin güneş doğan bir sabahı var. Milletimiz endişe etmesin lütfen, bu
güneş doğacak. Kalkınmacı, milliyetçi, demokrat, iyi yetişmiş, vatanperver
kadrolara sahip İYİ PARTİ olarak biz göreve talibiz. 
Yaşadığımız
sokağa çıkma yasağı skandalına gelirsek, dediğim gibi tam bir skandal. Öyle bir
skandal ki AK PARTİ’nin devlet yönetme anlayışının bir yansıması âdeta. AK
PARTİ’nin, Suriye krizi, FETÖ ve PKK’yla girdiği lüzumsuz ve tehlikeli
ilişkiler, S-400 meselesi, tarım, eğitim, dış politikadaki krizler ve
skandallar ile bu sokağa çıkma yasağı skandalı arasında hâl, tavır, karar alma,
bilgisizlik, öngörüsüzlük ve ciddiyetsizlik açısından hiçbir fark yok aslında.
Tek fark sonuçlarının hissedilme süresinde. Dün verilen kararın ve politikanın
sıkıntısı, milletimiz tarafından birkaç dakikada hissedildi. Diğer sorunlarda
ise milletimiz alınan kararların, felaketlerin sonuçlarını daha uzun süre sonra
görüyor, anlıyor, hissediyor ve hissedecek. Bu krizlerin yükünü de yine
milletimiz ve gelecek nesiller omuzluyor ve omuzlayacak. Devlet kaos çıkarmaz;
devlet öngörüsü, tecrübesi, bilgisi, ciddiyetiyle kaosu önler. Dün gece alınan
kararın sonucu yalnızca birkaç dakika içinde yaşanan kaosla sınırlı değildir.
Dün gecenin asıl büyük yansıması, kahraman sağlık çalışanlarımızın, aziz
milletimizin binbir fedakârlıkla alt etmeye çalıştığı günümüzün vebası coronayı
belki de önü alınmaz hâle getirmeniz oldu. Bundan sonraki hastaların, vefat
edecek vatandaşlarımızın hesabını nasıl vereceksiniz?
Değerli
milletvekilleri, anlaşılıyor ki AK PARTİ yorgun, yeni gelişen ülke ve dünya
meseleleri için bilgisi, birikimi eksik. Bu ağır, mesuliyet isteyen, tecrübe,
birikim, bilgi, ciddiyet isteyen yükü artık kaldıramıyor. Ülkemizin menfaatleri
gereği doğru karar alma vakti artık hem iktidar hem de muhalefet için
gelmiştir. Ülke hepimizin, ülkemizi korumalıyız. Allah’ın izniyle ebet müddet
yaşayacak dediğimiz devletimizi daha fazla maceraya, riske atmamalıyız. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi. 
MUHAMMET
NACİ CİNİSLİ (Devamla) – Son günlerdeki aksamalarda sayın bakanların
açıklamalarından da anlıyoruz ki devlet tek sesli yeni sistemle çalışamıyor;
sağlıklı, doğru kararları tek bir kişi zamanında alamıyor; milletimizin bilgi
birikimini, ferasetini yönetim sistemimize aktaramıyor. Bu yaşananlar tekrar
gösteriyor ki sorumluluğu paylaştıran, adil, sigortaları bulunan, Türkiye Büyük
Millet Meclisinin, milletimizin iradesini hakkıyla yansıttığı, iyileştirilmiş
demokratik parlamenter sisteme daha geç olmadan geçmeliyiz. Bu niyetle
yapılacak her türlü girişime milletimizin iyiliği için İYİ PARTİ olarak destek
vereceğimizi ifade eder, Genel Kurulu saygıyla selamlarım. (İYİ PARTİ
sıralarından alkışlar) 
BAŞKAN
– Önergeyi oylarınıza sunuyorum: Kabul edenler…
LÜTFÜ
TÜRKKAN (Kocaeli) – Sayın Başkan, karar yeter sayısı istiyorum. 
BAŞKAN
– Başladım işleme, kusura bakmayın. 
LÜTFÜ
TÜRKKAN (Kocaeli) – Başkanım, yerimden fırladım; 60 yaşında ancak bu kadar
hızlı kalkabiliyorum. 
BAŞKAN
– Ben ne bileyim, ben hızlı hareket ettim herhâlde. 
LÜTFÜ
TÜRKKAN (Kocaeli) – İstirham ediyorum Sayın Başkan.
BAŞKAN
– Ama işlem başladı.
LÜTFÜ
TÜRKKAN (Kocaeli) – Sayın Başkanım, ben ayağa kalktım, siz ondan sonra
konuştunuz.
BAŞKAN
– Sayın Türkkan, işlemi başlatmış oldum, yapmayın ya. 
LÜTFÜ
TÜRKKAN (Kocaeli) – Sayın Başkan, ben ayağa kalktım, herhâlde duyamadınız siz.
BAŞKAN
– Sayın Türkkan, ben sizin niye ayağa kalktığınızı nereden bileyim
söylemezseniz? 
ALİ
ŞEKER (İstanbul) – Ama ayağa kalktığını biliyorsanız mesele yok.
BAŞKAN
– Bakın, efendim…
LÜTFÜ
TÜRKKAN (Kocaeli) – Sayın Başkan, bir grup başkan vekili size bakıp ayağa…
BAŞKAN
– Şimdi maddeyi oylarken istersiniz, fark etmiyor ki, önerge işlemini
başlattım. 
LÜTFÜ
TÜRKKAN (Kocaeli) – Devam edin efendim.
BAŞKAN
– Maddede isteyin yani onu söylüyorum, şimdi maddeyi oylayacağım. 
Evet,
önergeyi oylarınıza sunuyorum: Kabul edenler... Etmeyenler... Kabul edilmemiştir.

LÜTFÜ
TÜRKKAN (Kocaeli) – Talebimi yeniliyorum Başkanım. Oylama öncesi, karar yeter
sayısı…
BAŞKAN
- Karar yeter sayısını arayacağım.
Maddeyi
oylarınıza sunuyorum: Kabul edenler... Etmeyenler... Karar yeter sayısı yoktur.
On
dakika ara veriyorum. 
Kapanma Saati:20:31
BEŞİNCİ OTURUM
Açılma Saati: 20.44
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Enez KAPLAN (Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Beşinci Oturumunu açıyorum.
26’ncı
maddenin oylanmasında karar yeter sayısı bulunamamıştı.
Şimdi
maddeyi yeniden oylarınıza sunacağım ve karar yeter sayısı arayacağım: Kabul
edenler… Etmeyenler… Kabul edilmiştir, karar yeter sayısı vardır.
207
sıra sayılı Kanun Teklifi’nin görüşmelerine devam ediyoruz.
Komisyon
yerinde.
27’nci
madde üzerinde 2’si aynı mahiyette olmak üzere 3 adet önerge vardır, ilk
okutacağım 2 önerge aynı mahiyettedir, birlikte işleme alacağım.
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 27’nci maddesinin teklif
metninden çıkarılmasını arz ve teklif ederiz.
 Alpay
Antmen Turan Aydoğan Zeynel Emre
 Mersin İstanbul İstanbul
 Süleyman
Bülbül Saliha Sera Kadıgil Sütlü Ali Şeker
 Aydın İstanbul İstanbul

Aynı
mahiyetteki diğer önergenin imza sahipleri:
 Mensur
Işık Tuma Çelik Rıdvan Turan
 Muş Mardin Mersin
 Murat
Çepni Züleyha Gülüm Tulay Hatımoğulları Oruç
 İzmir İstanbul Adana
 Ömer
Faruk Gergerlioğlu
 Kocaeli
BAŞKAN
– Komisyon aynı mahiyetteki önergelere katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Aynı mahiyetteki önergeler üzerinde ilk söz Sayın Ali Şeker’in.
Buyurun
Sayın Şeker. (CHP sıralarından alkışlar)
ALİ
ŞEKER (İstanbul) – Teşekkür ediyorum Sayın Başkan.
2019’da
dünya genelinde 250 gazeteci, gazetecilik faaliyetleri nedeniyle tutuklandı.
Gazetecilerin en çok tutuklandığı ülkeler Çin ve Türkiye oldu maalesef.
Türkiye, aynı Çin gibi kendi içine kapanıyor. Dünya Basın Özgürlüğü Endeksi’nde
de Türkiye bu yıl 157’nci sırada yer aldı. Türkiye dünyada en fazla profesyonel
gazetecinin hapiste olduğu ülke konumuna geldi. Bugün itibarıyla 90’a yakın
gazeteci medya çalışanı cezaevinde ve yaptığınız bu düzenlemelerle gazeteciler
dahi erkenden hapisten çıkamıyor ama en eli kanlı katilleri maalesef çıkıyor ve
açık cezaevine çıkanlar daha sonrasında maalesef izinli çıkıp yeni suçlar
işleyebiliyor.
Biliyorsunuz,
Ceren Özdemir’in katili açık cezaevinden çıkıp daha sonra katletmişti Ceren’i.
Onun için “Biz dışarı çıkartmıyoruz, sadece açık cezaevine çıkartıyoruz.”
diyerek bunları savunmamalısınız. 
İnsanlar
gerçekleri yazıyor diye içerideyken, “tweet” attı diye içerideyken kezzap
atanlar bu yasanızla çıkabiliyor. “Süreci siyasileştirmeyin.” diyorsunuz ama
asıl siyasileştirmeyi siz yapıyorsunuz. Siyasi rakiplerinizi yok etmek için,
siyasi rakiplerinizi hapishaneye daha çok doldurmak için yer açıyorsunuz.
(Uğultular)
BAŞKAN
– Sayın milletvekilleri, biraz sessiz lütfen, rica ediyorum.
ALİ
ŞEKER (Devamla) – Yapmış olduğunuz maalesef bu, muhaliflerinize daha çok yer
açmak. 
Yüzde
140 doldu hapishaneler ve kapasitesinin yüzde 40 üzerinde dolu olan
hapishanelerde eğer adil bir düzenleme yapılacaksa herkese eşit indirimin
uygulandığı bir düzenleme olmalıdır. Aksi takdirde, muhaliflerim içeride
kalmaya devam etsin, onlara yeni muhalifler ekleyeyim diyerek bir düzenleme
yapılamaz. Dün, ücretli izin istedi diye halkevleri üyeleri göz altına alındı
İstanbul Kadıköy’de. İstedikleri neydi? Herkes ücretli izinle evinde otursun,
on beş yirmi gün evinde kalabilsin ki insanlar çalıştıkları yerde, fabrikada,
sokakta çalışırken ölmesinler diye. Ama siz ne yaptınız, onları gözaltına
aldınız. İki günlük bir karantina uygulamanız var, iki günlük bir karantina
uygulamasının hiçbir anlamı ve önemi yok. Bugün, Fransa, iki hafta oldu
başlayalı, İtalya dört haftadır karantina uyguluyor ve uygulamayı daha da
uzatacağını söylüyor. Wuhan kenti beş hafta karantina uygulamasının sonunda
ancak başa çıkabildi, eğer biz de bir şey yapacaksak en az on dört günle
başlayıp seyrine göre bu düzenlemeyi yapmamız lazım. Böyle, az pilav üstü döner
gibi iki günlük karantina olmaz, hiçbir anlamı yoktur. Burada, şunu diyorsunuz:
“Biz hafta sonu ‘mış’ gibi yapalım, karantinadaymış gibi yapalım.” Eğer
gerçekten ciddiyetle bu işin üzerine eğilecekseniz, bunun süresini uzatmak
gerekiyor yoksa bir anlamı olmaz. Yoksa, dün yaptığınız o uygulamada önce
sokağa çıkma yasağı sonra fırınların açık olacağını bir saat sonra açıklama
insanlara olmadığı kadar hastalık bulaştırdı. Yani, bir tsunami gibi üzerine
geldi insanların bu virüs dalgası. Günlerdir sağlıkçılar ölüyorlar, canlarını
veriyorlar ki bu hastalıkla başa çıkalım diye, bu hastalık daha çok insanı
hastalandırmasın diye ama yaptığınız bir yanlış hareket, uygulamadaki bir
yanlışınız o bütün emekleri heba etti, tsunami gibi geldi ve daha büyük bir
salgını on gün sonra korkarım yaşayacağız. Onun için diyorum ki, bu süreçte en
azından bir on dört günlük karantina uygulamasına başlamak gerekiyor. Bunu,
sizlere söylerken -daha öncesinde de söylemiştim- sağlıkta şiddet yasası
görüşülecek, sağlıkta şiddet yasasının görüşüleceği süreçte Sağlık Komisyonu
hâlâ toplantıya çağrılmadı. Pazartesi günü saat on birde Adalet Komisyonu
toplanacak ama Sağlık Komisyonunu hâlâ toplantıya çağırmadınız. Yani temel
sağlık hizmetlerine bir kanun ekliyorsunuz ve Sağlık Komisyonunu toplantıya
çağırmıyorsunuz. Lütfen kaliteli yasama yapın, lütfen işinizi layıkıyla yapın.
Siz saray öyle istiyor diye böyle af düzenlemeleri getiriyorsunuz ve bu af
düzenlemelerinde saray istemedi diye hapiste bıraktıklarınız bu hastalığın
pençesinde kalacak. İdris Baluken daha önce burada grup başkanlarınızın da milletvekillerinizin
de söylediği gibi sadece konuştukları nedeniyle suçlandı, yargılandı ve haksız
yere hapiste yatırılıyor ve o kişi maalesef bu düzenlemeden çıkamayacak. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi lütfen.
ALİ
ŞEKER (Devamla) - Yine, Selçuk Mızraklı bir Belediye Başkanı olarak burada
söylediklerinin dışında bir suçu olmadığı hâlde, bunu da herkes gayet iyi
bildiği hâlde o hekim, hekime en çok ihtiyacımız olduğu bir dönemde maalesef
içeride. Hani “İdamı kaldırdık. İdam mı edelim?” diyorsunuz ya, siz insanları
ölüme mahkûm ediyorsunuz bu yaptıklarınızla. 
Aşevleriyle
ilgili, Eskişehir’in yirmi beş yıllık aşevini kapatırken, Odunpazarı’nı,
Muratpaşa’yı, insanlara sıcak yemek veren yerleri kapatırken Arnavutköy’de
kendi yandaşlarınızın 300-500 kişinin olduğu yere “3 bin-5 bin yemek verdik.”
diye sahtekârlık yaptığı o yerlerini şu anda açık tutuyorsunuz. Orayı da
kapatın demiyoruz, Odunpazarı’nı da Eskişehir’i de Muratpaşa’yı da açın ki
insanlar sıcak yemek görsünler. İnsanların yoksulluğunu daha fazla istismar
etmeyin, tek adamın yardımına mahkûm bırakmayın insanları. 
Lütfen,
karantina uygulamasını on dört günden aşağı uyguluyorsanız bir anlamı yok, bunu
dikkate alın.
Saygılar
sunuyor, teşekkür ediyorum. (CHP sıralarından alkışlar)
BAŞKAN
– Aynı mahiyetteki önergeler için ikinci söz Sayın Ömer Faruk Gergerlioğlu’nun.
(HDP sıralarından alkışlar)
ÖMER
FARUK GERGERLİOĞLU (Kocaeli) – Sayın Başkan, değerli milletvekilleri; öncelikle
size bir soru sormak isterim: Düşünün ki bir deprem olmuş, karşınızdaki bina
yıkılmış ve enkazının altından iniltiler geliyor, “Beni kurtarın!” sesleri
geliyor, ne yaparsınız? Hemen kurtarmaya koşarız değil mi? Oradaki enkazın
altındaki kişiler Türk mü Kürt mü, dindar mı ateist mi, sağcı mı solcu mu diye
sorar mısınız? Hiçbirinizin sormayacağını biliyorum ama şimdi niye
soruyorsunuz? Şimdi de bir afet zamanında değil miyiz arkadaşlar? Hepimiz
maskelerimizle bir afeti yaşıyoruz, sokağa çıkma yasağı var, bir büyük afet var
ve infaz yasası görüşülürken “Şunlar çıksın o çok tehlikeli cezaevlerinden,
diğerleri çıkmasın.” diyoruz. Bu depremdeki örneğe uyar mı? Size soruyorum. 
Bakın,
bu infaz yasası tekrar bir cezalandırma getiriyor. Zaten adaletsiz bir yargı
yapısıyla bir cezalandırma yapıldı. Bunu sadece ben söylemiyorum, bakın,
Türkiye’nin en saygın hukukçularından Sami Selçuk Hoca söylüyor, diyor ki:
“Türkiye’de yargılama, duruşma, denetim yargılaması hukuka uygun değildir ve
bir genel af gerekir.” Adem Sözüer, İzzet Özgenç hocalar “Bu yasa derhâl
Komisyona geri gönderilmelidir.” diyor, en saygın hukukçular bunu diyor
arkadaşlar. Ama siz bunu bir infaz yasası olarak değil intikam yasası olarak
uygulamaya çalışıyorsunuz. Bakın, eğer 300 bin kişiden 90 bini çıkar ve geri
kalan 210 bin kişi orada kalırsa ve aylar sürecek bu salgın devam edecek olursa
o insanlar kendilerini nasıl hissedecek? Kurban gibi hissedecek, kurban. Bakın,
bu çok tehlikeli bir duygudur, psikolojik olarak çok tehlikelidir. Mahpuslar
için, mahpus yakınları için kurban gibi hissetme duygusu son derece
tehlikelidir arkadaşlar. 
Bakın,
büyük dramlar yaşanıyor. Dün beni İnebolu’dan bir teyze aradı, Kepsut’ta kızı
varmış, cezaevinde. “Her ay on dört saat yoluculuk yapıyorum.” dedi köylü
teyze. “Köyümden çıkıyorum, 5 otobüs değiştiriyorum, Kepsut’a varıyorum,
cebimde zaten param yok, her gidişim 300 lira, 2 kuruşun hesabını yapıyoruz ve
kızım tutuklu. Bunları da geçtim, bize bu çileleri yaşatıyor bu iktidar; bir
de, en büyük korkum coronavirüsten dolayı ya kızım ölürse ne olur?” Bunu düşünen
on binlerce, milyonlarca insan var arkadaşlar, basit bir hadise değil.
Bakın,
cezaevinde yaşlılar var, hastalar var. Size bir fotoğraf göstereceğim,
Gaziantep HDP üyemiz Fatma Lebe, kendisi diyabet hastası, kalp, tansiyon
hastası, depresyon var ve kapalı alan fobisi var ama beş aydır iddianame
olmaksızın maalesef cezaevinde. İşte, bunun gibi hastalar şu anda ölüme mahkûm
edilmiş durumda, kurban edilmiş durumda. Yarın öbür gün bu insanlar ölürse
vicdanlarınıza hiçbir şey anlatamayacaksınız. Biz size son hatırlatmaları
yapıyoruz. Bakın, burada kaç gündür son hatırlatmaları yapıyoruz ama
vicdanınızın sızlamadığını görüyoruz.
Size,
değerli arkadaşlar, bir anekdot anlatmak istiyorum. Bakın, AK PARTİ’liler daha
dikkatli dinlesin, lütfen, dinleyin. Hastanede doktordum ve bir mesai arkadaşım
vardı, Salih. Salih arkadaşımla zaman zaman siyasi konularda da konuşurduk,
fanatik AK PARTİ’liydi ve hep bana savunurdu, ben de, işte, onun yanlışlarını
söylerdim. Salih de bütün bunları kabul eder ama en sonunda “Ama Ömer Ağabey,
işte, başörtüsünü serbest bıraktı.” derdi bana. Daha sonra, birkaç ay sonra ben
Salih’le tekrar bir görüştüm, aradan bir müddet geçmişti, Salih’i aradım,
baktım, Salih çok üzgün, “Ne oldu Salih?” “Ya, Ömer Ağabey, bildiğin gibi
değil, başımıza bir felaket geldi.” “Ne oldu?” “İnfaz koruma memuru kardeşim
vardı, ne olduğunu anlamadık, KHK'yle ihraç edilmiş. Bu yetmedi, ardından, bu
ani ihraç karşısında 3 çocuk annesi yengem, kalp krizi geçirip iki gün sonra
vefat etti. Ailece perişan durumdayız, ne yapacağımızı bilemiyoruz Ömer
ağabey.” dedi.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
ÖMER
FARUK GERGERLİOĞLU (Devamla) – Sonra, bana ne dedi biliyor musunuz? “Çok şeyi
anladım Ömer ağabey.” dedi. “Sen, çok haklıymışsın be Ömer ağabey.” dedi. “Şu
ana kadar ben hep savundum iktidarın icraatlarını ama çok haklıymışsın be Ömer
Ağabey.” dedi. Değerli arkadaşlar, bunu yarın siz de söyleyeceksiniz. Nasıl mı
olacak? Bu ayrımcı yasayı getirdiniz ya, yarın öbür gün düşüncenizden dolayı AK
PARTİ’liler olarak yargılanacaksınız büyük ihtimal ve bu ayrımcı yasadan dolayı
terörist muamelesi göreceksiniz. O zaman dönüp bana yine diyeceksiniz ki “Çok
haklıymışsın be Ömer Bey, çok haklıymışsın be HDP.” Aynen bunları diyeceksiniz
arkadaşlar. Bakın, biz size hatırlatmaları yapıyoruz ama kalpleriniz
katılaşmış, anlamıyor. Size diyorum son olarak: “Alma mazlumun ahını, çıkar
aheste aheste. Zulüm ile abad olanın sonu berbattır.” Bakın, son olarak bir
ayetikerimeyi hatırlatayım: “Sonra, bunun arkasından yine kalpleriniz
katılaştı. Şimdi de taş gibi ya da taştan da beter hale geldi. 
(Mikrofon
otomatik cihaz tarafından kapatıldı)
ÖMER
FARUK GERGERLİOĞLU (Devamla) – Çünkü taşlardan öylesi vardır ki içinden
nehirler kaynıyor. Yine öylesi var ki çatlıyor da bağrından sular fışkırıyor.
Öylesi de var ki Allah korkusundan yerlerde yuvarlanıyor ve sizin neler
yaptığınızdan Allah gafil değildir.” Bu yaptıklarınız kesinlikle kimsenin
yanına da kalmayacaktır. (HDP sıralarından alkışlar)
BAŞKAN
– Teşekkür ediyorum Sayın Gergerlioğlu.
Aynı
mahiyetteki önergeleri oylarınıza sunuyorum: Kabul edenler… Etmeyenler… Kabul
edilmemiştir. 
Diğer
önergeyi okutuyorum.
Türkiye Büyük Millet Meclisi
Başkanlığına
Görüşülmekte olan Ceza ve Güvenlik Tedbirlerinin İnfazı
Hakkında Kanun ile Bazı Kanunlarda Değişiklik Yapılmasına Dair Kanun
Teklifi’nin 27’nci maddesinin 1’inci fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.
 Ayhan
Altıntaş Ayhan Erel Hüseyin Örs 
 Ankara Aksaray Trabzon

 Yasin
Öztürk Ümit Beyaz İsmail Tatlıoğlu 
 Denizli İstanbul Bursa
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN
– Önerge üzerinde söz talebi, Sayın İsmail Tatlıoğlu’nun.
Buyurun.
(İYİ PARTİ sıralarından alkışlar)
İSMAİL
TATLIOĞLU (Bursa) – Sayın Başkan, Türkiye Büyük Millet Meclisinin saygıdeğer
üyeleri; hepinizi saygıyla selamlarım.
Öncelikle,
bugün 30 büyük ilde sokağa çıkma yasağının olduğu bir saatte Parlamentonun
çalışmasını ve buraya katılan arkadaşların her birini tebrik eder ve takdir
ederim. Gerçekten, hepimiz siyasetin, Parlamentonun ve parlamenterin itibarını
düşürmeme konusunda duyarlı davranmamız gerektiği gibi, bizzat bu konunun
takipçisi olmamız ve burada bugün bu çalışmalara katılan arkadaşlarımızı
incitmeme ve Parlamentoyu aşağılamama konusunda titiz davranmamız ve
konuşmalarımıza bu anlamda dikkat etmemiz gerekir diye düşünüyorum ve buna
bağlı olarak, bugün Meclis TV’nin neden canlı yayın yapmadığını da gerçekten
gündeme getirmek istiyorum. Çünkü nüfusumuzun çok büyük çoğunluğu bugün
evdeyken onların, milletvekillerinin Parlamentoda kendileriyle ilgili ve bütün
geniş kesimleri kapsayacak bir kanun teklifiyle ilgili neler söylediklerini, partilerin
nereden baktıklarını bilmek en büyük haklarıdır diye düşünüyorum. Bugün Meclis
TV neden canlı yayın yapmamaktadır? Gerçekten manidardır. Zaten toplumun
sorunlarını ve Parlamentonun gündemindekini kendi gündemine aktarmayan bir ana
medya grubu var. Bakın televizyonlara, medyaya; bu infaz teklifi görüşülmüyor,
konuşulmuyor ancak yandan, internet üzerinden yayın yapan gruplar veyahut da
kurumlar veyahut da yayın organları veya gazeteciler ve benzeri kesimler
konuşuyor. Toplumun sorunlarının siyasetin gündemiyle, siyasetin gündeminin de
toplumun sorunlarıyla örtüşmediği bir dönem içerisindeyiz, uzun süredir
böyleyiz ve bu nedenle de zaten toplumun sorunları ile siyasetin gündemi
arasındaki fark sorunları biriktirmeye başladı çünkü konuşmayan bir toplum
olduk; evimizde de öyle değil mi? Sorunları konuşmayınca biriktiriyoruz,
biriktiriyoruz ve konuşmazsak bunların altında kalıyoruz. Bakın, bu infaz
yasası sıradan bir yasa değil, bütün herkesi alakadar eden bir konu. Bunun çok
iyi tartışılması gerekirdi. Evet, bu teklifi getirdiniz partilere, gruplara ama
bunlarla ilgili geri dönüşlerin bir kelimesini bile dikkate almadınız, bir
cümle bile değiştirmediniz veya değiştiremediniz. Hâlbuki bu, daha önceki
dönemlerde bu şekilde olmuyordu; toplum konuşuyordu, tartışıyordu ve siyasete
geri dönüyordu ve siyaset bunlardan beslenmesini bir şekilde biliyordu.
Gerçekten, yüz yıl önce Babanzade’nin dediği gibi, Parlamento bir kanun yapma
makinesi olmamalı. O gün, yüz yıl öncesinden, hatta yüz yılı geçkin bir dönemde
Parlamentonun, o günkü Meclisin “kanun yapma makinesi” şeklinde tarif
edildiğinden bugüne çok şey değişmiş olmalıydı.
Bakın,
kanun yapmak… O kadar hızlı gitmeye ihtiyacımız var ki konuşmaları eleştirmeyi
bile bıraktık. Şu an Genel Kurul kendi konusunda tartışmayı bile bıraktı.
Kürsüden konuşan gidiyor, konuşan gidiyor ve her şey yolunu buluyor. Bulmuyor
aslında, değerli arkadaşlar; inanın, bulmuyor ve bulmadığını, bugün Türkiye’nin
sağlıklı bir karar alma mekanizmasını kaybettiğini hep beraber görüyoruz ve bunun
maliyeti bütün Türkiye’ye çıkıyor. Nereden görüyoruz? Gerçekten, 18 Martta
Sayın Cumhurbaşkanının tedbirler paketinin ne kadar eksik olduğundan görüyoruz.
Nereden görüyoruz? Bir maske dağıtımının bile hangi kanallardan yapılacağının
kaç kere değiştiğinden görüyoruz. Nereden görüyoruz? Sağlık Bakanının
açıklamasından bir saat sonra Türkiye’de bir sokağa çıkma yasağının çok
anlamsız bir saatte ilan edilişinden görüyoruz. Savrulan bir yapı görüyoruz ve
bütün alanlarda görüyoruz çünkü konuşmuyoruz. Konuşmayan mutlaka kaybeder,
tarih böyle yazdı.
Hepinize
saygılar sunarım efendim. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
27’nci
maddeyi oylarınıza sunuyorum: Kabul edenler… Etmeyenler… Kabul edilmiştir.
28’inci
madde üzerinde 2’si aynı mahiyette olmak üzere 3 adet önerge vardır. 
İlk
okutacağım 2 önerge aynı mahiyette olup birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 28’inci maddesinin teklif
metninden çıkarılmasını arz ve teklif ederiz. 
 Alpay
Antmen Zeynel Emre  Saliha Sera Kadıgil Sütlü
 Mersin İstanbul İstanbul
 Süleyman
Bülbül Turan Aydoğan Ali Mahir Başarır 
 Aydın İstanbul Mersin

Aynı
mahiyetteki diğer önergenin imza sahipleri: 
 Mensur
Işık Rıdvan Turan Murat Çepni
 Muş Mersin İzmir
 Züleyha
Gülüm Tuma Çelik Tulay Hatımoğulları Oruç
 İstanbul Mardin
 Adana 
 Dirayet
Dilan Taşdemir
 Ağrı

BAŞKAN
- Komisyon aynı mahiyetteki önergelere katılıyor mu? 
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım. 
BAŞKAN
– Önergeler üzerinde ilk söz talebi Ali Mahir Başarır’ın. 
Buyurun
Sayın Başarır. (CHP sıralarından alkışlar) 
ALİ
MAHİR BAŞARIR (Mersin) – Genel Kurulu saygıyla selamlıyorum. 
Aslında,
birinci yargı paketi, ikinci yargı paketi bir reform olarak geldi ama şu infaz
yasasının bir reform olarak buraya gelmesi gerçekten üzüntü verici. 
Biz,
burada infazı tartışıyoruz yani verilen bir kararın, bir ilamın ne şekilde
uygulanacağını tartışıyoruz ama asıl sorun infazda değil. Bakın, infazdan
önceki aşamalar, soruşturma, kovuşturma, istinaf, Yargıtay bir felaket. 
Şimdi,
buradan soruyorum: Bu ülkenin Adalet Bakanı kim? Hepiniz Abdülhamit Gül
dersiniz. Hayır, o değil. Ben, onun Adalet Bakanı olduğuna inanmıyorum; o,
gölge bakan. Maalesef adaleti, Hâkimler ve Savcılar Kurulunu İstanbul’da bir
hukuk bürosu yönetiyor. Hâkim atamalarını bu büro yapıyor. Maalesef ki bu büro,
özellikle İstanbul Anadolu Adliyesinde, İstanbul Adliyesinde en önemli, kritik
mevkilere belli hâkim ve savcıları getiriyor. Buna da yalan diyeceksiniz ama
gelin, bir komisyon kuralım. Bu 4 avukatın -buradan, önemli görevlerde 20 hâkim
ve savcı ismi vereceğim- telefon kayıtlarını inceleyelim, kaç kez görüşmüş;
telefon sinyallerine bakalım, o büroda buluşmuş mu buluşmamış mı?
Değerli
arkadaşlar, bu ülkede pırıl pırıl hukuk mezunu genç arkadaşlarımız var, sağcısı
solcusu var. Bunlar mülakatları geçemiyor. Maalesef ki -şunu konuşalım-
partinizin gençlik kolları, kadın kolları yönetimlerinde görev yapmış
avukatları hâkim, savcı olarak atıyorsunuz. Sorun bu. Öyle avukatlar var ki
“Ben hâkim olmak istemiyorum.” diyor, “Olacaksın.” diyorsunuz. Neden?
Tutuklayacaklar çünkü. Böyle bir şey olmaz. Ve burada bunları söylediğimiz
zaman “terör” diyorsunuz. Allah aşkına, terör lafını ağzınıza siz almayın. Hiç,
Cumhuriyet Halk Partisinin liderlerinden birinin alçak bir teröristbaşına
“Bitsin artık bu hasret, gel.” dediğini duydunuz mu? Biz duyduk.
“Terör”
diyorsunuz. Daha dün IŞİD benim 2 askerimi diri diri yaktı. Onun Türkiye
sorumlusuna tahliye kararı veriliyor bu ülkede.
ÖZLEM
ZENGİN (Tokat) – Tekrar tutuklama kararı çıktı, dün konuştuk ya bunları. Ama mahkeme…
Ama dün konuştuk bunları. 
ALİ
MAHİR BAŞARIR (Devamla) – Tekrar da geri alınıyor ama veriliyor. 
ÖZLEM
ZENGİN (Tokat) – İtiraz edilmiş, olur mu yani mahkeme itiraz ediyor.
ALİ
MAHİR BAŞARIR (Devamla) – Bunu da söyleyeyim ama askerin kıyafetinde, kışlasında
tuğlası, harcı olan, vergi ödeyen Osman Kavala’yı tahliye etmiyor bu hâkimler.
Böyle bir adalet olabilir mi? Bunları söylüyoruz “Uyuşturucu baronları çıkacak
mı?” diyorsunuz. Bakın sarayın hukuk kuruluna, kim var? Burhan Kuzu. Ne diyor
hâkim, biliyor musunuz? “Bir uyuşturucu baronunun tahliyesi için bana baskı
yaptı.” diyor ama bu lekeyi bize atıyorsunuz, bu olacak şey mi?
“Terör”
diyorsunuz. 2010, 2011, 2012, 2013’te 3 bin hâkim ataması yapıldı. Ya, bunlar
şimdi terörist sıfatıyla yargılanıyor. Ne diyeceksiniz buna? Siz atadınız
bunları ve bu teröristlerin vermiş olduğu kararla mahkûm olanların infazını
tartışıyoruz burada. Bundan büyük bir ayıp var mı bu ülke için? Terör
diyorsunuz, terör. Biz terör bilmeyiz. “Teröristler nasıl tahliye olur?” da bilmeyiz.
Allah göstermesin, bir terörist nasıl tahliye olacak diye baksak Habur’daki
çadır mahkemesinin kayıtlarına bakarız. Orada kayıtlar. Siz bunu çok daha iyi
bilirsiniz. Gelin, burada hukuku konuşalım, hukuk konuşsun. Hukuk konuşulurken
terör, uyuşturucu derseniz sınıfta kalırsınız. Anadolu’da çok güzel bir söz
var, hep söylüyorum: “Kuyruğu kâğıttan olan ateşe yaklaşmaz.” Sizin bu konuda
kuyruğunuz değil her tarafınız kâğıttan. Kimseye bunu söylemeyin. 
ZÜLFÜ
DEMİRBAĞ (Elâzığ) – Kendinize bakın. 
ALİ
MAHİR BAŞARIR (Devamla) – Kimseye bunu söylemeyin. 
Teşekkür
ediyorum, saygılar sunuyorum. (CHP sıralarından alkışlar)
RAMAZAN
CAN (Kırıkkale) – Başkanım, bizim kuyruğumuz yok, arkadaşın varsa bilemeyiz. 
BAŞKAN
– Aynı mahiyetteki önergeler üzerindeki söz talebi Sayın Dirayet Dilan
Taşdemir’in. (HDP sıralarından alkışlar) 
DİRAYET
DİLAN TAŞDEMİR (Ağrı) – Teşekkür ederim.
Ben
28’inci madde üzerinde söz aldım. Bu madde, hücre ve odaya kapatma cezalarına
ilişkin düzenlemeyi kapsıyor ve bunun içinde çocuk mahpusların durumu da var
maalesef. Aslında bu yasa teklifinin en korkunç maddelerinden bir tanesi de bu.
Açıkçası, çocuk ve cezaevi kavramlarını yan yana kullanıyor olmaktan ben
vicdanen ciddi bir rahatsızlık duyuyorum. Sizlerin de bu vicdani rahatsızlığı
duymanızı umut ederdim ama maalesef bu konuda pek de umutlu değilim.
Değerli
arkadaşlar, bu kürsüde, çocukları hücreye nasıl kapatırız yerine, açıkçası,
çocukları suçla buluşturan toplumsal nedenler üzerinde konuşmayı, buna dair
önerilerimizi sunmayı, sizin de bu yönlü bir çalışmayı yapmanızı dilerdim ama
maalesef bunları konuşmak yerine, her zaman yaptığınız gibi, sonuçlar
üzerinden, cezalandırma üzerinden bir yaklaşım içerisindesiniz. Oysa adalet
mekanizmalarıyla karşı karşıya gelen çocukların durumuna göre ele alan, her
koşulda çocukların yararını gözeten bir yaklaşım içerisinde olmak gerekiyordu
ama siz ne yapıyorsunuz? “Cezaevinde olan çocukları bir de odaya nasıl
kapatırım, tekrardan yasakçı bir zihniyetle nasıl yaklaşırım?” bırakın bunun
tartışmasını, bir de bunu yasalaştırmak istiyorsunuz. Odaya kapatmanın tecrit
olduğunu, işkence olduğunu biz çok iyi biliyoruz, buna dair onlarca hak ihlali
yaşandığını da biliyoruz.
Yine,
değerli arkadaşlar, “çocuğun yüksek yararı” denilerek “Hastalık durumunda
çocuğu odaya kapatmayalım, bu sefer ziyaretçi yasağı getirelim.” diyorsunuz.
Açıkçası bu nasıl bir yarar, insan merak ediyor. Sadece şunu söylemek
istiyorum: Lütfen, siz hiç kimsenin yararını bir daha düşünmeyin, çocukları da
sadece suçlu olarak görmekten vazgeçin ve bu yasa tasarısını geri çevirin. 
Değerli
arkadaşlar, cezaevleri bir ülkenin aynı zamanda adaletinin, hukukunun ve
demokrasisinin aynasıdır. Bu ülkenin cezaevi sicili hiç temiz değil. Biz buna
benzer binlerce örnek sayabiliriz. Maalesef bu cezaevi meselesinde çocuklar da
payını aldı. Bu hafta Şakran Kapalı Çocuk Cezaevinde olan 17 yaşındaki Ali
Erdoğan’ın koğuşunda intihar ettiği söylendi. Gerçekten intihar mı etti, başka
bir durum mu yaşandı, onu da bilemiyoruz ama farz edelim ki kendi yaşamına
kendisi son verdi. Biz kendi yaşamına son verdi diye bu olayı böyle kapatacak
mıyız? Ali’yi intihar sürecine götüren koşulları, cezaevinin içerisinde olduğu
durumu, psikolojiyi göz önünde bulundurmayacak mıyız? Elbette ki bunun hesabını
siz vermek zorundasınız. 
Yine,
değerli arkadaşlar, Pozantı Cezaevi denen bir gerçeklik vardı, sizler de umarım
hatırlıyorsunuzdur. Biliyorsunuz, bir dönem, taş attıkları iddiasıyla Kürt
çocukları patır patır tutuklanıyordu. İşte, o tutuklanan çocuklardan bazıları
Pozantı Cezaevinde sistematik işkenceye uğradı, cinsel istismara uğradı. Peki,
ne oldu? Tabii ki hiçbir şey olmadı. Bunu yapanlar hakkında herhangi bir dava
açılmadı ama bunu açıklayan çocuklar yargılandı, bunun haberini yapan
gazeteciler tutuklandı, yine, yargılandı. Benzer bir durum Şakran Çocuk
Cezaevinde de yaşanmıştı, o dönem yetkililerin yazışmalarından biz bu korkunç
olayları öğrenmiştik ama yine tabii ki olayın üstü örtüldü.
Değerli
arkadaşlar, yani 2020 yılı itibarıyla şu an cezaevlerinde yaklaşık 3 bin çocuk
var. Bu çocukların 800’ü bebek, yani 0-6 yaş arası ve bu çocukların büyük bir
çoğunluğu annelerinden kaynaklı cezaevinde. Siz iktidara ilk geldiğinizde şunun
siyasetini ve istismarını çok yaptınız: “Annelerin gözyaşını dindireceğiz.”
dediniz, bundan yola çıktınız. En son geldiğiniz nokta; hak talep eden, barış
isteyen, demokrasi talep eden bütün anneleri bu sefer bebekleriyle birlikte
cezaevine aldınız. Eğer, gerçekten bu konuda samimiyseniz, anneler arasında da
bölücülük yapmaktan vazgeçin ve bu yasa tasarısına bebeği olan, çocuğu olan
anneleri de dâhil edin, biz de bilelim. Ki, gerçekten, hani, onun üzerine
siyasetinizi çok övdüğünüz için söylüyorum, “Annelik kırmızı çizgimizdir.”
diyordunuz çoğu zaman; biz de bilelim, gerçekten bu konuda samimi misiniz,
değil misiniz? Ama biz burada bunu söylerken de bir samimiyetsizlik olduğunu
biliyoruz, bunu dâhil etmeyeceğinizi de biliyoruz ama yine, biz bir kez daha
tarih karşısındaki sorumluluğumuzu yerine getirerek size hatırlatalım. 
(Mikrofon
otomatik cihaz tarafından kapatıldı)
BAŞKAN
- Tamamlayın sözlerinizi.
DİRAYET
DİLAN TAŞDEMİR (Devamla) - Bir de şunu unutmayın ki cezaeviyle tanışan çocuklar
elbette ki eskisi gibi olmuyor, olması da mümkün değil. Siz bu çocuklardan neyi
çalıyorsunuz, biliyor musunuz? Geleceklerini çalıyorsunuz, çocukluklarını
çalıyorsunuz. Lütfen, bu konu üzerine de biraz düşünün, hassasiyet geliştirin,
şu büründüğünüz bu ideolojik, politik duruşlarınızın da dışına çıkarak bir kez
daha çocuklara çocuk gözüyle bakın. 
Teşekkürler.
(HDP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Kabul edilmemiştir. 
ADALET
KOMİSYONU BAŞKAN VEKİLİ YILMAZ TUNÇ (Bartın) – Sayın Başkan…
BAŞKAN
– Komisyonun bir söz talebi vardır, buyurun. 
V.- AÇIKLAMALAR (Devam)
39.- Adalet Komisyonu Başkan Vekili Yılmaz Tunç’un,
Ağrı Milletvekili Dirayet Dilan Taşdemir’in görüşülmekte olan 207 sıra sayılı
Kanun Teklifi’nin 28’inci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
ADALET
KOMİSYONU BAŞKAN VEKİLİ YILMAZ TUNÇ (Bartın) – Sayın Başkanım, teşekkür
ediyorum. 
Şimdi
“Çocuklar bakımından odaya kapatma cezası getiriliyor.” dedi; zaten mevzuatta
bu var, işte, firara teşebbüs vesaire durumunda çocukları hücreye değil de odaya
kapatma cezası var ama bu ceza idari bir kurul tarafından verilirken yeni
düzenlemede artık, infaz hâkiminin kararıyla olabilecek. 
DİRAYET
DİLAN TAŞDEMİR (Ağrı) – Ne fark edecek yani?
ADALET
KOMİSYONU BAŞKAN VEKİLİ YILMAZ TUNÇ (Bartın) – Yani burada idari kurul yerine
hâkim güvencesi getiriliyor. Bu da çocuklar lehine bir düzenleme. 
Teşekkür
ediyorum Başkanım. 
MERAL
DANIŞ BEŞTAŞ (Siirt) – Sayın Başkan…
BAŞKAN
– Sayın Beştaş, buyurun. 
40.- Siirt Milletvekili Meral Danış Beştaş’ın, Adalet
Komisyonu Başkan Vekili Yılmaz Tunç’un yaptığı açıklamasındaki bazı ifadelerine
ilişkin açıklaması
MERAL
DANIŞ BEŞTAŞ (Siirt) – Bir konuya açıklık getirelim: Doğru, infaz hâkimliği
sistemi getiriliyor ama biz vermiş olduğumuz önerilerimizde de şunu özellikle
söyledik: Bütün yetkilerin, bütün mekanizmanın bir infaz hâkimliği üzerinde
kurulması çok büyük bir tehlike arz ediyor. İnfaz hâkimliğinin kararlarına
karşı eğer istinafı, Yargıtay yolunu açmazsak şu anda sulh ceza hâkimliği gibi
bir tabloyla karşı karşıya kalabiliriz. Sadece infaz hâkiminin denetiminin
olması tek başına yetmez. 
ADALET
KOMİSYONU BAŞKAN VEKİLİ YILMAZ TUNÇ (Bartın) – Sayın Başkanım, infaz
hâkimliğinin kararlarına karşı da yargı yolu açık, infaz hâkiminin kararına
karşı ağır ceza mahkemesine itiraz edilebilir. Eğer buradan da sonuç
alınamıyorsa yazılı emir yoluyla da bu hak devam ediyor. 
MERAL
DANIŞ BEŞTAŞ (Siirt) – Yani sadece zabıtlara geçsin.
Yazılı
emir yoluyla bu yöntemin kullanılmadığını, bunun imkânsıza yakın olduğunu bir
hukukçu olarak gayet iyi biliyorsunuz. Yani bu, sadece söylemiş olmak.. Yazılı
emirle bugüne kadar -Adalet Bakanlığına yarın soralım- kaç karar bozuldu,
Adalet Bakanlığı kaçına şey yaptı; bir konuşalım. Böyle olmaz!
BAŞKAN
– Teşekkür ediyorum. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Evet, diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 28’inci maddesinde yer alan
“değiştirilmiştir” ibaresinin “düzenlenmiştir” şeklinde değiştirilmesini arz ve
teklif ederiz.
 Ayhan
Altıntaş  Ayhan Erel  Hüseyin Örs
 Ankara
 Aksaray  Trabzon 
 Yasin
Öztürk  Arslan Kabukcuoğlu  Ümit Beyaz
 Denizli
 Eskişehir  İstanbul 
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Önerge üzerinde söz talebi Sayın Yasin Öztürk’ün. 
Buyurun.
(İYİ PARTİ sıralarından alkışlar)
YASİN
ÖZTÜRK (Denizli) – Sayın Başkan, değerli milletvekilleri; siyaset diline son
birkaç yıldır ara ara tekrarlanan bir kelime girdi: “Kandırıldık.” Zaman zaman
dış güçler kandırıyor, zaman zaman kökü dışarıda bazı güçler kandırıyor ama
nihayetinde kandırıcıların verdiği zararı milletçe hep beraber ödüyoruz.
Gündemimiz
ceza ve güvenlik tedbirlerinin infazı. Kanun teklifini getirenler her ne kadar
inkâr etse de bunun adı bir “af” ve asıl olan bugün kısmi gibi görünen ama
yarın Anayasa Mahkemesince genişletilerek genel affa dönüşme ihtimali yüksek
olan bir düzenleme.
22
Aralık 2000’de Rahşan Ecevit’in önerisiyle çıkan 4616 sayılı Şartla Salıverme
ve Erteleme Yasası da iyi niyet temennileri çerçevesinde kurulmuş ancak çıkan
yasadan ilk olarak 23 bin tutuklu ve hükümlü yararlanarak tahliye olmuş, daha
sonra Anayasa Mahkemesinin verdiği iptal kararıyla yasanın kapsamı genişlemiş
ve cezaevinden tahliye olanların sayısı 45 bini bulmuştu. Rahşan Ecevit bu
durum karşısında “kandırıldık” kelimesini kullanmasa da “Ben affı garibanlar
için istedim, katiller yararlandı.” diyerek kendini savunmak zorunda kalmıştı.
Af çıkacak beklentisi herhangi bir suçun infazı için cezaevine konulan herkeste
hem de cezaevine girdiği ilk günden itibaren başlar. Af algılaması sadece
beraat etmek değildir, cezaevinde kalınacak sürenin kısaltılması da bir aftır,
infaz süresinin indirimi de bir aftır, denetimli serbestlik süresinin
uzatılması da bir aftır çünkü artık cezaevinde kalmaya gerek kalmamıştır.
Kanunun
adına ister “af” diyelim ister “infaz indirimi” diyelim, ne şekilde
dillendirilirse dillendirilsin diş macunu gibidir, tüpten çıkınca bir daha geri
dönüşü imkânsızdır. Sadece bir kere dillendirilmesi yeterlidir ve bu kanun
teklifi de 2018’de ilk kez dillendirilmişti, kısmet bugüneymiş. AK PARTİ’si
Genel Başkanı Sayın Erdoğan’ın af konusundaki bakışı gizli bir sır değil, kamuoyunda
defalarca tekrarlandı. Devlete karşı işlenen suçları devlet affeder o ayrı bir
konu ama şahıslara karşı işlenen suçları devletin af yetkisi yoktur, bu böyle
bilinsin. Şimdi, birileri çıkmış, af… Laf! Mağdur, mazlum “Affettim.” diyorsa o
ayrı ama biz, asla… O zaman adil, adaletle hükmeden bir iktidar olamazsınız.
Şimdi, Tayyip Bey’in bu cümlesinden yola çıkarak adil ve adaletle hükmeden bir
iktidar olmadığınızı kendi vereceğiniz kararlarla tasdikleyeceksiniz. 
Sayın
Cumhurbaşkanı bu konuda hassas ama görüşülen kanun teklifi böyle mi? Hırsızlar,
dolandırıcılar, kadına yönelik şiddet suçu işleyenler aldığı cezanın yarısını
yatacak, eğer bu süre dolduysa tahliye olacak ya da denetimli serbestlikten
yararlanacak. Mal canın yongasıdır. Hırsızlık şahsa karşı işlenen bir suç değil
midir? Kadına yönelik şiddet şahsa karşı işlenen bir suç değil midir?
Evlatlarımızı okul etrafından avlayan torbacı, şahsa karşı suç işlememiş midir?
Sayın
Cumhurbaşkanı 2018 yılında diyor ki: “50 bin uyuşturucu suçlusunun olduğu bir dönemde
af çıkaramayız. Bizler, uyuşturucuları affeden bir iktidar olarak mı
anılacağız?” “Kanun teklifi bu hâliyle çıkarsa uyuşturucu satıcılarına infaz
indirimi yok.” demeniz sizi bu şekilde anılmaktan kurtaracak mı sanıyorsunuz?
Allah indinde de kul indinde de bu sorumluluğunuz bitecek mi? 
Sayın
milletvekilleri, Adalet Bakanlığının 2020 bütçesi görüşmeleri sırasında Türkiye
Büyük Millet Meclisine gönderdiği bir rapor var. Rapora göre, 355 hapishanede
282.703 mahkûm var, 1 Eylül 2019 tarihi itibarıyla 456.157 kişi de denetimli
serbestlik altında. 140 denetimli serbestlik merkezinde 4.938 personel bu
hükümlüleri iyileştirme, denetim ve takip çalışmalarını yürütüyor. Hükümlüler,
müdürlüklerde bulunan denetim ekiplerince motorize araçlar ve elektronik izleme
araçlarıyla denetleniyor. Şimdi, bu çıkan kanundan yaklaşık 100 bin kişi
yararlanacak, bir kısmı denetimli serbestlik, bir kısmı infaz süresinin
kısaltılması nedeniyle tahliye olacak. Yani yaklaşık 300 bin hükümlünün üçte
1’i cezaevinden çıkacak. Bir de 31 Mayısa kadar izin verilen ve karantina
süresi devam ederse kasım ayına kadar da izinlerinin uzaması ihtimali olan, her
ne kadar sayısını net olarak açıklamasanız da açık cezaevinde olan 75 bin
civarında hükümlü var. Buna hâlen denetimli serbestlikten yararlananlar da
eklenirse 650-700 bin kişinin kontrol altında tutulması gerekecek. Adalet
Bakanı 2020 bütçesi konuşmasında personel eksikliğinden yakınıyordu. Hükûmet,
bu salgın nedeniyle, çıkarmak istediği kanuna hazırlıksız yakalandı. Denetimli
serbestlik ne şekilde uygulanacak, bunun bir açıklaması yok. Personel yeterli
mi, elektronik izleme araçları yeterli mi, bugüne kadar bir bilgilendirme
yapılmadı. Anlaşılan o ki bu infaz teklifinin üzerine konuşulacak daha çok şey
var.
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
28’inci
maddeyi oylarınıza sunuyorum: Kabul edenler… Etmeyenler… Kabul edilmiştir.
29’uncu
madde üzerinde 2’si aynı mahiyette olmak üzere 3 adet önerge vardır. 
İlk
okutacağım 2 önerge aynı mahiyette olup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 29’uncu maddesinde geçen “veya”
ibaresinin “ya da” olarak değiştirilmesini arz ve teklif ederiz. 
 Süleyman
Bülbül Saliha Sera Kadıgil Sütlü Zeynel Emre
 Aydın İstanbul İstanbul
 Turan
Aydoğan Alpay Antmen Veli Ağbaba
 İstanbul Mersin Malatya

Aynı mahiyetteki diğer önergenin sahipleri:
 Züleyha
Gülüm Tuma Çelik Murat Çepni
 İstanbul Mardin İzmir
 Rıdvan
Turan Mensur Işık Tulay Hatımoğulları Oruç
 Mersin Muş Adana
 Ömer
Öcalan
 Şanlıurfa
BAŞKAN
– Komisyon aynı mahiyetteki önergelere katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Aynı mahiyetteki önergeler üzerinde ilk söz Sayın Veli Ağbaba’nın.
Buyurun
Sayın Ağbaba. (CHP sıralarından alkışlar)
VELİ
AĞBABA (Malatya) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, değerli milletvekilleri; AKP iktidara geldiği zaman hâkim, savcı
sayısı 7.500’dü. 3.500 civarında hâkimin emekli olduğu düşünüldüğünde, şu anda
24 bin hâkim, savcı var. 5 bin hâkim, savcı ihraç ettiniz. Yani bu rakamlara
göre bütün cumhuriyet tarihinde alınan hâkim, savcıların 6-7 katını siz
atadınız.
Peki,
değerli arkadaşlar, bu duruma nasıl gelindi? Bakın, şu anda bütün araştırmalar
yargıya güvenin yüzde 20 olduğunu gösteriyor. Cumhur İttifakı’nın oy oranı da
yüzde 40. Yani Cumhur İttifakı’na oy verenlerin bile en az yarısı yargıya
güvenmiyor. Bu yargıya sizler güvenmiyorsunuz, sade vatandaş nasıl güvensin,
onu da sizin takdirinize bırakıyorum. 
Değerli
arkadaşlar, on sekiz yılda cumhuriyet tarihinde olmadığı kadar yargıya güven
azaldı. Bakın, bütün cumhuriyet tarihindeki en düşük oran şu anda. Niye yargı
tek, niye? Çünkü yargı tek bir kişinin ağzına bakıyor, tek bir kişi yargının
kararını veriyor. Einstein diyor ki değerli arkadaşlar: “Nedenleri
değiştirmeden sonuçların değişeceğini beklemek budalalıktır.” Bizim
söylediklerimizi anlamıyorsunuz, dinlemiyorsunuz. Yine, çok önemli bir düşünür,
bir aydın, Victor Hugo diyor ki: “Bir ülkede yargılanmaların adil olmasının
yanında adil görünmesini de sağlamanız lazım.”
Değerli
arkadaşlar, tüm yargıçlar, HSK, Anayasa Mahkemesi bir kişiye bağlı, tüm bunları
sadece bir kişi atıyor. Allah aşkına, böyle bir yargıya güven olur mu? Bir
siyasi partinin atadığı yargıya güven olur mu? İl başkanlarınız, ilçe
başkanlarınız, AKP üyeleri şu anda hâkim, savcı değerli arkadaşlar.
Değerli
arkadaşlar, bir de yandaş gazetelerden öğrendiğimiz, yargıda bir kavga var.
Yargı resmen parsel parsel bölüşülmüş durumda; HAKYOL’cular, Menzilciler,
İsmailağacılar; değerli arkadaşlar, korunan gizli FETÖ’cüler, tövbe etmişler,
Pelikancılar, avukatlar. Peki, bunlardan bağımsız yargı çıkar mı değerli
arkadaşlar? Bu ülkenin Adalet Bakanı kim, hâkimi kim, savcısı kim? Cemaat
liderleri yanında iş tutanlar talimat veriyor. Hatırlayalım, geçtiğimiz hafta
Oda TV’ye bir operasyon yapıldı, Barış Terkoğlu ile Barış Pehlivan’a. Nasıl
oldu? Bakın, Ankara’yı parsel parsel parselleyen bir trol 28 Şubat akşamı Oda
TV’yi hedef aldı, ardından 3 Mart akşamı bu trolün meşhur oğlu televizyon
kanallarından hedef göstermeye devam etti, 4 Martta gece yarısı Ersoy Dede
operasyon çağrısı yaptı, sabah Barış Terkoğlu gözaltına alındı, akşam üzeri
Barış Terkoğlu ve Hülya Kılınç tutuklandı. Pelikancı Fatih Tezcan, Murat
Ağırel’i ve Yeniçağ’ı hedef gösterdi. Pelikancı Hilal Kaplan, Yeniçağ’a yapılan
saldırıya destek verdi. Pelikancı Ersoy Dede “Soner Yalçın nerede?” diye
“tweet” attı. Pelikancı Selman Öğüt bu topa girdi ve Yeniçağ’ı hedef gösterdi.
Ardından Murat Ağırel tutuklandı. Daha sonra, Pelikancı Ersoy Dede, Yeni Yaşam
gazetesini hedef gösterdi, Yeni Yaşam gazetesinin Genel Yayın Yönetmeni ve
çalışanı tutuklandı. 
Değerli
arkadaşlar, şimdi soralım: Savcı kim, hâkim kim? Fatih Tezcan polis memuru,
Hilal Kaplan emniyet müdürü, Ersoy Dede savcı, Cem Küçük, sulh ceza hâkimi. Bu
pelikancılar AKP yönetimiyle birlikte bir şeye daha imza attılar: İlk kez
tarihimizde silahsız bir darbe girişimi yaptılar ve seçilmiş Başbakanı, yüzde
49’la seçilmiş Başbakanı koltuğundan indirdiler. Değerli arkadaşlar, böyle bir
yargı düzeniyle karşı karşıyayız.
Şimdi,
elinizi vicdanınıza koyun, siz bu yargıya güvenir misiniz, siz bu yargının
aldığı kararlara saygı gösterir misiniz? Bir kez daha soralım. 
Değerli
arkadaşlar, bir de son olarak, sokağa çıkma yasağı var ki dünyaya rezil olduk.
Hani diyorduk ya “Çok iyi yönetiyoruz.” Bunu çocuk yapmaz, 10 yaşındaki çocuk
yapmaz, kar topuyla uğraşıyorduk, dün gece çığ oldu, çığ. Sokağa çıkma
yasağından Bilim Kurulunun haberi yok, büyükşehir belediye başkanlarının haberi
yok, İstanbul’u yöneten, Ankara’yı yöneten başkanların haberi yok ama
fırıncılar odalarına yarım saat önce haber veriliyor. Binlerce insanı sokağa
çıkaran bir sokağa çıkma yasağıyla karşı karşıya geldik değerli arkadaşlar. Bu
genelge sokağa çıkma yasağı değil, coronayı yayma genelgesine dönüştü değerli
arkadaşlar. 
Peki,
sevgili milletvekilleri, bu genelgeyi yazan, bu genelgeyi gönderen İçişleri
Bakanı normalde ne yapıyor? Ben size söyleyeyim, hiçbir vicdanın, ahlakın kabul
etmeyeceği, hiçbir vicdanlı siyasetçinin yapmayacağı bir şey yapıyor, ne
yapıyor?
(Mikrofon
otomatik cihaz tarafından kapatıldı)
BAŞKAN
– Sayın Ağbaba, tamamlayın sözlerinizi.
VELİ
AĞBABA (Devamla) – CHP’li belediyelerin yardımları, ekmekleri dağıtmasını
önlemeye çalışıyor. Geçtiğimiz gün Muratpaşa’da, dün Eskişehir’de
Odunpazarı’nda fakir fukaraya aş veren, ekmek veren aşevlerinin hesaplarını
kapatıyor, bloke ediyor. Böyle rezillik, kepazelik olmaz! 
İLYAS
ŞEKER (Kocaeli) – Kendi kaynaklarıyla yapacaksa… 
VELİ
AĞBABA (Devamla) – Ne yapıyor? CHP’li belediyelerin ekmek dağıtmasını önlemeye
çalışıyor. (CHP sıralarından alkışlar)
Bu
krizde Cumhuriyet Halk Partili her bir belediye başkanını kutluyorum, iyi ki
onlar var; kriz nasıl yönetilir, yardım nasıl dağıtılır, size gösterdiler. 
İLYAS
ŞEKER (Kocaeli) –Kendi kaynaklarıyla…
BAŞKAN
– Sayın Şeker…
VELİ
AĞBABA (Devamla) – Laf atmayın, laf atmayın! Bu vicdansızlıktır, bunu savunmak
da vicdansızlıktır. Sen belediye başkanlığı yapmış adamsın, bu nasıl savunulur?

Değerli
arkadaşlar, bu trol başka ne yapıyor? “Tweet” atanları tutukluyor. Başka ne
yapıyor? Sosyal medyadan paylaşım yapanları tutukluyor. Onları yapacağına adam
gibi genelge yap, dünyaya rezil etme bizi! Dün akşam bütün sokaklar insan
doluydu. Bunu yapanlara yazıklar olsun! (CHP sıralarından alkışlar) 
BAŞKAN
– Sayın Ağbaba konuştu, herkes açıldı.
ÖZLEM
ZENGİN (Tokat) – Evet, iyi oldu hakikaten, cevap vermiyoruz ya, o yüzden...
ÖZGÜR
ÖZEL (Manisa) – Böyle bir konuşmaya tepki vermedikleri için AK PARTİ Grubunu
kınıyorum efendim! Ne güzel hazırdık.
BAŞKAN
– Aynı mahiyetteki önergeler üzerinde ikinci söz talebi Sayın Ömer Öcalan’ın.
Buyurun.
(HDP sıralarından alkışlar) 
ÖMER
ÖCALAN (Şanlıurfa) – Merhabalar.
İtalyan
filozof Agamben, statüleri askıya alındığı için hukuk tarafından korumasız
bırakılan belli grupların yaşamlarının meşru yaşam olarak kabul görmediğini
söyler. Egemen anlayışına göre, ezilen ve ötekileştirilen halklar yurttaşlık
yasasına tabi değildir, dolayısıyla yurttaş da değildir. Bu faşist anlayış,
birilerini yasalara tabi, eşit olarak kabul görürken “öteki” olarak kabul
ettiklerini de eşit ve yasaya tabi olarak kabul etmemektedir. Türkiye özelinde
bakıldığında, bu durum, Kürtler’le birlikte bütün ötekileri, sınırlarını
egemenin çizdiği yurttaşlık hukukunun dışında kabul edilme ve edilmeme şeklinde
tanımlanmaktadır. 
Değerli
milletvekilleri, egemen, hangi hayatların değerli olduğunu, hangi hayatların
değersiz olduğunu, kimin iyi, kimin kötü, kimin makul, kimin terörist olduğunu
kendisine tabi olma ölçüsüne göre kararlaştırmaktadır. Bugün burada bir yönüyle
kimin yasaya tabi kılınıp kılınmayacağını, ölen kişinin insan olarak kabul
edilip edilmeyeceğini tartışıyoruz. Bu tanım hukuki olmaktan ziyade siyasi bir
tanımdır. Bu tanım da siyasal konjonktüre göre değişmektedir ki bugün iktidar
olan AKP’nin lideri ve birçok üyesi de yirmi yıl önce benzer tanımlamalarla yargılanıyordu.
Bu nedenle, bugün yasa karşısında ayrımcılığa maruz kalan siyasi tutsaklar
yurttaşlık yasasına tabi değiller ve iktidarın gözünde makul yurttaş olarak da
kabul görmemektedirler.
Değerli
milletvekilleri, aslında, bu yasayı fırsat bilip yapmamız gereken temel bir
şeyi konuşabilirdik: Yurttaşlık yasasını nasıl herkesi kapsayacak şekilde
yeniden ele alabilirdik, bunu konuşmalıyız. Kürtleri, Çerkezleri, Lazları,
Romanları ve diğer bütün halkları nasıl bu yurttaşlık yasasına dâhil
edebiliriz, onu tartışmalıyız. Zaten bu Meclisin temel görevi de bu değil
midir? 
Bu
savaş, bu kaos, bu yasasızlık ne kadar sürecek diye herkesin kendine sorması
gerekmiyor mu? Burada hamasetle, kin ve nefret hâliyle “İdris Baluken ölsün.”
diye bağırmak dışında yapmamız gereken başka bir şey olmalı diye düşünüyorum. O
da toplumsal barışa dair yeni bir sözleşmeyi konuşmak olmalıydı. Hepimiz için
yarına dair yeni bir dünya kurgulamanın zamanı değil miydi? İşte o zaman
cezaevlerinde, sokakta ve bu Mecliste kim makul, kim makul değil tartışması da
anlamsız olacaktı. 
Değerli
milletvekilleri, bizden öncekiler yani atalarımız, sorunları ortak bir zeminde
çözme imkânı bulamadı veya yapamadı diyelim. Peki, biz ne yapacağız? Aynı
çözümsüzlüğü ve bu ağır yükü çocuklarınıza, torunlarınıza miras mı
bırakacaksınız? Sanırım, hepimizin bunu düşünmeye, kendi vicdanında bunun
muhasebesini yapmaya ihtiyacı var.
Değerli
milletvekilleri, Türkiye’de kimin yurttaşlık yasasına tabi olup olmayacağının
tartışmasının tarihsel süreci cumhuriyet tarihi kadar eskidir. Nitekim, 27
Mayıs darbesiyle çıkan aftan, sivil ve asker herkes yararlanırken sadece 49’lar
davası olarak bilinen, içinde Musa Anter, Tarık Ziya Ekinci’nin olduğu Kürt
siyasetçiler bundan muaf tutuldu. Malumunuz, 15 Temmuz darbesi sonrasında, cemaatçi
savcı ve hâkimlerin kararına tabi olan dosyaların büyük bir bölümü bozuldu.
Başta Ergenekon davasından yargılanan herkes serbest bırakıldı. KCK ve HDP
dosyalarından yargılanan Kürt siyasetçileri bundan muaf tutuldu. KCK dosyaları
adı altında, HDP dosyalarındaki yargılamalar olduğu gibi devam ediyor. Bugün
Sayın Demirtaş ve Baluken başta olmak üzere birçok siyasetçimiz belki de
dosyasında imzası bulunan hâkim ve savcılarla birlikte aynı cezaevlerinde
kalıyorlar. Üzülerek görüyoruz ki yasayla tarih tekerrür ediyor. Kürtler, yine,
eşit yurttaş olma hâlinden mahrum bırakılmaktadırlar.
Değerli
milletvekilleri, son olarak bir şeyi ifade ederek konuşmamı bitirmek istiyorum.
Birçoğumuz deprem anını yaşamış olarak biliyoruz. O felaket anında herkes uzağa
doğru kaçarken felaketin ortasına doğru koşan iki grup vardır: Biri afet
ekipleri, bir diğeri bu kaostan ne çalabilirim hesabı yapan hırsızlardır ve
onlar, ilk fırsatta evlere dalıp ne kadar altın, para ve değerli eşya varsa
çalıp yeniden kalabalığa karışır ve kalabalıkla birlikte sahte ağıtlar yakar. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
ÖMER
ÖCALAN (Devamla) - Üzülerek ifade edeyim, siz, bu virüs kaosunda kayyumla
Kürtlerin iradesini çalan, diğer yandan ise ölüme terk edilen siyasi
mahkûmların kutsal yaşamını çalıp sonra içimize karışıp sahte ağıt yakan
hırsızlar gibi bir anlayış içinde hareket ediyorsunuz. Eğer bunda ısrar
ederseniz halk ve tarih sizi affetmeyecek. Bakınız, kendi milletvekillerinizin
içinde bile sağda solda söylüyorlar: “90’ların karanlık devletiyle artık
onların kontrolüne girdik, onlarla birlikte iş tutuyoruz.” Derin devletle
hareket ettiğinizi söylüyorlar.
RECEP
ÖZEL (Isparta) – Bizim milletvekillerimizle ilgili yorum yapma, sen kendine
bak.
ÖMER
ÖCALAN (Devamla) - Bu halka kimsenin acı yaşatmaya hakkı yoktur. Bu infazda
adaletin olması gerekiyordu maalesef burada da ayrımcılık yaptınız.
Hepinizi
selamlıyorum. (HDP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler… Etmeyenler…
Kabul edilmemiştir. 
Diğer
önergeyi okutuyorum. 
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 29’uncu maddesinde birinci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz. 
 Ayhan
Altıntaş Ayhan Erel  Ümit Beyaz 
 Ankara Aksaray İstanbul
 Yasin
Öztürk Hüseyin Örs Arslan Kabukcuoğlu
 Denizli Trabzon
 Eskişehir
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Önerge üzerinde söz talebi Sayın Hüseyin Örs’ün. 
Buyurun.
(İYİ PARTİ sıralarından alkışlar)
HÜSEYİN
ÖRS (Trabzon) - Sayın Başkan, çok değerli milletvekilleri; görüşülmekte olan
kanun teklifinin ilgili maddesi üzerinde İYİ PARTİ Grubu adına söz aldım.
Hepinizi en derin saygılarımla selamlıyorum.
Değerli
milletvekilleri, Covid 19 salgınında yaşanan genel ekonomik krizin yanında
tarım sektöründe de ciddi bir üretim krizi gündemdedir. Tarım ve Orman
Bakanlığı “Coronavirüs salgının tarım sektörüne etkilerini azaltmak için 21
ilde üreticilerimize tohumların yüzde 75’ini hibe ediyoruz.” dedi. Basın ve
medya da “Çiftçiye müjde, müjde.” diyerek bu açıklamayı haberleştirdi. 
Değerli
arkadaşlar, aslında “müjde, müjde” diye ilan edilen bu hibe paketi, Tarım ve
Orman Bakanlığının yatırım bütçesi kalemlerinden biri olan Bitkisel Üretimi
Geliştirme Projesi kapsamında her yıl illerin özelliklerine göre bütçedeki bu
kalemden pay ayrılmasını, çiftçiye yapılacak tohum, fide, fidan dağıtımı gibi
tüm desteklerin bu kalemden karşılanmasını içeren rutin bir iş ve işlemdir. 
Şimdi,
biraz sesli düşünerek birkaç soru sormak istiyorum: Mevcut işleyişin yeni bir
proje gibi sunulması acaba ne kadar doğrudur? Program veya proje hızla
hazırlanmış ve henüz esasları belli olmayan yeni bir öneriyse, programın
ayrıntılı usul ve esasları ne zaman yayınlanacaktır? Program kapsamında 7 ürün
ve 21 il hangi ölçütlere göre belirlenmiştir? Tüm ekilebilir arazilerin üretime
katılması için yalnızca tohum desteği yeterli midir; yoksa, tohumla birlikte,
mazot, gübre, ilaç, yem, sulama suyu, elektrik gibi tüm girdilerde maliyetleri
düşürecek önlemler birlikte mi alınmalıdır? Çiftçinin bu yıl ekimini yapacağı
ürünlerde tohumluğunu büyük ölçüde sağladığı ve genelde borçla aldığı için
faturalamada güçlük yaşayabileceği ortamda üreticilere tohumların yüzde 75’i
yerine tamamının hibe edilmesi daha doğru bir tercih değil midir? Sertifikalı
tohum tedariki TMO ve TİGEM’den mi sağlanacaktır, yoksa özel tohum şirketlerini
desteklemeye yönelik bir satın alma politikası mı uygulanacaktır? Ekim alanı
ilanıyla aniden geliştirilemeyecek çeltik üretiminde toprak hazırlığı, tavaların
hazırlanması, sulama suyu temini gibi kapsamlı uygulamalar yapılmadan yalnızca
tohumluk desteğiyle beklenen üretim artışı sağlanabilir mi? İnşallah
muhatapları sesimizi duyar ve bu sorularımıza cevap verir.
Değerli
arkadaşlar, bu süreçte çok önemli bir sorun da üreticilerin, mevsimlik
işçilerin, ziraat mühendislerinin, kısaca tarımdaki iş gücünün üretim alanına
ulaşım konusudur. Bu konuda seçim çevremde yaşanan bir tedirginliği gündeme
getirmek istiyorum. Doğu Karadeniz Bölgesi’nin en önemli geçim kaynağı olan
çayda 2020 yılı sezonu şu anda açılmak üzeredir. Mayıs ayında başlaması
beklenen çay tarımında bu yıl coronavirüs tedbirleri kapsamında yabancı işçiler
çalıştırılamayacaktır. Tarım ve Orman Bakanlığı ve diğer ilgili bakanlıklarca
çayın toplanabilmesiyle ilgili tedbirlere yönelik bir çalışma var mıdır? Şimdi
bunu soruyorum çünkü üretici bu konuda tedirgin. Üretici diyor ki: “Bu sezon
çay nasıl toplanacaktır, çay alım yerlerine nasıl satılacaktır? Bugüne kadar
çay toplama işinde Gürcü işçilerden istifade ediliyordu, bu yıl Gürcü işçiler
gelemeyeceğine göre çay kimler tarafından, nasıl toplanacaktır? Özel sektör
fabrikaları çalışabilecek ve yaş çay alabilecekler midir? İşçi sorunu nasıl
çözülecektir; hem fabrikalarda çalışacak işçi hem de çay toplama işçileri nasıl
temin edilecektir? ÇAYKUR’un bu yılki çay politikası nasıl olacaktır?”
Bölgemizdeki üreticiler bunları merak ediyor.
Değerli
milletvekilleri, sezona çok az bir zaman kalmasına rağmen, ÇAYKUR suskunluğunu
sürdürmektedir. ÇAYKUR vakit geçirmeden inisiyatif almalı, kamuoyuna bir eylem
planı sunmalı, üreticimizi rahatlatmalıdır. Bölgemde görüştüğüm üreticiler,
ÇAYKUR’un kampanyayı erken açıp her gün çay alması ve süreyi de uzun tutmasını
istemektedir. ÇAYKUR, bu yıl pandemi nedeniyle çaylarını budama yapamayan
müstahsillerimizin de ürününü, çayını almalıdır. Aksi hâlde, korkarım ki
üretici çayını toplayamayacak ve büyük mağduriyetler ortaya çıkacaktır. 
Dinlediğiniz
için hepinize teşekkür ediyorum, saygılarımı sunuyorum. (İYİ PARTİ ve CHP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
29’uncu
maddeyi oylarınıza sunuyorum: Kabul edenler… Etmeyenler… Kabul edilmiştir. 
30’uncu
madde üzerinde 2’si aynı mahiyette olmak üzere 3 adet önerge vardır. 
İlk
2 önergeyi okutacağım, aynı mahiyette olduğu için birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi'nin 30'uncu maddesinin teklif
metninden çıkarılmasını arz ve teklif ederiz.
 Alpay
Antmen  Turan Aydoğan  Zeynel Emre
 Mersin
 İstanbul  İstanbul
 Saliha
Sera Kadıgil Sütlü  Süleyman Bülbül  Hasan Baltacı
 İstanbul
 Aydın  Kastamonu

Diğer
önerge imza sahipleri:
 Murat
Sarısaç  Züleyha Gülüm  Murat Çepni
 Van
 İstanbul  İzmir
 Rıdvan
Turan  Mensur Işık  Tuma Çelik
 Mersin
 Muş  Mardin 
 Tulay
Hatımoğulları Oruç
 Adana
BAŞKAN
– Komisyon aynı mahiyetteki önergelere katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Aynı mahiyetteki önergeler üzerinde ilk söz Sayın Hasan Baltacı’nın.
Buyurun.
(CHP sıralarından alkışlar) 
HASAN
BALTACI (Kastamonu) – Teşekkür ediyorum Sayın Başkan.
Sayın
Başkan, değerli milletvekilleri, sevgili Türkiye; hepinize sağlık, sıhhat
diliyorum. 
Öncelikle
belirtmek istediğim bir husus var. Hep böyle zor zamanlarda en çok şu cümle
kuruluyor: “Millî birlik ve beraberliğe en çok ihtiyacımız olduğu günlerden
geçiyoruz.” Bugün de en fazla kurulan cümlelerden biri bu. Eğer birlik ve
beraberlik içinde olmak istiyorsak öncelikle bu birlik ve beraberliği
Parlamentoda sağlamamız gerektiğini düşünüyorum. Nasıl? Muhalefetin
eleştirilerine ve önerilerine kulağınızı açarak değerli arkadaşlar? Biz bu
salgın başladığı günden beri diyoruz ki: Sokağa çıkma yasağı gelsin, etkin bir
karantina uygulayalım, kısa zamanda bu virüsün yayılmasını önleyelim.” Sokağa
çıkma yasağının uygulanmasıyla birlikte esasında, işe gitmek zorunda olan
milyonlarca işçi ve emekçinin ücretli izne çıkarılması gerektiğini söyledik.
Aynı zamanda, hiçbir yerden geliri olmayan ailelerin de aile sigortası
kapsamına alınarak hiç kimsenin aç kalmaması gerektiğini söyledik ama siz “Dur
bakalım, ne olacak?” dediniz. “Dur bakalım, ne olacak?” deyip süreci takip
ettiniz. Dün akşam da dediniz ki: “30 büyükşehirde ve Zonguldak’ta sokağa çıkma
yasağı ilan ediyoruz.” Dün akşamki görüntüler, o fırınların önünde, marketlerin
önünde uzun kuyruk oluşturan halkın görüntüsü aslında şunu anlatıyor: Hiç kimse
verdiğiniz karara güvenmiyor değerli arkadaşlar.
Yine
salgının başladığı günlerde şöyle bir şey söyledik: “Bu salgın ilerleyecek,
esnaf kepenk kapatacak; esnafın kredi borçlarını öteleyelim, esnafa kira
desteği verelim, stopajlarını kaldıralım, esnafı batırmayalım artık.” Siz de
“Dur bakalım, ne olacak?” dediniz, sonra bir ekonomi paketi açıkladınız;
ekonomi paketinde, sözde, esnafa kredi verdiniz yani veriyormuş gibi yaptınız.
Salı günü Sayın Bakan Berat Albayrak rakamları açıkladı. İşte 180 bin başvuru
olmuş; bu 180 bin başvurunun içerisinde 55 bin esnafa doğrudan nakit desteği
verilmiş, 30 bin esnafa da ticari kart desteği verilmiş. Değerli arkadaşlar, bu
ülkede tam 1 milyon 600 bin esnaf var. Siz sadece yüzde 5’ine destek
olmuşsunuz, geriye kalan yüzde 95 kendi kaderiyle baş başa kalmış. Sonra biz
“Bu zor süreçte elektrik faturalarını öteleyelim, doğal gaz faturalarını
öteleyelim.” dedik. Siz “Dur bakalım, ne olacak?” dediniz, sonra EPDK bir karar
aldı: “Sayaç okumayı erteliyorum.” dedi ama kararın içeriğine baktığınızda
sayaç okumayı sadece karantina altına alınan bölgelerde ertelediğini
görebilirsiniz. Yani Kastamonu’dan örnek verirsem, sadece 19 köyde sayaç
okumaları ertelenmiş durumda, zaten köylere de sayaç okuma için altı ayda bir gidiyorsunuz;
yine “mış” gibi yaptınız. “Herkese ücretsiz maske dağıtalım.” dedik, siz de
“Dur bakalım, ne olacak?” dediniz, sonra maske dağıtan yerel yönetimleri
görünce maske dağıtmaya başladınız; bunu bir siyasal kampanyaya dönüştürdünüz
ama maskeleri ne PTT üzerinden ne e-devlet üzerinden dağıtamadınız değerli
arkadaşlar. “Mış” gibi yaparak “oluyormuş” gibi yaparak bu süreç yönetilemez.
“Dur bakalım.” diyerek ne Türkiye yönetilebilir ne de bu süreç yönetilebilir.
Bu
sürecin başında dedik ki: Hapishaneler tıka basa insan dolu, 300 bine yakın
insan var, hapishaneler risk altında. Bu hapishanelerde her suçtan insan var.
Yani öyle bir şey ki 300 bin insanın içerisinde ayrım yapılabilirse ancak
insanlık suçları üzerinden ayrım yapılabilir. Siyasi suçluları burada ayırmanın
doğru olmayacağını defaatle söyledik ama siz yine “mış” gibi yaparak millî
birliğe ve beraberliğe en fazla ihtiyaç duyduğumuz günlerde yine sadece küçük
bir azınlığın çıkarlarını korumak üzerinden bir yasa getirdiniz.
Değerli
arkadaşlar, öyle bir şey ki bir terör yasasıyla karşı karşıyayız; bomba atanın
da “tweet” atanın da terörist olduğu günlerden geçiyoruz. Ben size şunu
söyleyebilirim: Siyasetçi, dilin efendisi de olabilir, dilin kölesi de
olabilir. Dilin efendisi olmanın tek bir yolu vardır: Söylediğiniz ile
yaptığınız birbiriyle tutarlı olacak. Bakın, geçmişten bir örnek vereyim: 21
Mart 1999’da Genel Başkanınız Sayın Erdoğan, cezaevine girmeden altı gün önce,
Samsun’da şöyle bir şey demiş: “Bazı zindanlar vardır ki insanlar için saray olur
ancak bazı saraylar vardır ki insanlar için zindandan beter olur.” Şimdi,
zindandan çıkıp sarayda oturan zindandakinin hâlinden anlamıyor. “Birlik ve
beraber olmamız gereken günlerde…” diye başlayan cümlelerle bu ülkeyi tekrar
bölmenin peşinde. Bu ülke “Dur bakalım, ne olacak?” zihniyetiyle yönetilemez. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın.
HASAN
BALTACI (Devamla) - “Dur bakalım, ne olacak?”ın sonu belli arkadaşlar, bilenler
bilmeyenlere anlatsın. Bu vesileyle de Aziz Nesin’i yâd ediyorum.
Teşekkür
ediyorum. (CHP sıralarından alkışlar)
BAŞKAN
– Aynı mahiyetteki önergeler üzerinde ikinci söz Sayın Murat Sarısaç. (HDP
sıralarından alkışlar)
MURAT
SARISAÇ (Van) – Teşekkürler Sayın Başkan. 
Genel
Kurulu ve tüm halklarımızı saygıyla selamlıyorum. 
Bu
düzenleme en yalın ifadeyle evrensel hukuk normlarına ve demokratik kriterlere uzaktır. AKP, insanlık onurunu
hiçe sayarak, anayasal eşitliği bir kenara atarak ve ahlaki değerleri unutarak
hareket ediyor. AKP bugün insanlık onurunu tanımıyor çünkü coronavirüs
salgınına karşı bazı mahpusları ölüme terk ediyor. Anayasa’nın eşitlik ilkesini
görmüyor çünkü adrese teslim özel bir af çıkarıyor. Ahlaki değerleri gözetmiyor
çünkü kendisine muhalif herkesi yaftalayıp cezaevinde tutmaktan imtina etmiyor.

Üzerinde
konuştuğumuz teklifte âdeta nazar boncuğu gibi görünen bazı maddeler de var ama
AKP’nin sicili o kadar kötü ki görece olumlu hukuki metinleri bile insanların
aleyhine nasıl kullandıklarını çok iyi biliyoruz. Çünkü AKP’nin Anayasa’ya ve
hukuka uymak gibi bir derdi yok. Evet, bir norm olarak hukuki metinler
düzenleniyor ama “tedbir” adı altında demokrasiye müdahale etmekten
çekinilmiyor. Bu, tam da Nazi Almanyasında yaşayan Alman siyaset bilimci Ernst
Fraenkel’in İkili Devleti’nde tanımladığı sistemdir. Fraenkel “ikili devlet”
kavramıyla diyor ki: Bu ikili devlet olağan kurallara göre sürdürülen norm
devleti ve kendisini yazılı kurallarla bağlamayan tedbir devletidir. Norm
devleti ve tedbir devleti bir arada çalışır, ikisi birlikte bir rejimi
oluşturur. Bu, kesinlikle hukuk devleti ile aynı şey değildir çünkü tedbir
devleti hukuk dışında çalışır ve asla gizli saklı kalmaya çalışan bir yapı
değildir. AYM’nin OHAL KHK’lerini hiçbir şekilde denetlemeyeceğini söylemesi
gibidir, hukuksuz ve aleni bir şeyin meşrulaştırılmasıdır. Bu ikili devlet
yapısı kendine özgü kurumları olan yapılar da değiller, aynı kurumlar
içerisinde işleyen mekanizmalardır. Örneğin Anayasa’da tecrit yoktur ama
yıllardır tecrit uygulanıyor, güya AİHM bağlayıcıdır ama Selahattin Demirtaş ve
Osman Kavala kararlarına rağmen, bu, çiğnenmiştir. 
Aslında
burada bahsettiğimiz şey Nazi Almanyası pratiğidir. Nazi Almanyasında yaşanan
OHAL döneminde Başkanın geniş yetkileri vardı çünkü kararnamelerle
anayasasızlaştırma işlemi yapıldı. Nazi
rejiminin iki önemli yönü, temel hak ve özgürlüklerin sınırlandırılması ve
parlamenter sistemden uzaklaşmaydı. Burada esas değişim yeni bir hukuk
düşüncesinin yaratılmasıydı. Bu yeni düşünce hukuk devletine, parlamenter
sisteme, demokrasi ve eşitlik ilkelerine saldırıyordu. Dolayısıyla, Naziler
“Hukuk ve yasa aynı şey değildir.” ilkesini kötüye kullandılar. Çünkü hukuk ve
ahlak arasında bir bağ inşa ettiler yani hukuku kendi ahlak ve değerleriyle
yorumladılar. Millî ahlak ve sağlıklı şuur gibi muğlak kavramlarla ve Nazi
adaletine atıfla sistemi dönüştürdüler. Tek adam rejimini devlet aygıtında yer
açmak için sonuna kadar kullandılar. Şu an Türkiye’de de beka ve millîlik
anlayışı her türlü muhalefetin bertaraf edilmesi için kullanılıyor. 
Sayın
milletvekilleri, şu an cezaevleri hıncahınç dolmuş durumda; gazeteciler,
siyasetçiler, kadınlar, çocuklar… Hatta Kürt illerinde aynı aileden birçok
tutuklu bulunuyor. Peki, neden mi? Bazen sadece Kürt oldukları için ama hangi
Kürtler? Sizin için makbul olmayan Kürtler. Sadece Kürtler de değil
Türkiye’deki bütün halklara düşmansınız. Küçücük bir eleştiriden bile korkuyor
ve onları aileleriyle birlikte cezalandırıyorsunuz. 
Bugün,
birçok tutsak ailelerinden uzak kentlere sürgün edilmiş durumda çünkü amacınız
tutsakları kendisine bile yabancılaştırıp tamamen tecrit altına almak. Aileler
çocuklarını yıllarca göremiyor. Allah aşkına, ailesi Van’da bir tutsağı
Trabzon’a göndermek hangi vicdana sığıyor? Ya da Şırnaklı bir tutsağı Edirne’ye
sürgün etmek hangi ahlaka sığıyor? Bu hem ailelere hem de mahpuslara karşı bir
işkence biçimidir. Oysa AİHM mahpusların ikametgâhlarından uzak yerlere
nakledilmesini hak ihlali sayarak Türkiye’yi tazminata mahkûm etmişti. Ondan
çok kısa bir süre sonra bile yerine kayyum atadığınız eş başkanlarımız, partili
yöneticilerimiz, bırakın başka illere, başka coğrafyalara sürgün edildiler.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi. 
MURAT
SARISAÇ (Devamla) – Hemen OHAL kurallarının aslında AİHM kararlarına karşı
kullanılmasıyla beraber yani AİHM bağlayıcı olmasına rağmen, Sayın Selçuk
Mızraklı, bu karar alındıktan çok kısa bir süre sonra Kayseri’ye sürgün edildi.
Yani
kısacası şunu söylemek istiyorum: Mesele iyi kanun-kötü kanun değil; eğer söz
konusu Kürtlerse, söz konusu muhaliflerse bütün kanunlar da AKP için aynı
oluyor ve bu kanunların dışına çıkılıyor. Son olarak şunu söylemek istiyorum:
Gün olur devran döner, ayarını bozduğunuz kantar sizi de tartar; işte o zaman
“adalet ve özgürlük” kavramlarıyla tanışırsınız. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler...
Etmeyenler... Kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi’nin 30’uncu maddesinin birinci
fıkrasında yer alan “değiştirilmiştir” ibaresinin “yeniden düzenlenmiştir”
ibaresiyle değiştirilmesini arz ve teklif ederiz.
 Ayhan
Altıntaş Ayhan Erel Yasin Öztürk
 Ankara Aksaray Denizli
 Ümit
Beyaz Hüseyin Örs Arslan Kabukcuoğlu 
 İstanbul Trabzon Eskişehir
 Zeki
Hakan Sıdalı
 Mersin

BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN
– Önerge üzerinde söz talebi Sayın Zeki Hakan Sıdalı’nın.
Buyurun.
(İYİ PARTİ sıralarından alkışlar) 
ZEKİ
HAKAN SIDALI (Mersin) – Sayın Başkan, değerli milletvekilleri; on sekiz yıldır
aynı iktidar tarafından yönetilen ülkemize baktığımızda, ne kuvvetler ayrılığı
ne hukukun üstünlüğü ilkesi ne de fikir ve ifade özgürlüğü tam olarak
uygulanamıyor. Tek amaçlı, detaylı düşünülmeden, plansız yayınlanan genelgeler
de Genel Kurula getirilen palyatif torba kanun teklifleri de hazırladığınız
yargı reformu paketleri de bu sorunları bitirmek adına çözüm üretemiyor, aksine
yeni sorunlar doğuruyor. Aynı Kabinenin üyesi olan bakanlardan birisi “2 kişi
yan yana gelmesin.” derken diğeri kalkıp, 200 bin kişinin sokağa dökülmesine
“Abartılacak bir durum yok.” diyor. Bizi virüs değil bu iş bilmezliğiniz hasta
ediyor. 
Sayın
milletvekilleri, hukukun üstünlüğü ilkesi, adaletin bir ülkedeki yaygınlığını
ve demokrasinin sağlamlığını ifade eder. Bir devlet buna ne kadar bağlıysa o
kadar güçlü, o kadar itibarlı, demokratik ve müreffehtir. Bu sebeple ülkemizin
içinde bulunduğu pozisyonu Uluslararası Hukukun Üstünlüğü Endeksi’ne bakarak
anlayabiliriz. Bu konuda 126 ülke arasında 109’uncu sıradayız. Sadece bu
sıralama bile nerede olduğumuzu gözler önüne seriyor. 
Adalet
mülkün de Türk’ün de temelidir, beş bin yıllık Türk devlet geleneği adalet
olgusu üzerine inşa edilmiştir. Ancak mevcut tabloya baktığımızda, yargıya
güvenin ortak akılla gelişeceğini söyleyen bir Adalet Bakanımız var. Biz
söylesek kabul etmezsiniz. Buradan anlaşılan durum şu: Vatandaşımız yargıya
güvenmiyor ve siz de güvenmelerini istiyorsunuz ama sadece istiyorsunuz, zira
bunu sağlamak için yaptığınız olumlu hiçbir şey yok. 
Bir
araştırma şirketi geçtiğimiz aylarda bir anket yayınlamıştı, “Yargıya güveniyor
musunuz?” sorusuna halkın verdiği cevap yüzde 68 “Güvenmiyorum.” yüzde 20
“Kısmen güveniyorum.”du. Türk milleti tarihin hiçbir döneminde adaletten bu
kadar umudunu kesmemişti. Bu vahim tablo sizin eseriniz. Vatandaşlarımızın
yargıya olan güveni, iktidar yargı sistemini arka bahçesi hâline getirmeden
önce zaten vardı. Sizin gelişim dediğiniz, en fazla, yargıya güveni eski
seviyesine getirmek olur ama o da bu uyguladığınız politikalarla imkânsız.
Sayın
milletvekilleri, yargıyı adil yapan bağımsızlığıdır; hukukun üstünlüğüne
harfiyen uyması, üstünlerin hukukuna müsaade etmemesidir. Yargıyı ayakta tutan
ise ona olan güvendir. Hukukuna, adaletine, şeffaflığına güven duyulmayan bir
ülke kalkınamaz, yatırımcı çekemez, bulunduğu pozisyonu da kaybeder. Yargıya
güven geliştirilmek isteniyorsa, öncelikle kuvvetler ayrılığı ciddi şekilde
yapılmalı, yürütme yargı üzerinden acilen elini çekmeli, sonrasında bir
zihinsel reform süreci başlatılmalıdır. İlgili reform neticesinde
vatandaşlarımıza hakkı ve adaleti doğru şekilde teslim edecek bir sistem inşa
edilmelidir. Zihinsel reform yapılmadıkça, kâğıt üzerinde kalacak olan sözde
reformist değişikler veya böylesi kanunlar ülkemizi adil bir geleceğe taşıyamaz.

Coronavirüs
salgını sonrasında dünyayı yeni gelişmelerin beklediği çok açık. Bu yeni
süreçte her devletin kendi iç meselelerine odaklanacağını söyleyebiliriz.
Kısaca, eş zamanlı aynı sorunu yaşayan tüm ülkeler, haklı olarak önce kendi
yaralarını sarmaya gideceklerdir. Ülkemizi ileri dünya demokrasileri içerisinde
yaşatmak istiyorsak önceliğimiz adalete güvenin tesisi olmalıdır. 
Kuvvetler
ayrılığının güçlendirilmesi, sivil toplum kuruluşlarına daha rahat çalışma ve
ifade ortamı yaratılması, Parlamentonun hak ettiği gücü yeniden elde etmesi ve
neticesinde -vatandaşlarımızın büyük çoğunluğunun da talebi- iyileştirilmiş ve
güçlendirilmiş parlamenter sisteme geçilmesi artık zaruridir.
(Mikrofon
otomatik cihaz tarafından kapatıldı) 
BAŞKAN
- Tamamlayın sözlerinizi lütfen.
ZEKİ
HAKAN SIDALI (Devamla) - Bu sistem, Türkiye’ye nefes aldıracak ve küresel
düzeyde yaşanacak kayıpları telafi edecek en akılcı ve kalıcı çözümün
anahtarıdır. Herkesin konuştuğu yeni dönem, işte tam bu olmalıdır. Aksi
takdirde, Fatih Sultan Mehmet’in de söylediği gibi “Aklı öldürürsen ahlak da
ölür, akıl ve ahlak öldüğünde millet bölünür. Kadıyı satın aldığın gün, adalet
ölür. Adaleti öldürdüğün gün devlet de ölür.” Hiçbirimiz buna izin veremeyiz,
onun için buradayız. 
Bu
duygu ve düşüncelerle yüce Meclisimizi saygıyla selamlıyorum. (İYİ PARTİ
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

30’uncu
maddeyi oylarınıza sunuyorum: Kabul edenler… Etmeyenler… Kabul edilmiştir. 
Böylece
birinci bölümde yer alan maddelerin oylamaları tamamlanmıştır. 
Şimdi
ikinci bölümün görüşmelerine başlıyoruz. 
İkinci
bölüm 31 ila 55’inci maddeleri kapsamaktadır. 
İkinci
bölüm üzerinde gruplar adına ilk söz, İYİ PARTİ Grubu adına Sayın Yasin
Öztürk’e aittir. (İYİ PARTİ sıralarından alkışlar) 
İYİ
PARTİ GRUBU ADINA YASİN ÖZTÜRK (Denizli) – Sayın Başkan, değerli
milletvekilleri; sözlerime başlamadan evvel, teklifin mimarlarından olan
Milliyetçi Hareket Partisi Genel Başkan Yardımcısı Sayın Feti Yıldız’a geçmiş
olsun dileklerimi sunuyorum. 
Yine,
bu vesileyle, kamuoyunda “Rahşan affı” olarak bilinen düzenlemede sergilemiş
olduğu dik duruşundan dolayı siyasi lince uğrayan Ali Güngör’ü rahmetle yâd
ediyorum. 
Malum
corona salgını sebebiyle vatandaşlarımızın sokağa çıkmasının yasak olduğu ve
ülkemizin yarı açık cezaevine döndüğü bugünlerde evde kalma sabrını göstererek
hastalığın yayılmasını önleyen vatandaşlarımıza ve bu sürede fedakârca sağlık,
güvenlik ve belediyecilik hizmetleri veren bütün çalışanlarımıza da saygılar
sunuyorum. Zorunlu ev hapislerinin bittiği günlere bir an evvel kavuşmamızı
temenni ederek bütün milletimize sağlıklı sıhhatli günler diliyorum. 
Suç
nedir? Toplumsal düzenin devamı açısından korunması gereken hukuki değerlerin
bilerek ve istenerek ihlalini veya bu değerleri korumaya yönelik kurallara
karşı özensizliği ifade eden insan davranışı suçtur. 
Her
suç tanımında bir hukuki değerin korunması esas alınır. Bu hukuki değerler, mal
varlığı, vücut dokunulmazlığı veya ifade özgürlüğü gibi örneklendirilebilir.
Bunların ihlali hâlinde, ihlal eden ceza yaptırımıyla cezalandırılmaktadır. 
Peki,
adalet nedir? Davranış ve hükümde doğru olmak, hakka göre hüküm vermek, eşit
olmak, eşit kılmaktır. 
Bir
de “af” tanımı var: Bir suçu, bir kötü davranışı olmamış sayarak ceza vermekten
vazgeçme ya da verilmiş olan cezayı kaldırma. 
Buraya
kadar verdiğim tanımlar kimsenin hiç duymadığı, anlamını bilmediği sözler değil
ama ne yazık ki bugün hepimizin anlamına vâkıf olduğumuz sözlerin dışına
çıkarak bir kanun teklifi görüşüyoruz. Bir kere, kanun teklifi adaletli
değildir; eşitlik ilkesi, bazı eşitlerin eşitliğine göre sınıflandırılmıştır.
Hukuk, istisnaların istisnası oluşturularak gerçek maksadın etrafından
dolaşılacak bir hâle getirilmiştir. Yine, istisnaların istisnası getirilerek
suçludan değil suçtan hareket edilmiş, istisnalar arasında yer alan suçları
işleyen kişilerin örgüt mensubu olup olmadığına, tehlikeli ve mükerrer olup
olmadığına bakılmamıştır. İktidarın söylemlerine bakarsak, infaz indirimi adı verilen,
ancak toplumda yararlanacakların dahil af olarak nitelediği bu kanun teklifi,
iktidar her ne kadar inkâr etse de bir aftır. Bu yasaya özel bir isim koymamız
yarın için hatırlatıcı olacaktır, hatta toplum buna isim bile koyacaktır;
geçmişte çıkarılan affa “Rahşan affı” denildiği gibi, bu kanuna da ilerleyen
günlerde “corona affı” denilecektir. 
Kanun
teklifinin geçici 6’ncı maddesiyle, ayrıca denetimli serbestlik uygulanması ve
cezanın infaz usulü kullanılmak suretiyle, 30 Mart 2020’ye kadar işlenen suçlardan
dolayı koşullu salıverilmesine üç yıl veya dört yıl kalanların, hatta bazı
hâllerde ne kadar kalırsa kalsın, infaz kurumundan çıkmasına izin
verilmektedir. Geçici madde 6 kapsamında yapılan bu düzenlemelerin, içerdiği
istisnalar ve istisnaların belirlenmesinde suçların niteliği veya ağırlığı gibi
kriterlerin gözetilmemesi ve aranan diğer koşullar nedeniyle, özel af niteliği
ağır basan bir şekle dönüştüğü görülmektedir. 
Görüşmekte
olduğumuz kanun teklifinin pratikteki karşılığı nedir? İlk aşamada 100 bine
yakın yargılaması sonuçlanmış ve cezası kesinleşmiş hükümlünün tahliye olması
ve 75 bine yakın, terör, cinsel suçlar dâhil, açık cezaevinde olan bütün
hükümlülerin izne çıkmasıdır. Sonraki aşamada ise, 30 Mart 2020 tarihine kadar
işlenen suçlardan dolayı altı yıla kadar hapis cezasına mahkûm olmuş kişilerin
hiç cezaevine girmemesi ve keza, on yıla mahkûm olan bir kişinin de iki yılını
cezaevinde geçirmişse tahliye olmasıdır. 30 Mart 2020’den sonra altı yıla kadar
hapis cezasına mahkûm olan kişiler ise koşullu salıverme ve denetimli
serbestlik indirimleri uygulandıktan sonra iki yıl dört ay yirmi dört günü
cezaevinde geçireceklerdir. 
Bir
hükümlünün altı yıl cezası olan bir suç kapsamında 1 Temmuz 2016’dan önce
işlenmişse bir yıl, 1 Temmuz 2016’dan sonra işlenmişse üç yıl, 30 Mart 2020’den
önce işlenmişse bir gün, 30 Mart 2020’den sonra işlenmişse iki yıl dört ay
yirmi dört gün cezaevinde kalması ne eşitliğe ne adalete ne hukuka sığar ne de
mağdurun içinin soğumasına. Altı yıl hükmolunan bir suç için cezasızlık
öngörülüyorsa, bu suçu tarih itibarıyla yatan için de çıkan için de adil bir
durum değildir. 
Yasa
çıktığı andan itibaren 100 bin kişiye yakın hükümlü toplum içine karışacaktır.
O hâlde bu yasa toplumun tamamını -hepsini neredeyse- doğrudan doğruya
ilgilendirmektedir. Bu nedenle toplumun tüm kesimlerinin yasaya ilişkin
endişeleri, eleştirileri, uyarıları dikkate alınmak zorundadır. Peki, teklif
sahipleri ne yapmaktadır? Yasanın getiriliş biçiminden görüşülüş biçimine kadar
tavırları “Biz yaptık, oldu.” şeklindedir. 
Sayın
milletvekilleri, Anayasa’mızın 87’nci maddesi milletvekillerinin görevlerini
sıralarken “Türkiye Büyük Millet Meclisi üye tam sayısının beşte üç
çoğunluğunun kararı ile genel ve özel af ilânına karar vermek” hükmünü
içermektedir. Türk Ceza Kanunu’nun 65’inci maddesi açıktır: “Genel af halinde,
kamu davası düşer, hükmolunan cezalar bütün neticeleriyle birlikte ortadan
kalkar. Özel af ile hapis cezasının infaz kurumunda çektirilmesine son
verilebilir veya infaz kurumunda çektirilecek süresi kısaltılabilir ya da adlî
para cezasına çevrilebilir.” Anayasadaki ve Türk Ceza Kanunu’ndaki açık
hükümlere rağmen bu kanun teklifini iktidarın “af” değil “infaz” düzenlemesi
olarak nitelemesi, düzenlemenin yöntemi dâhil AK PARTİ’si ve ortağının, diğer
siyasi partileri ve toplumun diğer unsurlarını sürece katmadan, düzenlemeyi
sadece kendilerinin istediği şekliyle önümüze getirmesinin açık bir
göstergesidir. Biraz önce sadece bir örneğini verdiğim altı yıllık hükmün
infazı gibi aynı hukuki değeri koruyan ve haksızlık muhtevası itibarıyla
birbirine yakın suçlardan dolayı farklı işlemlere tabi tutulan hükümlülerin
durumunun Anayasa’daki eşitlik ve hukuk devleti ilkeleri bakımından sorun
oluşturacağı da açıktır ki Anayasa Mahkemesi bu durumu da dikkate alıp bu özel
affı genel affa çevirebilir. 
Peki,
bu olası durumu iktidar bilmiyor mu? 100 bine yakın hükümlüyü tahliye edecek
bir düzenleme yapıyorsanız, eleştiriye açık olmak zorundasınız. Her zamanki
gibi “Biz bunu yaptık, olmazsa yenisini yaparız.” diyerek bu konuyu
halledemezsiniz. Her şeyden önce, infaz hukukunun temel prensibine sadık kalmak
zorundasınız. Bu evrensel temel prensip, toplumu suça karşı korumaktır. 
Bir
başka eksik konu daha: Yapılan araştırmalar toplumun büyük bir kesiminin
adalete olan güveninin zayıfladığını gösteriyor. Şimdi cevaplamamız gereken
soru şudur: Bu yasa vatandaşımızın adalete olan güvenini yükseltecek midir
yoksa var olan güveni biraz daha aşındıracak mıdır? Bunun cevabıyla yüzleşmek
zorundasınız. 
Bu
teklif hazırlanırken menfaati hukuka aykırı şekilde ihlal edilen mağdurlar
dikkate alınmamıştır. Mal varlığına karşı işlenen suçlar, kamu idaresine karşı
işlenen suçlar ve kamu güvenliğine karşı işlenen suçlar gibi özel veya kamu
tüzel kişileri ile gerçek kişilerin maddi açıdan zarara uğramasına sebep olan
suçlarda -mesela, sahtecilik, hırsızlık, dolandırıcılık, zimmet, rüşvet,
irtikâp gibi suçlar- mağdurun veya kamunun uğradığı zararın tespitiyle, bu
zararı geçmemek kaydıyla veya mağdur ile sanığın anlaşacağı rakamın mahkemeye
depo edilmesi şartıyla uygulanmalıydı. 
Madem
kanun teklifinde örneklerden yola çıkarak teklif şekillendirilmiş, bir örnek de
ben vereyim. Dolandırıcılıkta şu anda yedi yıl hapis cezası alanların yatarı
beş yıl, bir yıl denetimli serbestlikle birlikte dört yıl cezaevinde kalış
süresi var. Kanun teklifindeki düzenlemeye göre ise yedi yılın yarısı
hesaplanacak ve üç buçuk yıl, üç yıl da denetimli serbestlik, kalıyor altı ay.
Bir vatandaşımızı 1 milyon lira tokatlamış, dolandırmış bir kişiyi düşünün,
altı ay sonra dışarıda. Altı aylık cezalandırma süresi cezalandırma değil,
neredeyse teşvik eder mahiyette bir hâle gelecek ve dolandırıcılık neredeyse
bir meslek hâline gelecektir. Ayrıca, kamunun ya da şikâyetçinin zararı
giderilmeden infaz indiriminin uygulanması kişinin zarar gördüğü miktarı
kendisinin tahsil etmesi durumuna gider ki bu durum yeni bir suç, suçlu ve
mağdurun oluşmasına sebebiyet verebilir.
Değerli
milletvekilleri, uzun süredir gündemde olan yasanın temel gerekçesi,
cezaevlerinin kapasitesinin üzerinde dolu olması ve corona salgını sebebiyle
ortaya çıkan sağlık riski olarak ifade edildi. Bu yüzden biz de bu yasaya
“corona affı” demiştik. “Bu kişiler yeniden suç işlerse tekrar cezaevine
girerler.” demek toplumu ikna etmeye yetmez. Bu yüzden koşullu salıvermeye
dayanak oluşturan “iyi hâl” dediğimiz müessesenin sadece kâğıt üzerinde yazılı
prosedürü yerine getirmek kabilinden yapılmasının önüne geçecek daha etkin
tedbirler kanun teklifine eklenmelidir. 
Elektronik
kelepçe, ev hapsi, iletişim aletleri kullanılmadan tek kişiyle iletişim gibi
kontrol hükümleri muhakkak geçerli olacak şekilde yönetmelikte hükme
bağlanmalıdır. Aksi hâlde birkaç yıl sonra yeni bir ceza indirimi yasasıyla
daha karşı karşıya kalabiliriz. 
Ülkemizin
ekonomik sıkıntıları da göz önüne alınarak, corona affından yararlanarak
tahliye olacak hükümlülerin geçimlerini sağlamak için güçlük çekeceklerini de
hatırlatmak isterim. Bu durum yeniden suç işleme riskini doğurmaktadır.
Hükümlülerin yararlanacağı denetimli serbestlik uygulaması kapsamındaki
tedbirler artırılmalı ve denetimli serbestlik müdürlüklerinin daha etkin bir
şekilde çalışması sağlanmalı ve kurum, hükümlülerin yeniden suç işlemelerini
engelleyecek çalışmaları yapacak şekilde etkinleştirilmelidir. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi. 
YASİN
ÖZTÜRK (Devamla) – Ve son söz olarak diyorum ki: Bu kanun hakkında, ne bu affa
karşı çıkanlar için ne bu affı isteyenler için mutlak bir doğru yoktur.
Örnekler üzerinden elde edilen bir veriyi genellemek yanlıştır. Nietzsche’nin
dediği gibi “Bu da dâhil bütün genellemeler yanlıştır.” 
Yüce
heyetinizi saygıyla selamlıyorum. (İYİ PARTİ ve CHP sıralarından alkışlar) 
BAŞKAN
– Birleşime beş dakika ara veriyorum. 
Kapanma Saati: 22.16
ALTINCI OTURUM
Açılma Saati: 22.23
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Enez KAPLAN (Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Altıncı Oturumunu açıyorum.
207
sıra sayılı Kanun Teklifi’nin görüşmelerine devam ediyoruz.
Komisyon
yerinde.
Gruplar
adına ikinci söz, Milliyetçi Hareket Partisi Grubu adına Sayın Yücel Bulut’un.
(MHP sıralarından alkışlar)
MHP
GRUBU ADINA YÜCEL BULUT (Tokat) - Sayın Başkan, değerli milletvekilleri; Ceza
ve Güvenlik Tedbirlerinin İnfazı Hakkında Kanun ile Bazı Kanunlarda Değişiklik
Yapılmasına Dair Kanun Teklifi’nin ikinci bölümü üzerinde Milliyetçi Hareket
Partisi Grubu adına söz almış bulunuyorum.
Tabii
ki şu anda hem ülkemiz hem de dünya çok zor bir süreçten, büyük bir imtihandan
geçiyor. Öncelikle Anadolu’daki bütün esnafımıza, köylümüze, garibanımıza,
sahipsiz hissedenine Cenab-ı Allah’tan dayanma gücü diliyorum. İkinci olarak,
bu süreçte büyük bir özveri ve fedakârlık örneği göstererek gecesini gündüzüne
katan başta sağlık çalışanlarımız olmak üzere tüm kamu çalışanlarına da ayrıca
teşekkür ediyorum. Bu süreç boyunca hayatını kaybeden bütün vatandaşlarımıza
Allah’tan rahmet, tedavisi devam eden bütün hastalarımıza da Cenab-ı Allah’tan acil
şifalar diliyorum.
Değerli
milletvekilleri, bilindiği gibi, yaklaşık iki yıl kadar önce Sayın Genel
Başkanımızın çağrısı ve zaman zaman da dile getirmiş olduğu öngörüleriyle bugün
kamuoyunda “infaz paketi” olarak bilinen bu düzenleme iki yıldır kamuoyunun
gündeminden düşmüyor. Sayın Genel Başkanımızın açık çağrısı sonrasında ve
talimatına uygun olarak İstanbul Milletvekilimiz ve Genel Başkan Yardımcımız
Sayın Feti Yıldız Bey’in vermiş olduğu teklif ve iki yıldır da bu konuda
göstermiş olduğu dirayetli tutum nedeniyle tüm yönleriyle infaz paketi iki
yıldır kamuoyunun önünde tartışılıyor. Ben, bu vesileyle, bugün burada en çok
bulunmayı isteyen ve hak eden isimlerden biri olarak Sayın Feti Yıldız’a hem
teşekkür ediyorum hem de kendisine içinde bulunduğu hâl ve şartlar nedeniyle
Cenab-ı Allah’tan acil şifalar diliyorum. (MHP ve AK PARTİ sıralarından
alkışlar) 
Tabii,
gündeme geldiği günden bugüne kadar infaz düzenlemesiyle ilgili kamuoyunda
çeşitli tartışmalar devam etti. Buraya çıkan hatiplerden de takip ettiğimiz
kadarıyla hâlen infaz düzenlemesinin gerekçelerinin irdelendiğini görüyoruz ve
bunun nedenlerinin hâlen masaya yatırıldığını, anlaşılmaya çalışıldığını, iyi
niyetli ya da art niyetli eleştirilerle bu kanunun gerekli olup olmadığının
sürekli gündemde tutulduğunu ve tartışıldığını görüyoruz. 
Öncelikle
şunu ifade etmek istiyorum: Sayın Genel Başkanımızın defaatle dile getirdiği
üzere, bu kanunun gerekçelerinden bir tanesi, cezaevlerindeki doluluk oranı,
cezaevlerindeki doluluk oranının yaratmış olduğu güvenlik kaygısı ve 15
Temmuzdan sonra ortaya çıkan tablonun hepimize göstermiş olduğu gerçeklerdir.
Nedir 15 Temmuzdan sonra ortaya çıkan hakikat? Gerçekten, 15 Temmuz öncesinde
de Türkiye’de bir paralel yapı yahut -o zamanki adıyla paralel yapı- FETÖ tehdit
ve tehlikesi olduğunu dile getiren kesimler de dâhil olmak üzere, 15 Temmuzdan
sonra alınan tedbirler ve devletimizin yaptığı tasarruflar neticesinde
tehlikenin hiç görünmeyen bir boyutunu hep beraber görmüş olduk. Gerçekten,
FETÖ örgütlenmesinin devletin bütün mekanizmasını baştan sona kuşattığını ve
özellikle yargı bürokrasisinde egemen bir sınıf hâline geldiğini 15 Temmuz
sonrasında tüm yönleriyle incelemiş ve irdelemiş bulunuyoruz. İşte bu FETÖ
örgütlenmesinin 15 Temmuz öncesinde yargıda yarattığı tahribat ve bu tahribatın
beraberinde getirdiği iddia edilen hak kayıplarına karşı bir çözüm olması için,
bir taraftan cezaevindeki doluluk oranını düşürürken diğer taraftan da
kamuoyundaki inanılan bu hak kayıplarını bir nebze olsun telafi edebilme endişesiyle,
iki yıldır Milliyetçi Hareket Partisi de infaz indirimiyle ilgili düzenlemenin
gerekliliğine işaret ediyor.
Tabii,
her düzenlemede olduğu gibi -bu düzenlemenin de bizler gibi savunucuları olduğu
gibi- buna karşı çıkan ve eleştiri getirenler var. İyi niyetli tüm eleştirileri
başımızın tacı olarak kabul ederken maskelerin arkasına gizlenmiş kirli duruş
sahiplerinin art niyetli eleştirilerini de tamamen ve bütünüyle inkâr ve
reddediyoruz. Bu kürsüye gelip AK PARTİ-MHP ittifakını, Türkiye Cumhuriyeti’ni
1940’ların Almanyasındaki Nazi rejimiyle kıyaslamak bir eleştiri değil,
hadsizlik, edepsizlik ve nezaketsizliktir. (MHP ve AK PARTİ sıralarından
“Bravo” sesleri, alkışlar) Dolayısıyla şunu ifade etmek istiyorum: Bizler
birkaç gündür maske takıyoruz, Allah nasip ederse, bir süre daha bu maskeleri
takıp daha sonra çıkartacağız. Ama bu ülkede yüzünde tam elli yıldır kardeşlik
maskesi olan, demokrasi maskesi olan, eşitlik maskesi olan bazı sözde maskeli
demokratların bugün bu Parlamento çatısı altında, bizleri, akıllarınca, kirli
propagandalarıyla secdeye vardırmaya çalıştıklarını da hayretle izliyoruz. Ama
hepsinin bilmesi gereken bir hakikat var. Bizler şerefli bir Parlamentonun
milletvekilleriyiz, müstemleke memuru değiliz. Bu Parlamento, küllerinden bir
milleti yeniden doğurmuş, kurtuluş mücadelesi vermiş, genç cumhuriyeti inşa
etmiş Gazi bir Meclistir. Bu coğrafya Batılıların “hasta adam” diye
kastettikleri âciz, kudretsiz, imparatorluk Türkiyesi değildir; Allah’a
şükürler olsun ki sosyal medya yaygarasıyla, kirli propagandalarla diz
çöktürülmeyecek bir kudretin sahibi büyük Türkiye Cumhuriyeti’dir. Biz de
onların evlatları olarak milletin vicdanı ve kıblesi neyi gösteriyorsa o
istikamete ok gibi bakarak burada dimdik duracağız, terör örgütü mensuplarının
terörizmin yardakçılarının bu paketten yararlanmasına Cumhur İttifakı olarak
örmüş olduğumuz fikir duvarlarıyla geçit vermeyeceğiz.
Biz
bu insanlarla hayata aynı yerden bakmıyoruz, hayatı aynı yerden okumuyoruz,
aynı şeyleri düşünmüyor ve bununla da iftihar ediyoruz. Neden aynı yerden
bakmıyoruz? Bakmamız mümkün değil de ondan. 1985 yılında kurulmuş, kurulduğu
günden bugüne kadar 400’den fazla soruşturma geçirmiş, ölen her teröristin
arkasından ağıt yakıp bunu bir sanatın icrası gibi sunmuş, utanmamış, sıkılmamış,
Suriye’nin Tartus kentine gitmiş, Esad posterlerinin altında Türkiye’ye hakaret
ede ede konserler vermiş sözde bir müzik topluluğunun, örgüt talimatıyla ölüm
orucuna başlamış ve örgüt talimatıyla telef olmuş sözde bir solistine göz yaşı
dökenlerle bizler aynı yerde durmuyoruz ve bununla da iftihar ediyoruz. (MHP ve
AK PARTİ sıralarından alkışlar)
Aynı
yerde durmadığımız gibi, onların döktükleri kanla ardında bıraktıkları yetimin,
garibanın, kimsesizin, askerin ve polisin masumiyetini kendi iman ölçümüzün bir
parçası kabul ediyor ve onların bu masumiyetini de davamız olarak telakki
ediyoruz. Dolayısıyla elbette ki aynı yerde değiliz, elbette ki aynı şeyleri
düşünmüyoruz. 
Şimdi,
sürekli bu kürsüye çıkıp vicdandan bahsedenlere, üst üste bizim vicdanımızın olup
olmadığını tartanlara ben de şunu söylemek istiyorum: Bizim bir vicdanımız
elbette ki var ama vicdanımızın yanında bizim taşıdığımız bir de kanımız var,
yoğrulduğumuz hamurumuz var, mayamız var. İşte, damarlarımızdaki bu kan,
hamurumuz ve mayamız, sizin peşine düştüğünüz teröristlere af konusuna geçit
vermiyor, terörizmle pazarlığa müsaade etmiyor. (MHP ve AK PARTİ sıralarından
alkışlar) Biz mayamızın, meşrebimizin ve kanımızın gereğini yapıyor, Allah’a
şükürler olsun ki bununla da iftihar ediyoruz. 
İkinci
olarak şunu söylemek istiyorum: Sürekli olarak aynı propagandayla karşı
karşıyayız. Geliniyor buraya, sanki bütün dünyayı bilenler kendileri, sanki
entelektüel okuma sahipleri sadece kendileri, bizler Anadolu’dan kopup gelmiş
zır cahilleriz ve hiçbir şeyden haberimiz yokmuş gibi, üst perdeden bize fetva
veriliyor. Ne deniliyor? Her cümle şöyle başlıyor: “Sizin terörist
dedikleriniz… Sizin terörist dedikleriniz…” Biz de onlara diyoruz ki: Bizim
terörist dediklerimiz, teröristin ağa babasıdır. Bizim terörist dediklerimiz,
teröristin ta kendisidir. Bu ülkede PKK bir terör örgütüdür, DHKP-C bir terör
örgütüdür, FETÖ bir terör örgütüdür, PYD bir terör örgütüdür ve ülkücüler,
teröristin gözüne baktıkları anda terörist olduğunu çok iyi anlarlar.
Dolayısıyla 3 tane harfi bir araya getirip örgüt kuran, emperyalist
beslemelerin ve terör odaklarının kimler olduğunu bizler zaten Allah’a şükürler
olsun ki çok ama çok iyi biliyoruz. O yüzden, terörizme merhamet göstermemeye
kararlıyız. Çünkü merhamet, devletin zalimlere sunacağı bir nimet değildir.
İhanete merhamet, vatana en büyük ihanettir. Buna inanıyor ve 1969’dan beri bu
çizgide, ihanete merhametin vatana ihanet olduğu inancıyla dimdik ve abide gibi
Türk siyasi hayatında duruyoruz. Bugüne kadar durduğumuz noktada bundan sonra
da durmaya kesin olarak kararlıyız.
Bugüne
kadar kullandıkları sihirli cümlelerin yanına yeni sihirli kelimeler buldular.
Ne? “Eşit infaz.” Öyle mi? Kundaktaki bebeğe gidip acımasızca kurşun
sıkacaksın, suçlu vatandaşla kendini kıyaslayıp eşit infaz isteyeceksin!
Karakol basıp 20 yaşındaki delikanlıları şehit edeceksin, dolandırıcılıktan
içeri girmiş suçlu vatandaşla eşit infaz isteyeceksin! Öyle mi, öyle mi?
Gideceksin, nöbet tutan gariban polisi katledeceksin, ondan sonra, rüşvetten
içeri girmiş suçlu vatandaşla eşit infaz dileneceksin! Bu merhamet gelip gelip
bu Meclisin kudretli duvarlarında parçalanmaya mahkûmdur. Buradaki vicdan
sahibi hiçbir Allah’ın kulu ve milletvekili bu duruşa asla ve kata, emin olunuz
ki geçit vermeyecektir. (HDP sıralarından gürültüler)
OLCAY
KILAVUZ (Mersin) – Dinle, dinle!
ARZU
ERDEM (İstanbul) – Dinle, hatibi dinle!
YÜCEL
BULUT (Devamla) – Sen niye üstüne alındın, hayırdır?
(Mikrofon
otomatik cihaz tarafından kapatıldı)
MUHAMMED
LEVENT BÜLBÜL (Sakarya) – Devam edin, devam edin Yücel Bey. 
ERKAN
AKÇAY (Manisa) – Sen devam et, devam et. 
BAŞKAN
– Sayın Bulut, sözlerinizi tamamlayın.
Buyurun.

YÜCEL
BULUT (Devamla) – Bugün eşit infaz isteyenler, eşit infaz dilenenler -hani
diyorlar ya- “Bu infaz paketinin, bu infaz yasasının arkasında kaldık, arkada
bizi unuttunuz, arkada biz kaldık.” diyenler, önce akıttıkları kanla dönüp
arkalarına bakacaklar, arkalarında kaç yetim bırakmışlar, kaç şehit
bırakmışlar, kaç gariban bırakmışlar, onu görecekler ve bu muameleyi hak ettiklerini
bilecekler. (MHP ve AK PARTİ sıralarından alkışlar; HDP sıralarından “Hadi
oradan!” sesleri ve gürültüler) Hiçbir şekilde vicdanımız sızlamıyor,
inandığımızı yapıyor ve inandığımızı söylüyoruz. Teröristin yeri kodestir;
hiçbir kudret, teröristi bu kodeslerden çıkarmaya yetmeyecektir. (MHP ve AK
PARTİ sıralarından alkışlar)
HAKKI
SARUHAN OLUÇ (İstanbul) – Sayın Başkan…
BAŞKAN
– Sayın Oluç, ne vardı?
MERAL
DANIŞ BEŞTAŞ (Siirt) – Daha ne olsun?
BAŞKAN
- Sayın Oluç, buyurun.
V.- AÇIKLAMALAR (Devam)
41.- İstanbul Milletvekili Hakkı Saruhan Oluç’un, Tokat
Milletvekili Yücel Bulut’un görüşülmekte olan 207 sıra sayılı Kanun Teklifi’nin
ikinci bölümü üzerinde MHP Grubu adına yaptığı konuşmasındaki bazı ifadelerine
ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, tabii ki farklı görüşler var; ifade edeceğiz birbirimize,
tartışacağız, zaman zaman da gergin tartışacağız, sesimiz de yükselebilir fakat
bu tartışmaları belli bir üslup içinde yapmanın faydası olduğunu düşünüyoruz.
Bize yönelik eleştirilerin ötesine geçmiş olan bütün hakaretamiz ifadeleri
aynen hatibin kendisine misliyle iade ediyoruz.
Teşekkür
ederim.
BAŞKAN
– “HDP” demedi ama…
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun.
MERAL
DANIŞ BEŞTAŞ (Siirt) – Eşit infazı biz istiyoruz Sayın Başkan.
BAŞKAN
– Ben, konuşmada sizin partinizin adının geçtiğini duymadım. 
(HDP
ve MHP sıraları arasında karşılıklı laf atmalar, gürültüler)
BAŞKAN
- Arkadaşlar, bir dakikanızı rica edeyim, Sayın Akçay’a söz verdim.
Buyurun
Sayın Akçay.
42.- Manisa Milletvekili Erkan Akçay’ın, İstanbul
Milletvekili Hakkı Saruhan Oluç’un yaptığı açıklamasındaki bazı ifadelerine
ilişkin açıklaması
ERKAN
AKÇAY (Manisa) – Teşekkür ederim Sayın Başkan, Konuşmacımız… (Gürültüler)
İstirham
ediyorum, lütfen sakin olalım arkadaşlar.
Sayın
Başkan, konuşmacımızın adı Yücel, Soyadı Bulut; dedi ki: “Hava bulutlu.” Ama
bir kısım zevat, sanki “Bize ördek dedi.” diye tepki gösteriyor ve bunu bir
hakaret olarak kabul edip aynen iade ettiğini ifade etti. (MHP ve AK PARTİ
sıralarından alkışlar) Konuşmacımız, kişisel anlamda hiç kimseye hakaret
yöneltmemiştir, mesajını Genel Kurula ve milletimize de vermiştir; Milliyetçi
Hareket Partisi olarak da tamamen kabul ediyoruz. İadeyi de kabul etmiyoruz,
onu iadeli taahhütlü olarak geri çeviriyoruz. (MHP ve AK PARTİ sıralarından
alkışlar)
HAKKI
SARUHAN OLUÇ (İstanbul) – Sayın Başkan…
BAŞKAN
– Sayın Oluç, buyurun.
43.- İstanbul Milletvekili Hakkı Saruhan Oluç’un,
Manisa Milletvekili Erkan Akçay’ın yaptığı açıklamasındaki bazı ifadelerine
ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, şimdi, eşit infaz konusunda ve adil infaz konusunda her birimiz -ben
dâhil olmak üzere- bu kürsüde ve oturduğumuz yerde çeşitli konuşmalar yaptık,
biliyorsunuz. Dolayısıyla bu kürsüde ve oturduğumuz yerlerde yaptığımız
konuşmalarda kullandığımız bu ifadelere yönelik yapılmış olan konuşma zorumuza
gitmiş değil, hakaretamiz bir konuşmadır. Fikirlerle mücadele edilirken
fikirler konulur karşısına, hamaset ve asla bizim söylediklerimizi ve
duruşumuzu kapsamayan ifadeler yönündeki tutumumuz çok açıktır. (HDP ve MHP
sıraları arasında karşılıklı laf atmalar) Siz iade etseniz de etmeseniz de fark
etmez. Ayrıca, biz, sizin partinize iade etmedik, konuşmacıya iade ettik, bu
tutumumuzu da aynen sürdürüyoruz. 
(Mikrofon
otomatik cihaz tarafından kapatıldı) 
İSMAİL
KAYA (Osmaniye) – Teröristin yeri kodestir! 
BAŞKAN
– Buyurun. 
HAKKI
SARUHAN OLUÇ (İstanbul) – Hiçbir hakareti ama hiçbir hakareti asla kabul
etmiyoruz. Görüşlerimizi sizden izin alarak kürsüde ve oturduğumuz yerde
anlatmayız, istediğimiz gibi kürsüde ve oturduğumuz yerlerde fikirlerimizi,
politikalarımızı, görüşlerimizi anlatırız. Bu memleketin sahibi sadece sizler
değilsiniz, bizler de bu topraklarda yaşayan insanlar olarak bu memleketin ve
bu toplumun bir parçasıyız ve sahipleriyiz; açık ve net. Hiç kimse bize
yabancı, başka bir yerden gelmiş ve günün birinde gitmesi gereken muamelesi
yapamaz, bize ayar vermeye de çalışamaz. Bu kadar nettir tutumum. (HDP
sıralarından alkışlar, MHP sıralarından gürültüler) 
ERKAN
AKÇAY (Manisa) – Sayın Başkan… 
BAŞKAN
– Değerli milletvekilleri, lütfen, herkes yerine otursun, rica ediyorum. 
Sayın
Akçay, buyurun. 
44.- Manisa Milletvekili Erkan Akçay’ın, İstanbul
Milletvekili Hakkı Saruhan Oluç’un yaptığı açıklamasındaki bazı ifadelerine
ilişkin tekraren açıklaması
ERKAN
AKÇAY (Manisa) – Teşekkür ederim. 
Konuşmacımızın
ifadeleri son derece açık ve net bir şekilde. Kimseye ayar vermek gibi bir
düşüncemiz yok. Milliyetçi Hareket Partisi, imza attığı bir teklifi burada
savunmaktadır. (HDP ve MHP sıraları arasında karşılıklı laf atmalar) 
BAŞKAN
– Arkadaşlar, bakın, Sayın Grup Başkan Vekili konuşuyor. Lütfen… 
ERKAN
AKÇAY (Manisa) – Günlerdir Genel Kurulda, sosyal medyada ifade ettiğimiz
görüşler var ve bütün milletvekilleri de çıkıp görüşlerini ifade ediyor ve biz
de Milliyetçi Hareket Partisi olarak sabırla, tahammülle bunları dinliyoruz.
Dolayısıyla konuşmanın başında “Görüşlerimizi ifade ediyoruz, değerlendirmelerimizi
ifade ediyoruz.” diyerek “Kimse ayar vermeye kalkışmasın.” ifadesini de doğru
bulmadığımızı ifade ediyoruz. Biz açık seçik şekilde, ilk günden itibaren
teknik ve hukuki bakımdan görüşlerimizin gerekli izahını yapıyoruz…
(Mikrofon
otomatik cihaz tarafından kapatıldı) 
BAŞKAN
– Buyurun.
ERKAN
AKÇAY (Manisa) – …ve bu görüşlerimizle de millet vicdanıyla gereken buluşmayı
yapmaktayız.
Teşekkür
ederim Sayın Başkan.
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Sayın Tiryaki, buyurun. (HDP sıralarından alkışlar)
(HDP
ve MHP sıraları arasında karşılıklı laf atmalar)
BAŞKAN
– Sayın milletvekilleri, yerlerimize oturalım lütfen, rica ediyorum. Sayın
milletvekilleri, sosyal mesafeye de dikkat edelim lütfen.
HDP
GRUBU ADINA MEHMET RUŞTU TİRYAKİ (Batman) – Sayın Başkan, dikkatimiz dağılıyor.
BAŞKAN
– Sayın Tiryaki, siz başlayın, cankulağıyla dinliyorum ben sizi. 
RECEP
ÖZEL (Isparta) – Sayın Tiryaki, biz dinliyoruz, sen anlat.
BAŞKAN
– Arkadaşlar, lütfen, herkes yerine otursun, rica ediyorum.
Buyurun.
HDP
GRUBU ADINA MEHMET RUŞTU TİRYAKİ (Batman) – Teşekkür ediyorum Sayın Başkan.
Sayın
Başkan, değerli milletvekilleri; 207 sıra sayılı Ceza ve Güvenlik Tedbirlerinin
İnfazı Hakkında Kanun Teklifi’nin ikinci bölümü üzerine grubumuzun görüşlerini
sizinle paylaşmaya çalışacağım. Öncelikle, günün bu ilerleyen saatlerinde
hepinizi saygıyla selamlıyorum.
Adalet
ve Kalkınma Partisinin iktidara geldiği 2002 yılında, cezaevlerinde 59.429 kişi
vardı ve bunların önemli bir bölümü tutukluydu; 2019 yılında, bu sayı 282 binin
üzerindedir ve bunların çok büyük bir bölümü hükümlüdür. Tırnak içerisinde,
suçlu sayısı 6 kat artmış, bunların çok büyük bir bölümü hükümlü.
Avukatlar,
uzun yıllar -sizin iktidarınızdan önce ve iktidarınızın ilk yıllarında- tutuklu
sayısının yüksekliğinden şikâyet ederlerdi; şimdi artık öyle bir sorun yok,
cezaevlerindeki 282 bin kişinin önemli bir bölümü hükümlü. Peki, bu sorunu
nasıl çözdünüz? Dört ay içerisinde, iki üç celsede bir iftiracının, bir
itirafçının beyanıyla insanları çok rahat altı yıl, dokuz yıl, on beş yıl hapis
cezasıyla cezalandırabiliyorsunuz. Antidemokratik rejimlerin en önemli
özelliklerinden biri de hem çok sayıda suçlu hem de çok sayıda suç
üretmeleridir. Neden? Çünkü bütün muhalifler suçludur; bildiğimiz anlamda suçlu
olmazlar, suçlanıp cezaevlerine atılmaları için sadece konuşmaları yeterlidir.
Salt konuşmaları nedeniyle cezaevinde binlerce siyasetçi, sendikacı, öğrenci,
akademisyen, aktivist ve insan hakları mücadelesi yürüten insan var. Hatta
bırakın konuşmayı, susmak da bir soruşturma için yeterli. Evet, şaka değil,
sustuğu için, sessiz kaldığı için insanlar hakkında soruşturma başlatılıyor.
Bizler, Halkların Demokratik Partisi milletvekilleri Eş Genel Başkanımızı
itiraz etmeden dinlediğimiz için; bizler, Halkların Demokratik Partisi
milletvekilleri Grup Başkan Vekilimiz Fatma Kurtulan’ın yaptığı basın
açıklamasını itiraz etmeden sessizce dinlediğimiz için hakkımızda soruşturma
başlatıldı. Onlarca milletvekili hakkında, bugün Türkiye Büyük Millet Meclisine
bu nedenle gelmiş fezlekeler var. Bakın, akademisyenler şiddete karşı
çıktıkları için, devletin şiddetine karşı çıktıkları için terör örgütü üyesi
olmakla suçlandılar, cezalandırıldılar, ihraç edildiler; Anayasa Mahkemesinden
daha sonra bu döndü. Bu kafa yapısı hangi kafa yapısı biliyor musunuz?
Muhtıracıların, darbecilerin kafa yapısı. 1968 kuşağı, bu ülkenin devrimcileri,
bu ülkenin ilericileri Anayasa’nın üstünlüğünü savunuyorlardı. Hükûmetlerden
Anayasa’ya uymalarını bekliyorlardı ve o devrimciler anayasal düzeni yıkmak
suçlamasıyla idam edildiler. Bugün de şiddete karşı çıkanlar, devletin
şiddetine karşı çıkanlar, her tür şiddete karşı çıkanlar terör örgütü
üyeliğiyle suçlanıyorlar. Dolayısıyla elli yıldır bu ülkede değişen hiçbir şey
yok.
Ben,
maddeler üzerinde çok fazla ayrıntıya girmeden değerlendirmelerimi yapmaya
çalışacağım. Bakın, teklifin 31’inci maddesine bir cümle ekliyorsunuz ve
diyorsunuz ki “Ayrıca, hükümlüler kamu kurum ve kuruluşlarına bağlı
kütüphanelerde bulunan ve 62 nci maddedeki şartları taşıyan yayınlardan
yararlandırılabilir.” Yani Evet, hükümlü kütüphaneden yararlanacak ama ben
kitabın veya yayının yasaklanıp yasaklanmadığıyla ilgilenmiyorum, başka
şeylerle ilgiliyim. Öyle, mahkûm kafasına göre kitap okuyamaz, süreli veya
süresiz yayını takip edemez. Eğer bir kitap kamu kurum ve kuruluşlarının
kütüphanesinde varsa mahkûm bu kitabı okuyabilir, yoksa o kitabı okuyamaz. 
Süreli
ve süresiz yayınları da 32’nci maddede düzenliyorsunuz. Mevcut düzenleme öyle
çok demokratik falan değil. Bakın, şöyle: “Kurum güvenliğini tehlikeye düşüren
veya müstehcen haber, yazı, fotoğraf ve yorumları kapsayan hiçbir yayın
hükümlüye verilmez.” Bunu değiştiriyorsunuz. Ne diyor teklif sahipleri? Bunu
yeterince yasakçı bulmuyorlar, müstehcen yayınlar kısmını koruyorlar “Kurum
güvenliğinin yanında, disiplinini veya düzenini bozan yayınlar da artık
cezaevine alınmayacak.” diyorlar. Beğenmediğiniz her yayını disiplini veya
düzeni bozucu bulabilirsiniz, öyle değil mi? “Yetmez ama hükümlülerin
iyileştirilmesi amacına ulaşmayı zorlaştıran yayınları da almayacağız.”
diyorsunuz. Yani cezaevi yönetimi, istemediği hiçbir yayını içeri sokmayabilir.
Yetti mi? Yine yetmedi. Daha başka bir şey söylüyorsunuz, diyorsunuz ki “Basın
İlan Kurumu aracılığıyla resmî ilan ve reklam yayınlama hakkı bulunmayan
gazeteler de cezaevine sokulmayacak.” Nasıl, getirdiğiniz düzenleme iyi mi? Biz
düşünce ve ifade özgürlüğü deyince ne diyordunuz? “Kalem silahtan
tehlikelidir.” diyordunuz! Bu çatı altında söylediniz bunu. Keşke yeryüzünde
tek bir silah kalmasaydı ve bütün dünyada kalem egemen olsaydı, keşke. (HDP
sıralarından alkışlar)
Teklifin
33’üncü maddesine eklediğiniz bir hükümle bir düzenleme getiriyorsunuz,
diyorsunuz ki “Salgın hastalıklarda tutuklu ve hükümlülere kurum
telefonlarından ve fakslarından iletişim hakkı tanıyacağız.” Bu iyi bir şey,
olumlu bir gelişme yalnız önceki haklardan bir farkı var, diyelim ki ölüm
olduğunda bir telefonla görüşebilir, ani bir hastalık oldu görüşebilir fakat
salgın hastalık döneminde bunu tek bir görüşmeyle kısıtlamamak gerekir. Belki
33’üncü maddenin bu şekilde düzenlenmesi yararlı olabilir.
Yine,
34’üncü maddede hükümlülere dışarıdan gönderilen hediyeyi kabul etme hakkını
genişletiyorsunuz. Özel günler dışında, iki ayda bir; ayrıca çocuklar, 65
yaşını doldurmuş olanlar ve çocuklu kadınlar bu zaman dışında da hediye kabul
edecek. Bu da olumlu düzenleme, bunu da destekliyoruz. 
Teklifin
35’inci maddesine eklediğiniz fıkrayla öğretimden yararlanma hakkını bir
yönetmeliğe tabi tutuyorsunuz. Bir yönetmelik ortaya çıkmadan buna ilişkin
değerlendirme yapmak zor olur ama umarız, bu yönetmelik mahpusların eğitim
öğretimden yararlanma hakkını kısıtlamaz. 
Teklifin
36’ncı maddesinde “Hükümlülerin değerlendirilmesi ve iyi hâlin belirlenmesi”
başlığıyla Kanun’un 89’uncu maddesini ayrıntılı bir şekilde düzenliyorsunuz.
İçinde bir dizi olumlu hüküm var; bazı kurullara savcıların başkanlık etmesi,
kurullara Aile Bakanlığından, Sağlık Bakanlığından uzmanların alınması gibi.
Biz bunlara bağımsız temsilcilerin de alınmasının yararlı olacağını
düşünüyoruz. Barodan, insan hakları örgütlerinden kişilerin de bu kurullara
alınmasında yarar var. 
37’nci
maddede esasen teknik bir düzenleme yapıyorsunuz ancak mevcut yasa hükmü, 5275
sayılı Yasa’nın 92’nci maddesi gerçekten sorunlu. Yani hangi hâllerde bir
mahpusun cezaevinden çıkacağı tek tek düzenlenmiş, bunun bir tane istisnası var
mevcut rejim içerisinde; o da savcılığın talebi ve hâkim kararıyla, mahpusların
yer gösterme veya verdikleri bilgilerin doğruluğunu araştırma amacıyla dışarı
çıkarılabilmesi gibi. 90’lı yılların en tehlikeli uygulaması buydu; çok sayıda
itirafçı cezaevlerinden çıkarılarak operasyonlara götürüldü, hatta bunların
cinayet işledikleri, insan öldürdükleri söylendi. Eğer gerçekten amaç,
verdikleri bilgilerin doğruluğunu araştırmaksa bir avukatın eşlik etmesiyle bu
sorunun çözülebileceğini düşünüyoruz. 
Teklifin
38’inci maddesiyle mazeret izninden yararlanma koşullarını yeniden
düzenliyorsunuz, bunu da olumlu buluyoruz. 
39’uncu
maddede özel izinle ilgili bir düzenleme yapıyorsunuz, bu da genel olarak karşı
çıktığımız bir düzenleme değil. 
40’ıncı
maddesinde izinden dönme ve geç dönmeyi düzenliyorsunuz salgın hastalık ve bu
durumlarda. Burada da karşı çıktığımız bir şey yok. 
Sürem
kısalıyor, her biriyle ilgili söylemek istediğim o kadar çok şey var ki atlamak
istemiyorum. O yüzden, en önemli şeylere geçeyim. 42’nci madde, 43’üncü madde,
44’üncü madde, 45’inci madde, 46’ncı madde; hepsiyle ilgili söylemek istediğim
şeyler var ama belki de bu infaz rejiminin en önemli maddeleri geçici madde ve
48’inci maddesi. Koşullu salıvermeyi yeni baştan düzenliyorsunuz; cezaların
2/3’ünü çekenlerin bir kısmı için infaz rejimini 1/2’ye düşürüyorsunuz, bazı
suçları bundan istisna tutuyorsunuz. Oysa infaz rejiminin merkezinde herkes
bilir ki suç değil, suçlu esas alınır. Faile bakmadan bazı suçları kapsam
dışında tutuyorsunuz. Bu düzenleme açıkça Anayasa’ya aykırı. 
Bakın,
ben size koşullu salıvermeyi de kapsayan bir Anayasa Mahkemesi kararı
okuyacağım: “Ancak cezanın çektirilmesi, işlenen suçun türüne bağlı olmaksızın
suçlunun topluma uyum sağlamasını ve topluma yeniden kazandırılmasını amaçlar.
Bu
amacın gerçekleştirilebilmesi (karardan) suça bağlı kalmadan ayrı bir program
uygulanmasını gerektirir. Tüm çabalar, suçlunun uyumsuzluğuna neden olan
psikolojik, çevresel, sosyal ve kişisel etkenlerin belirli bir infaz programı
içinde giderilerek suça yeniden yönelmesini önlemektir. Bu program suça göre
değil, suçlunun infaz süresince gösterdiği davranışlara ve iyi durumuna göre
düzenlenecektir.” 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen. 
MEHMET
RUŞTU TİRYAKİ (Devamla) – Bitiriyorum Sayın Başkan. 
“Bu
da infazın, mahkûmların işledikleri suçlara göre bir ayrıma gidilmeden, aynı
esaslara ve belirli bir programa göre yapılmasını ve sonuçlarının gözlenmesini gerektirir.
Aynı miktar cezayı alan iki hükümlüden birinin sırf suçunun türü nedeniyle daha
uzun süre ceza çektikten sonra şartla salıverilmesi cezaların farklı
çektirilmesinin sonucunu doğurur ve bu imi mahkûm arasında eşitsizliğe neden
olur.
Böylece
infaz yönünden eşit ve aynı durumda bulunan mahkûmlar arasında şartlı salıverme
bakımından ayrı uygulama, Anayasa’nın 10’uncu maddesinde öngörülen yasa önünde
eşitlik ilkesine uygun düşmemekte ve bu ayrılığın haklı bir nedeni de
bulunmamaktadır.” Anayasa Mahkemesinin 8 Ekim 1991 tarihli -esas sayısı
1991/34, karar sayısı 1991/34- kararı.
Evet,
sorun şu: 2 tane hapis cezasından bahsediyoruz; altı yıl hapis cezası ve altı
yıl hapis cezası. Suçlular için öngörülen hapis cezası…
Son
cümlelerimi söyleyeceğim Sayın Başkan, müsaade ederseniz.
Suçlar
arasında farklı hapis cezası öngörebilirsiniz; bir suç için bir yıl…
(Mikrofon
otomatik cihaz tarafından kapatıldı)
MEHMET
RUŞTU TİRYAKİ (Devamla) – …bir suç için beş yıl, bir suç için yirmi yıl, bir
suç için otuz altı yıl. Bunda herhangi bir sorun yok ama bu suçtan sonra,
insanlara -bu suçtan ceza çektirmede- infazda eşitlik uygulamak zorundasınız.
Suçlar arasında cezalar farklı olabilir fakat infaz rejimi eşit olmak zorunda.
BAŞKAN
– Teşekkür ettim Sayın Tiryaki.
MEHMET
RUŞTU TİRYAKİ (Devamla) – Bakın, dünyada bir tek bizim ülkemizde “infazmatik”
diye bir program var. Onlarca yıllık ceza avukatı bir suçun ne kadar sürede
çektirileceğini bilmiyor. Bu, bizim için utanç kaynağıdır. Kimse burada suçları
tartışmadı.
BAŞKAN
– Teşekkür ediyorum Sayın Tiryaki.
MEHMET
RUŞTU TİRYAKİ (Devamla) – Suçları sabaha kadar tartışabiliriz, tartıştığımız
konu eşit infazdır.
Bu
kadar diyorum, hepinize saygılar sunuyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Sayın Tufan Köse. (CHP sıralarından
alkışlar)
CHP
GRUBU ADINA TUFAN KÖSE (Çorum) – Sayın Başkan, değerli milletvekilleri; temel
insan hak ve özgürlüklerini, bağımsız adaleti zedeleyen, alelacele hazırlanmış
teklifleri -bu teklifi- kamuoyunda tartışılmasına izin vermeden, paldır kültür
yasalaştırmak klasik bir AKP taktiği. Son yıllarda, birkaç yıldır nedense,
bilemediğimiz sebeplerden Milliyetçi Hareket Partisi de bu klasik AKP taktiğine
destek veriyor.
ERKAN
AKÇAY (Manisa) – Birlikte verilen teklif, destek değil.
TUFAN
KÖSE (Devamla) – Bu düzenleme de aynı, hiç farksız. Başta Anayasa’ya aykırı,
beşte 3 çoğunluk gerekiyor. Aslında bu bir “özel af” herkes de biliyor bunu ama
uzlaşma aramıyorsunuz. Yazım hatalarıyla dolu, kimlerin yararlanacağı, kaç
kişinin cezaevinden çıkacağını inanın ben Adalet Bakanlığının bürokratlarının
bile bilmediğini düşünüyorum yani onlar da bilmiyor bunu.
ERKAN
AKÇAY (Manisa) – 50 defa söylediler.
TUFAN
KÖSE (Devamla) – 50 defa değil 150 defa da söyleseler sen de bilmiyorsun.
ERKAN
AKÇAY (Manisa) – Sen nereden biliyorsun?
TUFAN
KÖSE (Devamla) – Tabii bunun suçunu sadece bu teklifi getirenlere yıkmak da
doğru değil. On sekiz yıldır bir iktidar var ki gece yarısı ekledikleri
maddelerle, “temel kanun” adı altında kimseyi konuşturmadan çıkardıkları
kanunlarla, kanun hükmünde kararnamelerle, birtakım başka şeylerle Türkiye
Cumhuriyeti’nin mevzuatının altını üstüne getirdiler. Peki, bugünlerde
cumartesi, pazar da çalışıyoruz, amaç ne? Türkiye’de artan cezaevi nüfusunu
düşürmek. Yani öyle bir adaletsiz, zalim düzen var ki sürekli suçlu üretiyor.
50 binlerde aldığınız cezaevi nüfusu, bugün 300 binlere ulaşmış. 2021’e kadar
da cezaevi kapasitesini 500 bine çıkarmayı düşünüyormuş Adalet Bakanlığı, büyük
bir yatırım hamlesiyle. 43 Avrupa ülkesinde cezaevi nüfusu en çok olan ülke,
maalesef, ülkemiz. Genel Kurulda bu yüzden, bu nüfusu azaltmak için hafta sonu
da dâhil görüşüyoruz. 
Nüfus
düşecek. Peki, bir süre sonra –ki Türkiye’de ayda 2 bin kişi yeniden
tutuklanıyor- bu infaz düzenlemesinden sonra cezaevlerinin yeniden dolacağı iki
iki daha dört. Buna bir çare var mı, buna bir çare getiriyor mu düzenleme?
Hiçbir çare getirmiyor. Yani infaz kanunlarını da devamlı değiştiremeyeceğimize
göre, temel sorun nasıl çözülecek? Bizim asıl cevap aramamız gereken soru bu.
Suçlu üreten bu ekonomik ve sosyal adaletsiz düzeni de değiştirmek adına hiçbir
adım atmıyorsunuz.
Arkadaşlar,
bakın, şöyle, ben hiç şey yapmayacağım, çok somut önerilerle geleceğim. Bir
kere, infazda eşitliği sağlayalım. Suçtan değil, suçludan hareket ederek infaz
düzenlemeleri yapılır. Bunlar, hukukun genel ilkeleridir; bunlar, evrensel
hukukun teorilerinde var. Somut öneri şu: Bir kere, 2014’te bir yasa
çıkardınız, sulh ceza hâkimliklerini düzenlediniz. Bakın, zannediyorum, sulh
ceza hâkimleri Ankara’da 9 tane. Sulh ceza hâkimleri, Reisin, Sayın
Cumhurbaşkanının gözüne bakıyorlar, ne derse onu yapıyorlar. Muhalif olup da
onların tutuklama zincirinden kurtulmak mümkün değil. Bakın, bu Wikipedia
kararları, Kavala kararları, Sayın Eş Genel Başkan Pervin Buldan kararları,
benzer, Selçuk Kozağaçlı kararları filan hep bu sulh ceza hâkimlerinden. Yine,
hukukun temel ilkelerine aykırı olarak sıralı bir itiraz yolu yok. Sulh ceza
mahkemesi hâkiminin kararına sulh ceza mahkemesinde itiraz ediliyor, ona itiraz
edebiliyorsunuz; Ankara’da 9 taneymiş. Hâkimler ve Savcılar Kurulunun, haksız
işlemlerinden dolayı disiplin soruşturması yaptığı bir tek sulh ceza hâkimi
yok; varsa söyleyin, belki bir tane vardır. 
Yine,
15 Temmuzdan sonra 5 bine yakın hâkim görevinden atıldı. Bir sulh ceza hâkimi
yok görevinden atılan, varsa söyleyin. Belki bir kişi vardır. Bazen böyle örnek
veriyoruz, “Bir kişi yok.” diyoruz, “Bir kişi var.” diyorsunuz.
Şimdi,
arkadaşlar, bir tek disiplin cezası yok dedim, bir tek atılan hâkim yok dedim
ve bu hâkimler, maalesef, Adalet ve Kalkınma Partisinin çeşitli organlarında
çalışarak oraya atanmış -bana göre, beraat kararını bile yazdırmaktan âciz
hâkimdir- ve bu hâkimler Cumhurbaşkanının gözüne bakıyorlar, ne dediğini
gözlerinden anlıyorlar ve devam ediyorlar. 
Şimdi
devam edelim. Arkadaşlar, terör tanımı çok önemli. Milliyetçi Hareket Partili
arkadaşlar -Komisyonda da söyledim- sanki “terörsavar” arkadaşlar. Ya, terör
insanlık suçu, terörü kim savunabilir ki.
ERKAN
AKÇAY (Manisa) – E, savunuyorsunuz.
TUFAN
KÖSE (Devamla) – Lanet olsun teröre. 
MUHAMMED
LEVENT BÜLBÜL (Sakarya) – Siz de savunuyorsunuz.
TUFAN
KÖSE (Devamla) – Bakın, şimdi ben size bir şey söyleyeceğim. Demin burada bir
arkadaş konuştu, bir parantez açıyorum burada: “İndim maden ocağına yeryüzü
sıcak olsun diye dost/ Yıllar boyu kazma salladım suskunca bu zindanda,
çocuklar gülsün diye dost/ Oysa bizim evde gülen yok.” diyen Helin Bölek’le
aynı meşrepte değilmiş arkadaş, zaten olma. Sen, Soma Holdingin sahibi Can
Gürkan’la beraber ol çünkü bu kanun teklifi Can Gürkan’ı affediyor arkadaşlar.
İki yüz seksen gün sonra açlık grevinde ölmüş. Niye ölmüş? Türkülerimizi
söyleyelim, yasak olmasın diye, açlık grevinde ölmüş genç bir sanatçı. Sen,
eğer onun yanında olursan zaten -senin meşrebin- biz, rahatsızlık duyarız
ondan, açık söylüyorum. Sen git, Habur’da seyyar mahkeme kurup Türkiye
Cumhuriyeti’nin Anayasası’nı ve mevzuatını amuda kaldıran AKP iktidarıyla
beraber dur zaten! (CHP sıralarından alkışlar) Beraber duruyorsun! Beraber dur
sen onlarla! Sen onlarla beraber dur! (MHP sıralarından gürültüler) 
BAKİ
ŞİMŞEK (Mersin) – Sen kiminle berabersin?
KAMİL
AYDIN (Erzurum) – Sen yaş günü kutla!
TUFAN
KÖSE (Devamla) – Bakın, şimdi, dünyada terör de eşik, şiddettir. Bakın, eğer
terörün ne olduğunu güçlüler söyleyecekse Engin Alan’ı yatırırlar cezaevinde. 
Nemrut
Mustafa Divanı… Dün de söyledim: Dün, Boğazlıyan Kaymakamı Mehmet Kemal’in
101’inci ölüm yıl dönümüydü. Mustafa Kemal Atatürk ve arkadaşlarını da idamla
yargılıyordu bu Nemrut Mustafa Divanı. Eğer siz yetkiyi ona verirseniz, hukukun
evrensel değerlerine değil de güçlü olan iktidara verirseniz, Engin Alan’ı da
yargılar, Mustafa Kemal’i de yargılar, Mehmet Kemal’i de yargılar, dünyaca ünlü
organ nakli uzmanı Mehmet Haberal’ı da yargılar, beş yıl yatırır. Onlarla da iş
birliği yaptınız; AKP iktidarı yaptı, siz onlarla iş birliği yapıyorsunuz şu
anda. 
Şimdi,
bunu, terörü bir kere tanımlayacağız eğer cezaevlerindeki sayıyı artırıyor
diyorsak. Yani corona virüsü paylaşımı yaptı diye, İçişleri Bakanı açıklıyor,
işte, 3 bin kişiye soruşturma yapmışlar, gözaltına almışlar; tır şoförüdür,
üniversite öğrencisidir 20 yaşında, otuz yıllık gazetecidir. Yahu her şey
terörden suçlanıyor: “Halkı kin ve nefret duygularıyla bölmek.” Kim belirliyor
bunu? İşte, sulh ceza hâkimleri belirliyor. 
ERKAN
AKÇAY (Manisa) – Sen mi belirleyeceksin, elbette onlar belirleyecek.
TUFAN
KÖSE (Devamla) – Değerli arkadaşlarım, hukuk belirlesin, evrensel hukuk
belirlesin diyoruz.
Şimdi,
değerli arkadaşlar, “Gizli kalması gereken belgeleri açıklamak.” daha önce
açıklanmış olmasının hiçbir önemi kalmamış artık memlekette. “Ben ilk miydim?”
diyor, “Senden duydum ben.” diyor. Aynı, hani Museviler ile Hristiyanların bir
fıkrası var ya, çok bilinen fıkra: “Sen Hazreti İsa’yı çarmıha germişsin.”
diyor, dövüyor bir Musevi yurttaşı, “Kardeşim, iki bin yıl önce olmuş.” diyor,
“Ben yeni duydum.” E “Ben yeni duydum.” Böyle bir şey var mı? Bakın, 6 gazeteci
yatıyor “Ben yeni duydum.” diye şu anda, 6 gazeteci tutuklu. 
Şimdi,
Cumhurbaşkanımız, Anayasa’yla değişti, artık bir partinin Genel Başkanı,
tarafsızlığını yitirmiş, ayan beyan belli, zaten anayasal bir hüküm tarafsız
olmayacağı. Şimdi, Cumhurbaşkanına karşı işlenen suçlara, tarafsız
Cumhurbaşkanı için düzenlenen bir kanun maddesiyle ceza verilmesi hak mıdır,
adalet midir arkadaşlar yani kim bunu savunabilir? Bu cumhurbaşkanı yarın
Cumhuriyet Halk Partisinin de genel başkanı olabilir, yahut başka bir partinin
de genel başkanı olabilir. Ben bunu savunamam, sizler de savunmayın. Bakın,
bundan da 20 bine yakın dosya var, bir sürü tutuklu var benim bildiğim. Buna
ilişkin de bir düzenleme yok burada, bu kanunda. Yani gazetecilerle ilgili,
dünyanın her tarafında basın özgürlüğü kapsamında değerlendirilebilecek
açıklamalardan dolayı bir dünya, 90’a yakın gazeteci yatıyor. Hâlbuki tutuksuz
yargılanmak esas değil mi bizim Anayasa’mızda? Yani tutuksuzluk, masumiyet
karinesi; bunlar öldü mü, bitti mi, Türkiye’den kaldırıldı mı masumiyet
karinesi filan, nasıl oldu, anlamadım ben? Çok değişti her şey yani resmen.
Şimdi,
diyorlar ki işte “Dolandırıcılar çıkacak, rüşvet alanlar çıkacak.” Organize suç
örgütünün liderleri çıkıyor tabii, bunları haber yapanlar çıkamayacak. Şimdi,
namuslu bir tüccar, çek vermiş ve çekini ödeyememiş, o çıkamıyor ama dolandıran
çıkıyor, gasıp çıkıyor, gasp yapmış çıkıyor, tutuklular… 
Bakın
arkadaşlar, bu, önce tutuklulara yapılması gereken bir düzenleme aslında. Bence
aslında bu yasa, ağır cezayı gerektiren suçüstü hâlleri harici tutukluları
hemen bırakmalı, bunun teklifini verelim bugün, bunu konuşalım. Tutuklular
duruyor, FETÖ’cü hâkimlerin yargıladığı ve FETÖ borsasına para veremeyecek
kadar gariban vatandaşlar, bunlar tutuklu, bunlar hükümlü, bunlar duruyor. Az
evvel bir arkadaş söyledi, FETÖ’nün kasası dışarıda yani FETÖ’ye para sağlayan.
Şimdi, bakın, para deyince hatırlıyor musunuz FETÖ’cü hâkimler, Kuddusi Okkır,
-adamın cenazesini belediye kaldırdı- “Ergenekon terör örgütünün kasası” diye
yargıladılar bu adamı, cezaevinde kanserden öldü, hatırlıyorsunuz değil mi?
Yani terörün ne olduğunu evrensel hukuk değil de güçlüler söylerse Kuddusi
Okkır terör örgütünün kasası olmaktan, Engin Alan terör örgütünün yöneticisi
olmaktan, İlker Başbuğ hem Genelkurmay Başkanı hem de terör örgütü başı
olmaktan yargılanır, Boğazlıyan Kaymakamını asarlar. 
Bakın,
arkadaşlar, bir sürü ihale yapıyorsunuz. Ben bazen artık diyorum ki hadi
yolsuzluk da olabilir demek ki mutlak iktidarın doğasında var ama artık yapılan
bir kısım ihaleler vatana ihanet boyutuna geldi. Elli yıl sonra bile
geçilmeyecek dağ başlarına tünel yapıyorsunuz. 
(AK
PARTİ sıralarından “şehir hastaneleri” sesi)
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
TUFAN
KÖSE (Devamla) – Şehir hastaneleri…
Yarın
birileri çıkar “Sen benim ülkemin ekonomik menfaatlerini yabancı ülkelerle
paylaşıyorsun, zarar veriyorsun, sen vatan hainisin.” der, sizi de yargılarlar,
bakın hukuk herkese bir gün lazım olacak. 
Geçmişte
bu Mecliste Fetullah Gülen adı söylendiğinde acayip kavgalar çıkıyordu, Kamer
ağabey rahmetli, nur içinde yatsın yani burada çok saldırıya uğradı sadece
Fetullah Gülen dediği için biliyor musunuz? Bugün de Recep Tayyip Erdoğan
deyince kavgalar çıkıyor, saldırıya uğranıyor. Arkadaşlar, hep söylüyoruz,
hukuk herkese bir gün lazım olacak, hukukun evrensel değerlerinden
uzaklaşmayalım.
Son
söz, bu kanun -tabii ki itiraz etmiyoruz çıksın, biz daha çok insan çıksın
istiyoruz bu durumdan- infazda adaleti sağlamıyor, vicdanları rahatlatmıyor,
cezaevlerindeki nüfus patlamasına çözüm getirmiyor.
Teşekkür
ediyorum. (CHP sıralarından alkışlar)
MUHAMMED
LEVENT BÜLBÜL (Sakarya) – Sayın Başkan…
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Bülbül...
V.- AÇIKLAMALAR (Devam)
45.- Sakarya Milletvekili Muhammed Levent Bülbül’ün,
Çorum Milletvekili Tufan Köse’nin görüşülmekte olan 207 sıra sayılı Kanun
Teklifi’nin ikinci bölümü üzerinde CHP Grubu adına yaptığı konuşmasındaki bazı
ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın Başkanım, şimdi, gecenin bu ilerleyen saatinde
çok temel tartışmaları canlandıracak bir konuşma söz konusu oldu. Bizim
konuşmamız Cumhuriyet Halk Partisine yönelik bir konuşma değildi, Cumhuriyet
Halk Partisinin ismi verilerek yapılmış olan bir konuşma değildi, bizim bölüm
konuşmamızı yapan değerli milletvekilimizin yapmış olduğu konuşma böyle bir
konuşma değildi. Ancak, burada, Milliyetçi Hareket Partisine yönelik bizim çok
rahatsız olacağımız ve asla kabul etmeyeceğimiz birtakım çok temel ifadeler
kullanıldı. Biz, şimdi, CHP’nin kim olduğunu anlatmaya başlarsak, şu anki
siyasetinin ne olduğunu konuşursak buradan bu akşam çıkamayız. Ama şunu tekrar
ifade etmekte fayda var: Biz temeline insan sevgisini almış olan ve hiçbir
zaman başkasını, kendisinin dışındakileri ötekileştirmeyen ve her zaman bu
ülkenin topraklarında yaşayan 83 milyon Türk milletini kucaklamayı, onun
refahını, mutluluğunu ve güvenliğini esas alan bir siyasi hareketiz.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Bülbül.
MUHAMMED
LEVENT BÜLBÜL (Sakarya) – Bizim hayatımız boyunca misyonumuz da vizyonumuz da
budur. Biz hamaset yapmayız. Meselelere reel bir şekilde, gerçekçi bir şekilde
yaklaşmaya ve tarih şuuru, tarih perspektifi içerisinde meseleleri
değerlendirip geleceğe bu noktada yön vermeye, istikamet çizmeye çalışırız. 
Şimdi
“Milliyetçi Hareket Partisi kimlerle beraberdir?” “Ne zaman ne yapmıştır?”
meseleleri çok derin meseleler. Ama o konuda ben size kısaca bir şey ifade
edeyim: Milliyetçi Hareket Partisi, her zaman Türk’e düşman olanlara karşıdır,
Türk milletine hasmane tutum sergileyenlere, onun geleceğini karartmaya yönelik
faaliyetler içerisine girenlere hayatı boyunca çok istikrarlı ve tutarlı bir
şekilde karşı olmuştur. Bu konuda kuyu kazanların her zaman karşısında
olmuşuzdur. Bu noktada da Türk milletine reva görülen bu muameleye karşı direnç
göstermeyi hedefleyen, kararlı bir duruş sergilemeyi hedefleyen kim varsa
hiçbir ayrım yapmaksızın -bugünkü siyasi ortamı ifade etmek istemiyorum sadece-
siyasi hayatımız boyunca onlarla beraber olmuşuzdur, beraber olmaktan da hiçbir
zaman yüksünmemişizdir.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen.
MUHAMMED
LEVENT BÜLBÜL (Sakarya) – Bizim için temel olan hadise, Türkiye’nin, Türk
milletinin yükselişi için çaba sarf etmek, samimi çaba sarf etmek, Türkiye ve
Türk düşmanlarına karşı kararlı duruş göstermektir. Bu konuda kim varsa “Türk
milliyetçisi sadece Milliyetçi Hareket Partisinde olmaz, sanki vatanseverlik
sadece size mi has…” Hiç kimseye de kıskançlığımız yok. Herkes bu memleketi
sevebilir, biz bundan ancak mutlu oluruz. “Bu memleketi seviyorum.” diyen ve
“Bu memleketin düşmanlarına asla ve asla geçit vermeyeceğim.” diyen kim varsa
başımızın üstünde yeri vardır diyor, saygılar sunuyorum. (MHP ve AK PARTİ
sıralarından alkışlar) 
BAŞKAN
– Sayın Akbaşoğlu…
46.- Çankırı Milletvekili Muhammet Emin Akbaşoğlu’nun,
Çorum Milletvekili Tufan Köse’nin görüşülmekte olan 207 sıra sayılı Kanun
Teklifi’nin ikinci bölümü üzerinde CHP Grubu adına yaptığı konuşmasındaki bazı
ifadelerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Değerli
milletvekilleri, biraz evvel konuşan hatibin ifade ettiği bazı gerçek dışı
iddialar söz konusu, onlarla ilgili söz aldım. 
“Hâkimler
Cumhurbaşkanının gözünün içine bakarak karar veriyor.” gibi abesle iştigal
edilen bir söz söylendi. Hâkimler, kanuna, mevzuata, hukuka ve vicdanlarına
bakarak karar verirler.
VELİ
AĞBABA (Malatya) – Yalan!
MUHAMMET
EMİN AKBAŞOĞLU (Çankırı) – İkinci olarak, hakaret herkes için suçtur. İster milletvekili,
ister sade vatandaş, kadın, erkek, genel başkan, memur, amir, kim kime hakaret
ederse bu suçtur ve tarafsız, bağımsız mahkemenin önünde hesabını verir.
Hâkimler mevzuata göre sonucu ortaya koyar. Dolayısıyla, sistem bu şekilde
işlemektedir.
VELİ
AĞBABA (Malatya) – Asla!
MUHAMMET
EMİN AKBAŞOĞLU (Çankırı) – Türkiye Cumhuriyeti devleti dünyanın en demokratik
ülkelerinden bir tanesidir. (CHP ve HDP sıralarından gürültüler)
(Mikrofon
otomatik cihaz tarafından kapatıldı) 
BAŞKAN
– Arkadaşlar lütfen.. Rica ediyorum… Bu saatte yakışmıyor hakikaten. 
Tamamlayın
sözlerinizi Sayın Akbaşoğlu.
MUHAMMET
EMİN AKBAŞOĞLU (Çankırı) – Türkiye Cumhuriyeti devleti bir hukuk devletidir ve
herkes hukuk önünde eşittir. Kim suç işlerse karşılığını görür. 
DİRAYET
DİLAN TAŞDEMİR (Ağrı) – Sözde, sözde. Kesinlikle görmedim.
MUHAMMET
EMİN AKBAŞOĞLU (Çankırı) – Kesinlikle, bu mevzuatla ilgili, bugün görüştüğümüz
yasa teklifiyle ilgili paldır küldür getirme durumu söz konusu değil. Bir yılı
aşkındır konuşulan, Komisyonda sonuna kadar görüşülen ve görüyorsunuz, salı
gününden beri -bugün cumartesi günü- devam eden ve bütün maddelerle ilgili
önergeler üzerinden her türlü fikir ve kanaatlerini burada, Millet Meclisinde
dile getiren bir çalışmayı milletimiz hep beraber izliyor, dinliyor ve
takdirini ortaya koyacaktır kendisi. Tabii, kimileri Selim Kiraz’ın yanında,
kimileri de PKK ve DHKP-C’nin yanında yer alabilirler. Biz, savcı Selim
Kiraz’ın yanında yer alanlarız. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen.
MUHAMMET
EMİN AKBAŞOĞLU (Çankırı) – Biz, PKK’nın, DHKP-C’nin, PYD’nin, DAEŞ’in,
ideolojisi ne olursa olsun her türlü teröristin ve terör örgütlerinin
karşısındayız. Pek tabiidir ki kundaktaki bebekleri öldürenler ancak kodeste
kalmaya mahkûmdurlar. (CHP ve HDP sıralarından gürültüler)
Biz
bu konuda hiçbir şekilde, insanımıza zarar veren terör örgütlerinin
hiçbirisinin bu konuda, bu tekliften yararlanmaması gerektiği konusunda
milletimizin kanaatleri doğrultusunda bu görüşleri ortaya koyduk ve bunun
takdirini de kimin nerede durduğunu da millet takdir edecektir. (AK PARTİ
sıralarından alkışlar)
SERPİL
KEMALBAY PEKGÖZEGÜ (İzmir) – Kim tutar seni, ya!
BAŞKAN
– Arkadaşlar, birbirimize asgari saygı göstermemiz herhâlde yapacağımız en
doğru şeydir. 
MUHAMMET
EMİN AKBAŞOĞLU (Çankırı) – Şimdi ben, müsaadenizle, değerli arkadaşlar, aynı
yapılanları, diğer HDP ve CHP Grup Başkan Vekillerinin konuşmaları esnasında
bizim gruptaki arkadaşların yapmalarını rica etsem mütekabiliyet olarak nasıl
olur acaba? Nasıl olur?
VELİ
AĞBABA (Malatya) – Bravo!
BAŞKAN
– Sayın Akbaşoğlu, ben başka bir şey rica etsem.
MUHAMMET
EMİN AKBAŞOĞLU (Çankırı) - Tamam peki. Arkadaşlar, sizden ricam, aynı tarzda,
mütekabiliyet esasına göre nasıl faşist bir yaklaşım içerisinde olduğunuzu
millet de görüyor. Faşist bir yaklaşım bu, faşist. Evet, faşist bir yaklaşım,
sizin yaklaşımınız faşist bir yaklaşım. Evet tabii, sizler susturmuyorsunuz.
Orada biz konuşurken, Grup Başkan Vekilleri konuşurken ya herkesi teker teker
burada… (HDP sıralarından gürültüler)
HAKKI
SARUHAN OLUÇ (İstanbul) – Sizin arkadaşlarınız her gün laf ediyor. Biz onlara
“faşistsiniz ” dedik mi ya “faşistsiniz” dedik mi!
MUHAMMET
EMİN AKBAŞOĞLU (Çankırı) – Laf etmiyor, hiç kimse etmiyor. Hiç laf etmiyor, hiç
laf etmiyor. 
HAKKI SARUHAN OLUÇ (İstanbul) – Ediyor, her zaman bağırıp çağırıyorlar.
MUHAMMET EMİN AKBAŞOĞLU (Çankırı) – Hiç laf etmiyor, herkes dinliyor. 
HAKKI
SARUHAN OLUÇ (İstanbul) – Bir kere kalkıp “faşisttir” dedik mi! Ayıptır ya! 
MUHAMMET
EMİN AKBAŞOĞLU (Çankırı) – Bundan sonra, nasıl konuşulursa, nasıl hareket
edilirse öyle hareket edileceğinin herkesin bilmesini istiyorum. 
Teşekkür
ediyorum. (Gürültüler) 
HAKKI
SARUHAN OLUÇ (İstanbul) – Gecenin bu saatinde bu nasıl bir şey! Hayret bir şey
ya!
BAŞKAN
– Değerli Grup Başkan Vekilleri, müsaade edin. 
Sayın
Beştaş, buyurun. 
47.- Siirt Milletvekili Meral Danış Beştaş’ın, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
MERAL
DANIŞ BEŞTAŞ (Siirt) – İstediğiniz kadar bizi tehdit edebilirsiniz. Bu
tehditlere karnımız tok. 
MUHAMMET EMİN AKBAŞOĞLU (Çankırı) – Tehditle alakası yok, tehditle hiç alakası yok. Tehdit
değil, tespit.
MERAL
DANIŞ BEŞTAŞ (Siirt) – Sayın Grup Başkan Vekili, burada bir miting meydanındaymış
gibi, böyle hamasetle bizi ürküteceğinizi ya da bizim geri duracağımızı
sanıyorsanız büyük bir yanılgı içindesiniz. Lütfen kendinize gelin! 
MUHAMMET
EMİN AKBAŞOĞLU (Çankırı) – Biraz evvel sizin hatipleriniz öyle yaptı, biraz
evvel sizin hatipleriniz.
MERAL
DANIŞ BEŞTAŞ (Siirt) – Faşizm nedir, faşist kime denir, bunu biraz tartışalım.
Burada bizim sözlerimiz karşısında sizin grubun…
BAŞKAN
– Bu saatte tartışmayalım lütfen. 
MERAL
DANIŞ BEŞTAŞ (Siirt) – Efendim, niye ben tartışınca “Tartışmayın.” diyorsunuz?
On dakikadır konuşuyor…
BAŞKAN
– Hayır, tartışalım da artık bu saatte tartışmayalım yani. 
MERAL DANIŞ BEŞTAŞ (Siirt) – Siz de lütfen tarafsız olun Sayın Başkan, lütfen. 
BAŞKAN
– Ben olanca hâliyle tarafsızım yani. 
MERAL
DANIŞ BEŞTAŞ (Siirt) – Lütfen, tarafsızlığınızı koruyun. 
BAŞKAN
– Buyurun. 
MERAL
DANIŞ BEŞTAŞ (Siirt) – Burada siz bir cümle kurdunuz, dediniz ki: “Biz,
milletimizin kanaatleri doğrultusunda bu infaz paketini -öyle anladım en
azından- hazırladık.” Burada, milletin kanaatleri falan yok. Burada, sizin
iktidarınızın bekası, kendinize karşıt ilan ettiğiniz muhalefet… 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi. 
MERAL
DANIŞ BEŞTAŞ (Siirt) – Sonuçta 2 parti birlikte bu tasarıyı getirdiniz ve herkesi
terörist ilan ederek “Bunları dışında tutuyoruz.” diyorsunuz. Ben size bir
örnek vereceğim -şu anda haberlere düştü, ailesini yakından tanıdığım bir isim-
Sabri Kaya, 3’üncü keredir yoğun bakıma gidiyor. Osmaniye Cezaevinde yatıyor ve
hastalıkları çok ciddi; ayrıntıya girmeyeceğim. Biz size diyoruz ki: Siz bu
infaz paketiyle insanları öldürüyorsunuz, öldürmeye karar vermişsiniz ve bunun
vebali çok açıktır, cinayet suçudur bu. Sizin sorumluluğunuzda olan bu ağır
hasta tutukluları ölüme terk etmek ağır bir suçtur ve siz şu anda bunu
yapıyorsunuz. Geliyorsunuz bize diyorsunuz ki “Sizinkiler bize sataşıyor.” Biz
insanların hayatını savunuyoruz, hayat; yaşamı savunuyoruz, bunu defalarca
söyledik. Siz bize efendim “Kimin yanındasınız, şunun yanındasınız.” diyorsunuz.
Ya biz insandan yanayız, sözden yanayız, özgürlükten yanayız…
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi, açalım mikrofonu.
MERAL
DANIŞ BEŞTAŞ (Siirt) – …eşitlikten yanayız, demokrasiden yanayız, hayattan
yanayız hayattan ve siz bu sözlerle hayatı öldürüyorsunuz. Şu anda sizin o
“milletin kanaati” dediğiniz mesele var ya milyonlarca insan eli yüreğinde
sabahlara kadar çocuğundan, babasından, eşinden, kardeşinden, kızından kötü bir
haber gelecek diye geceler boyunca uyuyamıyor. 
Sayın
Özel, gülmenize gerek yok, ben gayet ciddi bir şey anlatıyorum.
RECEP
ÖZEL (Isparta) – Gülmüyorum ki. “Kundaktaki bebek” deyince siz niye rahatsız
oluyorsunuz? Burada hiç gülen yok ki.
MERAL
DANIŞ BEŞTAŞ (Siirt) – Sabri Kaya’nın kızıyla defalarca görüştüm ve kızı sadece
babasının sağ salim gelip evde en azından vedalaşması için büyük bir mücadele
yürütüyor. Siz insan olmanın gereğini yerine getirin, sizden istediğimiz budur
yoksa bir şey dilenmiyoruz. Bu “infazda adalet” dediğimiz mesele de evrensel
bir kuraldır, sizin iktidarınızın bekasından da çok daha büyüktür. (HDP
sıralarından alkışlar)
BAŞKAN
– Sayın Özel…
ÖZGÜR
ÖZEL (Manisa) – Çok yorucu…
HASAN
ÇİLEZ (Amasya) – Gecenin bu saatinde “İnsan olmanın gereğini yapın.” lafını çok
yanlış konuşuyorsunuz.
BAŞKAN
– Hasan Bey, rica ediyorum.
MERAL
DANIŞ BEŞTAŞ (Siirt) – Biz öyle görüyoruz, biz öyle görüyoruz.
HASAN
ÇİLEZ (Amasya) – Bu çok terbiyesizce bir ifadedir, kabul etmediğimi
belirtiyorum. 
MERAL
DANIŞ BEŞTAŞ (Siirt) – Terbiyesiz sensin lan, sen kimsin? Sen kime “terbiyesiz”
diyorsun? Kime “terbiyesiz” diyorsun?
RECEP
ÖZEL (Isparta) – “Terbiyesiz” demedi ya.
MERAL
DANIŞ BEŞTAŞ (Siirt) – Sen terbiyesizsin. Aynen iade ediyorum. 
HASAN
ÇİLEZ (Amasya) – Kabul etmediğimi belirtiyorum. ”İnsan değilsin.” diyemezsin, o
ifade terbiyesiz bir ifadedir.
MERAL
DANIŞ BEŞTAŞ (Siirt) – Sen terbiyesizsin!
HASAN
ÇİLEZ (Amasya) – Aynen öyledir, aynen öyledir! Konuşma daha fazla, otur yerine!

MERAL
DANIŞ BEŞTAŞ (Siirt) – Saygısızsın ve terbiyesizsin ve insan değilsin.
İnsanlıktan nasibini almamışsın.
HASAN
ÇİLEZ (Amasya) – Senden insanlık öğrenmem ben.
MERAL
DANIŞ BEŞTAŞ (Siirt) – İnsanlığı sizden mi öğreneceğiz?
HASAN
ÇİLEZ (Amasya) – Bir hanımefendisin, bunu konuşuyorsun gecenin şu saatinde. 
MERAL
DANIŞ BEŞTAŞ (Siirt) – Bana ne ya, bana ne gecenin saatinden! İnsanları ölüme
terk ediyorsun.
HASAN
ÇİLEZ (Amasya) – Bana insanlık mı öğreteceksin? Tamam o zaman otur yerine!
MERAL
DANIŞ BEŞTAŞ (Siirt) – Sen de otur!
HASAN
ÇİLEZ (Amasya) – Oturabilirsin yerine, boş konuşma! O kelime hadsiz bir
kelimedir, dediği lafa bak ya!
EMİNE
SARE AYDIN (İstanbul) – “Terbiyesiz” demedi.
MERAL
DANIŞ BEŞTAŞ (Siirt) – Sayın Başkan, “terbiyesiz” lafına müdahale etmediniz,
teşekkür ederim!
EMİNE
SARE AYDIN (İstanbul) – Hayır, “terbiyesiz.” demedi, çarpıtıyorlar Başkanım. 
MERAL
DANIŞ BEŞTAŞ (Siirt) – Açıkça “terbiyesiz.” dedi.
(AK
PARTİ ve HDP sıraları arasında karşılıklı laf atmalar, gürültüler)
BAŞKAN
– Karşılıklı konuşmalarınızı ben buradan duyamıyorum ki. 
MERAL
DANIŞ BEŞTAŞ (Siirt) – Hayır, yani “terbiyesiz” lafını iade ediyoruz. 
BAŞKAN
– Ne kadar fazla uğultunun buraya geldiğini biliyor musunuz?
MUHAMMET
EMİN AKBAŞOĞLU (Çankırı) – Hayır, “terbiyesiz” demedi, “terbiyesizce.”,
“terbiyesizce.”
EMİNE
SARE AYDIN (İstanbul) – “Kullandığınız kelime çok terbiyesiz bir kelime.” dedi.
Çarpıtmayın. “terbiyesiz.” demedi. 
MERAL
DANIŞ BEŞTAŞ (Siirt) – “Terbiyesizce” demek “terbiyesiz.” demek olmuyor, öyle
mi? 
EMİNE
SARE AYDIN (İstanbul) – Hayır, olmuyor. Size açıkça “terbiyesizsiniz” demedi ki
beyefendi! 
MERAL
DANIŞ BEŞTAŞ (Siirt) – Ya siz her şeye… Bir durun ya! Gerçekten, helal olsun
yani! 
EMİNE
SARE AYDIN (İstanbul) – Yani çarpıtma konusunda…
BAŞKAN
– Arkadaşlar, birleşime on dakika ara veriyorum. 
Kapanma Saati: 23.18
YEDİNCİ OTURUM
Açılma Saati: 23.25
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Enez KAPLAN (Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Yedinci Oturumunu açıyorum.
207
sıra sayılı Kanun Teklifi’nin görüşmelerine devam ediyoruz.
Komisyon
yerinde.
Sayın
Özel, buyurun.
48.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
ÖZGÜR
ÖZEL (Manisa) – Sayın Başkan, haftanın çok yorucu bir gününde, son saatlerde
söylenecek her şeyi söylememeyi mevkidaşımız Levent Bülbül de söyledi; ben de o
sınırlar içinde kalacağım ama bir yandan da Sayın Akbaşoğlu bazı şeyler
söyledi, kayda geçirmem gereken birkaç hususu ifade edeyim.
Selim
Kiraz hayatını kaybetmesin diye o gün hep beraber dua ettik. Selim Kiraz
hayatını kaybettikten sonra sosyal medyada Genel Başkanımızın, bizlerin
açıklamaları ve olayı nasıl lanetlediğimiz açıkça ortadadır. Selim Kiraz’ın katillerini,
Selim Kiraz’ı öldürenleri savunan kimse yok burada. Bizim buradaki meselemiz
Grup Yorum ve “Helin” diye gencecik bir insan bedenini açlığa yatırmış. Bizim
sağlıkçı bir arkadaşımız, yaşatmak için onu ziyaret etti. O ziyaretinde de
açlık grevini bırakması için ricacı oldu ve Helin Bölek’in tek şartı vardı:
“Tamam, coronada olmaz ama ben de iyileşirsem, coronadan sonra bir Grup Yorum
konserinde söyleyebilirsem bırakacağım.” dedi.
(Mikrofon
otomatik cihaz tarafından kapatıldı)
BAŞKAN
– Buyurun.
ÖZGÜR
ÖZEL (Manisa) – Buna izin verilmedi. Tek talebi buydu. Ama daha sonra, İçişleri
Bakanı Süleyman Soylu bir “tweet”te bizim milletvekilimizin onu tedaviden evine
yollayıp öldürdüğünü, ölümü kutsadığını, ölümüne sebebiyet verdiğini söyledi.
Bütün milletvekillerine tek tek sorduk, sadece Ali Şeker gitmiş. Yanında
başhekim olduğu hâlde, yanında doktorlar olduğu hâlde, polisler olduğu hâlde
yalvarmış “Bırak.” diye. “Yok.” demiş. Buradan bir üniversite hastanesine
naklini istemiş yaşasın diye ama avukatları mahkemeye başvurmuşlar ve eve
gitmiş. Ama bu konuda milletvekiliniz dedi diye biz tepki gösterdik. Sonra,
Süleyman Soylu, dünyanın dört bir yanından, Ukrayna’dan acayip acayip, tuhaf
tuhaf ayıplı hesapları -robot hesapmış bunlar- devreye sokup 16 bin “tweet” attırarak
bize saldırdı, biz de ona karşı boyun eğmedik, cevabımızı verdik. Yani
arkasında kitle varmış gibi gösteriyor, 1.200 tane gerçek hesap destek vermiş,
16 bin tane robot hesap kullandı bize karşı. Biz de kendimizi aslan gibi
savunduk gerçekten, arkamızda da bir sürü insan durdu.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi lütfen.
ÖZGÜR
ÖZEL (Manisa) – Şimdi, biz şunu söylüyoruz: Helin Bölek’in, Savcı Kiraz’ın
ölümünden DHKP-C sorumludur, lanetliyoruz, bakın çok net. Helin Bölek’in
ölümünden de DHKP-C “tweet”imiz de o yöndedir ve Helin Bölek’in coronadan sonra
konser verme talebini reddedenler sorumludur. Süleyman Soylu bize bu iftirayı
attıktan sonra dedik ki Helin Bölek’i ikiniz müştereken öldürdünüz, iki
kutupta. DHKP-C’yi kutsayan, DHKP-C’yi koruyan hiçbir şeyimiz yok, bunu tamamen
reddederiz. Bu bir algı operasyonuydu. Süleyman Soylu bu dönemde gündeme gelmek
için, gündemde tutunmak için hiç olmayan bir şeyi varmış gibi iftira etti, biz
kendimizi açıklıkla -şahitler; polisleriniz, başhekim- savunduk, Ukrayna’dan
robot hesaplara sarıldı, biz durduğumuz yerdeyiz. Bunun üzerinden bir şey
olmasın. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen sözlerinizi.
ÖZGÜR
ÖZEL (Manisa) - Son cümlem.
BAŞKAN
– Evet.
ÖZGÜR
ÖZEL (Manisa) - Bir de Selim Kiraz’ın ölümüne en çok üzülen biziz de neden
biliyor musunuz? En çok kahrolanlar biziz. Bir savcı öldürülmüştür, bir devlet
memuru öldürülmüştür, önemli bir hukuk insanı öldürülmüştür ve tam da Berkin Elvan
olayının üzerine giden, Berkin Elvan’ın ölümündeki sır perdesini kaldırmak için
cesaretle mücadele eden biridir Selim Kiraz. DHKP-C’yi de bu sis perdesi
kalkmasın diye… Bu, DHKP-C’nin sabıkası zaten, bazı karanlık odaklar tarafından
harekete geçirilebilen bir örgüt, herkes biliyor bunu. Selim Kiraz’ı DHKP-C’ye Berkin Elvan’ın ölümünün açıklığa kavuşmasını
istemeyen odaklar öldürtmüştür. Biz alayını kınıyoruz. 
Teşekkür
ederim. (CHP sıralarından alkışlar) 
BAŞKAN
– Teşekkür ederim. 
Sayın
Akbaşoğlu…
MUHAMMET
EMİN AKBAŞOĞLU (Çankırı) - Sayın Başkan, şunu ifade etmek istiyorum: İçişleri
Bakanımızla ilgili bühtanları reddettiğimizi…
ÖZGÜR
ÖZEL (Manisa) - Ne bühtanı? 
MUHAMMET
EMİN AKBAŞOĞLU (Çankırı) - Daha önce de bu konuyla ilgili açıklamalar
yapılmıştır, bunu reddettiğimizi ifade ederim.
Teşekkür
ederim. 
ÖZGÜR
ÖZEL (Manisa) - Ağabey, bir tane bühtan yok, yemin ederim olay aynen böyle,
inanmayan açsın baksın. 
MUHAMMET
EMİN AKBAŞOĞLU (Çankırı) - Her türlü bühtanı reddediyoruz. 
BAŞKAN
– Sayın Pekgözegü, buyurun. 
49.- İzmir Milletvekili Serpil Kemalbay Pekgözegü’nün,
Hükûmetin ev işçilerinin evde kalması için ücretli izin desteği vermesi, yatılı
çalışan göçmen ev işçilerine de sahip çıkması gerektiğine ilişkin açıklaması
SERPİL
KEMALBAY PEKGÖZEGÜ (İzmir) – Teşekkür ederim Sayın Başkan. 
Ev
işçileri işçidir, köle değildir. 1 milyona yakın ev işçisi kız kardeşimiz bir
anda işlerini kaybetmiştir. Ev işçilerinin de evde kalması için Hükûmet, ev
işçileri için ücretli izin desteği vermelidir. Çoğu kayıtsız çalışan ev
işçilerinin sigorta şartı aranmadan evde kalmaları sağlanmalıdır. 
Yatılı
çalışan göçmen ev işçilerine sahip çıkmalıyız, corona virüsüne karşı
korumalıyız, özel önlemler almalıyız. Bir ünlünün evinde çalışan Özbek ev
işçisi Gulnoza Mamatova, corona bulaştırıyor gerekçesiyle işvereni tarafından
dövülüp ormanlık alana bırakılmıştır. Göçmen ev işçisi polise başvurduğunda ise
oturma izni olup çalışma izni olmadığından Silivri Geri Gönderme Merkezi’ne
gönderilmiştir. Hak aramak cezalandırılmamalıdır. 
BAŞKAN
– Sayın Gülüm…
50.- İstanbul Milletvekili Züleyha Gülüm’ün, açlık
grevlerini ölüm orucuna çeviren Avukat Ebru Timtik ile Avukat Aytaç Ünsal’ın
adil yargılanma ve adalet taleplerinin karşılanması gerektiğine ilişkin
açıklaması
ZÜLEYHA
GÜLÜM (İstanbul) – ÇHD üyesi 18 avukat arkadaşımız mesleki faaliyetlerini
iktidarın istediği gibi yapmadığı için gözaltına alındı ve tutuklandılar. Bir
yıl boyunca iddianame hazırlanmadı, arkasından, iddianame sonrası ise alelacele
altı ay içerisinde görülen 3 duruşmada savunmaları dahi alınmadan
cezalandırıldılar. İlk duruşmada tahliyelerine rağmen, siyasi iktidarın
müdahalesiyle yeniden, hızlıca ertesi gün tutuklandılar ve toplamda yüz elli
dokuz yıl ceza aldılar. İstinaf hızlıca onadı, Yargıtay Başsavcılığı da şu an
onama talebinde bulundu. Bu neyin acelesiydi, yüzlerce klasör olan bir dosyayı
bu kadar hızlı okuyup nasıl karar verebildiniz? İşte, tüm bu adaletsizliklere
karşı Ebru Timtik ve Aytaç Ünsal meslektaşlarımız açlık grevini ölüm orucuna
çevirdiler. Adil yargılanma ve adalet talepleri bir an önce karşılanmalıdır. 
VII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekili
Denizli Milletvekili Cahit Özkan, Milliyetçi Hareket Partisi Grup Başkanvekili
Sakarya Milletvekili Muhammed Levent Bülbül ve Afyonkarahisar Milletvekili Ali
Özkaya ile 57 Milletvekilinin Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi (2/2762) ve
Adalet Komisyonu Raporu (S. Sayısı: 207) (Devam)
BAŞKAN
– Adalet ve Kalkınma Partisi Grubu adına Sayın Abdullah Güler. (AK PARTİ
sıralarından alkışlar) 
AK
PARTİ GRUBU ADINA ABDULLAH GÜLER (İstanbul) – Saygıdeğer Başkanım, saygıdeğer
milletvekilleri; 207 sıra sayılı Ceza ve Güvenlik Tedbirlerinin İnfazı Hakkında
Kanun ile Bazı Kanunlarda Değişiklik Yapılmasına Dair Kanun Teklifi’nin ikinci
bölümü üzerine AK PARTİ Grubumuz adına söz almış bulunmaktayım. Bu vesileyle
aziz milletimizi ve yüce Meclisimizi saygıyla selamlıyorum. (AK PARTİ
sıralarından alkışlar)
Öncelikle
insanlık için son yüz yılın en büyük salgınlarından biri olan Covid-19
pandemisi, daha Türkiye’ye gelmeden öngörüyle birçok tedbiri almamıza vesile
olan, dünyada hastalıkla verdiğimiz mücadele açısından en önde giden ülkelerden
biri olmamızı sağlayan ve son olarak Dünya Sağlık Örgütü tarafından bu alanda
örnek ülke olarak gösterilmemize sebebiyet veren, çalışan, başta Sayın
Cumhurbaşkanımıza, Sağlık Bakanımıza, Bilim Kurulumuzda görev yapan saygıdeğer
hocalarımıza, hastalarımıza canı pahasına hizmet veren kıymetli sağlık
çalışanlarımıza, vatandaşlarımıza sağlık hizmetleri dışındaki ihtiyaçlarını
karşılamak için emek veren diğer kamu çalışanlarımıza ve özel sektör
çalışanlarımıza Gazi Meclisimizin kürsüsünden şükranlarımı arz ediyorum. (AK
PARTİ sıralarından alkışlar)
Bu
salgından dolayı hayatını kaybeden vatandaşlarımıza Rabb’imden rahmet,
hastalarımıza da acil şifalar diliyorum. 
Bu
arada, merhum Selim Kiraz benim sınıf arkadaşım. Yıllardır onunla beraber aynı
sıralarda okuduk ve daha sonra da uzun yıllar Anadolu’da görev yaptı ve en son
İstanbul Cumhuriyet Başsavcılığında görevli iken malum eli kanlı terör örgütü
DHKP-C militanları tarafından maalesef görev başında şehit edildi. Ben,
Rabb’imden kendisine rahmet diliyorum, eşine, çocuklarına, geride bırakılanlara
da sabır diliyorum. (AK PARTİ sıralarından alkışlar)
Tabii,
olayın akabinde birçok olay dinledik ama özelde inşallah-soyadı gibi- Özgür
Bey’e daha farklı şeyler anlatmış olurum. Çünkü acı olan şu, YouTube’da da
yüklüdür: İlgili o müzik grubunu ben anmayacağım. O katilleri, eli kanlı terör
örgütünü, alçak insanları maalesef överek, onları alkışlatarak resmen bir ayin
havasında şarkı söylüyorlar. Buna ne kadar şarkı denirse; bunu da ben bu kürsüden
ifade etmek isterim.
Yine,
içinde bulunduğumuz haftanın Polis Haftası olması nedeniyle de emniyet
güçlerimizin 175’inci yıl dönümünü kutlamak istiyorum. 
Çok
değerli milletvekilleri, ceza hukukunun 3 tane temel amacı vardır: Birincisi,
kamu düzenini ve toplumumuzu korumak; ikincisi, suçun işlenmesini ve
gelişmesini önlemek; üçüncüsü de suçlunun ıslahını sağlamak ve bunun için de
kurumsal yapıları kurmak. Değerli milletvekilleri, çağdaş ceza infaz sistemleri
insan odaklı olup hükümlünün yeniden topluma kazandırılarak yeniden suç
işlemesini engelleyip kanunlara ve toplum kurallarına uyumunu sağlamayı
hedeflemektedir. Görüşmekte olduğumuz bu yasa teklifi, daha adil, eşit, modern,
kapsayıcı, farklı ve çok önemli yenilikler getirmektedir. Ben, saygıdeğer milletvekillerimize,
bu konularda, özellikle 36’ncı madde ve 53’üncü madde hakkında bazı özel
bilgiler vermek istiyorum. 
Çok
değerli milletvekilleri, salı gününden bugüne kadar görüşmekte olduğumuz bu
kanun teklifinin özellikle ikinci bölümünde yer alan 53’üncü maddenin (5)’inci
fıkrası ile (6)’ncı fıkrası çok ciddi tartışmalara sebebiyet vermiştir. Ben
bunu bir kez daha hem tutanaklara geçirmek hem de bizleri izleyen saygıdeğer
aziz milletimizi bu konuda aydınlatmak istiyorum.
Öncelikle,
bu yasa taslağımızın çok önemli kırmızı çizgileri var. Nedir bunlar?
1)
Terör suçları
2)
Cinsel dokunulmazlığa karşı işlenen
suçlar
3)
Uyuşturucu veya uyarıcı madde imal
ve ticareti suçları
4)
Kasten adam öldürme suçları
5)
Kadına karşı işlenen şiddet suçları
6)
Özel hayatın gizliliğini ihlal suçları
7)
Casusluk suçları 
Bu suçlar asla bu taslak içerisinde yer almamaktadır ve
herhangi bir şekilde de mevcut oransal manada da yararlanmamaktadır. 
Değerli milletvekilleri, 53’üncü maddeyle eklenen
geçici 9’uncu maddenin (5)’inci fıkrasıyla, Covid-19 salgını nedeniyle açık
cezaevinde bulunanlar, açık cezaevinden ayrılmaya hak kazanan hükümlüler,
hakkında denetimli serbestlik tedbiri uygulanarak cezasının infazına karar
verilen hükümlüler, 31 Mayıs 2020 tarihine kadar izinli sayılacaklardır. Bu
hükümlüler, önce Covid-19 izninden yararlanacak, daha sonra denetimli
serbestliğe ayrılacaklardır. Salgının devam etmesi hâlinde bu süre, Sağlık
Bakanlığının önerisi üzerine, Adalet Bakanlığı tarafından da ikişer ayı
geçmemek üzere 3 kez uzatılabilecektir. Uzatmalarla birlikte hükümlüler en
fazla 31 Kasım 2020 tarihine kadar izinli sayılabileceklerdir. Burada çok
önemli bir maddeyi tekrar ifade etmek istiyorum: Covid-19 izninden açık ceza
infaz kurumunda bulunan veya bulunmaya hak kazanan tüm hükümlüler, bunun içinde
terör, cinsel suçlar, uyuşturucu, adam öldürme vesaire gibi diğer suçlardan da
son bir yıla kalanlar yararlanabilecektir. Bu hükümlüler açıkta veya açığa
ayrılma hakları olduğu için zaten 95’inci maddeye göre üç ayda bir yedi gün
olmak üzere özel izin haklarını kullanmaktadırlar. 
Terör ve örgütlü suçlarda, yargılama aşamasında etkin
pişmanlık göstermişse koşullu salıverilmesine iki yıl, infaz aşamasında
göstermiş ise bir yıl kala hükümlü açık ceza infaz kurumuna ayrılabilmektedir.
Bu bir yıllık süre aynı zamanda denetimli serbestliğe ayrılma süresidir.
Ayrıca, bu hükümlüler pişmanlık göstermezse açığa ayrılamamaktadırlar.
Dolayısıyla terör ve örgütlü suçlardan hükümlü bulunanların etkin pişmanlık
göstermemeleri durumunda açığa ayrılabilmesi ve Covid-19 izninden yararlanması
mümkün değildir. Covid-19 izni, hükümlünün cezasının infazına sayılacaktır.
Covid-19 izninden dönmeyen hükümlüler hakkında firar hükümleri uygulanacak ve
yakalama emri düzenlenip soruşturma başlatılacaktır. Yine 53’üncü maddede yer
alan geçici 9’uncu maddenin (6)’ncı fıkrası, toplam hapis cezası on yıldan az
olanlar bir ayını, on yıl ve daha fazla olanlar ise üç ayını kapalı infaz
kurumunda geçirmiş olan iyi hâlli hükümlülerden açık ceza infaz kurumların da
ayrılmalarına bir yıl veya daha az süre kalanlar, talepleri hâlinde açık ceza
infaz kurumlarına gönderebileceklerdir. Cezaevi idaresi iyi hâllilik durumunu
tespit edecektir. 
1)
Anayasal düzen ve devlete karşı
işlenen suçlar ile terör örgütlü suçlar kapsam dışında kalacaktır. 
2)
Şartları taşıyan hükümlüler
kademeli bir şekilde açık ceza infaz kurumlarına yönlendirileceklerdir. 
3)
Böylece kapalı ceza infaz
kurumlarındaki yoğunluk azaltılmak suretiyle özellikle Sağlık Bakanlığımızın
emredici hüküm olarak ifade ettiği sosyal mesafeyle izolasyon sağlanmış
olacaktır. Açık ceza infaz kurumlarına ayrılan bu hükümlüler, asla Covid-19
izninden yararlanmayacaklardır. Ancak, bu hükümlüler, (5)’inci fıkrada
belirtilen süreler -en fazla 30 Kasım 2020 tarihine kadar- içinde yasal olarak
açığa ayrılma hakkı kazanmaları hâlinde Covid-19’a göre izinli
sayılabileceklerdir. Covid-19 için belirlenen sürenin bitiminden sonra bu
hükümlüler açığa ayrılma hakkı kazanıp kazanmadıklarına bakılmaksızın 95’inci
maddeye göre özel izin hakkından da yararlanabileceklerdir. 
Çok
değerli milletvekilleri, zaten maddenin gerekçesinde bu durum aynen şu şekilde
de ifade edilmektedir: “Covid-19 hastalığı, Dünya Sağlık Örgütü tarafından 11
Mart 2020 tarihinde pandemi olarak ilan edilmiş ve bu hastalık ülkemizde de
görülmeye başlanmıştır. Gerekçeden…Salgının yayılmasını önlemenin etkili
yolunun da insanların birbirleriyle olan temasının asgariye indirilmesi olması
nedeniyle, salgının yayılmasının en aza indirilmesi ve kişilerin sağlığının
korunması amacıyla birçok idari tedbir alınmıştır.” Dolayısıyla 53’üncü maddede
yer alan geçici 9’uncu maddenin (5)’inci ve (6)’ıncı fıkrasının bu şekilde
anlaşılmasında yarar olduğunu düşünüyoruz. 
Çok
kıymetli milletvekilleri, sürem tamamlanıyor ancak şu hususu da belirtmek
istiyorum ki bu mevcut yasanın en önemli maddesi 36’ncı madde. Artık, infaz
sistemi baştan ayağa yenileniyor, baştan ayağa değişiyor, yeni kurumsal bir
yapı ihdas ediliyor. 
Salı
gününden beri görüştüğümüz ve biraz önce değerli hatiplerin de ifade ettiği
gibi, artık oransal manada bundan sonra bu hükümlülerin ceza infaz koşulları
kapsamı içerisinde çektikleri o sürelerin çok önemi olmayacak. Neden? Çünkü
artık bir sistem kuruluyor. Bu sistem de şudur: İdare ve gözlem heyeti. Belli
suçlarda cumhuriyet başsavcılarının, belli suçlarda da cumhuriyet savcılarının
başkanlığında, Aile, Çalışma ve Sosyal Hizmetler Bakanlığının, Sağlık
Bakanlığının ve aynı zamanda da cezaevi izleme heyetinden bir üyenin bulunduğu
idare ve gözlem heyetinin, bundan sonra hükümlünün cezaevi koşulları içerisinde
altı ayda bir düzenlenecek o kişinin iyi hâline göre raporları ve idarenin bu
kapsam içerisinde o kişinin iyi hâlde olup olmadığına dair bir nevi karnesi, en
son koşullu salıverme durumları -oransal manada çektiğinde- idare ve gözlem
heyetinin raporu ve infaz hâkiminin onayı olmadan bu kişiler asla cezaevinden
tahliye edilmeyecektir. 
Değerli
milletvekillerimiz, yeni bir kurumsal yapı olarak idare ve gözlem heyeti konusu
içerisinde bundan sonra infaz sistemi için bu durumun çok daha önemli bir hâle
geldiğini ifade etmek istiyoruz. Çünkü -değerli bir hatibimiz bahsetti-
özellikle Anayasa Mahkememizin 1991 yılında vermiş olduğu bir karar var. 
(Mikrofon
otomatik cihaz tarafından kapatıldı) 
BAŞKAN
– Sayın Güler, tamamlayın lütfen. 
ABDULLAH
GÜLER (Devamla) – Tamamlıyorum Başkanım. 
8/10/1991
tarihli, 9134 sayılı Karar’ında “Failin almış olduğu cezanın çektirilmesi,
işlenen suçun türüne bağlı olmaksızın suçlunun topluma uyum sağlamasını ve
topluma yeniden kazandırılmasını amaçlar. Bunun için ayrı bir program uygulanması
arzu edilir.” Aynen bu programlar sağlanıyor. Buradan yola çıkarsak mevcut bu
yasa taslağının Anayasa Mahkemesinin de içtihatları doğrultusunda hazırlanmış
olduğunu ve çok yeni sistemli ve kurumsal yapılar getirdiğini de ifade etmek
istiyorum. 
Sözlerime
burada son verirken… Biraz önce değerli Milliyetçi Hareket Partisi
milletvekilimizin ifade ettiği üzere, salı gününden beri burada şöyle ifadeler
dinliyoruz: “Bu yasa taslağı mevcut tecavüzcüleri, mevcut rüşvetçileri,
hırsızları, dolandırıcıları serbest bırakıyor. Siz bunun arkasında
duruyorsunuz.” diye bir sürü ithamla karşı karşıya kaldım ama “eşit infaz”
diyerek şunu söylemediler: Sizin “eşit infaz”dan kastınız nedir?
(Mikrofon
otomatik cihaz tarafından kapatıldı) 
ABDULLAH
GÜLER (Devamla) – Son bir dakika Sayın Başkanım. 
BAŞKAN
– Teşekkür ediyorum Sayın Güler. 
Kayıtlara
geçsin, siz devam edin lütfen.
RECEP
ÖZEL (Isparta) – Son bir dakika vermediniz ama Başkanım. 
BAŞKAN
– Vermedik mi? 
Buyurun.

ABDULLAH
GÜLER (Devamla) – Yakın zamandaki çok sıcak bir olay üzerinden bir soru
soruyorum: Eşit infaz isteyen arkadaşlarımız, Diyarbakır’ın Kulp ilçesinde odun
toplamaya, ekmek parasını kazanmaya giden ve şehit olan 5 vatandaşımız için bu
alçakça eylemde bulunan, bombayı yapan, oraya götüren, bunun için gözlemcilik
yapan, haber uçuran -kim varsa- bu katil sürüleri için ne düşünüyor? 
Teşekkür
ediyorum. (AK PARTİ ve MHP sıralarından alkışlar) 
BAŞKAN
– Şahsı adına ilk söz Sayın İsmail Tatlıoğlu’nun. 
Buyurun
Sayın Tatlıoğlu. (İYİ PARTİ ve CHP sıralarından alkışlar )
İSMAİL
TATLIOĞLU (Bursa) – Teşekkür ederim Sayın Başkan. 
Efendim,
Ceza ve Güvenlik Tedbirlerinin İnfazı Hakkında Kanun ile Bazı Kanunlarda
Değişiklik Yapılmasına Dair Kanun Teklifi ile ilgili şahsi düşüncelerimi
paylaşmak üzere yüce Meclisin huzurundayım.
Öncelikle
şunu belirtmek gerekir ki “Türkiye’nin bir numaralı sorunu nedir?” diye bir
soru olsa, bunun herhâlde çok baskın cevabı açıktır: Türkiye’nin birinci
derecede, hatta yapısal sorunu hukukun tesisidir. Temel olarak, Türkiye,
ekonomide, eğitimde, sosyal alanda, her ne olursa olsun nerede mesafe alacaksa
hukukun tesisini, hukukun üstünlüğünü tesis etmeden bir adım gidemez ve buna
bağlı olarak da tabii, çok ciddi bir yargı reformuna ihtiyaç vardır. Bu
nedenle, günlük, anlık ve palyatif işlerle yamayarak gidemeyiz ve gidemiyoruz,
bugünkü içinde bulunduğumuz durum bu, her alanda bu. Yamayı yamıyoruz ama artık
bu yama yetmiyor, yetmiyor. Şimdi, bugün, burada, cezaevlerinin doluluğu,
orantısız bir salıverme konuşuluyor ve tartışılıyor. Elbette, -bakın 11
maddeyle ilgili- bu kanun teklifiyle ilgili 2 arkadaşımız, Anayasa Mahkemesinde
görev yapan, akademik hayatta görev yapan birçok uzmanla konuşarak sekiz
sayfalık bir şerh hazırladılar, değerlendirme raporu hazırladılar ve bunu bir
şekilde kanun teklifini getiren arkadaşlara da aktardılar. Bir cümlede de mi
bir değişiklik olmaz ya, bir cümle? Şunu söylemek istiyorum ki esasında çok net
ifade etmek istiyorum, çok net: Kanunun tanımladığı bütün terör örgütü
suçlarını ve mahkûmlarını dışarıda tutan ama toplumsal karşılığı daha yüksek
bir metin oluşturmak mümkündür ve mümkün olmalıydı. Bu niçin mümkün olmasın?
Bugünkü konuşmalardan dinledik, anladık ki terör örgütü suçlarını ve
mahkûmlarını dışarıda tutan, çok büyük bir toplumsal karşılığı olan bir metin hazırlamak
ve buradan çok hızlı bir şekilde geçirmek mümkün. Bununla ilgili gayretimiz
olmadı çünkü bir zamanımız yok, çünkü bir planımız yok, düzenimiz yok,
sistemimiz de buna uygun değil. Yamayarak geldiğimiz nokta bu. Tekrar ediyorum:
Bizim 11 maddede gerçekten iyi çalışılmış bir değerlendirmemiz var. Sayın
Komisyon üyesi arkadaşımız burada konuşulanları söylüyor. Bakın, burada
konuşulanlar değil, AK PARTİ’ye yakın akademik hayattaki insanların,
arkadaşların raporları da ciddi eleştirilerle dolu; Abdullah Bey, değerli
dostum, aynen böyle. Çok değerli fikirlerinize her zaman müracaat ediyoruz ve
yararlanıyoruz ama şununla ilgili bir şeyi yok, iddialarınızla, yarın bunun
genişlemeyeceğiyle ilgili hiç kimsenin ciddi bir şeyi yok. O nedenle, bunun
yarın, Türkiye’nin daha önce yaşadığı benzer durumlar şeklinde çok yaygın adi
suçluların ortalığı kapladığı bir affa dönüşmemesi mümkün değil, itirazımız bu,
lütfen. Yani bu tasarıdaki eksiklikleri “Siz terör örgütü mahkûmlarına af mı
istiyorsunuz?” lafıyla engelleme gayreti çok zayıf bir adımdır. Bu iddia bu
metne güvenmemenin sonucudur, bunu isteyenler olabilir, biz bunun tarafında
değiliz, çok net söylüyorum. Bütün terör örgütü suçlularını ve mahkûmlarını
dışarıda tutacak bir metin mümkündür, bugün çıkan durum budur, bu mümkün
olmalıdır. Eğer mümkünse bunu yapmak lazımdır, irade böyledir, ağırlıklı olarak
buradan çıkan irade budur, bunun yerine getirilmesi gerekir. Siyaset kurumunun
da görevi budur diye düşünüyoruz.
Hepinize
saygılar sunarım. 
Bu
vesileyle, Türkiye’de kaybettiğimiz 1.100 vatandaşımız için başsağlığı dilerim.
İnşallah bu rakamlar durur.
(Mikrofon
otomatik cihaz tarafından kapatıldı)
BAŞKAN
– Buyurun.
İSMAİL
TATLIOĞLU (Devamla) – Dünyada 1 milyon 700 bin hastalık ve 170 bin insan kaybı
var. Hepsi, bütün bu kayıplar bizim kaybımızdır. İnşallah bu coronavirüsü hep
beraber minimum kayıpla, minimum sayıyla atlatırız. Hepimize geçmiş olsun.
Ölenlerimize de başsağlığı dilerim.
Saygılar
sunarım efendim. (İYİ PARTİ ve CHP sıralarından alkışlar) 
BAŞKAN
– Şahsı adına ikinci söz Sayın Orhan Kırcalı’nın.
Buyurun.
ORHAN
KIRCALI (Samsun) – Teşekkür ederim Sayın Başkanım.
Sayın
Başkan, değerli milletvekilleri; gecenin bu saatinde hepinizi saygı sevgi ve
muhabbetle selamlıyorum.
Görüşmekte
olduğumuz kanun teklifinin ikinci bölümü üzerine şahsım adına söz almış
bulunmaktayım. Yüce heyetinizi tekrar saygıyla selamlarım.
Coronavirüsle
mücadelede fedakârca ve sabırla görev yapan tüm sağlık personelimize,
görevlilerimize ve gönüllülerimize ben buradan, Meclisin bu kürsüsünden tekrar
tekrar teşekkür etmek istiyorum ve onları gerçekten buradan alkışlıyorum. (AK
PARTİ sıralarından alkışlar) 
İnfaz
yasasından bahsediyoruz ama bugün haber sitelerinde dolaşırken değerli
arkadaşlar bir şey dikkatimi çekti. Biz maske takıyoruz, değil mi? Orada
sağlıkçıların maskeyi çıkarttıktan sonraki fotoğraflarını gördüm ben. O
maskenin yüzlerinde izlerini gördüm. Evet, onlara binlerce, on binlerce,
milyonlarca alkış olsun arkadaşlar. (AK PARTİ sıralarından alkışlar)
Bu
vesileyle de coronavirüs nedeniyle hayatını kaybeden vatandaşlarımıza Allah’tan
rahmet, ailelerine ve sevenlerine de sabırlar diliyorum. Hastalarımıza da acil
şifalar temenni ediyorum.
Sayın
Başkan, değerli milletvekilleri; bu teklif cezaevi koşullarını iyileştirecek,
cezaların infazını ve bu noktadaki adalet kaygılarını ortadan kaldıracak, Ceza
Kanunu’nda yapılacak kalıcı düzenlemelerle ülkemizde ileriye dönük olarak infaz
sistemimize de katkı sağlayacaktır. Şurası unutulmasın, cinsel suçlar,
uyuşturucu madde suçları, kasten adam öldürme suçu, kadına karşı suçlar ve
terör suçları bu düzenlemenin kapsamının dışındadır. Ayrıca, yine, bu teklif
bir af yasası teklifi değildir arkadaşlar; bu, infaz yasasında düzenleme yapan
bir tekliftir. 
Değerli
milletvekilleri, bu düzenlemeyle ceza infaz kurumlarındaki hükümlülerin
yayınlara ulaşma imkânı genişletilmektedir. İnfazın tüm aşamalarında
hükümlülerin tutum ve davranışlarının iyi hâlin belirlenmesinde esas olmak
üzere değerlendirilmesi ve buna göre belirli hak ve imkânlardan
faydalanabilmesi amaçlanmaktadır. Salgın hastalık, doğal afet, savaş veya
seferberlik durumlarında bu sebeplerinden dolayı izinlerinden dönemeyenler veya
geç dönen hükümlülere ceza verilemeyeceği hukuka uygunluk nedeni olarak kabul
edilmektedir. Açık ceza infaz kurumlarında bulunanlar ile açık ceza infaz
kurumlarına ayrılmaya hak kazanan hükümlülere aileleriyle bağlarını
güçlendirebilmeleri, kuvvetlendirebilmeleri, dış dünyaya uyumlarını
sağlayabilmeleri amacıyla verilen özel izin süresi bu amaçla artırılmakta ve
hastalık veya diğer doğal afet gibi zorunlu hâllerde bu izinlerin
birleştirilerek kullanılması imkânı da sağlanmaktadır.
Hapis
cezasının infazının hastalık nedeniyle ertelenmesi hâlinin adli para cezasına
çevrilen hapis cezaları bakımından da uygulanmasına imkân tanınmaktadır. 
Hükümlülüğü
tebliğ olunan ödeme emri üzerine belirli süre içinde adli para cezası
ödenmezse, cumhuriyet savcısının kararıyla, ödenmeyen kısma karşılık gelen gün
miktarı hapis cezasına çevrilerek hükümlünün iki saat çalışması karşılığı bir
gün olmak üzere kamuya yararlı bir işte çalıştırılmasına karar verileceği de
hüküm altına alınmıştır.
Özel
infaz usullerinin kapsamı da genişletilmekte ve geceleyin infaz ile hafta sonu
infaz bakımından geçerli altı aylık sınır kasten işlenen suçlarda bir yıl altı
ay, taksirle öldürme suçu hariç olmak üzere taksirle işlenen suçlarda ise üç
yıl olarak belirlenmiştir. 
Değerli
arkadaşlar, ayrıca konutta infaz usulünün kapsamı genişletilmekte ve çocuk
hükümlüler de bu kapsama alınmaktadır. Tutuklulara hasta ziyareti amacıyla
verilen mazeret izin hakkı ikiye çıkarılmaktadır. Düzenlemeyle denetimli
serbestlik müdürlüğü tarafından takip edilen çocuklar bakımından adli kontrol
süresince rehberlik etmesi için bir uzman görevlendirilecek ve çocuk hakkında
yapılacak ihtiyaç değerlendirmesine göre iyileştirme çalışmaları da
yürütülecektir. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın.
ORHAN
KIRCALI (Devamla) – Teşekkür ederim Başkanım.
Böylelikle
suça sürüklenen çocukların yeniden suç işlemelerinin önüne geçilecek, eğitim ve
öğretim hayatlarına devam etme imkânları sağlanacak, aile ve sosyal hayatla
bütünleşmeleri desteklenecek ve bu çocukların topluma faydalı bireyler olmaları
da bu şekliyle sağlanacaktır. 
Ben,
bu vesileyle, bu teklifin hazırlanmasında emeği geçen tüm arkadaşlarımıza
teşekkür ediyorum. Gecenin bu saatinde sayın yüce Meclisimizi tekrar saygıyla,
muhabbetle selamlıyorum. (AK PARTİ sıralarından alkışlar)
BAŞKAN
– Değerli milletvekilleri, ikinci bölüm üzerindeki görüşmeler tamamlanmıştır.
Birleşime
bir dakika ara veriyorum.
Kapanma Saati: 23.56
SEKİZİNCİ OTURUM
Açılma Saati: 23.57
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Enez KAPLAN (Tekirdağ) 
-----0-----
BAŞKAN
– Sayın milletvekilleri, Türkiye Büyük Millet Meclisinin 82’nci Birleşiminin
Sekizinci Oturumunu açıyorum.
207
sıra sayılı Kanun Teklifi’nin görüşmelerine devam ediyoruz.
Komisyon?
Yok.
Ertelenmiştir.
Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için, 12 Nisan 2020 Pazar
günü saat 13.00’te toplanmak üzere birleşimi kapatıyorum.
Kapanma Saati: 23.58




(x) (x) 7/4/2020 tarihli 78’inci
Birleşimden itibaren coranavirüs salgını sebebiyle Genel Kurul Salonu’ndaki
Başkanlık Divanı üyeleri, milletvekilleri ve görevli personel maske takarak
çalışmalara katılmaktadır.


(x) 207 S. Sayılı Basmayazı 7/4/2020
tarihli 78’inci Birleşim Tutanağı’na eklidir.




