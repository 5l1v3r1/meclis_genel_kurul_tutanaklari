



TBMM Tutanak Müdürlüðü




21 Mayıs 2019 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mithat SANCAR
KÂTİP ÜYELER: İshak GAZEL (Kütahya),
Emine Sare AYDIN YILMAZ (İstanbul) 
----- 0 -----
BAŞKAN – Türkiye Büyük Millet Meclisinin 80’inci
Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem dışı
söz vereceğim. 
Gündem dışı ilk söz, Eskişehir’de yapılmak istenen termik
santral hakkında söz isteyen Eskişehir Milletvekili Utku Çakırözer’e aittir.
Buyurun Sayın Çakırözer. (CHP sıralarından alkışlar)
Süreniz beş dakikadır.
IV.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.-
Eskişehir Milletvekili Utku Çakırözer’in, Eskişehir ilinde yapılmak istenen
termik santrale ilişkin gündem dışı konuşması
UTKU ÇAKIRÖZER (Eskişehir) – Sayın Başkan, değerli
milletvekilleri; yüce Meclisimizi saygıyla selamlıyorum. Sözlerime, düşünceleri
yüzünden cezaevlerinde tutulan Eren Erdem, Musa Kart gibi gazetecilere; Osman
Kavala, Füsun Üstel gibi yüzlerce aydınımıza ve siyasetçilerimize özgürlük
dileyerek başlıyorum.
Değerli arkadaşlarım, Eskişehir’imizin dibine, Anadolu’nun
buğday ambarı Alpu Ovamıza kömürlü termik santral yapmak istiyorlar; evet,
koruma altındaki ovaya zehir santrali dikmek istiyorlar. Bu kürsüde defalarca
konuştuk, bugün “Bu son olsun.” umuduyla bir kez daha karşınızdayım çünkü
havamızı, suyumuzu, toprağımızı, hayvanlarımızı ve 1 milyon Eskişehirliyi
zehirlemek istiyorlar. Ankara’daki beylerin rant iştahına biz burada “Dur.” demez
isek o santral yılda 6 milyon ton kömür yakacak, zehri havaya ve suya verilecek,
o güzelim ovaya 450 futbol sahası büyüklüğünde kül depolanacak, yüzlerce,
binlerce hemşehrimiz erken yaşta hayatını yitirecek. Bu santrale köylümüz,
belediyelerimiz, sivil toplum karşı, yediden yetmişe her görüşten vatandaş
karşı. Açılan davalar birer birer lehimize sonuçlanıyor. Halk karşı olduğu için
ihaleye başvuran da yok, ihale tam 6 kez ertelendi. Eskişehir’de bu santral
yapılsın diyen tek bir Allah’ın kulu yok. Nitekim 31 Mart seçimine bir hafta
kala Cumhurbaşkanı Erdoğan Eskişehir’e geldi ve “Verimli Alpu Ovası’nı koruma
altına aldık, dokunmayacağız.” dedi. Tam derin bir nefes almıştık, artık
tehlike geçti demiştik ki seçimler bitti, verilen tüm o sözler unutuldu, umutlarımız
çöpe atıldı. Geçen hafta bir baktık Alpu Ovamızda sondaj çalışmaları başlamış;
bakın, göstereyim.
Değerli arkadaşlarım, o verimli ovadaki bereketli buğday
tarlalarına köstebek yuvaları gibi onlarca kuyu kazılmış, bunlardan daha
yüzlercesi kazılacak. Eskişehir Milletvekilimiz, mücadele arkadaşımız Jale Nur
Süllü ile sivil toplumla gittik, köylülerle konuştuk, konuştuk ve neye
üzüleceğimizi şaşırdık. Bu devasa sondaj kulelerinin altında ezilen bolluk,
bereket simgesi ekinlerimize mi üzüleceğiz yoksa daha sondajla birlikte
başlayan çevre cinayetlerine mi üzüleceğiz? Bu fotoğrafa da lütfen iyi bakın.
Sondaj sırasında çıkan zehirli hafriyat atıkları Beyazaltın, Danişment,
Gündüzler, Kızılcaören ve civar köylerin kullandığı berrak derelerimize
bırakıldı bile. Yani santral yapılmadan değerli arkadaşlarım, zehirleme
başladı; acımasızca, vicdansızca başladı.
Değerli arkadaşlarım, hani doğal sit alanıydı,
dokunulmayacaktı; hani Eskişehir’in hayrına olmayan hiçbir şeye “evet”
denmeyecekti? Maalesef halkımıza yalan söylediler, kandırdılar. Bakın, biz
başından beri hep aynı şeyi söyledik, kürsülerde söyledik, meydanlara çıktık,
sokaklarda yürüdük, Eskişehir’e zehir santrali istemiyoruz dedik. 
Buradan, bir kez daha bu verimli ovanın bağrına o sondaj
kuyularını hançer gibi sokanlara sesleniyoruz: Vazgeçin, sarayın gözdeleri daha
çok kâr etsin diye rant uğruna, halka rağmen bu zehir projesini sürdürmeyin. Bu
sondaj kuyularına harcadığınız paraları, yandaş müteahhitlerin önüne
dökeceğiniz paraları ülkesi için alın teri döken, eli nasırlı çiftçimize verin.
Verin ki çiftimiz daha çok üretsin, daha sağlıklı, daha ucuza üretsin. Çok bir
şey istemiyoruz; kamunun kaynakları havayı, toprağı, suyu ve insanı zehirlemek
için değil, ölüm için değil, üretmek için, yaşatmak için harcansın. Artık bu
inattan vazgeçin. Kuyularınızı da zehirli planlarınızı da kirli
pazarlıklarınızı da alın ve çekip gidin. Eskişehirli ne termik ister ne kömür,
Eskişehirliler sadece ve sadece sağlıklı bir ömür isterler. 
Değerli arkadaşlarım, yaşanan süreçte en vahimi ise
insanımıza, köylümüze söylenen yalanlar. Köylüleri ikna için giden MTA
yetkilileri “Bu sondajlar termik santral için değil.” diyorlar, hatta inanması
çok zor ama “Petrol aramak için kazıyoruz.” bile diyorlar. Verimli
topraklarından olacak, zehir soluyacak insanlar baskıyla, tehditle, yalanla
ikna edilmeye çalışılıyor. Bu yapılan çok büyük ahlaksızlıktır. Seçim öncesinde
Eskişehirlileri, Alpuluları kandırdınız, “Toprağa dokunmayacağız.” dediniz;
seçim bitti, şimdi sondaj çukurları açtınız. Aklınız sıra Eskişehir’i,
Eskişehirlileri cezalandırıyorsunuz. 
(Mikrofon otomatik cihaz tarafından kapatıldı) 
BAŞKAN – Buyurun, bağlayın sözlerinizi Sayın Çakırözer.
UTKU ÇAKIRÖZER (Devamla) – Teşekkür ederim Sayın Başkan.
31 Martta Alpulular size ders verdi, Eskişehir ders verdi;
Ankara, Antalya, Adana, Mersin ders verdi, İstanbullular size ders verdi ama
anlaşılan yetmemiş, yenilen pehlivan misali güreşmeye doyamıyorsunuz.
Son söz olarak, buradan, 23 Haziran seçimlerinde oy
kullanacak İstanbullulara seslenmek isterim: Eskişehir’de yaşananları görün,
dokunulmayacak denen o verimli ovamızın hâlini görün; bunlara inanmayın,
güvenmeyin. 23 Haziranda bir ders daha verdiğinizde inanın, sadece İstanbul
için değil, temiz havamız için de bereketli topraklarımız için de berrak
sularımız için de geleceğimiz için de her şey çok güzel olacak.
Yüce Meclisimizi saygıyla selamlıyorum. (CHP sıralarından
alkışlar) 
BAŞKAN – Teşekkürler Sayın Çakırözer.
Gündem dışı ikinci söz, 21 Mayıs Çerkez soykırımının yıl
dönümü münasebetiyle Çerkez sürgünü hakkında söz isteyen Kayseri Milletvekili
Hülya Nergis’e aittir. 
Buyurun Sayın Nergis. (AK PARTİ sıralarından alkışlar) 
Süreniz beş dakikadır. 
2.-
Kayseri Milletvekili Hülya Nergis’in, 21 Mayıs Çerkez sürgünü ve soykırımının
155’inci yıl dönümüne ilişkin gündem dışı konuşması
HÜLYA NERGİS (Kayseri) – Sayın Başkan, değerli
milletvekilleri; yüz elli beş yıl önce yaşanan 21 Mayıs Çerkez sürgünüyle
ilgili olarak şahsım adına gündem dışı söz almış bulunuyorum. Hepinizi saygıyla
selamlıyorum. 
21 Mayıs Çerkezlerin uğramış olduğu sürgün ve soykırımın
tarihsel simgesidir. 1862 ve 1864, Çerkez halklarının Osmanlı topraklarına
sürgününün yoğun olarak yaşandığı yıllardır. Çerkezler, yaklaşık üç yüz yıl
süren bir savaşın ve direnişin ardından ana yurtlarından çıkarıldılar,
kendilerine kucak açan Osmanlı topraklarına sığındılar. Kuzey Kafkasya’da
yüzyıllarca bağımsız olarak yaşayan Çerkezler, Çarlık Rusyasının 19’uncu yüzyıl
başlarında Güney Kafkasya’yı, aynı yüzyıl ortalarında da Kuzey Kafkasya’yı işgal
ve ilhak etmesiyle toplu olarak sürgüne tabi tutulmuşlardır. Tarihe büyük
Çerkez sürgünü olarak geçen bu trajik süreçte Çerkezlerin yüzde 90’ınından
fazlası, Balkanlardan Filistin’e kadar, dönemin Osmanlı topraklarına
yerleştirilmişlerdir. Dünyanın muhtelif yerlerinde dağınık olarak yaşamaya
mecbur bırakılan Çerkezlerin büyük kısmı Türkiye’de bulunmaktadır. Rusya
Federasyonu içerisinde Adigey, Karaçay-Çerkez, Kabardey-Balkar
Cumhuriyetlerinde; Abhazya’da, Güney Osetya’da, Ürdün’de, Suriye’de, Lübnan’da,
Filistin’de, Mısır’da ve Avrupa ülkelerine dağılmış bir şekilde
yaşamaktadırlar. 
Kayıtlara göre, Osmanlı topraklarına sürgün edilenlerin
sayısı 1,5 milyon civarındayken bunların yaklaşık üçte 1’i Karadeniz’in hırçın
sularında kaybolmuştur. Sürgün esnasında anasız kalmış çocukların ölmüş
annelerinin göğsünde süt aradıkları, ölmüş çocuklarının ellerinden alınıp
denize bırakılacağı endişesiyle annelerin çocuklarının ölümünü gizlemeleri
bizim ağıtlarımıza konu olmuştur. 
Kültürler, insanlığın ortak mirasıdır. Küreselleşmenin ve
iletişim çağının her şeyi silip süpürdüğü dünyada kültürler ve değerler tehdit
altındadır. Her anne-baba çocuğunun kendisine benzemesini, ebeveynleri gibi
düşünüp onlar gibi hissederek kendi gibi yaşamasını ister. Ailesinden aldığı değerleri
yaşatan ve değerlere sahip çıkan, tarih bilinci olan, nereden gelip nereye
gitmesi gerektiğini bilen insanlar kökü sağlam ağaçlara benzerler ve hiçbir
fırtınadan, sağanaktan etkilenmezler, koşullar ne olursa olsun hayata sımsıkı
tutunurlar ve savrulup yıkılmazlar ama geçmişinden bihaber olanlar için durum
tam tersidir. Güçlü devletleri bu değerlere sahip kişilerle inşa edip onlarla
ayakta tutabiliriz. Değerleri yaşatmak hepimizin boynunun borcudur. Bu
kültürler bin yılların birikiminden doğmuştur. 
Hükûmetimiz döneminde ortaöğretimde ana dilin seçmeli ders
olarak okutulmaya başlanması, ana dilde yayın yasağının kalkması,
üniversitelerde Çerkez dili ve edebiyatı bölümlerinin açılması demokratikleşme
anlamında bir dönüm noktası olmuş ve halkımız tarafından memnuniyetle ve
minnetle karşılanmıştır. 
Çerkezler, her yıl 21 Mayıs tarihinde Türkiye’nin muhtelif
yerlerinde anma etkinlikleri düzenlemektedir. Bu etkinlikler kapsamında görev
alan STK’lerimize, desteklerini esirgemeyen yerel yöneticilerimize, kurum ve
kuruluşlarımıza, özellikle, hassaten acımızı paylaşan milletimize sonsuz
şükranlarımı sunuyorum. 
Çocuklarımıza savaşsız ve barış içinde yaşanacak bir dünya
bırakabilmek için bir daha böyle bir trajedinin yaşanmaması adına o günleri
hiçbir zaman unutmadık, unutmayacağız. 
Sözlerime son verirken sürgünde hayatını kaybedenleri
rahmet ve minnetle anıyor; yeryüzünde yaşayan tüm insanların barış, huzur ve
kardeşlik duyguları içerisinde yaşamalarını diliyor, hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkürler Sayın Nergis.
Gündem dışı üçüncü söz, Mersin Akkuyu’da yapımı devam eden
nükleer santralle ilgili söz isteyen Mersin Milletvekili Rıdvan Turan’a aittir.

Buyurun Sayın Turan. (HDP sıralarından alkışlar)
Süreniz beş dakikadır. 
3.-
Mersin Milletvekili Rıdvan Turan’ın, Mersin Akkuyu’da yapımı devam eden nükleer
enerji santraline ilişkin gündem dışı konuşması
RIDVAN TURAN (Mersin) – Sayın Başkan, değerli
milletvekilleri; sözlerime başlamadan önce dün Urfa Halfeti’de meydana gelen
müessif hadiseden söz etmek istiyorum. Sosyal medya hesaplarına düştü, belki
görmüşsünüzdür; kolluk güçleri bir karakolda aynı aileden 60 vatandaşı ters
kelepçelemiş ve yüzüstü yatırmış biçimde görüntülendi. İfade etmek gerekir ki
bu, kabul edilebilir bir görüntü değildir. Gerekçe her ne olursa olsun
işkenceye karşı hepimizin ortak bir tutum göstermesi, ortak bir tavır alması
gereklidir. Ayrıyeten işkencenin bir insanlık suçu olduğunu vurgulamak
istiyorum ve devleti bir suç örgütünden ayıran şeyin de ancak ve ancak bağlı
kaldığı yazılı kanunları ve hukuku olduğunu ifade etmek istiyorum. O nedenle
yetkililerin bu görüntü karşısında cevapsız kalmaması ve bu fiili
gerçekleştirenler hakkında da gerekli işlemlerin yapılması gerektiğini ifade
etmek istiyorum.
Seçim bölgem Mersin Akkuyu’da biliyorsunuz uzun yıllara
dayanan bir nükleer santral hadisesi var, ki 2018 yılında temeli atıldı ve
başlandı. Şimdi son günlerde, geçtiğimiz hafta Mersin Akkuyu Nükleer
Santrali’nin temelinde bir çatlak olduğuna ilişkin basına haberler düştü. Biz
eğer basın olmasaydı on ay önce olmuş bu hadiseyi öğrenememiş olacaktık. Firma
önce bunu yalanlamadı, daha sonrasında ise yalan olduğuna ilişkin bir açıklama
yaptı. 
Değerli arkadaşlar, ne yazık ki bizim ülkemizde bu tür
konularda halka doğru söyleme alışkanlığı yok. Nasıl Çernobil hadisesinde
radyoaktif süt, radyoaktif çay vesair şeyleri tüketmişsek, o zamanın
yöneticileri nasıl ki “Yaptığımız araştırmalarda, radyasyon bulunmuyor.”
dediyse bugün firma yetkililerinin de doğru söylediklerini düşünmek için ne
yazık ki elimizde hiçbir done yok. 
Bu çatlak haberine ilişkin olarak Mühendis ve Mimar
Odalarının yapmak istedikleri araştırma engellendi, alana girişleri yasaklandı.
Oysa köylüler, 1983 yılında zemin etüdü sırasında yaptıkları çalışmada -bu
köylülerin bir kısmı o dönemde işçi olarak çalışıyordu- basılan betonun 150
metre açıkta, denizden çıktığını hâlâ ifade ediyorlar. Dolayısıyla, aslında
karstik yapı, dolgu zemine dayanan bir yapı üzerine yüz binlerce tonluk bir
nükleer santral yapılıyor. Bir nükleer kaza meydana geldiği koşulda bir yandan
zeminin jeolojik yapısı, bir yandan Ecemiş Fay Hattı’nın 30 kilometre batıdan
geçmiş olması sebebiyle son derece trajik ve geri döndürülmesi mümkün olmayan
bir durumla karşı karşıya kalacağız. Gülnar, Aydıncık, Bozyazı, Anamur,
Silifke, Mut gibi ilçeler bu tür bir kaza sonrasında ne yazık ki derhâl
haritadan silinecek; orta vadede de Mersin ilimiz olduğu gibi haritadan
silinecek. Böylesine riski yoğun ve geri döndürülmesi, telafi edilmesi mümkün olmayan
bir durumla ne yazık ki karşı karşıyayız. 
Kaza olmasa bile, değerli arkadaşlar, temiz olmayan,
güvenilir olmayan, ucuz olmayan bir enerji kaynağıyla, elektrik enerjisine
ihtiyacımız olmadığı hâlde yani arz fazlası olduğu hâlde bu kadar riski üzerimize
almanın ve gelecek nesilleri bu anlamda riske etmenin, doğrusunu isterseniz
mantıki hiçbir tarafı yok. Bakın, temiz değil çünkü 135 ton yüksek, 1.250 ton
orta ve 2.250 ton hafif dozda radyoaktif madde taşıyan atıklar var ve bu
atıkların nasıl elimine edileceğine dair dünyada herhangi bir yöntem yok.
Emperyalist ülkeler gelip gariban Afrika ülkelerinin topraklarına bunu belli
bir meblağ karşılığında gömüyorlar. Biz bunu nasıl halledeceğiz, bu konuda
herhangi bir çalışma yok. Deniz suyunun deşarjıyla ortaya çıkacak sıcaklığın
deniz ekosistemine ne denli ölümcül darbeler vuracağına ilişkin çalışmalar ne
yazık ki görmezden geliniyor. 
Ayrıyeten, ucuz olmayan bir enerjiyle karşı karşıyayız. On
beş yıl boyunca Rusların ürettiği bu enerjiyi 12,35 dolardan alma taahhüdünde
bulunmuş durumda Hükûmet. O zaman dolar 1,52 Türk lirasıydı. Şu anda daha
elektrik üretilmeden yüzde 400 zamlı elektrik kullanacağımızı taahhüt etmiş
durumdayız. Kime? Rusya Hükûmetine. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Turan, buyurun.
RIDVAN TURAN (Devamla) – Tamamlıyorum Sayın Başkan.
Yine, az önce ifade ettiğim gibi, ihtiyaç fazlamız var
elektrikte. Önümüzdeki yıl büyük olasılıkla 90 bin megavatın üzerinde bir
elektrik üretimi söz konusu olacak. Böyle bir ihtiyaç da söz konusu değil
değerli arkadaşlar. 
Ve gelelim, “bağımsız enerji” deniyor iktidar mahfilleri
tarafından, bağımsız tarafı da yok zira kullanılan radyoaktif elementler
Türkiye'de üretilmiyor. Bu da bizim Rusya’ya bağımlılığımızı artıracak bir
diğer faktör. 
Çernobil’in 33’üncü yılı bu yıl ve 100 binden fazla insan
Çernobil faciasında hayatını kaybetti; toprak, hava ve su kirlendi. Temiz
olmayan, güvenilir olmayan, ucuz olmayan ve bizi Rusya’ya bağımlı kılacak bir
projeyle karşı karşıyayız. Şunu açık yüreklilikle ifade etmekte fayda var:
Nükleer bir felaketin kapısı iktidar tarafından aralanıyor. Vakit geç olmadan,
tez zamanda bu konuda önlemleri alıp bu Akkuyu faciasını önlemek mümkün
olacaktır. Bu konuda umarım ki yetkililer üzerlerine düşeni yapacaklar.
Teşekkür ediyorum. (HDP sıralarından alkışlar)
BAŞKAN – Teşekkürler Sayın Turan.
Değerli milletvekilleri, şimdi sisteme giren ilk 20
milletvekiline yerlerinden birer dakika süreyle söz vereceğim. Bu sözlerin
ardından sayın grup başkan vekillerinin söz taleplerini karşılayacağım. 
Sayın Özkan…
V.-
AÇIKLAMALAR
1.-
Mersin Milletvekili Hacı Özkan’ın, 2002 yılından bugüne kadar orman alanı,
kırsal kalkınma alanı ile bitkisel üretim ve hayvancılıkta ciddi büyüme
sağlandığına ilişkin açıklaması
HACI ÖZKAN (Mersin) – Teşekkürler Sayın Başkan.
2002 yılından bugüne kadar orman alanında, kırsal kalkınma
alanında, bitkisel üretimde ve hayvancılık üretiminde ciddi oranda büyüme
sağladık. Üreticilerimize bugüne kadar yaklaşık 130 milyar liralık nakit hibe
desteği verdik. Bu yıl destek miktarını 16 milyar liranın üzerine çıkararak
gübre ve yemde alınan KDV’yi tamamen kaldırmanın yanında “mazotun yarısı sizden
yarısı bizden” diyerek çiftçilerin üretim maliyetlerini ciddi oranda düşürdük.
Hayvancılık destekleri kapsamında bugüne kadar 32 milyar lira, ormancılık
alanında 16,3 milyar lira destek sağladık. Ülkemizi büyütmek ve güçlü kılmak
için alın teri döken ve destek verenlere, başta Cumhurbaşkanımız olmak üzere,
teşekkür ediyor; Genel Kurulu saygıyla selamlıyorum.
BAŞKAN – Sayın Hancıoğlu…
2.-
Samsun Milletvekili Neslihan Hancıoğlu’nun, sokağın asıl gündeminin hayat
pahalılığı, işsizlik, yoksulluk olduğuna ilişkin açıklaması
NESLİHAN HANCIOĞLU (Samsun) – Teşekkür ederim Sayın Başkan.
Bugün milletimiz, ülkeyi ihtiraslarla yönetmenin sonucunda
ortaya çıkan bir felaketi yaşıyor. Sokağın asıl gündemi hayat pahalılığı,
işsizlik, yoksulluktur. Milyonlarca insanımız yarın sofrasına ekmek koyup
koyamayacağının endişesini taşıyor. Ülkenin beka sorununu şimdilerde İstanbul’daki
rantın beka sorununa kadar indirgemiş olanlara sesleniyorum: Vatandaş açısından
artık bıçak kemiğe dayandı, millete masal okumayın. Milletimiz “İhracat şu
kadar arttı. Dış ticaret açığı makası daralıyor. 2023 hedeflerine emin
adımlarla ilerliyoruz.” masallarını dinlemekten artık sıkıldı. Bu yılın sadece
ilk üç ayında kepenk kapatan 30 bin esnafın bu laflara artık karnı tok. Batık
KOBİ kredilerinin tutarı bir yılda yüzde 85 arttı, sokaklar işsiz gençlerimizle
dolu; bu tablonun adı “yıkım”dır. Bu sorunu çözemeyen bu yıkımın altında kalır.
BAŞKAN – Sayın Taşkın…
3.-
Mersin Milletvekili Ali Cumhur Taşkın’ın, 19 Mayıs Atatürk’ü Anma, Gençlik ve
Spor Bayramı’nın tüm yurtta coşkuyla kutlandığına, dün olduğu gibi bugün de
bağımsızlığımıza kasteden ihanet ve şer odaklarına karşı ülkeyi korumaya hazır
olduklarına ilişkin açıklaması
ALİ CUMHUR TAŞKIN (Mersin) – Teşekkürler Sayın Başkan.
Millî Mücadele’mizin 100’üncü yıl dönümüne ulaşmanın gurur
ve heyecanını yaşadığımız 19 Mayıs Atatürk’ü Anma, Gençlik ve Spor Bayramı tüm
yurtta büyük bir coşkuyla ve törenlerle kutlandı. Bu toprakları bizlere vatan
yapan, başta Kurtuluş Savaşı şehitlerimiz olmak üzere, tüm şehit ve
gazilerimizi rahmet, minnet ve şükranla anıyorum. 19 Mayıs, yüz yıl önce
Mustafa Kemal Atatürk’ün Samsun’a çıkarak Millî Mücadele’mizi fiilî olarak
başlattığı, işgal kuvvetlerini topraklarımızdan söküp atmak için millî
iradenin, birlik ve beraberlik ruhunun, güçlü bir inancın uyanış günüdür. Dün
olduğu gibi bugün de özgürlük ve bağımsızlığa kasteden ihanet ve şer odaklarına
karşı bu ülkeyi hep birlikte korumaya hazırız diyor, Genel Kurulu saygıyla
selamlıyorum.
BAŞKAN – Sayın Arslan… 
4.-
Denizli Milletvekili Kazım Arslan’ın, YSK’nin büyükşehir seçimini iptal ederken
aynı zarftan çıkan ilçe belediye başkanları ve belediye meclisi üyeleri
seçimlerini neden iptal etmediğini, Bursa ili Mustafakemalpaşa ilçesi ile
Erzurum ili Pasinler ilçesindeki itirazları oy birliğiyle reddederken İstanbul
Büyükşehirle ilgili itirazı ve 2 Mart 2019 tarihinden sonra yapılan itirazları
neden kabul ettiğini, İstanbul Büyükşehir Belediye Başkanlığı seçiminin iptali
kararını veren hâkimler hakkında soruşturma yapmayı düşünüp düşünmediğini
Adalet Bakanından öğrenmek istediğine ilişkin açıklaması
KAZIM ARSLAN (Denizli) – Adalet Bakanına soruyorum: YSK
İstanbul Büyükşehir Belediye Başkanlığı seçiminin iptali kararındaki 4 konuya
açıklık getirmek, konuyu açıklığa kavuşturmak ve kamu vicdanını rahatlatmak
zorundadır.
1) YSK, Büyükşehir seçimini iptal ederken aynı zarftan
çıkan ilçe belediye başkanları ile belediye meclisi üyeleri seçimlerini
-itirazımıza rağmen- neden iptal etmemiştir, bunun sebebi nedir?
2) Aynı mahiyette Bursa Mustafakemalpaşa ve Pasinler
ilçesinde yapılan itirazları 16-20 Nisanda oy birliğiyle reddederken YSK,
İstanbul Büyükşehir itirazını neden kabul etmiştir?
3) YSK, düzenlediği seçim takviminde “Sandık kurallarının
usulsüz oluşturulmasına yönelik yapılacak itirazlar 2/3/2019’a kadar
yapılacaktır.” demesine rağmen, bu sürenin geçmesinden sonra yapılan itirazı
süre yönünden reddetmesi gerekirken neden kabul etmiştir?
4) YSK’ye yapılan itirazlar süre, şekil ve sebep yönüyle
incelenmesinin yapılabilmesi için sandık kurulu tutanaklarında itirazların olup
olmadığına bakılmak zorundadır. Böyle itirazları olmadığına göre, İstanbul
Büyükşehir itirazını kabul etmesinin hukuki bir dayanağı yoktur. Verilen iptal
kararı tamamen siyasidir. Bu kararı veren hâkimler hakkında bir soruşturma
yapmayı düşünüyor musunuz?
Teşekkür ederim.
BAŞKAN – Sayın İlhan...
5.-
Kırşehir Milletvekili Metin İlhan’ın, Kırşehir Ağız ve Diş Sağlığı Hastanesine
ortodonti uzmanı atamasının yapılmasını Sağlık Bakanından talep ettiğine
ilişkin açıklaması
METİN İLHAN (Kırşehir) – Teşekkür ederim Sayın Başkanım.
Ortodonti, diş hekimliğinin özel bir dalı olup dişlerde ve
yüzde bulunan düzensizliklerin teşhisi, korunması ve tedavisiyle ilgilenir.
Kırşehir’de Ağız ve Diş Sağlığı Hastanesi mevcut olmasına rağmen, ortodonti
uzmanı maalesef yoktur. Bilindiği üzere, ortodontik tedavi uzun soluklu bir
tedavi olup elde edilen sonucun kalıcı olabilmesi için hastaların uzun süreli
takibi gerekmektedir. Bu da ekonomik durumu kısıtlı olan hastalarımızın bu
hizmete ulaşmasını zorlaştırmaktadır. Sağlık Bakanlığımızdan bir an önce
Kırşehir Ağız ve Diş Sağlığı Hastanesine en azından 1 ortodonti uzmanı
atamasının yapılmasını talep etmekteyiz.
Teşekkür ederim.
BAŞKAN – Sayın Durmuşoğlu...
6.-
Osmaniye Milletvekili Mücahit Durmuşoğlu’nun, 19 Mayıs Atatürk’ü Anma, Gençlik
ve Spor Bayramı’nı kutladığına ilişkin açıklaması
MÜCAHİT DURMUŞOĞLU (Osmaniye) – Teşekkürler Sayın Başkan.
Büyük Önder Atatürk’ün 19 Mayıs 1919’da Samsun’dan Anadolu
topraklarına ayak basarak başlattığı Millî Mücadele’miz Türk tarihinde önemli
dönüm noktalarından biridir. Bundan yüz yıl önce Samsun’da istiklal meşalesi yakılmış;
bu ışık Amasya, Erzurum, Sivas ve ardından Ankara’yla tüm Anadolu’ya dalga
dalga yayılmıştır. Tarihi boyunca bağımsız yaşamış olan Türk milletinin yine
dünya üzerindeki varlığını hür, bağımsız olarak sürdürmesi için buna inanan ve
“Milletin istiklalini yine milletin azim ve kararı kurtaracaktır." diyen
Mustafa Kemal yediden yetmişe her insanımızı arkasına alarak Millî Mücadele’yi
başlatmış ve tüm yoksulluğa ve imkânsızlığa rağmen bu mücadelede Türk milleti
başarılı olmuştur. Bağımsızlığımızın nasıl elde edildiğini, hangi zorluklarla
kazanıldığını herkesin bilmesi gerekir. Atatürk, Millî Mücadele’nin başladığı
bu önemli günü, ülkemizin gelişmesini, büyümesini sağlayacak gençlere armağan
etmiştir.
Başta Gazi Mustafa Kemal Atatürk olmak üzere, tüm şehitlerimizi
rahmetle, minnetle anıyor; hayatta olan gazilerimize sağlık diliyor; bütün
gençlerimizin 19 Mayıs Atatürk’ü Anma, Gençlik ve Spor Bayramı’nı yürekten
kutluyorum. Genel Kurulu saygıyla selamlıyorum. 
BAŞKAN – Sayın Kaya…
7.-
Trabzon Milletvekili Ahmet Kaya’nın, çay üreticilerinin sorunlarının ivedilikle
çözümlenmesi gerektiğine ilişkin açıklaması
AHMET KAYA (Trabzon) – Teşekkürler Sayın Başkan. 
Tarım Bakanlığı 2019 yılı yaş çay alım fiyatını 2 lira 90
kuruş olarak açıklamıştır. Ancak uygulanan kota ve kontenjan uygulamaları
nedeniyle yaş çay fiyatı piyasada şimdiden 1 lira 90 kuruşlara kadar düşmüştür
ve üreticilerimiz daha da düşeceğinden endişelidir. Gübre fiyatları geçen yıla
göre yüzde 100, işçilik yüzde 50; çay bezi, çay makası, yağmurluk ve çuval gibi
malzeme fiyatları da ortalama yüzde 40 artmıştır. Kota, kontenjan ve malzeme
fiyatlarındaki bu artışlar zaten sıkıntı içinde olan çay üreticilerimizi daha
da perişan etmektedir. Kota ve kontenjan nedeniyle çay üreticilerinin emeği ve
alın teri göz göre göre heba edilmektedir. Çay üreticimiz bu sorunlara
ivedilikle çözüm beklemektedir. ÇAYKUR ve özel sektör arasında oluşan fiyat
farkları sorunu mutlaka ve ivedilikle çözümlenmelidir.
Buradan Hükûmet yetkililerine sesleniyorum: Çayınızı her
yudumladığınızda perişan durumdaki çay üreticimizi lütfen hatırlayın ve biraz
vicdanlıysanız…
BAŞKAN – Sayın Şeker…
8.-
Kocaeli Milletvekili İlyas Şeker’in, Türkiye’de hızlı büyüyen 100 şirketten
5’inin Kocaeli ilinde olduğuna ve tebrik ettiğine ilişkin açıklaması
İLYAS ŞEKER (Kocaeli) – Teşekkür ediyorum Sayın Başkan. 
Türkiye Odalar ve Borsalar Birliği ve Türkiye Ekonomi
Politikaları Araştırma Vakfı iş birliğiyle Türkiye’nin en hızlı büyüyen 100
şirketi belirlendi. Bu şirketler millî gelir artışının 18 katı üzerinde bir
performans sergilemişler; verimliliklerini ortalama yüzde 332, büyüme
oranlarını yüzde 605 ve istihdamlarını yüzde 70 artırmışlar; 68 farklı ülkeye
ihracat yapıyorlar. Şirketlerin yaş ortalaması 11,5 yıl. 3’ü büyükşehir olmak
üzere 25 ilimizde faaliyet gösteriyorlar. 2019 yılında da çalışan sayılarını
artırmayı hedefliyorlar. Bu başarıya AK PARTİ hükûmetlerimiz, KOSGEB’ten ve
TÜBİTAK’tan hibe ve kredi vererek destek sağlamış. Dereceye giren firmaların
5’i seçim bölgem Kocaeli’nden.
Ülkemizin büyümesinde rol üstlenen şirketlerimizi tebrik
ediyorum. 2023 hedefimizi yakalamak ve lider ülke hâline gelmek için hep
birlikte çalışacağız. 
Ülkemiz daha güzel olacak diyor, Genel Kurulu saygıyla
selamlıyorum.
BAŞKAN – Sayın Özer…
9.-
Antalya Milletvekili Aydın Özer’in, saldırıya uğrayan gazeteci Yavuz Selim
Demirağ, İdris Özyol ve Ergin Çevik’e geçmiş olsun dileğinde bulunduğuna,
gazetecilere saldıran ve hedef gösterenlerin yargı önünde hesap vermesi
gerektiğine ilişkin açıklaması
AYDIN ÖZER (Antalya) – Teşekkür ederim Sayın Başkan.
Geçen hafta Ankara’da gazeteci Yavuz Selim Demirağ’a
saldıran ve savcıya “Trafikte takıştık, o yüzden dövdük.” ifadesini veren
kişiler hayati tehlike söz konusu olmadığı gerekçesiyle serbest bırakıldı.
Gazetecilere yönelik bu tip saldırıların cezalandırılmaması, bir haberi, bir
yazıyı beğenmeyen kendini bilmezlerin cesaret bulmasına neden olmaktadır.
Nitekim, Demirağ olayının ardından Antalya’da beş gün arayla 2 gazeteciye
saldırıldı. Geçen çarşamba akşamı bölgenin deneyimli kalemlerinden İdris Özyol
çalıştığı gazetenin önünde 3 kişi tarafından darbedildi. Dün akşam da Güney
Haberci haber sitesinin sahibi Ergin Çevik, yolunu kesen kimliği belirsiz
kişiler tarafından saldırıya uğradı. Buradan yaralanan gazetecilere geçmiş
olsun diyor, savcıları bir kez daha göreve davet ediyoruz. Gazetecilere
saldıran, hedef gösteren, kışkırtan kim varsa yargı önünde hesap vermelidir.
Teşekkür ederim.
BAŞKAN – Sayın Arık…
10.-
Kayseri Milletvekili Çetin Arık’ın, atama bekleyen sağlık personelinin
mağduriyetine ilişkin açıklaması
ÇETİN ARIK (Kayseri) – Teşekkür ederim Sayın Başkan.
550 bin atama bekleyen sağlık personeli elleri ekmek tutsun
istiyor, iş istiyor. Atamalarının yapılabilmesi için KPSS sınavında yıllarca
dirsek çürüten bu kardeşlerimiz şimdi de sağlık personeli alımlarında mülakat
yani sözlü sınavın şokunu yaşıyorlar. Bu kardeşlerimiz, öğretmenlikte olduğu
gibi, mülakatla alın terlerinin çalınacağı, haklarının yenileneceği,
yandaşların kayrılacağı düşüncesiyle mülakat istemiyorlar; haksız da değiller.
Yıllardır liyakate uymayıp bu ülkenin yurtsever çocuklarını saçma sapan
sorularla eler iken devletin kilit noktalarına FETÖ’nün çocuklarını
yerleştirdiniz; Allah muhafaza, ülkemiz elimizden gidiyordu. Şimdi de liyakati
es geçip bu milleti sağlığından etmeyin. Sağlıkta mülakat olmaz, sağlıkta
torpil olmaz; konu insan sağlığı.
Teşekkür ediyorum.
BAŞKAN – Sayın Çepni…
11.-
İzmir Milletvekili Murat Çepni’nin, İzmir Karaburun halkının RES’ler nedeniyle
yaşadığı mağduriyete ilişkin açıklaması
MURAT ÇEPNİ (İzmir) – Teşekkürler Başkan.
İzmir Karaburun halkının yaşam alanları, sayıları sürekli
artan rüzgâr enerji santralleri nedeniyle talan ediliyor. Evlerin 50-100 metre
yakınlarına RES kuruluyor, hayvan otlatma alanları ve yaşam alanları olumsuz
etkileniyor. Mart ayında Cumhurbaşkanlığı kararnamesiyle Karaburun Yarımadası
özel çevre koruma bölgesi ilan edilmişti. Buna rağmen, lisansı Danıştay
tarafından iptal edilen Lodos Elektrik AŞ inşaat çalışmalarına devam ediyor. 
Yine Cumhurbaşkanlığınca, bölgeyi insansızlaştırmak için ta
1952 yılında hazırlanan jeolojik durum raporuna dayanarak bölge, afet bölgesi
ilan edilmiş durumda. Karaburun halkı ve ekoloji örgütleri bu enerji
şirketlerinin lehine projelerden vazgeçilmesini talep ediyorlar. Bakanlık, bu
talepleri dikkate almalı; rant için değil, halk için politikalar uygulamalıdır.

BAŞKAN – Sayın Barut…
12.-
Adana Milletvekili Ayhan Barut’un, pamuk üreticilerinin neden mağdur edildiği
ile pamuk destekleme primlerinin neden düşürüldüğünü öğrenmek istediğine
ilişkin açıklaması
AYHAN BARUT (Adana) – Sayın Başkan, beyaz altın olarak
bilinen pamuk stratejik bir üründür. Pamuk primlerinin ödemesinin beklendiği şu
günlerde akıl almaz bir kararla pamuk üreticisinin dekara 600-700 kilogram
verim aldığı yerlerde bile destekleme tutarı maksimum 500 kilograma
düşürülmüştür. Pamuk üreticileri, Tarım Bakanlığı teşkilatlarının belirlediği
rakama göre müstahsil makbuzu kesip dosyasını teslim etmiştir. Bu skandal
kararla birlikte destekleme prim miktarı düşürülüp üreticinin hakkı gasbedilmiştir.
Bu karar, zor şartlarda üretim yapan pamuk üreticilerimizi zamanla üretimden
uzaklaştıracaktır. 
Ülkemizde sınırlı miktarda üretimi yapılan pamuk 30’dan
fazla iş kolunun en önemli ham maddesidir. Türkiye’nin yıllık ortalama 2 milyar
dolarlık pamuk ithalatı yaptığı gözetilirse bu gelişmenin ne demek olduğu daha
iyi anlaşılacaktır. 
Soruyorum size: Bir hükûmet çiftçisini kandırır mı? Neden
üreticilerimiz mağdur ediliyor? Pamuk desteklemesinin düşürülmesinin amacı
nedir? Çiftçimiz bu yükün altından nasıl kalkacaktır? Pamuk üreticisinin
ekmeğiyle oynamayın, köstek olmayın. AKP iktidarını bu yanlıştan dönmeye davet
ediyorum. 
(Mikrofon otomatik cihaz tarafından kapatıldı) 
BAŞKAN – Sayın Aycan…
13.-
Kahramanmaraş Milletvekili Sefer Aycan’ın, devlet memurlarının doğum sonrası
yarım zamanlı çalışma hakkıyla ilgili usul ve esasların yayımlanmasını
beklediğine, uyuşturucu madde satışıyla ilgili önlem alınması gerektiğine
ilişkin açıklaması
SEFER AYCAN (Kahramanmaraş) – Sayın Başkan, 2016 yılında
657 sayılı Kanun’a eklenen ek madde 43’le devlet memurlarına doğum sonrası
yarım zamanlı çalışma hakkı verilmiştir fakat devlet memurları, konuyla ilgili
usul ve esaslar belirlenmediği için yararlanamamaktadır. Kanunun
düzenlenmesinin üzerinden üç yıl geçmiştir. Devlet memurları bu konuyla ilgili
usul ve esasların yayınlanmasını beklemektedir. 
İkinci olarak da İstanbul Başakşehir Altınşehir
Mahallesi’ndeki uyuşturucu satışından rahatsızlık duyan annelerin feryadını
gündeme getirmek istiyorum. Yurdumuz genelinde vatandaş uyuşturucu satışından
rahatsızlıklarını dile getirmekte, uyuşturucu satışının sokakta arttığı
gözlenmektedir. Maalesef, ülkemizde madde kullanımı artmaktadır, madde
kullanımına bağlı ölümler artmaktadır. Madde satışıyla ilgili daha yoğun önlem
alınmasını istiyoruz.
Teşekkür ederim.
BAŞKAN – Sayın Çakırözer…
14.-
Eskişehir Milletvekili Utku Çakırözer’in, Cumhuriyet gazetesi davasına ilişkin
açıklaması
UTKU ÇAKIRÖZER (Eskişehir) – Teşekkür ederim Sayın Başkan.
Cumhuriyet gazetesi yargılaması kapsamındaki gazetecilerin
bir kısmı, daha önce haksızca hapis yattıkları yetmezmiş gibi yeniden cezaevine
girdiler. Musa Kart, Güray Öz, Önder Çelik, Hakan Kara, Mustafa Kemal Güngör ve
Emre İper, Kandıra Cezaevindeler. Beş yıldan az ceza aldıkları için onlar için
yargılama bitti ama aynı iddianamede aynı suç isnadıyla yargılanan diğer
gazeteciler ise adaleti Yargıtayda arayabiliyor. 
Yargı sistemindeki bu garabeti, adaletsizliği, Yargıtay
Başkanı da Adalet Bakanı da kabul etti. O yüzden, bir yasa değişikliğiyle bu
haksızlık ve eşitsizlik bir an önce giderilmelidir. Bu süreçte ise cezaevindeki
gazetecilerin infazları durdurulmalıdır. Hepimiz bir an önce bu yasa
değişikliğinin çıkması için çaba sarf etmeliyiz.
Teşekkürler.
BAŞKAN – Sayın Ünsal…
15.-
Ankara Milletvekili Servet Ünsal’ın, 17 Mayıs Mahzuni Şerif’in Hakk’a
yürüyüşünün 17’nci yılına ilişkin açıklaması
SERVET ÜNSAL (Ankara) – Değerli arkadaşlarım, geçen hafta
sonu, asrın Pir Sultan’ı, benim de yakın dostum Mahzuni Şerif’in Hakk’a
yürüyüşünün 17’nci yılıydı. Her sözüyle, her türküsüyle hayatın gerçeklerini
bize taşıyan Anadolu’nun aydın yüzü, onurlu yüzü ozanımız Âşık Mahzuni Şerif’in
bugün bile hâlâ ülkemizi anlatan “Yuh, yuh!” parçasından dizeler okuyacağım
sizlere. Bakın, ne kadar tanıdık gelecek bu sözler, tabii ki anlayana.
“Uzaktan yakından yuh çekme bana,
Sana senin gibi baktımsa yuh! 
Efendi görünüp bütün insana, 
Hakk’ın kullarını yıktım ise yuh! 

Ben hoca değilim muska yazmadım, 
Ben hacı değilim Arap gezmedim, 
Kuvvetliyi sevip zayıf ezmedim, 
Namussuza boyun büktüm ise yuh! 

Ne demek efendi, bey ve amele, 
Fakir soymak yakışır mı kemale?
Rüşveti hak bilip her dakka hile,
Yapıp yapıp kafa çektim ise yuh!

Bu kadar milletin hakkın alanlar, 
Onları kandırıp zevke dalanlar, 
Diplomayla olmaz hâkim olanlar, 
Suçsuzun başına çöktüm ise yuh!

Yuh yuh soyanlara, 
Soyup kaçıp doyanlara, 
İnsana kıyanlara, uyuyanlara yuh!” dedi. (CHP sıralarından
alkışlar) 
BAŞKAN – Sayın Şevkin…
16.-
Adana Milletvekili Müzeyyen Şevkin’in, kanser hastaları ile ömür boyu cihaz
kullanmak zorunda olan hastaların tıbbi malzemeleri hakkındaki sorunlarına
ilişkin açıklaması
MÜZEYYEN ŞEVKİN (Adana) – Sayın Başkan, kanser hastaları ve
ömür boyu cihaz kullanmak zorunda olan hastaların alması zorunlu tıbbi
malzemelere ilişkin sorunları gün geçtikçe büyüyor. Ömür boyu kolostomi
adaptörü ve torbası için sağlık kurulu raporu çıkartmasına rağmen iki ayda bir
500 liraya yakın fark ücreti ödemek zorunda kalan bir emeklimizin veya asgari
ücretlimizin çektiği sıkıntıyı göz önüne almak zorundayız. Alınan ücret farkı
uygulaması vatandaşlarımız için ağır bir külfet oluşturuyor. 
Ayrıca, organ nakli bekleyen kalp hastaları için kullanılan
LVAD cihazı geçmişte tüm hastalara verilirken 2019 itibarıyla SGK artık bunu
karşılamıyor. Sağlık Bakanlığının buna ilişkin bir açıklaması var mıdır?
Ayrıca, SGK, kanser tedavisini bitirip ömür boyu tıbbi
cihaz kullanmak zorunda olan hastaların maliyetlerinin tamamını neden
karşılamıyor? Zorunlu tıbbi cihaz kullanan hastalardan neden fark alınıyor? 
Teşekkür ederim. 
BAŞKAN – Sayın Yeşil…
17.-
Ankara Milletvekili Nihat Yeşil’in, 17 Mayıs Mahzuni Şerif’in Hakk’a
yürüyüşünün 17’nci yılına ilişkin açıklaması
NİHAT YEŞİL (Ankara) – Teşekkür ederim Sayın Başkan. 
Bundan on yedi yıl önce kaybettiğimiz büyük halk ozanı Âşık
Mahzuni Şerif’i rahmetle anarken, o -halkın ozanı olarak onu ölümsüzleştiren-
kendini halkına adamış bir halk ozanıydı. Halkın sorunlarını sazı ve sözüyle
dile getiren büyük halk ozanı ne güzel söylemiş: 

“Milletin sırtından doyan doyana, 
Gönül bu oyuna nasıl dayana? 
Yiğit muhtaç olmuş kuru soğana, 
Bilmem söylesem mi söylemesem mi?” 
Gerçekten çok doğru söylüyor. Bugün bu halk ozanlarımızı
bırakın anmayı, adını dahi dile getirmeyen bu yönetim anlayışını burada da
kınamak istiyorum. 
Teşekkür ederim Sayın Başkan. (CHP sıralarından alkışlar) 
BAŞKAN – Sayın Tutdere…
18.-
Adıyaman Milletvekili Abdurrahman Tutdere’nin, Adıyaman Üniversitesi Kadın
Doğum ve Çocuk Hastanesinin çocuk kardiyoloji uzmanı ihtiyacının giderilmesi
gerektiğine, Adıyaman Merkez Kuşakkaya Göletleri ve Sulamaları Projesi yapım
işine ne zaman başlanacağını Tarım ve Orman Bakanından öğrenmek istediğine
ilişkin açıklaması
ABDURRAHMAN TUTDERE (Adıyaman) – Adıyaman Üniversitesi
Kadın Doğum ve Çocuk Hastanemizde çocuk kardiyoloji uzmanımız yok. Doktor
olmadığından dolayı, yeni doğan çocuklar, diğer çocuklar ve aileler mağdur
olmaktadır. Sağlık Bakanlığından bir an evvel buraya doktor atamasını
bekliyoruz. 
Ayrıca, Adıyaman Merkez Göztepe köyü ve Şerefli köyü
dâhilinde yapılması planlanan Kuşakkaya Göleti ve Sulama Projesi’nin yapım işi
sözleşmesi 2017 yılında imzalanmış olmasına rağmen ilgili bakanlık ve DSİ Bölge
Müdürlüğü tarafından bu göletin inşaatına bugüne kadar başlanılamamıştır. Ben
buradan Tarım ve Orman Bakanlığı ile DSİ Bölge Müdürlüğüne açıkça çağrıda
bulunuyorum. Bu göletin yapım işine ne zaman başlayacaksınız? Adıyaman
topraklarını suyla ne zaman buluşturacaksınız? 
Teşekkür ederim. 
BAŞKAN – Sayın Tuncer…
19.-
Amasya Milletvekili Mustafa Tuncer’in, Türkiye Cumhuriyeti vatandaşı kanser hastalarının
yaşadığı mağduriyete ilişkin açıklaması
MUSTAFA TUNCER (Amasya) – Sayın Başkan, Türkiye Cumhuriyeti
vatandaşı olan kanser hastalarının önemli bir sorununa değinmek istiyorum.
Kanser hastalığının tedavisinde kullanılan ve hastalığın yenilmesinde çok
etkili olan “Ibrance” ve “Reampla” isimli ilaçlar bulunmaktadır. Bu ilacı
kullanan hastaların iyileşme oranları bayağı yüksektir ancak şöyle bir sorun
vardır: “Ibrance” veya “Reampla” isimli ilaç eczanelerde bulunmasına rağmen SGK
tarafından bu ilaçların ödemesi yapılmamakta, ilacın hastalar tarafından parası
ödenerek alınması gerekmektedir. İlaç çok pahalı olduğu için birçok hasta para
ödeyememekte ve tedavileri eksik kalmaktadır. Oysa Türkiye Cumhuriyeti
vatandaşına SGK tarafından verilmeyen bu ilaçlar Suriyelilere bedava
verilmektedir. Suriyeli kanser hastalarının Türkiye Cumhuriyeti vatandaşı
kanser hastalarından ne ayrıcalığı vardır anlamak mümkün değildir.
Sayın Bakan, Suriyelilere bedava verilen “Ibrance” isimli
ilacın Türkiye Cumhuriyeti vatandaşlarına da bedava verilmesi zorunluluktur ve
bu…
(Mikrofon otomatik cihaz tarafından kapatıldı)
BAŞKAN – Sayın Erel…
20.-
Aksaray Milletvekili Ayhan Erel’in, Aksaray Eğitim ve Araştırma Hastanesinin
kadın hastalıkları ve doğum uzmanı ihtiyacı ile Aksaray ili Sultanhanı
ilçesinin hastane ihtiyacının karşılanması gerektiğine ilişkin açıklaması
AYHAN EREL (Aksaray) – Sayın Başkanım, 400 bin nüfusu
bulunan Aksaray’ımızda Aksaray Eğitim ve Araştırma Hastanesinde yaklaşık üç
haftadır kadın doğum hastalıkları doktoru bulunmamaktadır. Vatandaşlarımız
perişan bir hâldedir, kendilerini özel hastanelere sevk ettirmektedirler. Zaten
ekonomik sıkıntı içerisinde bulunan vatandaşların özel hastanelerde tedavi
olması mümkün değildir. Sağlık Bakanlığını buradan uyarıyorum: Bir an önce, 400
bin nüfusu bulunan Aksaray’ın Araştırma ve Eğitim Hastanesine kadın doğum
uzmanının gönderilmesi, en azından geçici görevle gönderilmesi elzemdir. 
Yine, çiçeği burnunda Sultanhanı ilçemizde de hastane
bulunmamaktadır. Yapımı devam eden hastane ödenek yokluğundan yarım kalmıştır.
Buradaki vatandaşlarımız da Aksaray’a veya Konya’ya gitmektedir. Buraya da
acilen uzman doktorlar görevlendirilmelidir.
Yine, çiftçilerimizin buğday, arpa, ayçiçeği 2019
desteklerinin…
(Mikrofon otomatik cihaz tarafından kapatıldı)
BAŞKAN – Sayın Ersoy…
21.-
Adana Milletvekili Ayşe Sibel Ersoy’un, 15 Mayıs Dünya İklim Günü’ne ilişkin
açıklaması
AYŞE SİBEL ERSOY (Adana) – Teşekkür ederim Sayın Başkan.
Dünya İklim Günü, iklim değişikliği ve küresel ısınmaya
dikkat çekebilmek için her yıl 15 Mayısta kutlanan gündür. Hepimiz bu gezegende
havayı kirleterek ve israf ederek kendi yaşamımıza zarar verdiğimizi biliyoruz.
Yaşanabilir bir dünya için sıfır atık konusundaki bireysel duyarlılığımızın
bilincinde olmalıyız. Toplumun her kesimi bu sorumluluğu taşımalı ve bu bilinci
bir diğerine aktarmak için de çalışmalıdır. 
İklim değişikliği için evrensel olan şu 4 noktayı tekrar
hatırlatmak istiyorum: 
1) Rejeneratif (onarıcı) tarımı destekleyelim. Böylelikle
sağlıksız toprakları iyileştirdiğimiz gibi, atmosferde mevcut karbondioksitin
geri emilmesi de sağlanabilir. 
2) Göllerimizi, nehirlerimizi, okyanusları ve yer altı
sularımızı koruyalım. 
3) Sıfır atık için gerekli bilinci oluşturalım. 
4) Enerji kullanımı ve kaynaklarını geliştirelim diyorum ve
kendimiz ve gelecek nesiller için yaşanabilir bir dünya diliyorum.
BAŞKAN – Sayın Aygun…
22.-
Tekirdağ Milletvekili İlhami Özcan Aygun’un, 2019 yılı destekleme primlerinin
açıklanmamasının çiftçinin üretimden çekilmesine neden olacağının düşünülüp
düşünülmediğini öğrenmek istediğine ilişkin açıklaması
İLHAMİ ÖZCAN AYGUN (Tekirdağ) – 2018 yılında yapılacak olan
destekleme için karar 26 Şubat 2018 tarihinde Resmî Gazete’de yayımlanmıştı,
ancak 2019 yılı için destekleme primlerinin ne olacağı hâlâ belli değildir.
Çiftçimize yazıktır, günahtır. Hangi ürüne ne kadar destek verileceği ocak
ayından bugüne yaklaşık altı ay geçmesine karşın hâlâ açıklanmadı. Çiftçinin
gözünün kulağının sizde olduğunu biliyorsunuz. Tarım biterken, AKP döneminde
700 bin çiftçi üretimden çekilirken sizin bu tutumunuzla kaçışın devam
edeceğini düşünmediniz mi? Üretimin olmadığı yerde sadece tüketerek ne bolluk
olur ne bereket olur, bunu unutmayın. 
2018 yılı yağlı bitkiler, ayçiçeği, kanola, aspir, pamuk
destekleme primlerinin bayrama kadar ödeneceği müjdesini verdiniz. Tarım
Kanunu’nun 21’inci maddesine göre çiftçinin alması gereken rakamı yine
vermiyorsunuz. Kanunen verilmesi gereken destek Cumhurbaşkanının her
konuşmasında çiftçiye bağış, iane gibi servis edilmesine rağmen, çiftçinin
kanunen hak ettiği bir ödeme dahi yok. Çünkü kanuna göre gayrisafi hasılanın
yüzde 1’i oranında çiftçiye destek verilmesi gerekirken çiftçinin hak ettiği
paranın yüzde 61’ini kesiyorsunuz.
(Mikrofon otomatik cihaz tarafından kapatıldı) 
BAŞKAN – Sayın Kemalbay…
23.-
İzmir Milletvekili Serpil Kemalbay Pekgözegü’nün, sendikalaştıkları için işten
çıkarılan Kale Kayışları, Cargill, Flormar, FARPLAS işçileri için Cumhuriyet
savcılarının neden harekete geçmediğini öğrenmek istediğine ilişkin açıklaması
SERPİL KEMALBAY PEKGÖZEGÜ (İzmir) – Teşekkür ederim Sayın
Başkan.
Buradan Türkiye Cumhuriyeti savcılarına seslenmek
istiyorum: Sendika anayasal haktır. Bir kimseye karşı bir sendikaya üye olmaya
veya olmamaya, sendikanın faaliyetlerine katılmaya veya katılmamaya, sendikadan
veya sendika yönetimindeki görevinden ayrılmaya zorlamak amacıyla cebir veya
tehdit kullanan kişi altı aydan iki yıla kadar hapis cezasıyla cezalandırılır.
Cebir veya tehdit kullanarak ya da hukuka aykırı başka bir davranışla bir sendikanın
faaliyetlerinin engellenmesi hâlinde bir yıldan üç yıla kadar hapis cezasına
hükmolunur. Türkiye Cumhuriyeti savcıları, bugüne kadar, işçileri
sendikalaştıkları için işten atan, Kale Kayış işçilerini sokağa atan ve
işçilere karşı şiddet uygulayanlara karşı neden harekete geçmiyor? Cargill
işçileri, Flormar işçileri, Delplast işçileri için onları harekete geçmeye
çağırıyorum.
BAŞKAN – Sayın Öztunç…
24.-
Kahramanmaraş Milletvekili Ali Öztunç’un, 17 Mayıs Mahzuni Şerif’in Hakk’a
yürüyüşünün 17’nci yılına ilişkin açıklaması
ALİ ÖZTUNÇ (Kahramanmaraş) – Sayın Başkanım, çok teşekkür
ediyorum.
Âşık Mahzuni Şerif halkın ozanı, Anadolu’nun ozanı,
asrımızın da Pir Sultan’ıdır, benim de hemşehrimdir. Geçtiğimiz günlerde 17’nci
ölüm yıl dönümünde kendisini Hacıbektaş’taki mezarının başında andık. Âşık
Mahzuni Şerif’i iyi anlamak gerekir. Âşık Mahzuni Şerif o kadar öngörü
sahibiymiş ki yiğidin kuru soğana muhtaç olacağını yıllar önce görmüş. Âşık
Mahzuni Şerif, zevzekleri, fırıldakları yıllar önce görmüş ve eserlerine
yazmış.
Bakın, bir anısı var. Denizlerin idamından sonra Âşık
Mahzuni Şerif “Erim erim eriyesin/Sürüm sürüm sürünesin.” diye türkü yazdığı
için cezaevine girmiştir. Mahkemeye çıktığında Nihat Erim’in mahkemedeki
dilekçesi okunmuştur “Halk ozanları başbakanları sevmek zorunda değildir,
davacı değilim.” diye. Bugün Âşık Mahzuni Şerif yaşasa yine aynı türküleri,
aynı şiirleri yazardı ancak eminim ki bugünkü iktidar, bugünkü Cumhurbaşkanı
böyle hoşgörülü davranmazdı.
Teşekkür ediyorum.
BAŞKAN – Teşekkürler değerli milletvekilleri.
Şimdi de grup başkan vekillerinin söz taleplerini
karşılayacağım.
İlk olarak İYİ PARTİ Grubu adına İstanbul Milletvekili
Sayın Yavuz Ağıralioğlu.
Buyurun Sayın Ağıralioğlu.
25.-
İstanbul Milletvekili Yavuz Ağıralioğlu’nun, 19 Mayıs Millî Mücadele’nin
100’üncü yıl dönümü vesilesiyle mevzubahis olan Türk devletinin varlığı, Türk
milletinin istikbali ise çıkılacak bir Samsun Limanı ile binilecek bir Bandırma
Vapuru’nu milletin her zaman bulacağına, Trabzon ili Çaykara ilçesinde kaybolan
Anadolu Ajansı Muhabiri Abdulkadir Nişancı’yı arama kurtarma çalışmalarına
katılan 2 askerin şehit olduğuna ve konunun araştırılması gerektiğine ilişkin
açıklaması
YAVUZ AĞIRALİOĞLU (İstanbul) – Sayın Başkan, değerli
milletvekilleri; 100’üncü yılını andığımız 19 Mayısla ilgili birkaç husus
söylemem lazım, belirtmem lazım.
Malumualiniz, Orta Doğu her geçen gün daha fazla kaynayan
bir kazana dönüştürüldü. Orta Doğu’da her geçen gün artan savaş çanları Türk
devletinin, Türk milletinin, Türk vatanının istiklali ve istikbaliyle ilgili
tehdit oluşturacak raddeye varır ise şayet, hamasete kurban vermeden,
sözlerimizi 100’üncü yıla hürmeten bir daha beyan etmiş olalım. Mevzubahis olan
Türk devletinin varlığı, Türk milletinin istikbali ise çıkılacak bir Samsun Limanı,
binilecek bir Bandırma vapurunu bu millet her zaman bulur. 
Çaykara’da Anadolu Ajansı muhabirinin bir kaza sonucu
kayboluşunu takiben gerçekleştirilen arama faaliyetlerinde 2 askerimiz vefat
etti, şehit oldular. Ben Çaykaralıyım, Trabzonlu olup bölgeden bilgi alan mebus
arkadaşlarımız da bu, benim duyduğum şeyi duymuş olabilirler. 
Kesin bir kanaatle söylemiyorum ama önemli bir şey bu
söyleyeceğim: Arama kurtarma faaliyetinin yapıldığı yer su toplama havzası
olarak kullanılan barajın içi. Duyduğumu arz ediyorum Genel Kurulun dikkatine.
Orada bu arama kurtarma faaliyeti yapılırken arama kurtarmanın başındaki
yetkilinin içerideki suyun biraz daha azaltılmasına yönelik kapakların açılması
talebine yetkililer, içeride dalgıçlar varken baraj kapaklarının açılmasının
çok ciddi hayati tehlike oluşturacağı ikazında bulunuyorlar. Birkaç sefer
ısrardan sonra baraj kapakları suların alçalması için açılıyor. Bu açılmadan
sonra, açılan baraj kapakları içeridekileri vakumlayarak ölümlerine sebep
oluyor diye bir şey duydum barajda çalışan yetkili çocuklardan.
(Mikrofon otomatik cihaz tarafından kapatıldı)
YAVUZ AĞIRALİOĞLU (İstanbul) – Başkanım, tamamlayayım.
BAŞKAN – Devam edin Sayın Ağıralioğlu.
Buyurun.
YAVUZ AĞIRALİOĞLU (İstanbul) – Bu tür arama kurtarma
faaliyetlerinde başa gelmesi en çok korkulan iş budur, arama kurtarma
faaliyetlerinde tekrar insan kaybına sebep olacak ihmaller silsilesi. Bunlarla
ilgili ciddi bir araştırma iradesi ortaya koymamız lazım. 
Mevzunun haberleştirme şekline baktım; medya, derelerin içerisinde
arama yapan asker fotoğraflarının arkasında coşkun akan bir su görüntüsüyle
mevzuyu haberleştirmiş. Sanki bir algıyı, “Derenin içerisinde arama yapılırken
açılan baraj kapaklarından taşkın hâle gelmiş dere yüzünden öldüler.” algısını
beslemek için yapılıyor olabilir. İtham etmeyeyim ama bu mevzuda duyduğumuz şey
çok mühimdir. Bunun üzerine gitmek lazım. Bu anlamda bir hassasiyet talep
ediyorum. Ben yarın gerekirse konunun araştırılmasıyla ilgili bir önergeyi
yazarım, Genel Kurula arz ederim. Onunla ilgili ben bir hassasiyet talep
ediyorum Başkanım. 
Teşekkür ederim. 
BAŞKAN – Teşekkürler Sayın Ağıralioğlu. 
MHP Grubu adına Manisa Milletvekili Erkan Akçay…
Buyurun Sayın Akçay. 
26.-
Manisa Milletvekili Erkan Akçay’ın, 19 Mayıs Millî Mücadele’nin 100’üncü yıl
dönümüne, Türk milletini Anadolu’da esir etmeye yönelik heveslere 19 Mayıs 1919
ruhuyla karşı çıkmaya devam edileceğine, Yunanistan’ın 19 Mayısta sözde Pontus
soykırımı anma günü düzenlediğine, 19 Mayıs Atatürk’ü Anma, Gençlik ve Spor
Bayramı’nı kutlarken başta Gazi Mustafa Kemal Atatürk olmak üzere şehitleri ve
Topal Osman’ı rahmetle andığına ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Geçtiğimiz pazar günü Millî Mücadele’nin ve Kurtuluş
Savaşı’nın en önemli adımı ve Türkiye Cumhuriyeti’nin temellerinin atılmaya
başlandığı, Gazi Mustafa Kemal Atatürk’ün Samsun’a ayak bastığı 19 Mayıs
1919’un 100’üncü yıl dönümünü idrak ettik. 
Yüz yıl önce var olma ile yok olma arasındaki sarkaçta Türk
milleti yılgınlık göstermemiş, uzun yıllar süren savaşlara rağmen bağımsızlık
ülküsüyle mücadele azmini diri tutmuştur. 19 Mayıs 1919’da ayağa kalkan millî
mukavemet, Türkiye Cumhuriyeti’nin dünü ile yarını arasındaki çelik bir bağdır.
Yüz yıl önce parçalanmamızı ve bölünmemizi isteyenlere karşı koyduğumuz nefsi
müdafaa kararlılığımızda geri adım yoktur. Türk milletini Anadolu’da esir
etmeye yönelik heveslere 19 Mayıs 1919 ruhuyla karşı çıkmaya devam edeceğiz. 
Yalnız, yüz yıl önce Anadolu’daki işgal sadece yabancı
güçlerin postallarıyla gerçekleşmedi. Yerli iş birlikçiler de işgalcileri
sevinçle karşılamıştı. Yüz yıl evvel İzmir’de denize dökülen hevesler
bugünlerde yine hortlamaya gayret etmektedir. Sözde bir Pontus soykırımı yalanı
yerli iş birlikçiler eliyle gündeme getirilmek istenmektedir. Üstelik, bunun
için seçtikleri tarih de 19 Mayıstır. Bizim millî bayram olarak kutladığımız 19
Mayısta Yunanistan sözde Pontus soykırımı anma günü düzenliyor. Bu yıl bu
propagandayı yerli iş birlikçileriyle Türkiye Cumhuriyeti’nin başkenti
Ankara’ya taşımak istemişlerdir. 
(Mikrofon otomatik cihaz tarafından kapatıldı) 
BAŞKAN – Devam edin Sayın Akçay. 
Buyurun.
ERKAN AKÇAY (Manisa) – Sözde Pontus soykırımının 100’üncü
yıl dönümü provokasyonu Ankara Valiliğinin izin vermemesiyle önlendi. Ancak
görünen o ki sözde Ermeni soykırımı yalanından sonra, bir de sözde Pontus
soykırımı yalanıyla önümüzdeki yıllarda daha sık karşı karşıya geleceğimiz
anlaşılmaktadır. Meseleyi, başta Doğu Akdeniz havzasındaki etkinlik mücadelesi
olmak üzere, bölgesel gelişmelerden bağımsız olarak değerlendiremeyiz.
Türkiye’yi köşeye sıkıştırmak isteyenlerin Yunan yalanlarına sarılması an
meselesidir. Bunun için Türkiye, sözde Ermeni soykırımı yalanında olduğu gibi,
tezlerini tarihî bilgi ve belgelerle desteklerken uluslararası politika ve
bölgesel sorunlarda masadaki ve sahadaki varlığını artırmalıdır. 
(Mikrofon otomatik cihaz tarafından kapatıldı)
ERKAN AKÇAY (Manisa) – Tamamlayacağım Sayın Başkan. 
BAŞKAN – Bağlayın, buyurun Sayın Akçay. 
ERKAN AKÇAY (Manisa) – Büyük Türk milletinin 19 Mayıs
Atatürk’ü Anma, Gençlik ve Spor Bayramı’nı tekrar kutlarken Gazi Mustafa Kemal
Atatürk ve İstiklal Savaşı’mızın bütün kahramanlarını ve bu vesileyle de
mahsusen Millî Mücadele kahramanımız Topal Osman’ı rahmet ve şükranla anıyorum.

Teşekkür ederim Sayın Başkan. 
BAŞKAN – Teşekkürler Sayın Akçay. 
HDP Grubu adına İstanbul Milletvekili Hakkı Saruhan Oluç. 
Buyurun Sayın Oluç. 
27.-
İstanbul Milletvekili Hakkı Saruhan Oluç’un, 21 Mayıs Çerkez soykırımının
155’inci yıl dönümüne, 17-31 Mayıs Uluslararası Gözaltında Kayıplar Haftası
vesilesiyle insanlığa karşı işlenen suçların affının ve zaman aşımının
olmadığına, Şanlıurfa’nın Halfeti ilçesinde gerçekleştirilen gözaltılara
ilişkin açıklaması
HAKKI SARUHAN OLUÇ (İstanbul) – Teşekkür ederim Sayın Başkan.

Değerli vekiller, 21 Mayıs Çerkez soykırımının 155’inci yıl
dönümü. Bundan tam yüz elli beş yıl önce Çerkez halkı büyük bir kırıma maruz
bırakıldı. Yüz binlerce insan Çarlık Rusyası tarafından bir soykırıma uğratıldı
ve katledildi. Soykırıma uğratılan ve katledilenlerden daha fazlası, yine yüz
binlerce insan da yaşadığı yeri ve yurdu terk etmek zorunda bırakıldı, kırk
ayrı ülkeye dağılmak ve orada yaşamak zorunda kaldılar. 155’inci yılında Çerkez
soykırımında yaşamını yitirenleri saygıyla anıyoruz ve Çerkez halkının -ki bu
topraklarda yaşayan milyonlarca Çerkez insanı vardır- ana dil, kimlik ve kültür
konusundaki taleplerini çok önemsiyoruz ve sahipleniyoruz. Bu taleplerin ve
mücadelenin demokrasi ve eşitlik açısından son derece önemli olduğunu bir kez daha
vurgulamak istiyoruz. 
Yine, 17-31 Mayıs tarihleri, biliyorsunuz, Gözaltında
Kayıplara Karşı Uluslararası Mücadele Haftası’dır. Hitler Almanyası, Mussolini
İtalyası, Arjantin, Şili diktatörlükleri gözaltında kayıplar açısından tarihe
utanç eylemlerini yazdırmış olan diktatörlüklerdir ve tabii ki Türkiye'de ne
yazık ki 12 Eylül askerî darbesi sonrasında cunta döneminde sistematik olarak
bir yok etme ve gözaltında kaybettirme pratiği uygulanmıştır.
(Mikrofon otomatik cihaz tarafından kapatıldı) 
BAŞKAN – Buyurun devam edin Sayın Oluç. 
HAKKI SARUHAN OLUÇ (İstanbul) – Cumartesi Anneleri ilk kez
27 Mayıs 1995’te Galatasaray’da, İstanbul’da oturmaya başlamışlardır. Yedi yüz
otuz sekiz haftadır, gözaltında kayıpları protesto etmek, gözaltında
kaybedilmiş olan yakınlarını, çocuklarını bulmak, onlarla ilgili herhangi bir
veriye ulaşabilmek için oturmaktadırlar. Bizler biliyoruz ki insanlığa karşı
işlenen suçların affı da yoktur, zaman aşımı da yoktur. Bunu bir kez daha ifade
etmek istiyoruz. 
Şimdi, hukuk ve demokrasiyi konuşmaya başladığımızda ne
yazık ki son derece vahim tablolarla karşılaşmaya devam ediyoruz. Dün Urfa
Halfeti’de, geçmiş yılları yani 1980’li, 1990’lı yılları aratmayacak bir
tabloyla karşı karşıya kalındı. Yaklaşık 40 kişi gözaltına alındı ve şu fotoğraflar
etrafa yayıldı: Gözaltına alınanlar arkadan elleri kelepçeli bir şekilde yere
yatırıldılar ve böyle bekletildiler. Bunun son derece insanlık dışı bir tutum
olduğunu düşünüyoruz, demokrasi açısından, hukuk açısından kabul edilebilir bir
yanı yoktur.
(Mikrofon otomatik cihaz tarafından kapatıldı) 
BAŞKAN – Bağlayın lütfen Sayın Oluç.
Buyurun. 
HAKKI SARUHAN OLUÇ (İstanbul) – Toparlıyorum.
Avukatlarıyla bir heyetimiz görüşme yaptı, milletvekili
heyetimiz. Elektrik verme dâhil her türlü işkence ve kötü muameleye maruz
kaldıkları tespit edildi. Sağlık raporları için uğraşılıyor. Bu konuda gereken
suç duyurularını da yapacağız. Gerçekten işkence insanlık suçudur, bunun da
zaman aşımı yoktur. Bunu da vurgulamak istiyoruz. Bu emri kim vermiştir, bu talimatı
kim vermiştir, kim uygulatmıştır, mutlaka bunlar hakkında hukuken her türlü
işlemin yapılması gerekir. Bunu da vurgulamak istiyorum.
Teşekkür ederim. 
BAŞKAN – Teşekkürler Sayın Oluç. 
CHP Grubu adına Manisa Milletvekili Özgür Özel.
Buyurun Sayın Özel. 
28.-
Manisa Milletvekili Özgür Özel’in, 19 Mayıs Millî Mücadele’nin 100’üncü yıl
dönümüne, millî bayramları hiç kimseyi, hiçbir siyasi partiyi ayırmadan
kutlamanın doğru olduğuna, Anadolu Ajansı Muhabiri Abdulkadir Nişancı’yı arama
kurtarma çabalarının sonuçlanmasını beklediklerine, kurtarma çalışmalarında
şehit olan askerlere Allah’tan rahmet dilediklerine ve olayın araştırılması
gerektiğine, TRT bünyesindeki istihdam fazlası personele, 21 Mayıs Çerkez
sürgünü ve soykırımının 155’inci yıl dönümüne ilişkin açıklaması
ÖZGÜR ÖZEL (Manisa) – Teşekkür ederim Sayın Başkan.
19 Mayıs 1919’da bir büyük bağımsızlık mücadelesinin ilk
adımı atıldı. Mustafa Kemal Atatürk, 16 Mayısta başladığı yolculuğu Samsun’da
tamamladı ve oradan Anadolu’da bir büyük direniş örgütledi, Türkiye
Cumhuriyeti’nin kuruluşunu, Anadolu ve Rumeli’nin de kurtuluşunu sağladı.
20’nci yüzyılın en büyük bağımsızlık mücadelelerinden, örnek bir
antiemperyalist direnişten bu yana bir asır geçti. Biz bir asırdır kurucu
ilkelerimize sadık kalarak ülkemize eksiksiz demokrasiyi getirebilme ve
ülkemizin çağdaş uygarlıklar seviyesini yakalama ve onu aşma kararlılığıyla
birlikte mücadelemizi sürdürüyoruz. Gönül isterdi ki pazar günü Samsun’da
gerçekleşen 19 Mayıs törenlerini anlamına ve tarihî önemine uygun bir biçimde
gerçekleştirebilseydik. Orada bulunmak önemliydi, oradaydık ve oradaki
katılımımızdan ve duruşumuzdan son derece eminiz ve memnunuz. Ancak 19 Mayıs
törenlerine bazı siyasi partilerin davet edilmemiş olmasını, yapılan davetin
içeriği, tarzı ve zamanlaması sebebiyle bazı partilerin değerli liderlerinin bu
daveti geri çevirme gerekliliğini duymuş olmalarını son derece önemsiyoruz.
TBMM’de temsil edilen siyasi partilerden Halkların Demokratik Partisinin, İYİ
PARTİ’nin, Türkiye İşçi Partisinin ve Demokrat Partinin törenlerde yer almamış
olmasını ciddi bir eksiklik olarak görüyor, üzüntülerimizi bildiriyor, bu
tablonun ortaya çıkmaması için önceden gayret gösterilme gerekliliğinin altını
bir kez daha çiziyoruz. Türkiye’nin millî bayramlarını hiç kimseyi, hiçbir
siyasi görüşü, hiçbir siyasi partiyi ayırmadan kutlamamız en doğru olanıdır.
(Mikrofon otomatik cihaz tarafından kapatıldı)
BAŞKAN – Devam edin Sayın Özel.
Buyurun.
ÖZGÜR ÖZEL (Manisa) – Biz Cumhuriyet Halk Partisi olarak 23
Nisanın da, 29 Ekimin de, 30 Ağustosun da, 19 Mayısın da tüm yurttaşlarımızın
kucaklanarak kutlanması gerektiğinin ve bu yurttaşlarımızın siyasi tercihlerini
yönelttikleri tüm siyasi partilerin de bu kutlamalarda birlikte olmaları
gerekliliğinin altını bir kez daha çiziyoruz.
Bize çeşitli odaklarca sürekli yöneltilen tüm tehdit,
itham, ağır hakaretlere rağmen, 31 Mart günü bu dilin milletimiz tarafından
başta İstanbul, tüm Türkiye’de mahkûm edildiği gerçeğinin de altını çizerek ve
normal zamanlarda ya da seçim dönemlerinde rakiplerine düşman hukuku uygulayıp
ihtiyaç olduğunda “Aynı gemideyiz.” diyenlerin yüz yıldır aynı gemide
olduğumuzu… 
(Mikrofon otomatik cihaz tarafından kapatıldı) 
BAŞKAN – Toparlayın Sayın Özel. 
Buyurun. 
ÖZGÜR ÖZEL (Manisa) - … bu geminin harekete geçişindeki
iradenin dünyaya, siyasete, Türkiye’de yaşayan herkese nasıl baktığını örnek
almaları gerektiğini söylüyor, 19 Mayıs 1919’un 100’üncü yılını bir kez daha
yüce Meclis çatısı altında kutluyoruz ve yüce Meclisin daha nice yüz yıllar bu
kutlamaları birlik ve beraberlik altında gerçekleştirmesi gerektiğinin altını
çiziyoruz. 
Biraz önce İYİ PARTİ Grup Başkan Vekili Sayın Yavuz
Ağıralioğlu’nun dikkat çektiği hususta, öncelikle olayın özünde Anadolu Ajansı
muhabirimiz için endişe ediyor ve bir an önce çabaların sonuçlanmasını
bekliyoruz. 
2 şehidimize Allah’tan rahmet diliyoruz ancak ve ancak
Çaykara’yla ilgili biraz önce kendisinden dinlediğimiz hususun -sözlerinin
sonunda da ifade ettiği gibi- araştırılması için eğer Mecliste bir inisiyatif
alınacaksa -ki çok yerinde olur- grubumuz tarafından destekleneceğini ifade
etmek istiyoruz. 
(Mikrofon otomatik cihaz tarafından kapatıldı) 
BAŞKAN – Bağlayın Sayın Özel. 
Buyurun. 
ÖZGÜR ÖZEL (Manisa) – Son olarak da TRT’de “istihdam
fazlası personel” iddiasıyla, son dönemde sadece bir partiye ait bir devlet ve
bir devletin partisi izlenimiyle başka hiçbir siyasi görüşe izin vermeyenlerin,
devletin en bağımsız, en özerk olması gereken Anadolu Ajansını ve Türkiye Radyo
ve Televizyon Kurumunu nasıl yönettiğini görüyoruz. Burada, siyasi
görüşlerinden dolayı kişilerin işlerinden edilmesinin, ekmeklerinden
edilmesinin ve güvencesiz bir şekilde kapı önüne konulmalarının, mobbing
uygulanmasının, başka yerlerde çalıştırılmaya zorlanmalarının ve KHK’lerle
tehdit edilmelerinin ve bundan sonraki süreçte de önceki güvencelerinin KHK’ler
üzerinden kaybettirildiğin, bir de şimdi Cumhurbaşkanlığı kararnameleriyle…
(Mikrofon otomatik cihaz tarafından kapatıldı)
ÖZGÜR ÖZEL (Manisa) – Son olarak…
BAŞKAN – Bağlayın lütfen Sayın Özel.
ÖZGÜR ÖZEL (Manisa) - …personelin emekli edilmesinin ya da
ajansın doğrudan Cumhurbaşkanlığına bağlanmasının, TRT’de yaşanan kıyımın
takipçisi olacağımızı ifade ediyoruz. 
Gündemdeki önemli bir diğer husus olan 1864 Çerkez
sürgünündeki acıyı yüreğimizde hissediyoruz. Konuyla ilgili grup araştırmamız,
araştırma önergemiz bugün bu yöndedir. Bu konuda da Sayın Grup Başkan Vekilimiz
Engin Özkoç söz alacaktır. Biz, hayatını kaybedenlere, yüz elli beş yıl önceki
büyük acıyı hatırlayarak, Allah’tan rahmet diliyoruz, o günden bugüne bu
memleketi yurt etmiş olanların da acılarını paylaştığımızı ifade ediyoruz.
Teşekkür ediyorum. (CHP sıralarından alkışlar)
BAŞKAN – Teşekkürler Sayın Özel.
AK PARTİ Grubu adına Çankırı Milletvekili Muhammet Emin
Akbaşoğlu.
Buyurun Sayın Akbaşoğlu. 
29.-
Çankırı Milletvekilli Muhammet Emin Akbaşoğlu’nun, 21 Mayıs Çerkez sürgünü ve
soykırımının 155’inci yıl dönümüne, 19 Mayıs Millî Mücadele’nin 100’üncü yıl
dönümüne, Anadolu Ajansı Muhabiri Abdulkadir Nişancı’yı arama kurtarma
çalışmalarında şehit olan askerlere Allah’tan rahmet dilediğine ve olayla
ilgili adli ve idari tahkikatın başlatıldığına, vefatı nedeniyle İstanbul
Milletvekili Doğan Kubat’ın babasına Cenab-ı Allah’tan rahmet dilediğine
ilişkin açıklaması
MUHAMMET EMİN AKBAŞOĞLU (Çankırı) – Teşekkür ederim Sayın
Başkanım.
Öncelikli olarak bugün 155’inci yılını yaşadığımız ve 21
Mayıs 1864 yılında ana vatanlarından sürgün edilen Çerkez halkının acısını en
derin şekilde paylaşıyor, sürgün şehitlerimizi rahmetle yâd ediyorum. 
Pazar günü hep beraber malum Samsun’daydık, 19 Mayısın
100’üncü yıl dönümü münasebetiyle Atatürk’ü Anma, Gençlik ve Spor Bayramı’nı
beraber idrak ettik. Bu vesileyle ifade etmek isterim ki 19 Mayıs, yüz yıl önce
Mustafa Kemal Atatürk’ün Samsun’a çıkarak Millî Mücadele’mizi fiilî olarak,
başlattığı ve yeni devletimizin kuruluş güzergâhında önemli bir gün olarak
işgal kuvvetlerini de topraklarımızdan söküp atmak için millî iradenin, millî
birlik ve beraberliğin, güçlü bir inancın uyanış günü olarak tarihe geçmiştir. 
Biz nasıl ki yüz yıl önce dedelerimizin millî beraberlik
ruhuyla emperyalistlere karşı bir olarak, iri olarak, diri olarak, hep birlikte
Türkiye olarak karşı geldiklerini ve yurdumuzdan bu emperyalistleri
kovduklarını anıyorsak aynı ruh ve manayla 23 Nisana, 19 Mayısa, 29 Ekime bugün
de birlik ve beraberlik içerisinde istiklalitammeyi, tam bağımsızlığı, ekonomik
istiklal mücadelemizi, devlet-millet kaynaşmasıyla hep birlikte tam bir
kararlılıkla verdiğimizi ve vereceğimizi ifade etmek isterim. 
(Mikrofon otomatik cihaz tarafından kapatıldı) 
BAŞKAN – Devam edin Sayın Akbaşoğlu.
Buyurun.
MUHAMMET EMİN AKBAŞOĞLU (Çankırı) – İkinci olarak, grup
başkan vekillerimizin de ifade ettiği kayıp Anadolu Ajansı muhabirimizle
ilgili… Bu aramalarda şehit düşen 2 askerimize Allah’tan rahmet ve mağfiret
temenni ediyorum. Bu konuyla ilgili adli ve idari tahkikatların başlatıldığını
hep beraber biliyoruz, bunlar derinlemesine devam edecekler. 
(Mikrofon otomatik cihaz tarafından kapatıldı) 
BAŞKAN – Buyurun, toparlayın sözlerinizi. 
MUHAMMET EMİN AKBAŞOĞLU (Çankırı) – Aynı şekilde, çok
değerli çalışma arkadaşımız İstanbul Milletvekilimiz Doğan Kubat Bey’in dün
babasının cenazesinde hep beraberdik. Burada siyasi partilerimizi temsilen
gelen değerli milletvekillerimize teşekkür ederken çok değerli arkadaşımız
Doğan Kubat’a da başsağlığı diliyoruz. Merhum babasının da Cenab-ı Hak’tan
rahmet ve merhametle cennet ve cemaliyle şerefyap olmasını temenni ediyoruz.
Grubumuz adına değerli arkadaşımıza başsağlığı diliyorum. 
Teşekkür ediyorum.
BAŞKAN – Teşekkürler Sayın Akbaşoğlu.
VI.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Mithat Sancar’ın, vefatı nedeniyle İstanbul
Milletvekili Doğan Kubat’ın babasına ve İstanbul Milletvekili İlhan Kesici’nin
ağabeyine Allah’tan rahmet dilediğine ilişkin konuşması
BAŞKAN – Ben de Divan adına Sayın Kubat’a başsağlığı,
babasına da Allah’tan rahmet diliyorum. 
Ayrıca, bugün, değerli milletvekili İlhan Kesici’nin
ağabeyinin de vefat haberi gelmiştir; kendisine ve bütün aileye başsağlığı
diliyor, ağabeyine de Allah’tan rahmet niyaz ediyoruz.
Değerli milletvekilleri, şimdi gündeme geçiyoruz.
Başkanlığın Genel Kurula sunuşları vardır.
VII.-
BAŞKANLIĞIN GENEL KURULA SUNUŞLARI
A)
Tezkereler
1.-
Cumhurbaşkanlığının, Anayasa ve Adalet Komisyonları üyelerinden kurulu Karma
Komisyonda bulunan Antalya Milletvekili Deniz Baykal’ın yasama
dokunulmazlığının kaldırılması hakkında tezkeresinin (3/365) Cumhurbaşkanlığına
iade edildiğine ilişkin tezkeresi (3/735)
BAŞKAN – Anayasa ve Adalet Komisyonları üyelerinden kurulu
Karma Komisyonda bulunan Antalya Milletvekili Deniz Baykal’a ait (3/365) esas
numaralı yasama dokunulmazlığının kaldırılması hakkında Cumhurbaşkanlığı
tezkeresi, Cumhurbaşkanlığının 2 Nisan 2019 tarihli yazısı doğrultusunda
Cumhurbaşkanlığına iade edilmiştir.
Bilgilerinize sunulur. 
Türkiye Büyük Millet Meclisi Başkanlığının bir tezkeresi
vardır, okutup oylarınıza sunacağım.
2.-
Türkiye Büyük Millet Meclisi Başkanlığının, TBMM Dışişleri Komisyonu
üyelerinden oluşan bir heyetin 26-29 Haziran 2019 tarihlerinde Hırvatistan’a
resmî ziyarette bulunmalarına ilişkin tezkeresi (3/736)
Türkiye Büyük Millet
Meclisi Genel Kuruluna
Türkiye Büyük Millet Meclisi Dışişleri Komisyonu heyetinin
26-29 Haziran 2019 tarihlerinde Hırvatistan'a resmî ziyaret gerçekleştirmesi
öngörülmektedir.
Anılan heyetin söz konusu Hırvatistan ziyareti, 28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 6’ncı maddesi uyarınca Genel Kurulun
tasviplerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN – Oylarınıza sunuyorum: Kabul edenler… Etmeyenler…
Kabul edilmiştir.
İYİ PARTİ Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
VIII.-
ÖNERİLER
A)
Siyasi Parti Grubu Önerileri
1.-
İYİ PARTİ Grubunun, Grup Başkan Vekili İstanbul Milletvekili Yavuz Ağıralioğlu
tarafından, yabancılara mülk satışlarındaki hızlı artıştan doğabilecek
sakıncaların tespit edilerek gerekli önlemlerin alınması ve yabancılara mülk
alımı yoluyla Türk vatandaşlığı hakkı tanınması şartlarının yeniden
düzenlenmesi amacıyla 21/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 21 Mayıs 2019 Salı günkü birleşiminde yapılmasına ilişkin önerisi
21/5/2019
Türkiye Büyük Millet
Meclisi Başkanlığına
Danışma Kurulu 21/05/2019 Salı günü (bugün)
toplanamadığından, grubumuzun aşağıdaki önerisinin İç Tüzük’ün 19'uncu maddesi
gereğince Genel Kurulun onayına sunulmasını saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili
Öneri:
İstanbul Milletvekili ve İYİ PARTİ Grup Başkan Vekili Yavuz
Ağıralioğlu tarafından, yabancılara mülk satışlarındaki hızlı artıştan
doğabilecek sakıncaların tespit edilerek gerekli önlemlerin alınması ve
yabancılara mülk alımı yoluyla Türk vatandaşlığı hakkı tanınması şartlarının
yeniden düzenlenmesi amacıyla 21/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin diğer önergelerin
önüne alınarak görüşmelerin 21/5/2019 Salı günkü birleşimde yapılması
önerilmiştir. 
BAŞKAN – Önerinin gerekçesini açıklamak üzere, öneri sahibi
İYİ PARTİ Grubu adına Mersin Milletvekili Behiç Çelik konuşacaktır. 
Buyurun Sayın Çelik. (İYİ PARTİ sıralarından alkışlar)
Süreniz beş dakikadır. 
İYİ PARTİ GRUBU ADINA BEHİÇ ÇELİK (Mersin) – Sayın Başkan,
değerli milletvekilleri; verdiğimiz Meclis araştırması önergesi hakkında
konuşma yapmak üzere İYİ PARTİ Grubu adına söz aldım. Genel Kurulu bu vesileyle
saygılarımla selamlıyorum. 
Bildiğiniz gibi, Türk vatandaşlığını kazanma, kaybetme veya
kaybettirme meseleleri Türk Vatandaşlığı Kanunu’yla mevzuatımızda
düzenlenmiştir. Bu kanuna ilişkin bir de yönetmelik vardır. En son Eylül 2018
tarihinde yönetmelikte yapılan değişiklikle vatandaşlık kazanılmasına ilişkin
dolar bazında olan meblağ düşürülmüştür; 1 milyon dolardan 250 bin dolara
düşürülmüştür. Biz de bunun üzerine burada bu önergemizi vermiş oluyoruz. 
Değerli arkadaşlar, Türk Vatandaşlığı Kanunu’nun 11’inci
maddesinde birtakım şartlar var vatandaşlığın kazanılması yönünde: Mümeyyiz ve
fârık olmak gibi, beş yıl ikamet şartı gibi, Türkiye’de yerleşmeye karar
verdiğini davranışlarıyla teyit etmek gibi, sağlıklı olmak gibi, iyi ahlak
sahibi olmak gibi, yeterli olarak Türkçe konuşabilmek gibi, millî güvenlik ve
kamu düzeni bakımından engel teşkil edecek bir hâlinin bulunmaması gibi.
Şimdi, burada, tabii, bu şartların birkaç tanesini içeren
bir kişiye 250 bin dolar karşılığında istisnai olarak vatandaşlık verilebilir,
bu mümkün olmalı tabii ki ama sadece bir sektörü yani inşaat sektörünü ayakta
tutmak için böyle bir yönteme başvurulması hâlinde ve bunun istisnai bir
durumdan genel mahiyette bir uygulama şekline dönüştürülmesi bizatihi inşaat
sektörü için de çok büyük bir kayıptır. Ayrıca, millî onurumuz ve millî
namusumuz için de bu uygulama hiç hoş bir uygulama değildir. Kaldı ki bütün
devletler kendi ülkelerinde yatırım yapan kişiler için bu şekilde vatandaşlık
hakkı tanıyor ama mülkiyetin yapısı da bazı ülkeler nezdinde değişik
olabiliyor. Örneğin İngiltere’de mülkiyet bizim anladığımız anlamda mutlak bir
mülkiyet olarak tecelli etmemektedir. Orada uzun yıllara sâri, âdeta bir intifa
hakkı kullanmak gibi bir tapu size tevdi ediliyor orada mülkiyet sahibi
olurken. 
Vatandaşlık konusunda yine biraz önce 11’inci maddeyle arz
etmiş olduğum maddelerin birçoğundan daha fazlası Amerika Birleşik
Devletleri’nde, İngiltere’de, Almanya’da ve diğer ülkelerde uygulanagelmektedir
şu anda ama bizde öyle değil. Bizde en çok vatandaşlık hakkını bu şekilde alan
ülkeler arasında Irak var mesela, Kuveyt var, Suudi Arabistan var, Rusya
Federasyonu var, bunlar gibi ülkeler var. Burada büyük devletlerin özellikle
istihbari yapılarının bizim gibi ülkeler üzerinde etkin faaliyet yürüterek
bizim demografik yapımıza müdahale yönünde birtakım girişimlerinin olduğunu ve
büyük mesafe katettiklerini de bilmemiz gerekir. 
Burada hassaten dikkatlerinize sunacağım bir konu da şu:
Suriyeli göçü var ve Suriyelilere yoğun bir miktarda vatandaşlık verildiğini de
işitiyoruz. 
Şimdi “Ne kadar Suriyeli var?” konusunu İçişleri Bakanlığı
açıkladığı zaman “3 milyon 600 küsur bin.” diye söylüyor ama gerçekte 5 milyonu
aşkın Suriyeli var. Bu, bizim demografik yapımızı bozuyor, Türkiye Cumhuriyeti
devletinin kuruluş ilkelerine aykırı. Beka sorunu bizatihi Suriyelilerdir.
Suriyelilerin kendi vatanlarına, güvenli bölgeler oluşturularak Türkiye’den bir
an önce göç ettirilmesi yönünde hazırlıklar yapılması da bu bağlamda sizlere
hatırlatmam gereken önemli bir husustur. 
(Mikrofon otomatik cihaz tarafından kapatıldı) 
BAŞKAN – Buyurun Sayın Çelik, sözlerinizi bağlayın lütfen.
BEHİÇ ÇELİK (Devamla) – Teşekkür ederim Sayın Başkan.
Sayın Başkan, değerli milletvekilleri; dünya nüfusu hızla
artmaktadır. 
Bugün ülkeler arasındaki gelir farklılıkları, gelir
adaletsizlikleri özellikle az gelişmiş ve gelişmekte olanlar aleyhine hızla
değişmekte ve dönüşmektedir. Bu, Afrika’nın gittikçe yoksullaşması sonucunu
doğuruyor. Güneydoğu Asya’nın keza aynı şekilde. Ve buralardan, bu ülkelerden
gelecekte yoğun bir şekilde Avrupa’ya doğru büyük göç hareketlerinin olacağını
ve dünyayı istikrarsızlığa sokacağını da burada hatırlatmak istiyorum. 
Son olarak şunu diyorum: En son bugün Sayın Genel
Başkanımız Meral Akşener grup konuşmasında da ifade etti; havaalanında bir
firma diyor ki: “Bu ev Türk vatandaşlığıyla geliyor.” Başka uluslararası haber
ajanslarında “Türk vatandaşlığı ucuzladı.” deniyor. 
Gelin, bunun önüne geçelim, bizim vermiş olduğumuz
araştırma önergesini kabul edelim ve Türkiye Büyük Millet Meclisi olarak bu
konuya bir çözüm bulalım diyorum.
Hepinizi saygılarımla selamlıyorum.
Teşekkür ederim. (İYİ PARTİ ve CHP sıralarından alkışlar)
BAŞKAN – Teşekkürler Sayın Çelik.
Öneri üzerinde ikinci konuşmacı, Halkların Demokratik
Partisi Grubu adına İstanbul Milletvekili Erol Katırcıoğlu. 
Buyurun Sayın Katırcıoğlu. (HDP sıralarından alkışlar)
Süreniz üç dakikadır.
HDP GRUBU ADINA EROL KATIRCIOĞLU (İstanbul) – Teşekkür
ederim.
Sayın Başkan, değerli milletvekilleri; hepinizi saygıyla
selamlıyorum.
İYİ PARTİ’nin vermiş olduğu bu öneriyle ilgili olarak
konuya bir başka açıdan yaklaşmanın da anlamlı olacağını düşünerek birkaç cümle
söylemek istiyorum.
Şimdi, bakın, bu karar, 18 Ekim 2018’de çıkan bu karar esas
itibarıyla sadece gayrimenkulde de olmadı benim bildiğim kadarıyla yani başka,
mesela sabit sermaye yatırımlarında da eskiden 2 milyon dolar olan rakam 500
bine indirildi; banka mevduatlarıyla ilgili olarak yine 3 milyon dolar olan
değer 500 bin dolara indirildi; gayrimenkulde -İYİ PARTİ’nin önergesinde de
belirtildiği gibi- 1 milyon dolardan 250 bin dolara indirildi. 
Şimdi, arkadaşlar, böyle bir kararda esas itibarıyla şu
söyleniyor yani hepimizin herhâlde burada hemfikir olabileceğimiz bir şey
söyleniyor: Türkiye Cumhuriyeti devletinin dolara ihtiyacı var. Buna “Türkiye
Cumhuriyeti’nin dolara ihtiyacı var.” algısını yaratabilmek ya da en azından,
sonuç olarak yaratılmasına neden olan bir uygulama olarak bakmak gerektiğini
düşünüyorum. Dolayısıyla da gerçekten özellikle bir zamandan beri, yürütme,
ekonomik uygulamaları esas itibarıyla -benim anladığım kadarıyla- bir çeşit
algı operasyonlarıyla götürüyor gibi geliyor bana. Yani “Her şey iyi olacak.”
“Yarın bugünden daha iyi olacak.” denilerek gördüğümüz kadarıyla ekonomide
işlerin iyi gideceği söyleniyor. Fakat bugün itibarıyla -yanılmıyorsam bugündü-
Tüketici Güven Endeksi 55 değerine düştü; 63’ten 55’e düştü, nisanda 63,5’tu
yanılmıyorsam, 55’e düştü. Şimdi, arkadaşlar, bu, aşağı yukarı on-on beş yıldır
en düşük seviyedir. Bu neyi söylüyor? Bu şunu söylüyor: Türkiye’deki
tüketiciler de esasında bu uygulamadan rahatsız ve bu uygulamalara güven
duymuyor.
Taşınmaz satışıyla vatandaşlık elde edilmesine ilişkin
olmak üzere, bu denli önemli bir fiyat değişimi de -benzer şekilde yabancılar
üzerinde de- Türkiye Cumhuriyeti’nin bir anlamda döviz sıkıntısı içinde
olduğunu gösteriyor. 
Şimdi, arkadaşlar, şunu söyleyeyim ki: Son yıllarda
diyebilirim, ekonomide beklentiler birinci derecede öncelikli bir kavram hâline
geldi. Dolayısıyla da toplumun öncelikleri, toplumun beklentileri ekonomideki
diğer değişkenler kadar önemli. 
(Mikrofon otomatik cihaz tarafından kapatıldı) 
BAŞKAN – Buyurun, bağlayın Sayın Katırcıoğlu.
EROL KATIRCIOĞLU (Devamla) – Dolayısıyla da gelinmiş olan
bu nokta itibarıyla baktığımızda gerek içeride ve gerekse de dışarıda Türkiye
Hükûmetinin uygulamalarına ilişkin olmak üzere bir güvensizlik ve kötücül bir
beklenti var. Şimdi, bu, bence, bugün itibarıyla Türkiye ekonomisinin içinde
bulunduğu durumun bir ifadesi. 
Şimdi, burada, bundan nasıl çıkılır sorusunun cevabına
ilişkin şeyler söylemek lazım. Tabii, bu kadar kısa süre içinde bunu söylemek
mümkün değil ama bir ipucu vereyim size. Eğer Türkiye’de demokrasiyi
geliştirecek, demokrasinin çıtasını yükseltecek işler yapmazsak gerek içeride
ve gerekse de dışarıda bu güveni sağlayamayız. O sebeple, biz diyoruz ki:
Ekonomide bu türden güvensizlik üreten, güvensizlik yaratan uygulamalardan
vazgeçin, aksine ülkedeki demokrasi çıtasını yükseltmeye ilişkin olmak üzere herkese,
sadece yurt içinde olanlara değil yurt dışında olanlara da güven verecek olan
bir adım atasınız. 
(Mikrofon otomatik cihaz tarafından kapatıldı) 
EROL KATIRCIOĞLU (Devamla) – Son bir cümle...
BAŞKAN – Son bir cümle, Sayın Katırcıoğlu. 
Buyurun. 
EROL KATIRCIOĞLU (Devamla) – Teşekkür ederim. 
Çok uzatmayacağım, dolayısıyla da özetle söylemek istediğim
şey şu arkadaşlar: Ekonomideki bu dip durumun aşılabilmesi gerçekten de
Türkiye’de demokrasinin çıtasını yükseltmekten geçiyor. Bunu çok söylüyoruz ama
bunun yapılabilmesi tabii ki yürütmenin bu konuda ikna olmasına bağlı.
Dolayısıyla da yürütmenin milletvekillerinin en azından bu konuda Hükümeti
eleştirmesi ve daha demokratik bir uygulama yönünde hareket etmesini sağlaması
gerekir diye düşünüyorum. 
Hepinize saygılar sunuyorum. (HDP sıralarından alkışlar)
BAŞKAN – Teşekkürler Sayın Katırcıoğlu. 
Cumhuriyet Halk Partisi Grubu adına İstanbul Milletvekili
Yunus Emre konuşacaktır.
Buyurun Sayın Emre. (CHP sıralarından alkışlar)
Süreniz üç dakikadır.
CHP GRUBU ADINA YUNUS EMRE (İstanbul) – Teşekkür ederim
Sayın Başkan.
Genel Kurulu saygıyla selamlıyorum.
Aslında bugünkü önergenin temeli vatandaşlık, Türkiye’de
vatandaşlığın alınır satılır bir meta hâline getirilmesi olayıdır sevgili
dostlar. Vatandaşlığı alınır satılır hâle getirdiğinizde, hatta vatandaşlığı
ucuzlattığınızda aslında toplumu tahrip edersiniz çünkü vatandaşlık sadece
birey ile devlet arasındaki hukuki bağdan ibaret değildir. Bir ülkede
vatandaşlık anlayışının, vatandaşlık kategorisinin güçlü olması, bir defa o
ülkede güçlü bir demokrasinin, güçlü bir siyasi katılımın olabilmesinin
temelidir. Bir ülkede refah devletinin, sosyal devletin olabilmesinin
temelidir. Demokratik bir siyasal kültürün oluşabilmesinin temelidir. Bir
ülkede ulusal aidiyetin, ulusal bilincin oluşabilmesinin temelidir. Özetle,
vatandaşlığı tahrip ettiğiniz zaman, vatandaşlığı sulandırdığınız zaman toplumu
tahrip edersiniz. 
Benden önceki değerli hatip belirtti, gerekçede de var; “Bu
ev Türk pasaportuyla birlikte geliyor.” dediğiniz zaman vatandaşlığı tahrip
edersiniz değerli arkadaşlar. 
Şu noktayı da hatırlatmam gerekiyor sanıyorum: Bu
yaşadıklarımız Türkiye’de genel bir eğilimin bir sonucudur, bu yaşadıklarımız
bir tesadüf değildir. Konut yoluyla vatandaşlık edinme yoluna giden ülkelerin
hangileri olduğuna bakarsanız, aslında Türkiye’nin dış politikadaki
sıkışmışlığını görürsünüz, Türkiye’nin karşı karşıya bulunduğu çok temel bir
dış politika sorununu görürsünüz. Gerekçede var hangi ülkeler olduğu, çok
üzerinde durmayacağım. 
Diğer taraftan, bütün ekonomik faaliyetleri inşaat
faaliyetleri olarak görürseniz, kendi siyasi yolculuğunuzu mücahitlikten
müteahhitliğe bir yolculuk olarak görürseniz, ekonomik faaliyeti inşaat
faaliyeti olarak görürseniz inşaat sektörünü canlandırabilmek için vatandaşlığı
tahrip eden bir noktaya ulaşmış olursunuz. Bunun yanında, şunu da hatırlatmam
gerekli: Türkiye’de karşı karşıya bulunduğumuz ekonomik sorunların aşılması bu
yaklaşım tarzıyla, bu zihniyetle mümkün değildir değerli arkadaşlar. Çünkü
Türkiye'nin karşı karşıya bulunduğu ekonomik sorunların temelinde Türkiye’deki
demokratik gerileme, hukuk devleti anlayışından uzaklaşma, ehliyet, liyakat
yerine bireysel yakınlık, aile yakınlığı kriterlerinin ikame edilmesi
gelmektedir. Sorunun temeli bu olduğu için bu türden tedbirler, ekonomiye
ilişkin bu türden aspirin tedbirler başarılı olamaz, başarılı olamayacaktır;
dünyada bunun başarılı olduğu hiçbir örnek de yoktur. 
(Mikrofon otomatik cihaz tarafından kapatıldı) 
YUNUS EMRE (Devamla) – Sayın Başkanım…
BAŞKAN – Buyurun, bağlayın Sayın Emre.
YUNUS EMRE (Devamla) – Tabii, bu konu üzerine söylenecek
çok şey var. Umut ederiz ki bu önerge kabul edilir, ilgili komisyonda gerekli
çalışmalar yapılır ve Türkiye’de tekrar, evrensel bir kategori olan, burada
hepimizi bağlayan, farklı siyasi parti gruplarını, onları temsil eden
milyonlarca insanı bağlayan çok temel bir konu, vatandaşlık konusu gereken
önemi görür diye umuyorum. 
Genel Kurulu saygıyla selamlıyorum. 
Teşekkür ederim. (CHP sıralarından alkışlar)
BAŞKAN – Teşekkürler Sayın Emre. 
Öneri üzerinde son söz, Adalet ve Kalkınma Partisi Grubu
adına Antalya Milletvekili Atay Uslu’ya aittir. 
Buyurun Sayın Uslu. (AK PARTİ sıralarından alkışlar) 
Süreniz üç dakikadır. 
AK PARTİ GRUBU ADINA ATAY USLU (Antalya) – Teşekkür ederim
Sayın Başkan. 
Sayın Başkan, değerli milletvekilleri; İYİ PARTİ tarafından
hazırlanan taşınmaz alımı yoluyla vatandaşlığın kazanılmasına ilişkin Meclis
araştırması açılması önerisi üzerine söz aldım. Yüce Meclisi saygıyla
selamlıyorum. 
Bizim Vatandaşlık Kanunu’muzda vatandaşlık, doğumla veya
sonradan kazanılır. Sonradan kazanma yöntemi de üç çeşittir; bir tanesi evlilik
yöntemiyle, diğeri genel olarak, bir diğeri de istisnai yöntemdir. Evlenme için
üç yıl şartı vardır, genel olarak kazanmada beş yıl şartı vardır. İstisnai
olarak kazanma konusunda da Cumhurbaşkanına kanunlarımız yetki vermiştir.
Ekonomik, sosyal, sportif, kültürel, sanatsal anlamda Türkiye’ye katkı sunacak
yabancılara istisnai olarak vatandaşlık hakkı tanınır. 
Biz bu vatandaşlık hakkı tanınmasına 2016 yılında iki
istisna daha getirdik, iki önemli konu, ayrıcalık daha getirdik. Bunlar, 2016
yılında yürürlüğe giren Uluslararası İşgücü Kanunu’yla gerçekleşti. Birincisi,
Turkuaz Kart sahibi yabancılar. Turkuaz Kart sahibi yabancılar yani Türkiye’de
süresiz olarak çalışma hakkı sahibi kişiler belli süre Türkiye’de kalınca
vatandaşlık kazanabiliyorlar. İkincisi ise belli kapsam ve tutarda yatırım
yapan yabancıların Türk vatandaşlığını kazanabilmesi durumudur. Bununla ilgili
de biraz önce milletvekili arkadaşlarımız ifade ettiler, önce bir kanun
değişikliği, sonra yönetmelik değişikliği yaptık, tutarlarda zaman zaman da
değişiklikler yapılıyor.
Sayın milletvekilleri, günümüzde vatandaşlıkla ilgili
geleneksel anlayış değişmiştir. Küreselleşmeyle birlikte sınırlar kalkmış,
mesafeler kısalmış, uluslararası göçler sebebiyle kaynaşmış toplumlar ortaya
çıkmıştır. Hem yatırımları çekmek hem de istihdam oluşturmak amacıyla
potansiyel sahibi yabancılara oturma izni verilmesi, vatandaşlık hakkı verilmesi
konuları özellikle uluslararası hukukta düzenlenmiştir. Göç hızlanmıştır,
kolaylaşmıştır hem sermayenin hem de insanların göçü. Yani hem sermayenin hem
tecrübenin hem “academia”nın hareketliliği vatandaşlık hukuku alanında
yenilikler yapmayı ortaya çıkarmıştır. Biz de bu anlamda yenilikler yaptık ve
Türkiye olarak vatandaşlık hukukunda ekonomi ve iş gücü alanında küresel
hareketliliğe ve küresel rekabete uyum sağlayabilmek için biraz önce de ifade
ettiğim İşgücü Kanunu’nu ve beraberinde de yönetmelikleri çıkardık. Şu ana
kadar Türkiye’de, çıkarmış olduğumuz bu yönetmelikle, bu değişiklikle, yaklaşık
olarak 500 bin Amerikan doları dövizi olanlara, 250 bin dolar civarında
gayrimenkul satın alanlara verilen vatandaşlıkla ilgili, kaç kişi vatandaş
oldu, bunları size ifade etmek istiyorum. 
Değerli arkadaşlarım, 2016’dan bugüne kadar tüm Türkiye’de
486 yabancı 250 bin dolarlık taşınmaz satın aldığı için, 291 yabancı 500 bin
Amerikan doları mevduatı Türkiye’ye getirdiği için, 8 kişi istihdam sağladığı
için…
(Mikrofon otomatik cihaz tarafından kapatıldı)
BAŞKAN – Buyurun, sözlerinizi bağlayın Sayın Uslu.
ATAY USLU (Devamla) – Toplam olarak da bunların sayısı 788
yatırımcı. 2016’dan bugüne kadar 788 yatırımcı bu süreçte vatandaşlık elde etti
ve gelen toplam yatırım miktarı da 333 milyon Amerikan dolarıdır. Yani önerge
sahibinin verdiği gibi “çok sayıda mülk alındı, çok sayıda vatandaş olundu”
bunların hepsi gerçek dışıdır, rakamlar ortadadır. Bu, uluslararası hukukun
gereğidir. Taşınmazlarla ilgili problem yaşadığımız andan itibaren Tapu
Kanunu’muzda yabancılara istediğimiz zaman biz sınırlama koyabiliriz. 
Son olarak şunu ifade etmek istiyorum, Suriyelilerle ilgili
bir rakamdan bahsedildi. Evet, Türkiye’de 3,6 milyon Suriyeli vardır. Bugüne
kadar 75 bin Suriyeli, geçici koruma statüsünde yaşayan Suriyeli vatandaş
yapılmıştır arkadaşlar. 75 bin Suriyeli şuna tekabül eder, 15 bin aile ferdine.
Yani 15 bin aile ferdi Türk vatandaşı yapılmış, onunla beraber eşler ve
çocuklar. Hani, söylendiği gibi, milyonlarca Suriyeli Türk vatandaşı
yapılmamıştır. Bunu da ifade edeyim.
(Mikrofon otomatik cihaz tarafından kapatıldı)
BAŞKAN – Buyurun, bağlayın Sayın Uslu, lütfen.
ATAY USLU (Devamla) – Dolayısıyla bu düzenleme Türk
ekonomisi, Türk istihdamı açısından önemlidir. 
Önergenin aleyhinde olduğumuzu ifade ediyorum, hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkürler.
Buyurun Sayın Özel.
V.-
AÇIKLAMALAR (Devam)
30.-
Manisa Milletvekili Özgür Özel’in, Anayasa’nın 96’ncı maddesindeki “Türkiye
Büyük Millet Meclisi, yapacağı seçimler dâhil bütün işlerinde üye tamsayısının
en az üçte biri ile toplanır.” ibaresine ilişkin açıklaması
ÖZGÜR ÖZEL (Manisa) – Sayın Başkan, elimizde tuttuğumuz
Anayasa’nın 96’ncı maddesi “Türkiye Büyük Millet Meclisi, yapacağı seçimler
dahil bütün işlerinde üye tamsayısının en az üçte biri ile toplanır.”
demektedir. Bu, hepimizce malum, bütün işlerde. Ama geçmişte, Meclisi çok hızlı
bir şekilde ve kimseler olmadan, 5 kişiyle, 10 kişiyle yönetme niyetine giren
bir irade İç Tüzük değişikliği getirdi. İç Tüzük değişikliğinin son
konuşmasında çıktım, arkadaşların gözlerinin içine baka baka dedim ki:
“Anayasa’da bu yazıyorken bu olmaz, vicdana sığmaz.” Siz “Tüm işlerde 200 kişi
olacak.” ve “151 kişiden aşağı karar alınamaz.” derken Anayasa, İç Tüzük’te
dediniz ki: “Kanunun bir başında, bir de maddelerine geçerken, bir de sonunda…”
Aradaki madde oylamaları, önerge oylamaları, değerli grupların bu tip
oylamalarında bu sayıya bakılmayacak.” “Yahu olmaz!” “Olur.” Güvendiniz bir
yerlere, yaptınız. Öyle bir şey oldu ki bu 200’le ilgili düzenlemeyi Anayasa
Mahkemesi -aslında çok haklı birçok talebimizin yanında onlara pek bir şey
diyemezken- üç dört maddeyle birlikte bunu da düzeltti. Şimdi bunun altını niye
çiziyorum? Şundan çiziyorum: O günden sonra seçim geldi, sizin yönettiğiniz
oturumlar oldu. İlk kez o günden sonra, Adalet ve Kalkınma Partisi, rejime
kasteden, Anayasa değişikliğiyle uyumlulaştırmak adına İç Tüzük’ü… Mesela bu
aşamada, toplantı yeter sayısı arama hakkını elimizden aldığınız ve Anayasa
Mahkemesinin düzelttiği değişiklikten sonra ilk kez bir oylama yapılacak.
Anayasa önemli, eşitlik önemli, parmak kaldırırken Anayasa’ya bağlılık önemli,
vicdan önemli.
(Mikrofon otomatik cihaz tarafından kapatıldı) 
BAŞKAN – Buyurun, bağlayın Sayın Özel.
ÖZGÜR ÖZEL (Manisa) – O gün demiştik, böyle yapamazsınız,
yaparsanız ya o deveyi küçültür delikten geçirtiriz ya deliği büyütür yine o
delikten geçirtiriz ama bunu sizin yanınıza bırakmayız.
VIII.-
ÖNERİLER (Devam)
A)
Siyasi Parti Grubu Önerileri (Devam)
1.-
İYİ PARTİ Grubunun, Grup Başkan Vekili İstanbul Milletvekili Yavuz Ağıralioğlu
tarafından, yabancılara mülk satışlarındaki hızlı artıştan doğabilecek
sakıncaların tespit edilerek gerekli önlemlerin alınması ve yabancılara mülk
alımı yoluyla Türk vatandaşlığı hakkı tanınması şartlarının yeniden
düzenlenmesi amacıyla 21/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 21 Mayıs 2019 Salı günkü birleşiminde yapılmasına ilişkin önerisi
(Devam)
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) - Yüksek müsaadelerinizle 20
arkadaşımla birlikte yoklama talep ediyorum.
BAŞKAN – Değerli milletvekilleri, Sayın Özel’in dile
getirdiği husus, daha önce benim yönettiğim oturumlarda da gündeme geldi.
Anayasa Mahkemesinin kararını ve gerekçesini sizlerle paylaşmıştım ve bu
talebin Anayasa’ya göre tarafımızdan karşılanması gerektiği sonucuna
vardığımızı da yine eklemiştim. Aynı görüşü, burada tekrar kutsalı koruduğumu
belirteyim ve bu talebi karşılayacağımı söyleyeyim.
Sayın Akbaşoğlu’nun bir söz talebi var ama isterseniz
yoklama talebini alalım, sonra itirazınızı dinleyelim.
Sayın Özel, Sayın Gürer, Sayın Emre, Sayın Şevkin, Sayın
Topal, Sayın Şeker, Sayın Bulut, Sayın Arık, Sayın Adıgüzel, Sayın Kaya, Sayın
Tutdere, Sayın Ünsal, Sayın Bakan, Sayın Erkek, Sayın Tuncer, Sayın Sümer,
Sayın Zeybek, Sayın Ünlü, Sayın Bakırlıoğlu, Sayın Arslan.
Yoklamayı elektronik cihazla yapacağım. 
Bunun için üç dakika süre veriyorum ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on beş dakika ara veriyorum. 
Kapanma Saati: 16.39
İKİNCİ OTURUM
Açılma Saati: 16.58
BAŞKAN: Başkan Vekili Mithat SANCAR
KÂTİP ÜYELER: İshak GAZEL (Kütahya),
Emine Sare AYDIN YILMAZ (İstanbul) 
----- 0 -----
BAŞKAN – Türkiye Büyük Millet Meclisinin 80’inci Birleşiminin İkinci
Oturumunu açıyorum.
III.- YOKLAMA
BAŞKAN - İYİ PARTİ Grubunun önerisinin oylamasından önce
istem üzerine yapılan yoklamada toplantı yeter sayısı bulunamamıştı. 
Şimdi yoklama işlemini tekrarlayacağım.
Yoklama için üç dakika süre veriyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Değerli milletvekilleri, toplantı yeter sayısı
vardır. 
Görüşmelere kaldığımız yerden devam ediyoruz.
MUHAMMET EMİN AKBAŞOĞLU (Çankırı) – Sayın Başkan…
BAŞKAN - Oylamayı yapalım, söz vereceğim Sayın Akbaşoğlu.
VIII.-
ÖNERİLER (Devam)
A)
Siyasi Parti Grubu Önerileri (Devam)
1.-
İYİ PARTİ Grubunun, Grup Başkan Vekili İstanbul Milletvekili Yavuz Ağıralioğlu
tarafından, yabancılara mülk satışlarındaki hızlı artıştan doğabilecek
sakıncaların tespit edilerek gerekli önlemlerin alınması ve yabancılara mülk
alımı yoluyla Türk vatandaşlığı hakkı tanınması şartlarının yeniden
düzenlenmesi amacıyla 21/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 21 Mayıs 2019 Salı günkü birleşiminde yapılmasına ilişkin önerisi
(Devam)
BAŞKAN – İYİ PARTİ Grubunun önerisini oylarınıza sunuyorum:
Kabul edenler… Etmeyenler… Öneri kabul edilmemiştir.
Buyurun Sayın Akbaşoğlu.
MUHAMMET EMİN AKBAŞOĞLU (Çankırı) – Teşekkür ederim Sayın
Başkan. 
Biraz evvelki uygulamanın tutanaklara geçmesi açısından,
tarafımızca değerlendirilmesi hususunu Genel Kurulun bilgisine arz etmek
isterim. 
İç Tüzük’te “tezkere” ve “öneri” arasında temel farklılık
söz konusudur. Tezkere, Cumhurbaşkanlığı ve Meclis Başkanlığının tek taraflı
bir şekilde Genel Kurulun onayına sunduğu ve üzerinde müzakere edilmeyen yasama
materyalidir. Oysa önerge veya öneriler, bir milletvekilinin veya siyasi parti
grubunun belli bir konuda talebini Genel Kurula sunup onun müzakeresi
neticesinde oylamaya sunulması durumunu ifade etmektedir. 57’nci madde açık
şekilde “tezkerelerin oylanması” demektedir. Dolayısıyla burada grup önerisi
oylaması üzerinde yoklama işlemini gerçekleştirmek hukuken yanlıştır
kanaatindeyiz. Bunun tutanaklara geçmesi için söz aldım. 
Teşekkür ederim. 
BAŞKAN – Teşekkürler Sayın Akbaşoğlu.
ÖZGÜR ÖZEL (Manisa) – Sayın Başkan, müsaadenizle…
BAŞKAN – Buyurun Sayın Özel.
V.-
AÇIKLAMALAR (Devam)
31.-
Manisa Milletvekili Özgür Özel’in, Çankırı Milletvekili Muhammet Emin
Akbaşoğlu’nun yerinden sarf ettiği bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, biraz önce Adalet ve
Kalkınma Partisi Grubu tarafından hazırlanmış standart bir metni dinledik.
Metin diyor ki: “İç Tüzük’ün Anayasa Mahkemesi düzeltme yaptıktan sonraki
hâlini okuyunca anlam açısından tezkere ile önerge arasında, oylama arasında
falan…” Anayasa’yla bağlıyız. Anayasa’nın 96’ncı maddesi çok açık şekilde
söylüyor, diyor ki: “Türkiye Büyük Millet Meclisi, yapacağı seçimler dâhil
bütün işlerinde -hiç istisna koymamış- üye tamsayısının en az üçte biri ile
toplanır.” Özeti de şu: 600 milletvekili seçiyoruz. Bunlardan 200’ü salona
girip de toplanma iradesini ortaya koymazlarsa burada bir temsiliyet, bir
meşruiyet ve yapacağı işlerin sakat olma durumuna karşı anayasal bir güvence
var. 
(Mikrofon otomatik cihaz tarafından kapatıldı) 
BAŞKAN – Buyurun.
ÖZGÜR ÖZEL (Manisa) - Toplanacaksanız en az 200 kişiyle o
salonda toplanacaksınız; bir karar alıyorsanız da dörtte 1’den bir fazlası
151’den eksik olmaz. Toplumsal sözleşme bunu söylüyor, bununla bağlıyız. İç
Tüzük buna uygun olmalı. Siz, buna uygun olmayan bir İç Tüzük yaptınız, örtüler
örttük, sabahlara kadar direndik, anlattık, yalvardık, yakardık, bağırdık,
çağırdık, geldiniz kürsüyü yıktınız ama en sonunda… Hukukla bağlıyız,
Anayasa’yla bağlıyız. Şimdi de “Efendim, aldınız ama tıkır tıkır tıkır yani
günü denk getirirsek bizim Meclis başkan vekilimiz uygular.” Öyle bir şey yok
beyefendi. Siz bu kötü alışkanlığı, bu hukuk tanımazlığı, bu Anayasa’yı ayaklar
altına alma hâlini tepeden aşağıya alışkanlık hâline getirdiniz. Buna sessiz
kalmamız mümkün değildir.
Teşekkür ediyorum. (CHP sıralarından alkışlar) 
BAŞKAN – Teşekkürler Sayın Özel.
MUHAMMET EMİN AKBAŞOĞLU (Çankırı) – Bu konuyla ilgili
açıklamamızı biraz evvel beyan ettik efendim.
BAŞKAN – Görüşlerinizi dinledim.
VI.-
OTURUM BAŞKANLARININ KONUŞMALARI (Devam)
2.-
Oturum Başkanı TBMM Başkan Vekili Mithat Sancar’ın, Anayasa Mahkemesinin TBMM
İçtüzüğü’nün değiştirilen 57’nci maddesini iptal ettiğine, iptal gerekçesine ve
Anayasa Mahkemesinin kararına uygun davrandığına ilişkin açıklaması
BAŞKAN - Değerli milletvekilleri, neden bu talebi
karşıladığımı da birkaç cümleyle açıklama ihtiyacı duyuyorum. Malumunuz İç
Tüzük değişiklikleri, iptal istemiyle Anayasa Mahkemesine götürülmüştü ve şimdi
tartıştığımız konuyu düzenleyen bu 57’nci madde de iptali istenen maddeler
arasında yer almaktaydı. Anayasa Mahkemesi bu maddeyi, bu değişikliği iptal
etti, gerekçesinin ilgili kısmını sizlere aktarıyorum, okuyorum: “Anayasa’nın
96. maddesi TBMM’nin bütün işlerinde üye tam sayısının en az üçte biri ile
toplanmasını hükme bağlamaktadır. 
Dava konusu kurallar öncesinde herhangi bir sınırlama
olmaksızın tüm işaretle oylamalar esnasında yoklama isteminde bulunabilmek
mümkün iken kurallar yoklama talebinde bulunulabilecek hâlleri, görüşmeye tabi
olan tezkereler ile kanunların maddelerine geçilmesi ve tümünün işaretle
oylanması ile sınırlamaktadır. Kurallar uyarınca görüşmeye tabi olmayan
tezkereler ile kanunların maddelerinin oylanmaları sırasında yoklama
istenebilmesi mümkün olmayacaktır.
Meclis iradesinin oluşması ve alınan kararların sağlığı
konusunda belirleyici olan toplantı yeter sayısının bulunup bulunmadığına
yönelik itiraz ve tereddütlerin milletvekilleri tarafından ileri sürülmesinin
yegâne aracı, yoklama talebinde bulunmaktır. Bu aracın sınırlı tutulmasının
toplantı yeter sayısı zorunluluğunu öngören Anayasa hükmüyle bağdaşmadığı
değerlendirilmiştir.
Açıklanan gerekçelerle bu değişiklik kuralları Anayasa’nın
96. maddesine aykırı bulunmuş ve iptaline karar verilmiştir." diyor
Anayasa Mahkemesi. 
Kısaca, yorum farklılığına yer vermeyecek açıklıkta durumu
tespit etmiş ve kararını vermiştir. Yani “Yoklama talebi sınırlamaya tabi
tutulamaz.” diyor Anayasa Mahkemesi. Dolayısıyla önümüzde görmezden
gelemeyeceğimiz, yok sayamayacağımız bir kural var, bir karar var. Anayasa
Mahkemesinin bu kararına ben de uygun davranarak yoklama talebini şimdi kabul
ettim. Bundan önce, yine benzer talepler gelmişti ben yönetirken, onları da
aynı gerekçelerle kabul etmiştim.
Bilgilerinize sunarım.
VIII.-
ÖNERİLER (Devam)
A)
Siyasi Parti Grubu Önerileri (Devam)
2.-
HDP Grubunun, Grup Başkan Vekilleri Mersin Milletvekili Fatma Kurtulan ve
İstanbul Milletvekili Hakkı Saruhan Oluç tarafından, başta Hasankeyf olmak
üzere yukarı Mezopotamya bölgesinin önemli tarihî ve kültürel alanını sular
altında bırakacak olan Ilısu Barajı ve Hidroelektrik Santrali Projesi’nin
durdurulması amacıyla 21/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 21 Mayıs 2019 Salı günkü birleşiminde yapılmasına ilişkin önerisi
BAŞKAN – Değerli milletvekilleri, Halkların Demokratik
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
Türkiye Büyük Millet Meclisi
Başkanlığına
Danışma Kurulu, 21/5/2019 Salı günü (bugün)
toplanamadığından grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Hakkı
Saruhan Oluç
 İstanbul
 Grup
Başkan Vekili
Öneri:
21 Mayıs 2019 tarihinde Mersin Milletvekili Grup Başkan Vekili
Fatma Kurtulan ve İstanbul Milletvekili Grup Başkan Vekili Hakkı Saruhan Oluç
tarafından verilen 2480 grup numaralı başta Hasankeyf olmak üzere Yukarı Mezopotamya
bölgesinin önemli tarihî ve kültürel alanını sular altında bırakacak olan Ilısu
Barajı ve Hidroelektrik Santrali Projesi’nin durdurulması amacıyla Türkiye
Büyük Millet Meclisine verilmiş olan Meclis araştırması önergesinin, diğer
önergelerin önüne alınarak görüşmelerinin 21/5/2019 Salı günkü birleşiminde
yapılması önerilmiştir.
BAŞKAN – Önerinin gerekçesini açıklamak üzere öneri sahibi
Halkların Demokratik Partisi Grubu adına İzmir Milletvekili Murat Çepni
konuşacaktır. (HDP sıralarından alkışlar) 
Buyurun Sayın Çepni, süreniz beş dakikadır. 
HDP GRUBU ADINA MURAT ÇEPNİ (İzmir) – Başkan, Genel Kurul,
değerli halkımız; Hasankeyf, GAP projesi kapsamında 2006 yılında temeli atılan
Ilısu Barajı’nın suları altında kalacak, yani bir uygarlık sular altında kalmış
olacak ve bu Ilısu Barajı’nın maksimum ömrüyse elli yıl. Aynı zamanda 300’e
yakın arkeolojik alan da sular altında kalmış olacak. Yani bu tarih, açığa
çıkartılması gerekirken, daha fazla açığa çıkartılması gerekirken tam tersine
sulara gömülmüş olacak. Ayrıca, 199 yerleşim yeri, 300 kilometrekare ekilebilir
arazi de sular altında kalmış olacak. 
Hasankeyf 1981 yılında sit alanı ilan edildi, UNESCO
tarafından da Dünya Mirası Listesi’ne alındı ki bunun için gerekli olan 10
kriterden 9’u Hasankeyf’te vardı. Kent, on iki bin yıl yaşındadır. Sırasıyla;
Bizans, Sasani, Emevi, Abbasi, Hamdani, Mervani, Artuklu, Eyyubi ve Osmanlı
hâkimiyetinde kalmış. Kentte kim hâkim olduysa, bir diğerinin medeniyetini
geliştirerek yenilerini eklemiş.
Kentte 6 bine yakın mağara, dev bir kale, Ulu Cami, Büyük
ve Küçük Saray, Taşköprü, El Rızk Camisi, Koç Camisi, Zeynel Bey Türbesi -ki bu
türbe şimdi taşındı- kaya mezarlar, kaya evler, kiliseler, gizli geçitler, su
yolları, değirmenler ve 200 basamaklı merdiven…
Hasankeyf, aynı zamanda kutsal kitaplarda da adı geçen
Dicle’nin en önemli kavşağı. Tevrat’ta Digris, İncil’de Tigris, Kur’an’da
Dicle. Nehrin çölleşmesi, kutsal kitaplarda da kıyamet alameti olarak yazılmış.
Hasankeyf, on iki bin yıllık tarihinde 2 kez yıkıma
uğramış. Bunların biri, 1260 yılında Moğollar tarafından gerçekleştirilmiş
fakat bir diğeri de ne yazık ki bugün AKP eliyle gerçekleştiriliyor. Fakat,
Moğolların yıkımı telafi edilebilmiş, ondan sonraki uygarlıklar bunu yeniden
inşa etmişler. Fakat bugün AKP eliyle gerçekleştirilen yıkım, telafisi mümkün
olmayan bir yıkım ki sular altına gömülerek mutlak bir yok oluşa mahkûm
edilmiş.
Ilısu Barajı’nda 10 Haziranda su tutulmaya başlanacak. Tüm
dünyada 101 çevre ve ekoloji örgütü buna karşı bir açıklama yaptı. 
Hasankeyf, hâlâ kurtarılabilir. “Harcanan para” “enerji
ihtiyacı” ve benzeri ifadeler geçerli değildir çünkü örneğin, Keban Barajı
yüzde 65 üretim yapıyor, Ilısu Barajı bunun yarısı kadar üretim yapacak yani
yüzde 31. Dolayısıyla Keban Barajı’nı tam kapasiteli çalıştırdığımız anda Ilısu
Barajı’na ihtiyaç kalmıyor. Yine, 20 bin konutta mevcut ampullerin tasarruf
ampulleriyle değiştirilmesi koşulunda dahi elde edilecek enerji telafi edilmiş
oluyor.
Resmî verilere göre, projeden 55 bin insan etkilenecek.
Bölge aynı zamanda Yörüklerin geçiş alanı olduğu için toplamda bu rakamın 100
bin olduğu düşünülüyor. Baraj aynı zamanda Suriye ve Irak’ı da olumsuz
etkiliyor, çok sayıda kent, içme suyu ve tarım açısından risk altındadır. 
Bu proje her açıdan gereksiz, talan ve rant projesidir.
Dicle Vadisi yok olacak, çok geniş biyolojik çeşitlilik yok olacaktır. On iki
bin yıllık tarihi yok etmenin hiçbir gerekçesi yoktur, olamaz. Savaş ve rant
siyaseti, toplumların tarihinde ve coğrafyada geri dönüşü imkânsız yıkımlar
yaratıyor, tıpkı güvenlik gerekçesiyle yakılan ormanlar gibi, tıpkı en
demokratik hukuki haklarının tam bir keyfilikle engellenmesi suretiyle
insanların ölüme mahkûm edilmesi gibi. İşte, bugün on iki bin yıllık bir
tarihi, bir kültürü yaşatma ve yaşatmamayla karşı karşıyayız ve on iki bin
yıllık bir tarih, sadece Türkiye'nin değil, tüm dünya halklarının sahiplenmesi
gereken bir tarihtir. Fakat biz bugün burada halka karşı, doğaya karşı savaş
açmış, bir avuç sermayenin rantı uğruna savaş açmış bir iktidarla karşı
karşıyayız ve tıpkı burada, bugün, Leyla Güven ve binlerce yoldaşının başlatmış
olduğu adalet ve hukuk mücadelesi gibi yani Mezopotamya coğrafyasında, Türkiye
coğrafyasında halka karşı, demokrasiye karşı, hukuka karşı açılan bir savaş
var. 
Yol yakınken dönün. Ilısu Barajı Projesi’nden vazgeçin. 
(Mikrofon otomatik cihaz tarafından kapatıldı) 
BAŞKAN – Buyurun, tamamlayın Sayın Çepni.
MURAT ÇEPNİ (Devamla) – Hiçbir iktidar, tarihe, halka karşı
açılmış bir savaşı kazanamamıştır ve mutlaka, direnenler, emekten ve barıştan
yana, adaletten, hukuktan yana olanlar kazanacaktır.
Teşekkür ediyorum. (HDP sıralarından alkışlar) 
BAŞKAN – Teşekkürler Sayın Çepni.
Öneri üzerinde söz sırası, İYİ PARTİ Grubu adına Aksaray
Milletvekili Ayhan Erel’dedir. 
Buyurun Sayın Erel. (İYİ PARTİ sıralarından alkışlar)
Süreniz üç dakikadır.
İYİ PARTİ GRUBU ADINA AYHAN EREL (Aksaray) – Sayın
Başkanım, değerli milletvekilleri; tarihi on bin yıl öncesine kadar giden ilçe,
sahip olduğu zengin tarihsel yapılar nedeniyle sit alanı ilan edilerek koruma
altına alınmıştır. Bu değerler ve zenginliklerin gelecek nesillere aktarılması,
bu mirasın yaşatılması gerektiği düşüncesindeyim. Baraj yapacak yerler
bulabiliriz ama Hasankeyf için bir on bin yıl gerekeceğini de hatırdan çıkarmamak
gerekir.
Sayın Başkan, değerli milletvekilleri; Sayın Binali
Yıldırım Bey’in İstanbul’da köprüden geçen ve cezalı duruma düşen insanların,
araç sahiplerinin affedileceği yönündeki beyanlarını duyan kamyoncu ve
otobüsçülerden onlarca, yüzlerce telefonla talep aldık. Araç geçiş garantisi
verildiği için kamyoncular, otobüsçüler, Yavuz Sultan Selim Köprüsü’nden geçmek
zorundadırlar. Bu köprüden geçen kamyoncular ve otobüsçülerin yaklaşık iki saat
zamanı boşa gitmektedir. Yine, bu insanlar, yolu uzadığı için yaklaşık 400 lira
mazot, akaryakıt bedeliyle fazladan karşı karşıya gelmektedirler. Zaten zor
şartlar altında geçinen, evine ekmek götürmekte zorlanan, araçlarının lastiğini
değiştiremeyen, yakıt olarak 10 numara yağ yakmak zorunda kalan bu insanların
bu çilesine, devlet tarafından kendisine reva görülen bu zulme son verilmesi
gerektiği kanaatindeyim. 
Eğer birilerini köprüden geçmeye zorlayacaksanız o zaman
Mercedes sahibi insanları oradan geçirin, özel araç sahibi insanları oradan
geçirin. Ekmek bulmakta zorlanan, çoluğunun çocuğunun rızkını temin etmekte
zorlanan kamyoncuların ahını almakta, otobüsçülerin ahını almakta hiç kimseye
bir fayda yoktur diyorum. 
Zira, gerçekten bu insanlar çok zor durumdadırlar. Yakın
illerdeki insanlar, sadece iki saat yolda geçtiğinden dolayı kendi özel
araçlarıyla İstanbul’a gitmekte ve İstanbul trafiğine yük yüklemektedirler. En
azından, eğer tamamen bunu serbest hâle getiremiyorsanız, eğer “Trafikte
sıkıntı oluyor.” diyorsanız o zaman gece 21.30 ile sabah 7.30 arasında bu
kamyonların ve otobüslerin Yavuz Sultan Selim Köprüsü yerine Fatih Sultan
Mehmet Köprüsü’nden geçişlerine müsaade ediniz. Yoksa, gerçekten de,
kamyoncularımız da otobüsçülerimiz de -zaten otoban parasıydı, terminallere,
otogarlara giriş çıkış parasıydı- demin de arz ettiğim gibi evlerine ekmek
götürmekte, araçlarının lastiklerini yenilemekte ve akaryakıt bulmakta
zorlanmaktadır diyorum, hepinizi saygıyla selamlıyorum. (İYİ PARTİ sıralarından
alkışlar) 
BAŞKAN – Teşekkürler Sayın Erel. 
Öneri üzerinde söz sırası, Cumhuriyet Halk Partisi Grubu
adına Hatay Milletvekili Serkan Topal’a ait. (CHP sıralarından alkışlar) 
BAŞKAN – Buyurun Sayın Topal, süreniz üç dakikadır. 
CHP GRUBU ADINA SERKAN TOPAL (Hatay) – Teşekkür ediyorum. 
Sayın Başkan, değerli milletvekili arkadaşlarım; hepinize
saygılarımı sunuyorum. 
Öncelikle tam yüz yıl önceki Millî Mücadele’nin şerefine,
Anadolu’nun bağrında harmanlanan bağımsızlık ateşini yüreğinde taşıyan,
“Yaşasın tam bağımsız Türkiye!” diye haykıran Millî Mücadele’nin kahramanlarına,
Hasan Tahsinlere, Sütçü İmamlara, Nene Hatunlara bir kez daha bin selam
gönderiyorum ve Millî Mücadele’nin baş kahramanı, cumhuriyetimizin ve
Türkiye’mizin tek ve ebedî Başkomutanına, Mustafa Kemal Atatürk’e bir kez daha
binlerce selam gönderiyorum 19 Mayıs 1919’un şerefine ve tüm şehitlerimizi bir
kez daha rahmetle anıyorum.
Değerli arkadaşlar, Batman’a gittim. Hasankeyf, 1981
yılında öncelikle doğal koruma alanı ilan ediliyor ama 1982 yılında yani bir
yıl sonra GAP projesi kapsamında Ilısu Barajı’nın suları altında kalmaya mahkûm
ediliyor maalesef. Yani az önce de değerli hatip arkadaşımızın dediği gibi, on
iki bin yıllık medeniyetlerin beşiği Hasankeyf.
Şimdi, enerji elbette önemlidir değerli arkadaşlar, elbette
çok önemli bir tüketim aracıdır ve enerjinin üretilmesi noktasında devletin
tedbirler alması gayet doğaldır. Ancak bunu özellikle ifade etmek istiyorum ki
hiçbir enerji üretimi, insanlığın on bin yılda ürettiği medeniyetten daha üstün
olamaz. Bir kez daha altını çizerek söylemek istiyorum: Hiçbir enerji üretimi,
insanlığın on bin yılda ürettiği medeniyetten daha üstün olamaz. Enerjiyi her
yerde üretebiliriz, enerjiyi her mekânda üretebiliriz ancak insanın binlerce
yılda tarihsel gelişimine tanıklık eden medeniyeti maalesef üretemeyiz. Bu yüzden,
Hasankeyf’te yapılan uygulamalar doğru değildir. Hasankeyf hâlâ sular altında
değildir. Gelin, bunu birlikte çözelim diyorum.
Ayrıca, Hasankeyf’te toprağın üzerinde olan bazı tarihî
eserler kaldırıldı ancak altında hangi uygarlıklar var, hâlâ belli değil.
Yapılan kazılar şeffaf yapılmıyor, maalesef halkın bilgisi dâhilinde değil ve
az önce de dediğim gibi, şeffaflık yok. Maalesef bu konuda halk
bilgilendirilmedi. Sadece tarih mağdur değil, sadece medeniyetler mağdur değil,
aynı zamanda Hasankeyf halkı da mağdur. Neden, biliyor musunuz? 
(Mikrofon otomatik cihaz tarafından kapatıldı) 
BAŞKAN – Buyurun, bağlayın Sayın Topal.
SERKAN TOPAL (Devamla) – Teşekkür ediyorum Sayın Başkanım.
2014-2017 yılları arasında orada olan vatandaşlarımız o
haklardan yararlanıyor. Ancak, 2014 yılından önce orayı, maalesef, bazı
nedenlerden dolayı, işsizlikten dolayı terk eden vatandaşlarımız, bugün
itibarıyla, şu anda 2014-2017 yılları arasındaki bazı vatandaşlarımıza tanınan
haklar tanınmadığından dolayı maalesef orada mağdur. 
Bakın, kültürel değerler elbette insanlığın ortak
mirasıdır. Bu mirası korumak, gelecek nesillere aktarmak -ama olduğu gibi bir
şekilde- sadece milletvekillerinin değil, tüm insanlığın görevidir. Ancak, az
önce belirttiğimiz gibi, orada maalesef hem tarih katlediliyor hem insanlık
katlediliyor değerli arkadaşlar. Gelin, birlikte, oranın halkının iradesini de
yok saymayan bir kararla birlikte yeni bir karar alalım. Yani gerçi biz
alışığız, halkın iradesini yok sayan bir zihniyetle karşı karşıya kaldığımızı
biliyoruz, tıpkı…
(Mikrofon otomatik cihaz tarafından kapatıldı) 
BAŞKAN – Bağlayın Sayın Topal, lütfen.
SERKAN TOPAL (Devamla) – Çok teşekkür ediyorum Sayın
Başkan. Hasankeyf çok önemli, biliyorsunuz Sayın Başkanım, çok teşekkür
ediyorum.
BAŞKAN – Evet, bütün konular önemli ama konuşma süreleri de
belli. 
Bağlayalım lütfen.
SERKAN TOPAL (Devamla) – Çok teşekkür ediyorum Sayın
Başkanım.
Tabii, şimdi, biz bunu biliyoruz, AK PARTİ’nin aldığı bütün
kararların oradaki vatandaşlara sorulmadan alındığını hepimiz çok iyi
biliyoruz. Bundan vazgeçelim, halkın iradesine saygı gösterelim. Gelin, oradaki
halka da soralım. Gelin, tarihe soralım bunu. Gelin, on iki bin yıldır oradaki
bütün uygarlıklara soralım. Ama maalesef, halkın iradesini yok sayan bir
zihniyet; biz bunu İstanbul’da da gördük. Hiç merak etmeyin, 31 Martta
İstanbul’da sarı kart göstermişti İstanbul’un iradesi, Allah’ın izniyle, 23
Haziranda kırmızı kartı da gösterecek. 
Hepinize teşekkür ediyorum, saygılarımı sunuyorum. (CHP
sıralarından alkışlar) 
BAŞKAN – Teşekkürler Sayın Topal.
ÖZGÜR ÖZEL (Manisa) – Sayın Başkanım, pek kısa bir söz
talebim var.
BAŞKAN – Görüşmeler tamamlansın Sayın Özel. 
ÖZGÜR ÖZEL (Manisa) – Peki efendim, tamam. 
BAŞKAN – Öneri üzerinde son söz, Adalet ve Kalkınma Partisi
Grubu adına Batman Milletvekili Ziver Özdemir’e aittir.
Buyurun Sayın Özdemir. (AK PARTİ sıralarından alkışlar) 
Süreniz üç dakika.
AK PARTİ GRUBU ADINA ZİVER ÖZDEMİR (Batman) – Sayın Başkan,
çok değerli milletvekilleri; Halkların Demokratik Partisinin Hasankeyf’le
ilgili verdiği grup önerisi hakkında söz almış bulunmaktayım. Yüce Meclisi
saygılarımla selamlıyorum.
Tabii “Hasankeyf ve Ilısu Barajı” deyince eğer işin
hakikatini ve gerçeğini konuşursak, ideolojik saplantıları bir kenara bırakarak
Türkiye'nin gerçekliğini ve Türkiye'de genel itibarıyla yapılan büyük
projelerin altyapısını ve sonuçlanmasını, nihayete erdirilinceye kadarki
sürecini eğer takip edersek Türkiye'de çok büyük eksikliklerin zaman içinde
olabildiğini hepimiz pekâlâ dile getirebiliriz. Biraz önceki arkadaşımız diyor
ki: “Ilısu Barajı’nı hemen kapatalım, Hasankeyf sular altında kalmasın.”
Elbette ki sular altında kalmasın Hasankeyf. Hasankeyf sular altında kalmıyor. 
SERPİL KEMALBAY PEKGÖZEGÜ (İzmir) – Kandırmayın insanları
ya!
ZİVER ÖZDEMİR (Devamla) – Şimdi, burada, 1954’te etüt
çalışmaları yapılan bir Hasankeyf, Ilısu projesi; 1982’de GAP projesi kapsamına
alınmış, projelendirilmiş bir Hasankeyf projesi ama yıllar içinde bugüne kadar
taşınıp AK PARTİ döneminde sadece ve sadece bu projeler üzerinde yapılan
kavgalarla, hiçbir zaman halkı dinlemeden ve gerçeklere hâkim olmadan, sadece
bu kürsülerde yapılan kavgalarla netice alınamaz. Türkiye'de Ilısu Barajı
bittiğinde, Türkiye'nin en büyük 4’üncü baraj projelerinden biridir ve
Türkiye'ye yaklaşık olarak 4,2 milyar kilovatsaat elektrik üretecek bir
hidroelektrik santralidir. Tabii, bunlarla beraber, Hasankeyf yıllar içinde, bu
on iki bin yıllık tarihiyle beraber, Sultan Süleyman Camisi’nin minaresi,
El-Rızık Camisi’nin minaresi, Eyyubi Camisi, Kale Orta Kapısı ve Zeynel Bey
Türbesi, Artuklu Hamamı ve İmam Abdullah Türbesi’yle beraber yani kısacası
“Aşağı Hasankeyf” diye tabir ettiğimiz o bütün tarihî eserler, hepsi yeni
yapılan Hasankeyf’e Türkiye’nin en büyük müzelerinden birisiyle taşındı. Geriye
kalan esas Hasankeyf, “saray” diye tabir ettiğimiz, “kale” diye tabir ettiğimiz
Hasankeyf’tir. Orada 300 civarında mağara, kilisesi, camisi, saraylar ve orada
günlük yaşanan, özellikle daha önce, 1960 ve öncesinde Hasankeyflinin yaşadığı
esas kale ve o tarihî eserler; hepsi muhafaza ediliyor. 
Başka bir şey: Hasankeyf’i koruma…
BAŞKAN – Buyurun Sayın Özdemir, sözlerinizi bağlayın.
ZİVER ÖZDEMİR (Devamla) – Teşekkür ediyorum.
Onun dışında da özellikle Batman Hasankeyf’in Dicle
kenarındaki o “kale” diye tabir ettiğimiz kaya yapısı çok yumuşak ve Dicle
Nehri’nin haşin suları her vurduğunda ve yaz geldiğinde güneşle beraber o
kayalarda çatlaklar… “Kale” yani “saray” diye tabir ettiğimiz yerin büyük bir
tehlike altında olduğunu yıllar içinde hepimiz müşahede ettik. Şu anda onunla
beraber…
SERPİL KEMALBAY PEKGÖZEGÜ (İzmir) – Kaleye bir şey olmuyor
değil mi!
ZİVER ÖZDEMİR (Devamla) – Önce bir Hasankeyf’e gidin,
Hasankeyf’te yaşayın; ondan sonra gelin. Burada Hasankeyf’le ilgili gerçekliği
görmeniz lazım. 
Halkın esas Hasankeyf’e sahip olduğu o dönemlerde buralarda
kimse o halka sahip çıkmadı.
SERPİL KEMALBAY PEKGÖZEGÜ (İzmir) – Utanç duyuyoruz sizden,
utanç.
ZİVER ÖZDEMİR (Devamla) – Halkın o dönemde “Gelin, yeni
başka bir proje yapalım…” 60’lı, 70’li, 80’li yıllarda kimse o projelere sahip
çıkmadı. AK PARTİ geldi, Türkiye’nin her tarafında yaptığı hizmetler gibi -en
büyük projelerinden birisi- onu da gerçekleştirdi. (AK PARTİ sıralarından
alkışlar) 
SERPİL KEMALBAY PEKGÖZEGÜ (İzmir) – Dünyanın utanç
projesidir, utanmalısınız.
ZİVER ÖZDEMİR (Devamla) – Biz burada şu anda…
(Mikrofon otomatik cihaz tarafından kapatıldı) 
BAŞKAN – Sayın Özdemir, lütfen bağlayın sözlerinizi.
Buyurun.
ZİVER ÖZDEMİR (Devamla) – Tamam Sayın Başkanım, teşekkür
ediyorum.
Özellikle yeni Hasankeyf’le ilgili de bir iki konuya
değinmeden geçmemem lazım. Yeni Hasankeyf; 900 civarında konutuyla beraber,
sosyal donatılarıyla beraber, müzeyle beraber, 50 yatak kapasiteli hastanesiyle
beraber, okulları, lisesi ve bütün sosyal donatısıyla beraber modern, aynı
zamanda o bölgenin coğrafi yapısını ve mimari yapısını bünyesinde barındıran
yeni bir kent Hasankeyf. Yeni kaleyle beraber de Türkiye’deki özellikle turizm
payını da Hasankeyf olarak, Hasankeyfliler olarak da inşallah alacaklar
diyorum. 
Ben tekrar teşekkür ediyorum, saygılar sunuyorum. (AK PARTİ
sıralarından alkışlar) 
ALİ KENANOĞLU (İstanbul) – Tarihe ve kültüre verdiğiniz
değer bu yani. 
BAŞKAN – Teşekkürler Sayın Özdemir. 
Halkların Demokratik Partisi Grubunun önerisini oylarınıza
sunuyorum: Kabul edenler… Etmeyenler… Öneri kabul edilmemiştir. 
Sayın Özel…
V.-
AÇIKLAMALAR (Devam)
32.-
Manisa Milletvekili Özgür Özel’in, Antalya Milletvekili Deniz Baykal’a ait
yasama dokunulmazlığının kaldırılması hakkındaki Cumhurbaşkanlığı tezkeresinin
Cumhurbaşkanlığına iadesine ilişkin açıklaması
ÖZGÜR ÖZEL (Manisa) – Sayın Başkan, biraz önce Başkanlığın
Genel Kurula sunuşları sırasında Cumhurbaşkanlığı İdari İşler Başkanlığından
gelen ve daha önce Sayın Genel Başkanımız Deniz Baykal hakkında bir fezleke
ileten İlgi (a) yazısı, fezlekenin geri çekilmesiyle ilgili “İlgi (b) yazısı”
diye söylenerek sunuş yapıldı. 
Tabii, Sayın Genel Başkanımızın bir fezlekesi söz konusu
olunca ve Cumhurbaşkanlığı geri çekiyor olunca haklı olarak görevini yapmakta
olan basın mensuplarından çok sayıda telefon alıyoruz. 
Ben Başkanlığınızdan ilgili yazışmaları talep ettim, uzman
arkadaşlarla da görüştük. Konu, yıllar önce Sayın Deniz Baykal’ın Halk TV’de
yayınlanan bir eserle ilgili olarak Fikir ve Sanat Eserleri Kanunu’yla ilgili
hakkında bir suç duyurusu yapılması, daha sonra o konuda dokunulmazlığı olduğu
için fezleke düzenlenmesi ancak şikâyetçi kişinin süresi içinde hak sahipliğini
belgeleyen belge ve bilgileri dosyaya sunmamasından dolayı davanın düşmesi,
bağlantılı olarak da Sayın Baykal’a ilişkin kovuşturma şartı
gerçekleşmediğinden tezkerenin geri çekilmesi söz konusu.
(Mikrofon otomatik cihaz tarafından kapatıldı) 
BAŞKAN – Buyurun. 
ÖZGÜR ÖZEL (Manisa) – Adalet Bakanlığının İlgi (b) yazısı
rutin bir işlem. Taraflar siyaseten son derece önemli isimler olunca siyaseti
takip eden arkadaşlardan “Acaba yapılan bir jest mi var, rutin dışı bir şey mi
var? Nasıl geri çekiliyor?” soruları var. Konu, rutin bir işlemdir, son derece
de anlaşılırdır. Talep eden basın mensuplarıyla da bunlar grubumuz tarafından
paylaşılacak. 
Açıklama şansı verdiğiniz için teşekkür ederim. 
BAŞKAN – Rica ederim. 
Teşekkür ederim Sayın Özel. 
VIII.-
ÖNERİLER (Devam)
A)
Siyasi Parti Grubu Önerileri (Devam)
3.-
CHP Grubunun, Grup Başkan Vekili Sakarya Milletvekili Engin Özkoç tarafından,
Çerkez sürgününde tüm yaşananların araştırılması amacıyla 21/5/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 21 Mayıs 2019 Salı günkü birleşiminde
yapılmasına ilişkin önerisi
BAŞKAN - Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
Türkiye
Büyük Millet Meclisi Başkanlığına
Danışma Kurulu 21/5/2019 Salı günü (bugün)
toplanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 
 Engin
Özkoç
 Sakarya
 Grup
Başkan Vekili
Öneri: 
Sakarya Milletvekili ve Grup Başkan Vekili Engin Özkoç
tarafından, “Çerkez sürgününde tüm yaşananların araştırılması” amacıyla
21/5/2019 tarihinde Türkiye Büyük Millet Meclisi Başkanlığına verilmiş olan
Meclis araştırma önergesinin (933 sıra no.lu) diğer önergelerin önüne alınarak
görüşmelerinin 21/5/2019 Salı günkü birleşimde yapılması önerilmiştir. 
BAŞKAN – Önerinin gerekçesini açıklamak üzere öneri sahibi,
Cumhuriyet Halk Partisi Grubu adına Sakarya Milletvekili Engin Özkoç
konuşacaktır. 
Buyurun Sayın Özkoç. (CHP sıralarından alkışlar)
Süreniz beş dakikadır. 
CHP GRUBU ADINA ENGİN ÖZKOÇ (Sakarya) – Sayın Başkan,
değerli milletvekili arkadaşlarım; hepinizi saygıyla selamlıyorum. 
Benim güzel ülkem Türkiye’me, benim ana vatanıma, ülkeme;
yaşamaktan gurur duyduğum, kardeşçe, hep beraber, ayrışmadan gurur duyduğum
ülkeme atalarımız tam yüz elli beş yıl önce bir sürgün değil, bir soykırım
neticesinde göç etmişler, Rus Çarlığı’yla yapılan bir savaşın kaybedeni
oldukları için sürgüne gönderilmişler. Gönderildikleri sürgünü kabul etmeyenler
“Osmanlı topraklarına gideceksiniz.” denilip teknelere -tekneler 50 kişiyi
alırken, 100 kişiyi alırken- 300 kişi, 400 kişi zorla bindirilerek yollarda
binlerce kişinin ölmesine, yok olmasına bilerek neden olmuşlardır. Çerkez
halkları; Adigeler, Şapsığlar, Kabartaylar -ben Abhaz’ım- Abhazlar, hepsi
çocuklarıyla beraber, kadınlarıyla beraber Karadeniz’in karanlık sularında yok
olup gitmişlerdir. Yıllarca, oradan göçen insanlarımızın çocukları
Karadeniz’den çıkan balıkları yememişlerdir çünkü onlar çocuklarının, atalarının
etlerini yediler diye. Böyle bir acı dünyada yaşanmıştır ama Çerkezler
tarafından da Abhazlar, Adigeler, Çeçenler, Şapsığlar tarafından da tam 1,5
milyon kişi Karadeniz’in sularında yok edilmek üzere sürülmüş ve bir soykırıma
muhatap olmuşlardır. Orada şimdi ata vatanım var, Abhazya. Tanıyan ülkeler var,
6’ya, 7’ye yakın ülke tanıyor ama gururla bahsediyoruz ki buradan, yüz yüze
Karadeniz’den baktığımızda bizi bu güzel ülkenin insanları kucakladılar, aç
bırakmadılar, bizi evsiz bırakmadılar, işsiz bırakmadılar. Evet, bugün Türkiye
Cumhuriyeti’nin bir grup başkan vekili olarak burada bulunuyorsam benim bu
güzel ülkemin insanları tarafından atalarımın yarasının sarılmasından
dolayıdır. 
Ama bir şey daha var, Abhazya orada, biz Rusların izni
olmadan Abhazya’ya gidemiyoruz, onların izni olmadan akrabalarımızı
göremiyoruz. Oysa Abhazya’da yaşayanların hepsinin yüzü Türkiye'ye dönük. Onlar
buradaki kardeşleriyle beraber görüşmek istiyorlar, beraber olmak istiyorlar.
Politikalar başkadır, ülkelerin politikaları vardır, bazen tanırsınız
tanımazsınız. Çok istiyoruz Abhazya’nın tanınmasını ama bu bir süreç
isteyebilir. Buna rağmen Adige bölgesi, Kabartay bölgesi, Şapsığ bölgesi, Çeçen
bölgesine gidip gelinildiği gibi, Abhazya’ya da -bizzat kara yoluyla oraya
gidilemediğinden- deniz yolunun açılması gerekiyor, hava yolunun açılması
gerekiyor. Bu, eğitim için şart, ulaşım için şart, kardeşlerin kucaklaşması
için şart. 
Hiçbir soykırımın arkasında hiçbirimiz duramayız. Bu
çatının altında olan bütün milletvekilleri bütün soykırımlara karşı birlikte
haykırmalıyız çünkü biz soykırımların ülkesi değil, soykırıma karşı olanların
ülkesi olarak, güçlü bir Türkiye olarak dünyada tanınmak zorundayız, aksi
takdirde kendi itibarımızı yok ederiz. O yüzden, bütün bu insanlarımızı kucaklayan
bu güzel ülkenin bir insanı olarak buradan, ana vatandan bir kez daha
sesleniyorum. Bu ülkelerde insanlar -benim ülkem olan ata vatanda- dua ederken
şöyle dua ederler: “Bütün büyük uluslar -Türkiye gibi- yaşasınlar, özgür
olsunlar, demokrasi içinde yönetilsinler ama bizim gibi küçük ulusları asla
unutmasınlar; ölümleri, soykırımları asla unutmasınlar çünkü insanların
özgürlüğü bunları unutmayanların sırtından yükselecek ve daha özgür bir dünya
olacak.”
Bunun için, buna sunacağınız katkı için şimdiden hepinize
teşekkür ediyor, saygılar sunuyorum. (CHP, HDP ve İYİ PARTİ sıralarından
alkışlar)
BAŞKAN – Teşekkürler Sayın Özkoç.
Öneri üzerinde söz sırası, İYİ PARTİ Grubu adına Aydın
Milletvekili Aydın Adnan Sezgin’e ait.
Buyurun Sayın Sezgin. (İYİ PARTİ sıralarından alkışlar)
Süreniz üç dakikadır. 
İYİ PARTİ GRUBU ADINA AYDIN ADNAN SEZGİN (Aydın) – Sayın
Başkan, değerli milletvekilleri; Çerkez sürgünü ve mezalimi tarihsel bir
gerçekliktir. Bu kesitte büyük acılar ve ızdıraplar yaşanmıştır. 1864 yılında
cereyan eden ve Çerkezlerin ana vatanlarından sürülmesiyle sonuçlanan hadiseler
büyük bir insanlık trajedisidir. Bu trajedinin uluslararası ve siyasi dengeler
açısından da çok önemli sonuçları olmuştur. Ancak, elbette, bugün, konunun
jeopolitik tahliline girmiyoruz ama biliyoruz ki insanlık tarihi boyunca
maalesef birçok örneğine rastlanmış olan böyle felaketlerin ve zulümlerin
bilimsel yöntem ve anlayışla araştırılması hem o acıları yaşayan nesillere ve
tarihe karşı kaçınamayacağımız bir vazife hem bugün o acıları çeken nesillerin
vârisi olanlara karşı bir ödev hem de gelecekte benzer olayların yaşanmasının
önlenmesi için bir vecibedir. Türkiye, geçmişte yaşanan insani dramların
tarihçiler ve ilgili diğer uzmanlar tarafından arşivlere, tanıklıklara, sözlü
tarih materyalleri dâhil tüm vesikalara dayanarak, bilimsel yöntemler
kullanılarak en ayrıntılı şekilde incelenmesi ve gerçeklerin ortaya çıkarılması
yönünde sağlam, haklı ve adil bir tutum izleyegelmiştir. 
Evet, tarihsel gerçekleri kendi dönemsel koşulları bağlamında
açığa çıkarmak ve hakikati ortaya koymak, o tarihte cereyan eden olaylarla
ilgili olarak sorumluluk üstlenmiş özne, mağdur veya tanık olmuş topluluk ve
ülkelerin özel çabalarını gerektiren bir mesuliyettir. Bunun ötesinde, bu tür
çalışmalar tüm insanlığa hizmet anlamını taşır. 19’uncu yüzyıl Çerkez
sürgünleri ve Çerkezlerin gördükleri zulüm ulusal tarihimizin bizatihi bir
parçasıdır ve bu konuda hakikate ışık tutmak üzere icap eden tüm sorumluluğu
üstlenmemiz elzemdir. Bu trajedinin Osmanlı Meclis-i Mebusan arşivlerinde ve
ilgili diğer ülkelerin arşivlerinde gerçekleştirilecek bilimsel araştırmalar
yoluyla açığa çıkarılması hem bizim için hem de uluslararası camia için ciddi
bir kazanım olacaktır. 
(Mikrofon otomatik cihaz tarafından kapatıldı)
BAŞKAN – Buyurun Sayın Sezgin, sözlerinizi bağlayın lütfen.
AYDIN ADNAN SEZGİN (Devamla) – Teşekkür ederim Sayın
Başkan.
Rusya’nın da bu konuda ortak bir bilimsel çalışma
gerçekleştirme fikrini kabul edebileceğini tahmin ediyorum. Meclisimize sunulan
bu teklif gayet anlamlı, yararlı ve yerinde bir tekliftir. Türkiye Büyük Millet
Meclisi çatısı altında oluşturulacak bir araştırma komisyonunun gerçekleri
ortaya çıkarmayı amaçlayan bir bilimsel çalışma için gereken koşulların tesis
edilmesine önemli katkı sağlayacağına inanıyoruz. Böyle bir çalışma yetkisiz
yargılamalar yapmak yerine gerçeğin tespitine ve tanımına katkı sağlayacaktır,
bunun için teklifi olumlu buluyoruz. Bu tarihsel dönem üzerinde bilimsel olan
veya olmayan çeşitli çalışmalar gerçekleştirilmiştir ancak konu bütünüyle
tüketilmemiştir. 
(Mikrofon otomatik cihaz tarafından kapatıldı)
AYDIN ADNAN SEZGİN (Devamla) – Bitiriyorum.
BAŞKAN – Buyurun, bağlayın lütfen. 
AYDIN ADNAN SEZGİN (Devamla) – Soruna bilimsel bir yöntemle
yaklaşılmasını esas alacak böyle bir çalışma doğruyu yanlıştan ayırt etmemizi
de temin edecektir. Bilimselliği ilke edinen bir anlayış çerçevesinde
gerçekleştirileceği düşüncesiyle bu araştırma önergesine gereken desteğin
sağlanmasını temenni ediyoruz. 
Genel Kurulu saygıyla selamlıyorum. (İYİ PARTİ sıralarından
alkışlar)
BAŞKAN – Teşekkürler Sayın Sezgin.
Öneri üzerinde söz sırası Halkların Demokratik Partisi
Grubu adına İzmir Milletvekili Serpil Kemalbay Pekgözegü’ye ait.
Buyurun Sayın Kemalbay Pekgözegü. (HDP sıralarından
alkışlar)
Süreniz üç dakikadır. 
HDP GRUBU ADINA SERPİL KEMALBAY PEKGÖZEGÜ (İzmir) –
Teşekkür ederim Sayın Başkan.
Değerli arkadaşlar, ben, sözlerime başlarken bu
Parlamentonun bir üyesi olan sevgili Leyla Güven’i selamlayarak başlamak
istiyorum ve yine daha önceki dönem milletvekillerimiz sevgili Sebahat Tuncel,
Selma Irmak ve Dilek Öcalan’ı da buradan sevgiyle kucaklayarak, selamlayarak
başlamak istiyorum. Onlar açlık grevinin 6’ncı ayındalar, Leyla Güven 6 ayı
aştı, diğer arkadaşlarımız 6’ncı aya yaklaştı. 30 arkadaşımız zindanlarda, ölüm
orucunda, 3 bin tutsak da yine 6 aya yaklaşan bir süredir açlık grevindeler. 
Şimdi burada tarihsel bir trajediyi konuşuyoruz, ben
buradan bütün Parlamento üyelerine seslenmek istiyorum: Biz burada 3 bini aşkın
insanın ölümünü seyretmek için mi bulunuyoruz? Adalet Bakanı bir açıklama
yaptı… Hukuk neden uygulanmıyor, neden inatlaşıp, yasaya uyulmayıp, Anayasa’ya
uyulmayıp Kürt halkının evlatları zindanda ölüme gönderilmek isteniyor? 
ÜMİT YILMAZ (Düzce) – Terör! Terör!
METİN NURULLAH SAZAK (Eskişehir) – Terör!
SERPİL KEMALBAY PEKGÖZEGÜ (Devamla) - Size soruyorum: Yüz
elli beş yıl geçtikten sonra mı bu hukuksuz, adaletsiz, vicdansız, ahlaksız
politikayı lanetleyeceğiz? Gelin, şimdi hep birlikte lanetleyelim; gelin, şimdi
hep birlikte Hükûmeti hukuka davet edelim, cezaevlerindeki bu açlık grevlerinin
son bulması için hemen, derhâl harekete geçelim diyorum. 
ERKAN AKÇAY (Manisa) – Açlık grevlerini PKK yaptırıyor, o
yüzden lanetliyoruz yani insanlık dışı bir iş.
SERPİL KEMALBAY PEKGÖZEGÜ (Devamla) – Arkadaşlar,
milletvekilleri, size sesleniyorum: Bakın, 21 Mayıs 1864’te bir soykırım
yaşandı, Çerkez soykırımı yaşandı, bazıları buna “tehcir” diyor, “sürgün”
diyor. Hayır, arkadaşlar, bir kişi bir memleketten başka bir memlekete
gönderilmedi; 1,5 milyonu aşkın insan tehcir edildi ve yollarda katledildi yani
aslında kimliksel olarak, dilsel olarak, kültürel olarak, coğrafi olarak bir
toprak bir halktan temizlendi ve milyonlarca insan 40’a yakın başka ülkeye
gönderildi. Bunun adı “kültürel temizlik”tir, “tehcir”dir, “soykırım”dır. Bu
soykırım yaşandı ve biz bu soykırımı kabul etmek durumundayız ama tarihsel
gerçeklerle yüzleşerek bunu yapalım; burada günah çıkartmak için sadece “Evet,
yüz elli beş yıl önce 500 bin insan öldü.” diyerek işin içinden çıkmayalım,
gelin biraz yüzleşelim ve yüzleşerek, tamir ederek, onararak, yeni bir yaşamı
kurarak bu işi geleceğe taşıyalım. 
Bakın, biz de aynı hatayı yapmışız…
(Mikrofon otomatik cihaz tarafından kapatıldı) 
BAŞKAN – Buyurun, bağlayın sözlerinizi Sayın Kemalbay.
SERPİL KEMALBAY PEKGÖZEGÜ (Devamla) – …Kurtuluş Savaşı’nda
birlikte, eşit ve özgür bir yaşam için mücadele eden Çerkezler de eşit ve özgür
yaşamdan pay alamamışlar. Hatırlarsınız, Çerkez Ethem, bu mücadelenin
içerisindeyken kriminalize edilerek tarihsel olarak mahkûm ediliyor ve Çerkez
halkının buradaki, bu mücadele içerisindeki payı yok sayılıyor. Bunu atlayarak
bugünü anamayız.
Vatandaşlık tanımının, ülkedeki tüm kültür, kimlik, din ve
inançların kendilerini özgürce ifade edebilmesini sağlayacak biçimde
düzenlendiği, demokratik ve kültürel hakların güvence altına alındığı, temel
insan haklarını koruyan ve geliştiren sivil ve demokratik bir anayasayı
tartışmadan biz Çerkez soykırımını konuşamayız çünkü örneğin, bu topraklarda
Çerkezlerin nerelere sürgün edildiğini konuşmuyoruz. Bu topraklarda Çerkezler
sürgün edilmedi mi? Arşivleri çıkaralım ve bunları tartışalım. Çerkez halkının
talepleri var, Çerkez halkının taleplerini konuşalım. 
(Mikrofon otomatik cihaz tarafından kapatıldı) 
MUSTAFA HİDAYET VAHAPOĞLU (Bursa) – Onlar Türkiye'ye sürgün
edildi Hanımefendi, tarih oku biraz.
BAŞKAN – Sözlerinizi bağlayın lütfen Sayın Kemalbay.
SERPİL KEMALBAY PEKGÖZEGÜ (Devamla) – Örneğin Çerkezlerin
yaşadığı soykırımın tanınması, sürgün bir halk olarak çifte vatandaşlık hakkı
tanınması, Abhazya’ya doğrudan ulaşımın sağlanması başta olmak üzere,
Çerkezlerin ana yurda dönme istemlerine kulak verebiliriz. Devlet desteğinin
sağlanması ve Çerkezlerin yaşadığı sorunların çözümüne dair çalışmalar
yapabiliriz. Bunları neden yapmıyoruz? 
Değerli arkadaşlar, Çerkez halkının soykırımı 20 Mayıs 2011
tarihinde ilk Gürcistan tarafından tanındı. Biz de Çerkez halkına yönelik
yapılan bu soykırımı tanıyarak ve Çerkez halkının Türkiye'deki varlığını,
demokratik, eşit bir şekilde, özgür bir şekilde kendi dilini, kimliğini
yaşayarak var olmasını tanıyarak aslında bu süreci onarabiliriz ve birlikte
ortak bir vatanda da yaşayabiliriz. 
Teşekkür ediyorum. (HDP sıralarından alkışlar) 
BAŞKAN – Teşekkürler Sayın Kemalbay.
MUHAMMET EMİN AKBAŞOĞLU (Çankırı) – Sayın Başkan…
BAŞKAN – Sayın Akbaşoğlu, öneri üzerindeki görüşmeleri
tamamladıktan sonra, oylama yaptıktan sonra söz vereceğim.
Öneri üzerinde son söz, Adalet ve Kalkınma Partisi Grubu
adına Şanlıurfa Milletvekili Halil Özşavlı’ya ait.
Buyurun Sayın Özşavlı. (AK PARTİ sıralarından alkışlar) 
Süreniz üç dakikadır.
AK PARTİ GRUBU ADINA HALİL ÖZŞAVLI (Şanlıurfa) – Sayın
Başkan, değerli milletvekilleri; hepinizi saygıyla selamlıyorum. 
155’inci yılında Çerkez sürgünüyle ilgili olarak Cumhuriyet
Halk Partisi tarafından verilmiş olan araştırma önergesi üzerinde konuşmak
üzere söz almış bulunmaktayım. Sözlerime başlamadan önce şu ayrımı ortaya
koymak istiyorum: Çerkezler milattan önce 6’ncı yüzyıldan beri Kafkasya’da
yaşıyorlardı. Ruslar Korkunç İvan döneminde yani 1560’lardan itibaren
Kafkasya’yı ele geçirmeye başladı ve orada zaten var olan bir halkı sürüp
katlettiler, denizlerde ölmelerine sebep oldular. 1915’te yaşananlar veyahut da
bazı hatiplerin provoke ederek benzetmeye çalıştığı olaylar –Birinci Dünya
Savaşı’nda olsun- Türkiye Cumhuriyeti toprağı üzerinde bölücü, ayrılıkçı
faaliyetler üzerinden yeni bir devlet yaratmakla aynı şey değildir. Bu ayrımı
bir kere ortaya koymamız gerekiyor. 
“Çerkezler” deyince genel olarak Kabardey, Abzeh, Bjeduğ, Şapsığ,
Besleney, Çemguy gibi boylardan oluşan Adigelerden bahsediyoruz ve az evvel
bahsettiğim üzere Azak Denizi’ni Karadeniz’e bağlayan Kırım Boğazı’ndan
Gürcistan’a kadar uzanan ve “Kafkasya” diye anılan bölgenin kıyı şeridinde
yaşıyor idi Çerkezler. Osmanlı Devleti 1479’dan itibaren yani Fatih döneminde
Kafkasya’da hüküm sürmeye başladı ancak 19’uncu yüzyılın ortalarından itibaren
bölge elimizden çıkmaya başladı ve Ruslar üç yüzyıldır hayal ettikleri
Kafkasya’yı ele geçirip sıcak denizlere ulaşma politikaları çerçevesinde
Kafkasya’daki Müslüman halkı sürgüne göndermeye, Kafkasya’yı
Müslümansızlaştırmaya karar verdiler. 1862-1864 yıllarında yoğun bir şekilde
Kafkasya’da Ruslar ile Kafkas halkları arasındaki mücadeleler başladı ve
maalesef 21 Mayıs 1864 de o kanlı günü, o kanlı süreci sembolize eden tarih
olarak Çerkezlerin yüreğine ve beynine nakşedildi. 
27 Temmuz 1864’te Kafkasya Genel Valisi Mihail, 1567
yılında Çar IV. İvan’ın başlatmış olduğu Kafkasya-Rus savaşlarının bittiğini
belirtiyordu, üç yüzyıldan bahsediyordu. 
Sayın milletvekilleri, bu konuyla ilgili olarak sayısız
araştırma mevcuttur. 
(Mikrofon otomatik cihaz tarafından kapatıldı) 
BAŞKAN – Buyurun Özşavlı, sözlerinizi bağlayın lütfen. 
HALİL ÖZŞAVLI (Devamla) – Benim kendi şahsi arşivimde 2 binden
fazla belge vardır İngiliz arşivinden. Bugün İngiliz arşivinde “Circassian” ya
da “Çerkez” yazdığınız zaman binlerce belge çıkmaktadır. Osmanlı arşivinden,
arşivin kendi yayınlarından olmak üzere, 2 cilt olarak Kafkas Göçleri -birinci
cilt 586 sayfa, ikinci cilt 450 sayfa- eseri 2012 tarihinde çıkmıştır. Aynı
zamanda, rahmetli Hasan Celal Güzel’in yönetiminde olan Yeni Türkiye Stratejik
Araştırma Merkezi 11 cilt hâlinde “Kafkasya Özel Sayısı” diye bir eser
yayınlamıştır. Bu eserde de onlarca makale vardır ve binlerce belgeden
alıntılanmış bilgiler vardır. İngiliz arşivlerinde sayısız rapor vardır bununla
ilgili fakat bizim en çok faydalandığımız yazışmalar Trabzon konsolos
raporlarıdır. Bunlar el yazısıyla yazılmıştır, araştırmacıyı biraz zorlar çünkü
her konsolosun kendi el yazısı vardır. Bu yıllara ait en önemli bilgileri
buradan temin edebiliyoruz. 
BAŞKAN – Sayın Özşavlı, sözlerinizi bağlayın lütfen. 
HALİL ÖZŞAVLI (Devamla) – Sözlerimi bitirirken, yüz elli
beş yıl önce yaşanan bu elim hadiseden ötürü Çerkez halkının yanında
olduğumuzu, o dönem hayatını kaybedenleri saygıyla, rahmetle andığımızı ifade
etmek istiyorum.
Saygılar sunuyorum. (AK PARTİ sıralarından alkışlar)
BAŞKAN – Teşekkürler Özşavlı.
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) – Yoklama talebimiz var.
BAŞKAN – Yoklama talebi var.
Sayın Özel, Gürer, Girgin, Adıgüzel, Kılıç, Hakverdi, Kaya,
Özcan, Şevkin, Hancıoğlu, Zeybek, Bingöl, Arı, Şener, Keven, Şahin, Özel,
Erkek, Çelebi, Bakırlıoğlu.
Yoklama için üç dakika süre veriyorum ve süreyi
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma Saati:18.01
ÜÇÜNCÜ OTURUM
Açılma Saati: 18.11
BAŞKAN: Başkan Vekili Mithat SANCAR
KÂTİP ÜYELER: İshak GAZEL (Kütahya),
Emine Sare AYDIN YILMAZ (İstanbul) 
----- 0 -----
BAŞKAN – Türkiye Büyük Millet Meclisinin 80’inci
Birleşiminin Üçüncü Oturumunu açıyorum.
III.- YOKLAMA
BAŞKAN – Cumhuriyet Halk Partisi grup önerisinin
oylamasından önce istem üzerine yapılan yoklamada toplantı yeter sayısı
bulunamamıştı. 
Şimdi yoklama işlemini tekrarlayacağım.
Yoklama için iki dakika süre veriyorum ve yoklama işlemini
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır, görüşmelere
kaldığımız yerden devam ediyoruz.
VIII.-
ÖNERİLER (Devam)
A)
Siyasi Parti Grubu Önerileri (Devam)
3.-
CHP Grubunun, Grup Başkan Vekili Sakarya Milletvekili Engin Özkoç tarafından,
Çerkez sürgününde tüm yaşananların araştırılması amacıyla 21/5/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 21 Mayıs 2019 Salı günkü
birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi Grubunun önerisini
oylarınıza sunuyorum: Kabul edenler... Etmeyenler... Kabul edilmemiştir. 
MUHAMMET EMİN AKBAŞOĞLU (Çankırı) – Sayın Başkan…
BAŞKAN – Sayın Akbaşoğlu, buyurun.
MUHAMMET EMİN AKBAŞOĞLU (Çankırı) – Biraz evvel yapılan
konuşmaya istinaden söz istemiştim, siz de oylamadan sonra vereceğinizi ifade
etmiştiniz. 
Şunu ifade etmek isterim ki: Türkiye Cumhuriyeti devleti
bütün vatandaşlarının temel hak ve özgürlüklerini esas alan bir hukuk
devletidir. Türkiye’nin cezaevlerinde tutsak bulunmamaktadır. Bağımsız ve
tarafsız yargı tarafından yargılama süreci çerçevesinde Türkiye’nin
cezaevlerinde tutuklu ve hükümlü bulunmaktadır. Bunun kayıtlara geçmesini
istedim. 
Teşekkür ederim. 
BAŞKAN – Teşekkürler Sayın Akbaşoğlu. 
İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.

Değerli milletvekilleri, salonda uğultu var, yoklama işlemi
tamamlandı, artık başka bir oy vermeye gerek yok ve sessizliği sağlarsak
görüşmelere sağlıklı bir biçimde devam etme imkânımız olur. 
Önergeyi okutuyorum: 
VII.-
BAŞKANLIĞIN GENEL KURULA SUNUŞLARI (Devam)
B)
Önergeler
1.-
Çanakkale Milletvekili Muharrem Erkek’in (2/830) esas numaralı 298 sayılı
Seçimlerin Temel Hükümleri ve Seçmen Kütükleri Hakkında Kanunda Değişiklik
Yapılması Hakkında Kanun Teklifi’nin doğrudan gündeme alınmasına ilişkin
önergesi (4/30)
Türkiye Büyük Millet
Meclisi Başkanlığına
19/7/2018 tarih ve (2/830) esas numarası ile Başkanlığınıza
gelen ve tarafımdan verilen 298 sayılı Seçimlerin Temel Hükümleri ve Seçmen
Kütükleri Hakkında Kanun’da Değişiklik Yapılması Hakkında Kanun Teklifi’yle
ilgili olarak Türkiye Büyük Millet Meclisi İçtüzüğü’nün 37’nci maddesine göre
işlem yapılması için gereğinin yapılmasını bilgilerinize arz ederim. 
Saygılarımla. 
 Muharrem
Erkek
 Çanakkale
BAŞKAN – Teklif sahibi Muharrem Erkek söz talebinde
bulunmuştur, kendisine söz veriyorum. 
Buyurun Sayın Erkek. (CHP sıralarından alkışlar) 
Süreniz beş dakikadır. 
MUHARREM ERKEK (Çanakkale) – Sayın Başkan, değerli milletvekilleri;
yüce Meclisi saygıyla selamlıyorum. 
Öncelikle, değerli milletvekillerimiz Sayın Mehmet Doğan
Kubat ve Sayın İlhan Kesici’ye ve ailelerine başsağlığı diliyorum. 
Kanun teklifimi Genel Kurula arz etmeden önce bugün Sayın
Utku Çakırözer’in Meclisimizle paylaştığı bir konuya değinmek istiyorum.
Biliyorsunuz, Cumhuriyet gazetesi davasında aynı iddianame, aynı dosya, aynı
dava, aynı kanun maddeleri, birden fazla sanık. Aynı maddeden sanıkların bir
kısmı beş yıldan fazla ceza aldı, bir kısmı beş yıldan az aldı. Beş yıldan az
alanlar cezaevinde, istinafta kesinleştiği için. Beş yıldan çok alanların
dosyası Yargıtayda ama onlar dışarıda. Eğer Yargıtay bu dosyayı, bu davayı
esastan bozarsa beş yıldan çok ceza alanlar beraat edecek, az alanlar cezaevinde
yattıklarıyla kalacak mı? Kalmamalı. Bu konuda Adalet Bakanlığının bir çalışma
yürüttüğünü düşünüyoruz. Yargıtay Başkanı da bu konuya değindi. Burada aynı
dosyadaki sanıklar için bir düzenlemeyi Genel Kurul mutlaka ivedilikle yapmalı
yoksa giderilmesi imkânsız mağduriyetlere bizzat biz sebebiyet vermiş olacağız.

Değerli milletvekilleri, kanun teklifimizde şunu arz
ediyoruz, diyoruz ki: Siyasi partiler demokrasinin vazgeçilmez unsuruysa eğer
ve demokrasinin temeli de seçimlerse gelin seçim süreçlerinde adaleti
sağlayalım. Anayasa’nın 79’uncu maddesinde vurgulandığı gibi, seçimlerin
başlangıcından bitimine kadar seçimlerin dürüstlüğü çok önemli. Bunu sağlamakla
yükümlü Yüksek Seçim Kurulu. Biz de diyoruz ki: Yüksek Seçim Kurulundan bir
temsilcinin başkanlığında RTÜK ve TRT’den de bir temsilcinin olduğu, Mecliste
grubu bulunan siyasi partilerin temsilcilerinden oluşan bir eşitlik kurulu
oluşturalım çünkü seçim süreçlerinde büyük adaletsizlikler yaşanıyor. Maalesef,
TRT’de iktidar partisi ayda elli saat yer alırken muhalefetten bir parti bir
saat ya da otuz dakika alabiliyor. Biz seçim süreçlerinde adaleti sağlayamazsak
eğer –ki bugün seçim güvenliğinin dahi ciddi tartışıldığı bir dönemdeyiz-
demokrasiyi tüm kurum ve kurallarıyla maalesef oturtamayız. Onun için bu siyasi
propaganda eşitlik kurulunu gelin gündeme alalım, kırmızı bültende yerini
alsın, daha sonra ayrıntılı bir şekilde uzun uzun tartışalım. Bizim mücadelemiz
demokrasi mücadelesi. Bakın, bugün geldiğimiz noktada TRT özerk olmalı,
bağımsız olmalı, tarafsız olmalı ama olamıyor. Anadolu Ajansı özerk olmalı,
bağımsız olmalı ama seçimlerden sonra bir kararnameyle Cumhurbaşkanlığına
bağlandı, öncesinde de başbakan yardımcısına bağlıydı. Ama özerk olmalı bu
kurumlar. Başka türlü o eşitliği, adaleti sağlayamayız. Bizim yükümlülüğümüz
bu. 31 Mart gecesi Anadolu Ajansının veri akışını durdurduğu saatleri yaşadık.
Bunlar olmamalı, bunlar doğru olmamalı. Seçimlerde dürüstlük esassa, eşitlik
esassa… Ki seçimlere hep ne diyoruz? Yüksek Seçim Kurulunun denetiminde ve
gözetiminde seçimleri kim yapar? Siyasi partiler yapar seçimleri, seçimlerde
siyasi partiler yarışır. Siyasi partiler arasında eşitlik ve adalet yoksa
hiçbir şey yok demektir. 
İki gün önce 19 Mayısı hep birlikte kutladık.
Cumhuriyetimizin kuruluşundaki en önemli adımdır 19 Mayıs. Anadolu Ajansı niçin
kurulmuştu? Anadolu Ajansı Meclisin kurulmasından önce o bağımsızlık ve
demokrasi mücadelesini ve Türkiye Büyük Millet Meclisinin sesini dünyaya
duyurmak için kurulmuştu. Ama bugün maalesef iktidarın elinde bir manipülasyon
aracına dönüştü. 19 Mayısın 100’üncü yılını kutladığımız günlerde bizim
görevimiz, cumhuriyeti kuran kadrolara karşı sorumluluğumuz Türkiye
Cumhuriyeti’ni demokrasiyle taçlandırmaktır. Demokrasiyle gelin taçlandıralım
cumhuriyeti, bunun için mücadele edelim, göreceksiniz her şey çok güzel olacak.
Teşekkür ediyorum, saygılarımı sunuyorum. (CHP sıralarından
alkışlar)
BAŞKAN – Teşekkürler Sayın Erkek.
Önergeyi oylarınıza sunuyorum: Kabul edenler… Etmeyenler…
Önerge kabul edilmemiştir.
Değerli milletvekilleri, alınan karar gereğince denetim
konularını görüşmüyor ve gündemin “Kanun Teklifleri ile Komisyonlardan Gelen
Diğer İşler” kısmına geçiyoruz.
1’inci sırada yer alan, Nevşehir Milletvekili Mustafa
Açıkgöz ve Adalet ve Kalkınma Partisi Grup Başkan Vekili İstanbul Milletvekili
Mehmet Muş ile 65 Milletvekilinin Kapadokya Alanı Hakkında Kanun Teklifi ile
Millî Eğitim, Kültür, Gençlik ve Spor Komisyonu Raporu’nun görüşmelerine
kaldığımız yerden devam ediyoruz.
IX.-
KANUN TEKLİFLERİ İLE KOMİSYONLARDAN GELEN DİĞER İŞLER
A)
Kanun Teklifleri
1.-
Nevşehir Milletvekili Mustafa Açıkgöz ve Adalet ve Kalkınma Partisi Grup
Başkanvekili İstanbul Milletvekili Mehmet Muş ile 65 Milletvekilinin Kapadokya
Alanı Hakkında Kanun Teklifi (2/1811) ile Millî Eğitim, Kültür, Gençlik ve Spor
Komisyonu Raporu (S. Sayısı: 56) (x)
BAŞKAN – Komisyon? Yerinde.
16/5/2019 tarihli 79’uncu Birleşimde İç Tüzük’ün 91’inci
maddesine göre temel kanun olarak görüşülen 56 sıra sayılı Kanun Teklifi’nin
ikinci bölümünde yer alan 6’ncı maddesinin önerge işleminde kalınmıştı. 
Şimdi, 6’ncı madde üzerinde önerge işlemine geçeceğiz.
Madde üzerinde iki adet önerge vardır, önergeleri aykırılık
sırasına göre işleme alacağım.
Türkiye Büyük Millet
Meclisi Başkanlığına
Görüşülmekte olan “Kapadokya Alanı Hakkında Kanun
Teklifinin” 6’ncı maddesinin teklif metninden çıkarılmasını arz ve teklif
ederim.
 Enez Kaplan  Bedri Yaşar Yasin
Öztürk
 Tekirdağ Samsun Denizli
 Fahrettin Yokuş Muhammet Naci Cinisli
 Konya  Erzurum
BAŞKAN – Komisyon önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
EMRULLAH İŞLER (Ankara) – Katılmıyoruz Sayın Başkan.
BAŞKAN – Önerge hakkında Konya Milletvekili Fahrettin Yokuş
konuşacaktır.
Buyurun Sayın Yokuş. (İYİ PARTİ sıralarından alkışlar)
Süreniz beş dakikadır.
FAHRETTİN YOKUŞ (Konya) – Sayın Başkan, değerli
milletvekilleri; yüce Meclisi saygıyla selamlıyorum.
Çerkez katliamının 155’inci, Kırım sürgün ve katliamının
75’inci yılında, hayatını kaybeden soydaşlarımıza ve dindaşlarımıza bir kez
daha Allah’tan rahmet diliyorum. 
Değerli milletvekilleri, önceki gün Çin’de seyahat hâlinde
bulunan Dışişleri Bakan Yardımcısının Çin Hükûmetiyle yaptığı görüşmelerde Doğu
Türkistan’da yaşayan Müslüman Türklerle ilgili “terörist” yakıştırmasını yapmış
olmasını esefle kınıyorum. Çin’in işgal altındaki Doğu Türkistan Türklerine
yaptığı zulümlerin hangi boyutlara ulaştığını bütün dünya görüyor ve duyuyor
ancak bir tek Türkiye ve Türk Hükûmeti görmüyor ve duymuyor. Çin’de bugün şu
ramazanda Müslümanlar oruçlarını tutmak imkânına sahip bile değiller. Camilerin
üçte 1’i yıkılmış durumda ve 3 milyon Müslüman Türk kamplarda yaşamaya
zorlanmış bulunmaktadır. Hükûmetimizin ya da Türkiye Cumhuriyeti devletini
yönetenlerin anlamadığı bir şey var: Doğu Türkistan şu anda Çin işgali altında.
Bu işgale karşı çıkmak Çin devletinin toprak bütünlüğünü zedelemez, tam tersi
Müslüman Doğu Türkistanlılara sahip çıkmak hem insani hem vicdani bir görevdir.
Bu çağrımızı bir kere daha buradan ifade etmek istiyorum. 
Değerli milletvekilleri, geçtiğimiz hafta içerisinde yüce
Meclisimizde hoş olmayan bir tartışma yaşanmıştı. Sayın Meclis Başkanımızla
ilgili İYİ PARTİ İstanbul Milletvekilimizin sözlerinden hareketle burada ciddi
tartışmalar olmuş, sonunda da Sayın Meclis Başkanımız Genel Kurula inerek
kendisini savunmuştur. Ve sonunda daha önemli bir şey olmuştur: Geçmişte
söylediklerini inkâr eden Sayın Meclis Başkanı… Sanki bizim sayın
milletvekilimiz iftira etmiş gibi, AK PARTİ Grubunun sayısal üstünlüğüyle çok
güzel bir ceza verdiniz. Şimdi, bu cezayı veren AK PARTİ Grubuna soruyorum ve
diyorum ki: Sayın Mustafa Şentop’un, bir televizyon programındaki şu sözlerini
kabul ediyor ve içselleştiriyorsanız başka düşüneceksiniz, hayır diyorsanız,
ona göre harekete geçeceksiniz. Sayın Şentop diyor ki: “Biz cemaate yabancı
değiliz. 70’li yıllardan beri hoca efendinin kasetlerini dinleyip yazılarını
okuyarak yetişmiş insanlarız biz. Fikirlerini, reflekslerini, düşüncelerini,
hangi konuda neler düşündüklerini bilecek yaştayız biz. Cemaat dediğimiz AK
PARTİ’den yalıtılmış bir yapı değil, bunların zaten çok büyük bir kısmı AK
PARTİ’li, bizim teşkilatlarımızda görev alan insanlar.” Anlaşıldı mı? Yani
bakın ne güzel ama aynı Meclis Başkanımız altı yıl önce söylediği bu sözleri bu
kürsüde tamamen inkâr etti.
EROL KAVUNCU (Çorum) – Tam bir provokatörsün.
FAHRETTİN YOKUŞ (Devamla) – “İlişkim yok, kenarından
geçmedim.” daha devam edeyim. Cemaatin dershanesinde bir evladı maşallah 100
üzerinden 100 puan alıyor. Zevkle diyor ki Sayın Şentop: “Benim evladım çok
başarılı, 100 üzerinden 100 aldı.” Ne güzel değil mi? 
Şimdi efendiler, Sayın Meclis Başkanımız, sık sık yabancı
misyon şeflerini Mecliste ağırlayacak, yabancı misyon şeflerine de en çok
gösterilecek yer FETÖ’cü hainlerin bombaladığı yer, yıkık. Acaba onu
gösterirken ne diyecek? Vallahi, bir gün denk gelirse karşısına geçmek isterim:
Yahu Sayın Meclis Başkanım, acaba ne diyorsun bu işe? Şimdi, şunu demeye
çalışıyorum… Zamanım bitmiş.
(Mikrofon otomatik cihaz tarafından kapatıldı)
BAŞKAN – Sözlerinizi bağlayın Sayın Yokuş.
FAHRETTİN YOKUŞ (Devamla) – Sayın Başkanım…
BAŞKAN - Buyurun.
FAHRETTİN YOKUŞ (Devamla) – Ey AK PARTİ’liler, gelin Allah
aşkına, şu FETÖ’yle bir yüzleşin. Allah aşkına gelin, damarlarınıza kadar
girmiş olan FETÖ zehrinden kurtulmak için bir yüzleşin ve yüzleşirken de bu
vesileyle şunu yapalım: Siyasi kanadına dokunamadığınız -hani size
dokunamıyoruz ya- haksız yere yatan, hâlâ bekleyen 18 bin mağdur, beraat etmiş
insanlarımızı, askerî okullardan atıp onları damgaladığımız çocuklarımızı,
sendikaya üye oldu diye attığımız insanları da kurtaralım. Eğer bunu
yapmazsanız, bakın, biz hep size hatırlatacağız yani şu gölgeniz gibi sizi
takip eden FETÖ’cü yaklaşımlarınızla, geçmişte yaptıklarınızla bir hesaplaşın,
yüzleşin, bu işi burada bitirelim, mazlumları da kurtaralım; FETÖ’ye bulaşmış
ne kadar alçak varsa da hesabını soralım diyorum.
Teşekkür ediyorum. (İYİ PARTİ sıralarından alkışlar) 
BAŞKAN – Teşekkürler Sayın Yokuş.
EROL KAVUNCU (Çorum) – Ben de size terbiyesizliğinizi
hatırlatacağım sürekli. 
BAŞKAN – Lütfen, değerli milletvekilleri...
Sayın Akbaşoğlu, buyurun.
V.-
AÇIKLAMALAR (Devam)
33.-
Çankırı Milletvekili Muhammet Emin Akbaşoğlu’nun, Konya Milletvekili Fahrettin
Yokuş’un 56 sıra sayılı Kanun Teklifi’nin 6’ncı maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
MUHAMMET EMİN AKBAŞOĞLU (Çankırı) – Değerli
milletvekilleri, hakikaten talihsiz bir konuşmayı, ilgisiz ve alakasız bir
şekilde konudan konuya atlayarak hiçbir şekilde bağlamında olmayan bir
konuşmayı dinledik. 
Sayın Meclis Başkanımız o gün muhatabına gerekli
açıklamayı, cevabı burada net bir şekilde ortaya koydu. 1985 yılından beri
FETÖ’yü iyi tanıdığını ve onlarla da mücadele ettiğini hiçbir tereddüde mahal
bırakmayacak şekilde örnekleriyle burada ifade etti ve o gün İYİ PARTİ’nin grup
başkan vekili de gerekli açıklamayı ortaya koydu. Bu manada tekrar o meselenin
burada başka bir şekilde gündeme getirilmesini hakikaten Genel Kurulun
takdirine bırakıyorum. 
(Mikrofon otomatik cihaz tarafından kapatıldı) 
BAŞKAN – Bağlayın, tamamlayın sözlerinizi.
MUHAMMET EMİN AKBAŞOĞLU (Çankırı) – Tamamen provokatif bir
nitelik taşımaktadır. Dolayısıyla asla ve kata... Bu bühtanları, bu iftiraları
Meclis Başkanımız için de AK PARTİ için de kabul edilemez buluyorum ve kesinlikle
FETÖ’yle mücadeleyi de sonuna kadar devam ettireceğimizi buradan ilan ediyorum.
(AK PARTİ sıralarından alkışlar) 
BAŞKAN – Teşekkürler Sayın Akbaşoğlu. 
Sayın Özel…
34.-
Manisa Milletvekili Özgür Özel’in, Çankırı Milletvekili Muhammet Emin Akbaşoğlu’nun
yaptığı açıklamasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, öncelikle, grubumuzun
bu Meclis çatısı altında, bu kürsüde, kürsü masuniyeti konusundaki tavrını
tekrar etmekte fayda var, en şok edici fikirler dahi olsa bu kürsüde ifade
edilmelidir. Kaldı ki bir sayın grup başkan vekilinin konuşma üzerine birtakım
yumuşatıcı sözler söylemesi grup başkan vekillerinin görevlerindendir, zaman
zaman bu görevleri bazen isteyerek, bazen zorlanarak yerine getiririz. Ama
bunun üstüne dönüp bir daha ceza istemek, para cezası verdirmek, çoğunluk
gücüyle artık bu kürsüyü böyle ifadelere de kapatmaya çalışmak çok tehlikeli
bir nokta.
Bakın, bu Meclisin şöyle bir görevi var. Tuttu, tutmadı
sözünü ama Soma faciasından sonra bu Meclis, milletvekilleri şunu dedi:
“Düzenlemeleri yapacağız. Önce biz ineceğiz oraya.”
(Mikrofon otomatik cihaz tarafından kapatıldı) 
BAŞKAN – Bağlayın lütfen Sayın Özel. 
Buyurun.
ÖZGÜR ÖZEL (Manisa) – “Biz hayatımızı tehlikeye atmayı göze
alıp, oraya inip, oraların güvenirliliğini sınamadan maden işçilerini
indirmeyeceğiz.” dedi Komisyon üyesi. Burada bulunan birçok arkadaşımız da
gittik oraya, indik biz hepimiz. 
Şimdi, bu ülkede, çocuğu onların okuluna gitmiş diye ya da
Samanyolu TV’de haber yapmış diye adam, ikinci üçüncü kuşaktan kişiler ihraç
olurken, “FETÖ” damgası yerken; çocuğu orada okumuş birisi ya da televizyon
programına çıkmış birisiyle ilgili -belki şiddeti tartışılabilir- eleştiriler
geldiğinde, bunu demek yerine Meclis Başkanı çıkıp şunu söyleyecek: “Bu ülkede
kimse suçun şahsiliği ilkesi zedelenip de çocuğunun okulundan, kardeşinin
makamından dolayı ihraç olmayana kadar bu eleştirilere benim muhatap olmam da
doğaldır.” diyebilirse o zaman bu kürsüden kazanım çıkarırsınız.
(Mikrofon otomatik cihaz tarafından kapatıldı) 
BAŞKAN – Sözlerinizi toparlayın Sayın Özel. 
Buyurun. 
ÖZGÜR ÖZEL (Manisa) - Gücünüzün yettiğine ceza verip
gücünüzün yetmediğine ihale vermeye başlarsanız FETÖ’cülerden, bu meseleleri de
burada çoğunluk partisinin oylarıyla, gücüyle cezalandırmaya başlarsanız -bugün
İYİ PARTİ’ye, geçtiğimiz günlerde HDP’ye yapıldığında da aynen karşı çıkmıştık-
iki yüz elli yıl geri götürürsünüz Meclisi. “Senin fikrine katılmıyorum ama
savunman için canımı veririm.” dedikten iki yüz elli yıl sonra Türkiye
Cumhuriyeti Büyük Millet Meclisinde kürsüde kullanılan ifadelerden
milletvekilini dışarı çıkarmalar, para cezası vermeler; öbür taraftan,
garibanın kardeşi FETÖ’cüymüş diye kamudan ihraçlar... Bu eleştirilere muhatap
olacaksınız ya da Türkiye'de son kişi muhatap olmayana kadar mücadele
edeceksiniz.
Teşekkür ediyorum. (CHP ve İYİ PARTİ sıralarından alkışlar)

BAŞKAN – Teşekkürler Sayın Özel.
IX.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Teklifleri (Devam)
1.-
Nevşehir Milletvekili Mustafa Açıkgöz ve Adalet ve Kalkınma Partisi Grup
Başkanvekili İstanbul Milletvekili Mehmet Muş ile 65 Milletvekilinin Kapadokya
Alanı Hakkında Kanun Teklifi (2/1811) ile Millî Eğitim, Kültür, Gençlik ve Spor
Komisyonu Raporu (S. Sayısı: 56) (Devam)
BAŞKAN – Önergeyi oylarınıza sunuyorum: Kabul edenler...
Etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet
Meclisi Başkanlığına
TBMM Genel Kurulunda görüşülmekte olan 56 sıra sayılı
Kapadokya Alanı Hakkında Kanun Teklifi’nin 6’ncı maddesinin birinci fıkrasının
(a) bendinde yer alan “en az” ibaresinin kanun metninden çıkarılmasını arz ve
teklif ederiz. 
 Tekin Bingöl Orhan Sümer Faruk
Sarıaslan
 Ankara Adana Nevşehir
 Ömer Fethi Gürer İlhami Özcan Aygun İbrahim
Özden Kaboğlu
 Niğde Tekirdağ İstanbul
BAŞKAN – Komisyon önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
EMRULLAH İŞLER (Ankara) – Katılmıyoruz Sayın Başkan.
BAŞKAN – Önerge üzerinde söz talebi var. 
Önerge üzerinde İstanbul Milletvekili İbrahim Özden Kaboğlu
konuşacaktır. 
Buyurun Sayın Kaboğlu. (CHP sıralarından alkışlar) 
Süreniz beş dakikadır.
İBRAHİM ÖZDEN KABOĞLU (İstanbul) – Sayın Başkan, Divan,
değerli milletvekilleri; Kapadokya Alanı Hakkında Kanun Teklifi’nin 6’ncı
maddesinin görüşülmesi vesilesiyle ve önergemiz çerçevesinde söz almış
bulunuyorum. 
Tabii, bu 12 maddelik yasa önerisi üzerinde geçen hafta,
burada, maalesef, tarihsel, kültürel ve doğal miras olarak ifade edilen
insanlığın ortak mirası soya, ırka indirgenilerek tartışıldı. 
O bakımdan, hemen iki hususu belirtmekte yarar var: Bu
konu, insanlığın ortak mirası olan bu konu bir, bu insan hakları genel kuramı
çerçevesinde değerlendirilmeli, ele alınmalı; iki, Türkiye'nin taraf olduğu
uluslararası sözleşmeler açısından; üç, anayasal kazanımlar açısından. Bu
bakımdan, bu soyu, ırkı, belirli bir zaman dilimindeki toplumu aşan bir değer
alanıdır. 
Bu itibarla, mesela, bu yasada yapılan “yurttaş-turist”
ayrımında ilginçtir, esasen bu miras hakkına yurttaşlar, bizler sahip olduğumuz
kadar, turistler de bu hakka sahiptir, yabancılar da. Bu nedenle, bu alanı
düzenlerken, Kapadokya alanını düzenlerken bunu bu şekilde ele almak gerekir
tarih, kültür ve doğal değerler, kırsal, kentsel ve kültürel çevre üzerindeki
miras hakkı, insanlığın ortak hakkı. Bu şekliyle ancak biz ele alırsak bunun
Anayasa’ya uygun olup olmadığını, çevresel kazanımlarımıza uygun olup
olmadığını değerlendirme şansına sahip oluruz.
Hemen belirteyim ki bu teklif hazırlanırken yine önceki
tekliflerde olduğu gibi Anayasa’mız ve Anayasa’mızın özellikle çevresel ve
ülkesel kazanımlarına ilişkin maddelerinin okunmadığı ve bunların bütünsel bir
biçimde değerlendirilmediği anlaşılmaktadır. 
Burada şöyle bir tablo söz konusudur 6’ncı maddeden önce:
Evet, kurul oluşturulmakta, Kapadokya idaresi kurulmakta ve bu Kapadokya
idaresi mevcut olan idari yapının hiyerarşisi çerçevesinde yer almaktadır.
Oluşturulan kurul ise, komisyon ise mevcut olan kültür ve tabiat varlıklarını
koruma kurulları devre dışı bırakılarak oluşturulmaktadır ve oluşturulan
komisyonun esasen katılımcı bir ilkeye dayanmaması da başlıca sorun olarak
karşımıza çıkmaktadır. Şimdi, bu açıdan tabii ki en önemli konu, sonraki
maddelerde de değinileceği üzere, çevresel etki değerlendirmesi bu konuda
uygulanacak mıdır, bu konuda Çevre ve Şehircilik Bakanlığının yetkisi nedir?
Bunlar belli değildir ama dahası, istisnalar ve muafiyetler âdeta bu alanın bir
tür serbest rekabet alanının ötesinde belki ranta çevrilme alanı olarak
düşünülebileceği kaygısını beraberinde getirmektedir. 
Bu çerçevede, esasen bu teklifin 6’ncı maddesinde yer alan
kaynaklar konusu idareye yani 2’nci maddeyle kurulan idareye aktarılmak üzere
(1)’inci fıkraya göre üç kalemde toplanan gelirlerin başında “Nevşehir İl Özel
İdaresi, Kapadokya Alanı sınırları içerisindeki belediyeler, Ürgüp Ticaret ve
Sanayi Odası ve Nevşehir Ticaret ve Sanayi Odasının bir önceki yıl kesinleşmiş
bütçe gelirlerinden en az yüzde bir oranında ayrılacak paylar” deniyor ve pay
oranını artırmaya Cumhurbaşkanı yetkili kılınıyor. Şimdi, burada iki önemli
konu var: Birincisi, bu pay oranlarının yerel yönetimlerin özerkliğiyle ne
ölçüde bağdaşacağı. İkincisi ise hemen bu konuda devreye partili
cumhurbaşkanının sokulmuş olması. Oysa orada yerel yönetimler farklı
partilerden oluşan yönetimlerdir ama Cumhurbaşkanı artık tarafsız değildir.
Buna böyle bir yetkinin tanınması bütçe hakkının ötesinde birtakım sakıncaları
da beraberinde getirmektedir. 
(Mikrofon otomatik cihaz tarafından kapatıldı) 
BAŞKAN – Buyurun, sözlerinizi tamamlayın Sayın Kaboğlu. 
İBRAHİM ÖZDEN KABOĞLU (Devamla) – Teşekkür ederim Sayın
Başkan. 
Tabii ki yerel yönetimlerin özerkliği açısından da bu konu
birtakım sorunları beraberinde getirecektir.
Şimdi, bu açıdan diğer maddelere de bakıldığı zaman bir
bütün olarak bu ikinci kısmı birinci bölüm ışığında değerlendirdiğimiz zaman
esasen çevre hukukunun genel ilkeleri başta olmak üzere Anayasa’mızın ve Çevre
Kanunu’nun öngördüğü yerele doğru demokrasi çevre koruması alanında yerele
doğru katılımcılık ilkesi ve demokrasi yerine âdeta zirveye doğru bir
yapılaşmanın kurulduğunu görmekteyiz. Bu açıdan şöyle bir sakıncalı durum
karşımıza çıkıyor: 1990’lı yıllarda egosantrik insan hakları anlayışından
ekosantrik insan hakları anlayışına geçiş konusu çok tartışıldı; 2010’lu yıllarda
ise bir zamanlar, geçen yüzyıllarda monoteizm üzerindeki tartışmalar
hatırlatılarak “monojeizm” kavramı kullanılmaya başlandı. 
(Mikrofon otomatik cihaz tarafından kapatıldı)
BAŞKAN – Evet, sözlerinizi bağlayın Sayın Kaboğlu.
Buyurun.
İBRAHİM ÖZDEN KABOĞLU (Devamla) – Teşekkür ederim Sayın
Başkan.
“Monojeizm” yani tek coğrafya kavramı. Şimdi, biz tek
coğrafya için öncelikle ülkemizin birliği ve bütünlüğünü Anayasa’nın 2’nci
maddesinde yer alan “Türkiye ülkesiyle bölünmez bir bütündür.” kavramını savunmamız
gerekirken bu kadar parçalara ayırdıktan sonra bunu bir de devletin en
zirvesine bağlamak o zaman bu “monojeizm” yerine “monokratizm” kavramını
çağrıştırıyor ki bu da çevresel ilkelerle, çevre hukuku ilkeleriyle taban
tabana zıt bir yaklaşımdır, zıt bir eğilimdir. 
Bu nedenle, eğer biz Kapadokya’da bir özerk yönetim
oluşturacaksak kültürel, tarihsel ve doğal değerleri korumak amacıyla, o zaman
biz “ekokrasi” kavramını kullanmak suretiyle –çevre demokrasisi de demiyorum-
flora, fauna ve homo sapiens, sapiens üçlüsünde ancak bir demokrasi yerine
birlikte yaşam alanı oluşturabiliriz diye düşünüyorum.
Teşekkür ederim, sağ olun. (CHP sıralarından alkışlar) 
BAŞKAN – Teşekkürler Sayın Kaboğlu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
6’ncı maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
Sayın Ağıralioğlu, buyurun.
V.-
AÇIKLAMALAR (Devam)
35.-
İstanbul Milletvekili Yavuz Ağıralioğlu’nun, Çankırı Milletvekili Muhammet Emin
Akbaşoğlu’nun yaptığı açıklamasındaki bazı ifadelerine ilişkin açıklaması
YAVUZ AĞIRALİOĞLU (İstanbul) – Sayın Başkan, değerli
milletvekilleri; bu, FETÖ meselesini konuşmaktan biz yorulduk ama bir arpa boyu
mesafe kat edemiyoruz. Siyasi olarak biz… Biliyorsunuz, değerli
milletvekillerimiz de biliyor, FETÖ’cülük suçlamasının bir siyasi avantaj
hâline getirildiği siyasi sürecin mağduru olan taraflardan biri biziz.
Defalarca bu mevzuda hassasiyet izhar etmemize rağmen, ölçü koymamıza rağmen,
hatta biraz ironik olacak şekilde bazı önergeleri mevzunun vahameti fark
edilsin diye tekraren veriyor olmamıza rağmen mevzunun önünü arkasını
alamıyoruz. 
Birkaç hususu -Özgür Bey söyledi, grup başkan vekilleri
yumuşatırlar- ben yumuşatayım. Devlet bu meselede… AK PARTİ Grubundaki
arkadaşlarımızın da lütfen vicdanları birazcık bu mevzuda açık hâle gelsin.
(Mikrofon otomatik cihaz tarafından kapatıldı)
YAVUZ AĞIRALİOĞLU (İstanbul) – Başkanım, birkaç şey
söylemem lazım.
BAŞKAN – Buyurun Sayın Ağıralioğlu.
YAVUZ AĞIRALİOĞLU (İstanbul) – Devlet adaleti hâkim kılmak
yerine dehşet oluşturmak gibi bir siyasal üslubu FETÖ mücadelesinin olmazsa
olmazı hâline getirirse -ki gelen budur- FETÖ’cü olmadığını ispatlamak için
insanların kirlettiği bir siyasal dil hâkim olur. Şu anda Türkiye’de -dininiz
benzemesin, lütfen nezaketsizlik de saymayın- Çin Parlamentosu gibisiniz,
çoğunluğunuzu kastederek söylüyorum. 
Eskiden FETÖ’nün “FETÖ” değil de “cemaat” olduğu zamanlarda
FETÖ’cülerle, cemaatle itibarlı olduğu zamanda irtibatlı olan arkadaşlarımızın;
şu anda siyasi olarak sizin mesai arkadaşlarınız olan bazı arkadaşlarımızın
“Biz FETÖ’cü değiliz.” demek için başvurduğu yol kendileri dışında herkese bu
isnadı yapıştırmaktır. İstirhamımız şudur: Bu arkadaşlarımızı birazcık geriye
çekin. Zaten yeteri kadar kalabalıksınız. Türkiye’de siyasal iklimi, siyasal
dili bozan “Kendime FETÖ’cülük isnadı yapışmasın diye muhalefete FETÖ’cülük
suçlamasında bulunayım.” hevesidir. 
(Mikrofon otomatik cihaz tarafından kapatıldı)
YAVUZ AĞIRALİOĞLU (İstanbul) – Başkanım, biraz anlayışınıza
sığınacağım.
BAŞKAN – Buyurun, sözlerinizi toparlayın Sayın Ağıralioğlu.
YAVUZ AĞIRALİOĞLU (İstanbul) – Bir de bu meselede,
arkadaşlar, bakın, gün geçti, ay geçti, yıl geçti, yıllar geçti; mağduriyetleri
giderecek bir devlet ciddiyetinin iradesi görünmüyor. Şu anda AK PARTİ Grubunun
da bu meselede mücadele eden aklın, şuurun kimden olduğunu bildiğinden emin
değilim ben. 
Bize gelen mağduriyet suçlamaları var, mağduriyet
sızlanmaları var. Bu sızlanmalarla ilgili telafi edeceğiz. Bu Parlamento, bu
memlekette hakkı hukuku ifa etmek için bir merci olmak vasfını haiz değilse bu
memleketi kim toparlayacak arkadaşlar? Yani, elinden tutacağız insanların,
diyeceğiz ki: Türk mahkemeleri beraat ettirmiş, Türk mahkemeleri bu isnadın
altında hiçbir suçlama bulamamış, demiş ki muhatabına: “Sen suçlu değilsin.” Bu
“Sen suçlu değilsin.” denilmiş mağdurları, mazlumları Türk adaleti
iadeiitibarla tekrar eski mevzilerine taşımayacaksa biz bu Türk yurdunu nasıl
adaletli bir ülke hâline getireceğiz?
(Mikrofon otomatik cihaz tarafından kapatıldı)
BAŞKAN – Sözlerinizi bağlayın lütfen. 
YAVUZ AĞIRALİOĞLU (İstanbul) – Bağlıyorum efendim. 
Biz kendimize, üzerimize çekerek konuşalım ki rahat olsun
diye şöyle işler yapıyoruz: Siyasi ayağı araştırılsın; ret. İktisadi ayağı
araştırılsın; ret. Bütün bunları yaparken, reddederken de AK PARTİ saflarından
partimize birtakım imalarla “Kendinize bakın, parti genel başkanınıza bakın,
daha önce kurduğunuz cümlelere bakın.” falan gibi sataşmalara da mevzu
açılıyor. Bunun da önünü keselim. Vicdanlarınıza havale ediyorum, ramazandayız.

Meral Akşener dâhil, parti grubumuzun -39 kişiyiz şu anda-
tek tek isimlerimizi yazarak önerge verelim, FETÖ’cü olup olmadığımızı
araştırma önergesi ama. Yani yapalım; bakın, olabilir, istirham ediyorum. (İYİ
PARTİ sıralarından alkışlar) 
Bak, isterseniz bunu da yapabiliriz, Meclisin takdirine,
vicdanına havale ederiz; deriz ki biz, kendimiz, parti olarak, grubumuzun ve
parti genel başkanımızın ismiyle tek tek yazarak ne olup olmadığımızı -“konsey”
diyorsunuz ya- konseyde olup olmadığımızı araştırma komisyonu kuralım; bizi de
kurtarın, kendinizi de kurtarın. 
Teşekkür ederim. (İYİ PARTİ ve CHP sıralarından alkışlar)
BAŞKAN – Teşekkürler. 
Sayın Akbaşoğlu, buyurun. 
36.-
Çankırı Milletvekili Muhammet Emin Akbaşoğlu’nun, İstanbul Milletvekili
Hayrettin Nuhoğlu’na Meclis Başkanı Mustafa Şentop’a yerinden sarf ettiği bazı
ifadeleri nedeniyle İç Tüzük’ün 161’inci maddesindeki hükme istinaden Meclisten
iki birleşim çıkarma cezası verildiğine, FETÖ’yle mücadelenin hem hukuki hem de
idari yönden devam ettiğine ilişkin açıklaması
MUHAMMET EMİN AKBAŞOĞLU (Çankırı) – Teşekkür ederim Değerli
Başkan. 
Sayın milletvekilleri, biraz evvel İYİ PARTİ hatibinin
konuşması üzerine 2 grup başkan vekilimiz konuştular, görüşlerini beyan
ettiler. Geçen hafta olan biten hadise şudur: Burada hiç ilgi ve alakası yokken
tamamen farazi bir suçlamayla Meclis Başkanımızın FETÖ’cü olduğu iddia ve
hakaretine maruz kalınması neticesinde Meclis Başkanımız gerekli açıklamayı
yapmış ve Meclis Başkan Vekilimiz Sayın Levent Gök Bey de bu konuda
tartışmaları dikkatle inceledikten ve tutanakları incelettirdikten sonra,
gerçekten, bir Meclis Başkanına hakaretin varlığı sebebine binaen İç Tüzük’ün
161’inci maddesindeki hükme istinaden iki birleşim çıkarma cezası vermiştir.
(Mikrofon otomatik cihaz tarafından kapatıldı)
MUHAMMET EMİN AKBAŞOĞLU (Çankırı) – Toparlıyorum. 
BAŞKAN – Buyurun, devam edin Sayın Akbaşoğlu. 
MUHAMMET EMİN AKBAŞOĞLU (Çankırı) – Dolayısıyla çoğunluğa
göre değil, İç Tüzük’e göre, onun hepimizi bağlayıcı disiplin hükümlerine göre
bir karar verilmiştir. Bu İç Tüzük hükümlerini bütün milletvekillerinin
dikkatle uygulaması gerekir. Nitekim geçen hafta Sayın Levent Gök tarafından
yapılan uygulama da bu hukuki düzenlemenin gereği neticesindedir. Bunu ifade
etmek isterim. 
İkinci olarak da, FETÖ’yle mücadelede hem hukuki hem idari
olarak doğru ile yanlış birbirinden ayırt edilecek şekilde, devletin Millî
Güvenlik Siyaset Belgesi çerçevesinde, gerekli kurullar ve kurallar işletilmek
suretiyle mücadele devam etmektedir ve devam edecektir. 
Teşekkür ederim. 
BAŞKAN – Teşekkürler Sayın Akbaşoğlu. 
ÖZGÜR ÖZEL (Manisa) – Sayın Başkan… 
BAŞKAN – Buyurun Sayın Özel. 
37.-
Manisa Milletvekili Özgür Özel’in, Çankırı Milletvekili Muhammet Emin
Akbaşoğlu’nun yaptığı açıklamasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, bir mevkidaşımı İç
Tüzük üzerinden bu kadar açık bir hatayı alenen düzeltme mecburiyetinde
kaldığım için üzgünüm.
İç Tüzük’ün 159’uncu maddesi “Uyarma cezası verilmesi
gereğini takdir ve yerine getirme yetkisi Başkana aittir.” derken 161’inci
madde Başkana böyle bir takdir hakkı vermemektedir. Geçen haftaki tutanaklar
incelendiğinde Sayın Grup Başkan Vekilinin konuşmasından sonra normale dönüp gündeme
devam etmek isteyen Meclis Başkan Vekilimiz Sayın Levent Gök’e mevkidaşınız ve
partiliniz, geçen haftaki nöbetçi Grup Başkan Vekiliniz Özlem Hanım tarafından
161’e göre cezayı Genel Kurula teklif etme zorunluluğu talep edilmiş, İç
Tüzük’e göre, cereyan eden hadisede grubunuzun çoğunluk oylarıyla ceza
verilmiştir.
FAHRETTİN YOKUŞ (Konya) – Evet, doğru. 
ÖZGÜR ÖZEL (Manisa) – Sanki 159’daki takdir yetkisini
Başkan resen kullanmış ve bu uyarı cezasını vermiş gibi ifade etmek…
(Mikrofon otomatik cihaz tarafından kapatıldı) 
BAŞKAN – Buyurun. 
ÖZGÜR ÖZEL (Manisa) – …ümit ediyorum ki zırt pırt
değiştirmekten mütevellit üzerindeki hâkimiyetinizi kaybettiğiniz İç Tüzük
bilgi eksikliğindendir, öbür türlüsü daha büyük, vahim bir durum olur.
Teşekkür ederim. (CHP ve İYİ PARTİ sıralarından alkışlar) 
MUHAMMET EMİN AKBAŞOĞLU (Çankırı) – Sayın Başkan…
BAŞKAN – Sayın Akbaşoğlu, artık bu tartışmayı sona
erdirmekte fayda var, aksi takdirde, belirlediğimiz hedefe süre bakımından
ulaşma imkânımız olmayacaktır. 
Buyurun.
38.-
Çankırı Milletvekili Muhammet Emin Akbaşoğlu’nun, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
MUHAMMET EMİN AKBAŞOĞLU (Çankırı) – Teşekkür ederim Sayın
Başkan. 
Biraz evvel konu asıl saptırılarak gündeme getirildi, benim
söylediklerim çok bedihi, açık bir şekilde Levent Gök Bey'in Başkanlığındaki
oturumda bu hususun gündeme geldiği, tutanakların incelendiği ve buradaki
ifadelere istinaden açık bir hakaretin olduğu görüldüğü, buna istinaden de
Meclis Başkan Vekilince İç Tüzük’ün 161’inci maddesinin (3)’üncü bendi
çerçevesinde iki birleşim cezanın teklif edildiği hususudur. Dolayısıyla, asıl
çarpıtan maalesef biraz evvel konuşan mevkidaşımdır, evet. 
ÖZGÜR ÖZEL (Manisa) – Sayın Başkan…
BAŞKAN – Çok kısa lütfen, Sayın Özel. 
Buyurun. 
ÖZGÜR ÖZEL (Manisa) – Sayın Başkan…
MUHAMMET EMİN AKBAŞOĞLU (Çankırı) – İstek veya resen diye
bir şey yok. Resen veya istek üzerine diye bir ifadede bulunmadım. 
BAŞKAN – Sayın Akbaşoğlu, bir dakika lütfen izin verin. 
Buyurun.
39.-
Manisa Milletvekili Özgür Özel’in, İstanbul Milletvekili Hayrettin Nuhoğlu’nu
Oturum Başkanı TBMM Başkan Vekili Levent Gök cezalandırmış veya
cezalandırılmasını istemiş gibi göstermenin doğru olmadığına ilişkin açıklaması
ÖZGÜR ÖZEL (Manisa) – Bakın, 158 çok açık, orada Başkanın
böyle bir yetkisi var. Görev, yetki, her şey Başkanda. 161 çok açık. 158’de
yazdığını uyarma için burada yazmıyor. 3’üncü fıkradaki hâllerde Başkana bir
takdir yetkisi vermiyor. Tutanaklara baktığınızda Başkan açıklamayı yeterli
gördüğünü, Grup Başkan Vekili Lütfü Türkkan’ın zaten gerekli açıklamaları
yaptığını, gündeme devam etmek istediğini ifade ettiği hâlde Sayın Özlem Hanım
tarafından 161’e 3’e göre Meclise ceza teklif edilmesinde ısrarcı olunuyor ve
ondan sonra zaten burada Başkanın bir takdir yetkisi de yok. Sanki bu işi
Levent Gök cezalandırmış veya istemiş gibi göstermek doğru değil. 159’la 161’i
birbirine karıştırmayın. Tutum da durum da açıktır. 
MUHAMMET EMİN AKBAŞOĞLU (Çankırı) – Sayın Başkan…
BAŞKAN – Sayın Akbaşoğlu, son kez… 
40.-
Çankırı Milletvekili Muhammet Emin Akbaşoğlu’nun, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
MUHAMMET EMİN AKBAŞOĞLU (Çankırı) – Şimdi, çok açık bir
şekilde…
Bakınız, ben, Sayın Levent Gök’ün 159’uncu madde kapsamında
mı 161’inci madde kapsamında mı inisiyatif kullandığıyla ilgili bir iddiada
bulundum mu? Hayır, böyle bir şey söylemedim, asla. Kendi kendine, bir şeyler
söylemenin temelini oluşturabilmek için 159’uncu maddeye atıf yapıp, oradan
kendine söz hakkı doğurup kendi senaryosunu kendisi uygulayan sayın mevkidaşım.
Ancak, ben diyorum ki…
ÖZGÜR ÖZEL (Manisa) – Allah’tan kork, Allah’tan. 
MUHAMMET EMİN AKBAŞOĞLU (Çankırı) - Evet, Allah’tan korkun.
Tutanakları çıkarın, tutanaklar ortada. Ya, bu kadar gerçeği çarpıtmayın! 
BAŞKAN – Biraz daha sakin, Sayın Akbaşoğlu. 
MUHAMMET EMİN AKBAŞOĞLU (Çankırı) – Bu kadar gerçeği
çarpıtmayın. Çok açık ve seçik bir şekilde, Levent Gök Bey’in başkanlığındaki
oturumda 161’inci maddenin (3)’üncü bendi çerçevesinde ilgili milletvekiline 2
birleşim ceza verilmesi teklif edilmiş ve bu teklif kabul edilmiştir. 
(Mikrofon otomatik cihaz tarafından kapatıldı)
BAŞKAN – Mesela anlaşılmıştır, tamam.
MUHAMMET EMİN AKBAŞOĞLU (Çankırı) – Benim başından beri
söylediğim husus budur. 
BAŞKAN - Sayın Akbaşoğlu, mesele anlaşılmıştır. 
MUHAMMET EMİN AKBAŞOĞLU (Çankırı) – Bunu çarpıtmak kimsenin
hakkı ve haddi değildir. 
BAŞKAN – Bu konuda artık söz vermeyeceğim.
ÖZGÜR ÖZEL (Manisa) – Efendim, bu talep partisinden
gelmiştir, çoğunluk oylarıyla kabul edilmiştir. 
MUHAMMET EMİN AKBAŞOĞLU (Çankırı) – Alakası yok. 
IX.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Teklifleri (Devam)
1.-
Nevşehir Milletvekili Mustafa Açıkgöz ve Adalet ve Kalkınma Partisi Grup
Başkanvekili İstanbul Milletvekili Mehmet Muş ile 65 Milletvekilinin Kapadokya
Alanı Hakkında Kanun Teklifi (2/1811) ile Millî Eğitim, Kültür, Gençlik ve Spor
Komisyonu Raporu (S. Sayısı: 56) (Devam)
BAŞKAN - Şimdi, 7’nci maddeyle ilgili önergeyi işleme
alacağım. 
7’nci madde üzerinde bir adet önerge vardır, işleme
alıyorum. 
Türkiye Büyük Millet
Meclisi Başkanlığına
Görüşülmekte olan Kapadokya Alanı Hakkında Kanun
Teklifi’nin 7’nci maddesinin (4)’üncü fıkrasının aşağıdaki şekilde
değiştirilmesini arz ve teklif ederim.
"(4) İdarenin görevlerine ilişkin mal ve hizmet ile
yapım işleri, ceza ve ihalelere katılmaktan yasaklama hükümleri ile İdarenin
Kapadokya Alanına ilişkin faaliyetleri içinde olmayan, İdarenin idari
ihtiyaçları ile ilgili mal, hizmet alımları ve yapım işleri 4/1/2002 tarihli ve
4734 sayılı Kamu İhale Kanununa tabidir. Bu fıkranın uygulanmasına ilişkin usul
ve esaslar Hazine ve Maliye Bakanlığının görüşü alınarak Bakanlıkça çıkarılan
yönetmelikle düzenlenir.”
 Fahrettin Yokuş Bedri Yaşar İmam
Hüseyin Filiz
 Konya Samsun Gaziantep
 Yasin Öztürk Enez Kaplan
 Denizli Tekirdağ
BAŞKAN – Komisyon önergeye katılıyor mu? 
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
EMRULLAH İŞLER (Ankara) – Katılmıyoruz Sayın Başkan. 
BAŞKAN – Önerge üzerinde Gaziantep Milletvekili İmam
Hüseyin Filiz konuşacaktır. 
Buyurun Sayın Filiz. (İYİ PARTİ sıralarından alkışlar) 
Süreniz beş dakikadır. 
İMAM HÜSEYİN FİLİZ (Gaziantep) – Sayın Başkan, değerli
milletvekilleri; Kapadokya Alanı Hakkında Kanun Teklifi’nin 7’nci maddesi
üzerinde İYİ PARTİ Grubumuzun vermiş olduğu önerge üzerinde söz almış
bulunuyorum. Genel Kurulu saygıyla selamlarım. 
7’nci maddenin ilk 3 fıkrasında idareye ilişkin muafiyet ve
indirimler düzenlenmiştir. Maddenin (4)’üncü fıkrasında ise “İdarenin
görevlerine ilişkin mal ve hizmet alımları ile yapım işleri 4/1/2002 tarihli ve
4734 sayılı Kamu İhale Kanununa tabi değildir.” denmektedir. 
Sayın milletvekilleri, 2683 sayılı Kültür ve Tabiat
Varlıklarını Koruma Kanunu’nda yapıldığı gibi bu fıkrada da bahsedilen mal ve
hizmet alımları ve yapım işlerinin neler olduğu açıklansa daha bilgilendirici
olurdu diye düşünüyorum. Yapım işlerinde özellikle 4734 uygulanmayınca akla
yap-işlet-devret modeli gelmektedir. Ancak yollar, köprüler, havaalanları inşaatlarında
ve şehir hastanelerinde yapılanlara benzer şekilde yap-işlet-devret modeliyle
bu defa da turist garantili ihale yapılıp hazine zarara sokulmamalıdır.
Değerli milletvekilleri, Kapadokya’nın mevcut durumuna
baktığımızda, şu ana kadar ucube şeyler yapılmış olduğu görülüyor. Sayın
Cumhurbaşkanımızın müdahalesiyle, Kapadokya bölgesinde 16 Şubat tarihinden
itibaren 67 kaçak yapının yıkıldığı söylenmektedir. Kapadokya’da kaçak
yapılaşma başladığında Kültür Bakanlığı, yerel yönetimler ve yetkili diğer kurullar
bunlara sessiz kalmasalar ve göz yummasalardı bu noktalara gelinmezdi. 
Çoğunuzun aşina olduğu bir resim göstereyim: Bu, iki
peribacası arasında inşa edilen otel. Basının gündeme getirmesi ve tepkilerin
artması üzerine otel yıkılıyor. Bakın, Belediye Başkanı “İmar izni vardı”
“Ruhsatı vardı” gibi şeklî sebeplere sığınıyor; özrü kabahatinden büyük,
gerçekten çok yazık. Böyle bir teşebbüsü hangi ülkede görürsünüz Allah aşkına?
Medeni âlemde böyle şeyler görebilir misiniz? Avrupa’da birçok ülke biliyorum,
bırakın tabiat varlıklarını, kültürel varlıkları ormanı bile kirletemezsiniz.
Kopenhag’da deniz kenarında evler var, aşağı yukarı iki yüz-iki yüz elli yıllık
binalar, hepsi ayakta ve kullanılıyor. Hiç kimse çıkıp bunları yıkıp yenisini
yapalım demiyor. Yıllar evvel Arizona Devlet Üniversitesini ziyaretimizde
anlatılan bir olayı paylaşmak istiyorum. Phoenix’de bir tepenin eteklerine
yakın bir yerde dünyaca çok bilinen bir bilgisayar şirketine ait tek katlı bir
bina var. Bu şirket belediyeye müracaat ediyor, “Bir kat daha yapalım.” “O
tepenin uzaktan görünen silüetini bozarsınız.” diye belediye müsaade etmiyor.
Bir de bize bakın, bizde ruhsatlar hazır.
Değerli milletvekilleri, bu kanun teklifiyle bazı
kurulların Kapadokya alanı içinde yetkileri alınıyor ve tek elden yönetim tarzı
getiriliyor. Kanun teklifi görüşülmeye başlandığı zaman kanun metninde idarenin
ve Komisyonun nasıl oluşturulacağı belirtilmemişti. Neyse ki 5’inci maddede
kabul edilen önergeyle Komisyonun nasıl kurulacağı belirtilmiş oldu. Eğer idare
ve Komisyon değerlerimizin farkında olmaz ve düzgün oluşturulmazsa başka
denetleyen bir kurum da olmayacağından, önü alınamaz tahribatlarla karşı
karşıya kalırız. Kendi varlıklarımızı korumak durumundayız. Gençlerimizi de bu
anlayışla, bu şuurla yetiştirmek zorundayız. Kanunlarda ne tür değişiklik
yapılırsa yapılsın, ne tür kanun çıkarılırsa çıkarılsın işlerin doğru ellerde
doğru yapılması, harcanan paranın 81 milyonun parası olduğunun bilincinde
olunması şarttır.
Sayın Başkan, değerli milletvekilleri; şimdi başka bir
konuya değinmek istiyorum. Seçim bölgem Gaziantep’te son zamanlarda işsizliğin
yarattığı huzursuzluk ortamı gittikçe büyümektedir. Gaziantep yerel basınında
ve bazı ulusal haber sitelerinde, işsiz bir gencimizin belediyeden iş istediği
için darbedilerek dışarı çıkarıldığı, ayrıca bir diğer gencimizin de yine iş
talebi olumsuz karşılandığı için kahredip... 
(Mikrofon otomatik cihaz tarafından kapatıldı) 
BAŞKAN – Buyurun Sayın Filiz, tamamlayın sözlerinizi
lütfen.
İMAM HÜSEYİN FİLİZ (Devamla) – ...üzerine benzin döküp
kendini yakmak suretiyle yaşamına son verdiği çıkan haberler arasındadır.
Günümüz itibarıyla işsiz sayısının 5 milyona yaklaştığını ve her 3 gençten
1’inin işsiz olduğunu düşünürsek ülkemizi yönetenlerin boş, kısır ve gündelik siyasete
bir an önce son vermeleri ve toplumun asıl sorunu olan iş ve aş sorunlarına
odaklanması gerektiğini bir kez daha hatırlatmak istiyorum. İsraf ve tüketim
ekonomisi derhâl terk edilmeli, üretim ekonomisine geçilmelidir. Böylece
işsizlere istihdam imkânı yaratılmalıdır
Benzer olayların tekrar etmemesi temennisiyle, darbedilen
gencimize geçmiş olsun dileklerimi iletiyor, kendini yakarak yaşamına son veren
diğer gencimize de Allah’tan rahmet diliyor, Genel Kurulu saygıyla
selamlıyorum. (İYİ PARTİ sıralarından alkışlar)
BAŞKAN – Teşekkürler Sayın Filiz.
Önergeyi oylarınıza sunuyorum...
III.- YOKLAMA
(CHP sıralarından bir grup milletvekili ayağa kalktı)
ÖZGÜR ÖZEL (Manisa) – Sayın Başkan, yoklama talep ediyoruz.
BAŞKAN – Yine yoklama talebi vardır. (AK PARTİ sıralarından
gürültüler)
MUHAMMET EMİN AKBAŞOĞLU (Çankırı) – Oylamaya geçtiniz
efendim.
BAŞKAN – Hayır, değerli arkadaşlar, ben yönetiyorum ve ne
yaptığımın farkındayım, lütfen izin verin.
Buyurun, başlayalım isim okumaya.
Sayın Özel, Sayın Gürer, Sayın Öztunç, Sayın Sarıaslan,
Sayın Keven, Sayın Adıgüzel, Sayın Karadeniz, Sayın Budak, Sayın Arslan, Sayın
Kaya, Sayın Arı, Sayın Şevkin, Sayın Girgin, Sayın Durmaz, Sayın Sümer, Sayın
Hancıoğlu, Sayın Topal, Sayın Kayışoğlu, Sayın Ünlü, Sayın Zeybek. 
Şimdi, elektronik cihazla yoklama yaptıracağım. 
Yoklama için üç dakika süre veriyorum. 
Süreyi başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır. 
IX.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Teklifleri (Devam)
1.-
Nevşehir Milletvekili Mustafa Açıkgöz ve Adalet ve Kalkınma Partisi Grup
Başkanvekili İstanbul Milletvekili Mehmet Muş ile 65 Milletvekilinin Kapadokya
Alanı Hakkında Kanun Teklifi (2/1811) ile Millî Eğitim, Kültür, Gençlik ve Spor
Komisyonu Raporu (S. Sayısı: 56) (Devam)
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
7’nci maddeyi oylarınıza sunuyorum: Kabul edenler…
Etmeyenler… 7’nci madde kabul edilmiştir. 
8’inci madde üzerinde iki adet önerge vardır. Aynı
mahiyetteki bu önergeleri birlikte işleme alacağım.
Önergeleri okutuyorum: 
Türkiye Büyük Millet
Meclisi Başkanlığına
Görüşülmekte olan Kapadokya Alanı Hakkında Kanun
Teklifi’nin 8’inci maddesinin teklif metninden çıkarılmasını arz ve teklif
ederim.
 Fahrettin Yokuş  Enez Kaplan Yasin
Öztürk
 Konya  Tekirdağ Denizli
 Bedri Yaşar Ayhan Altıntaş
 Samsun  Ankara

Aynı mahiyetteki diğer önergenin imza sahipleri: 
 Rıdvan Turan Mahmut Toğrul Mahmut
Celadet Gaydalı
 Mersin  Gaziantep Bitlis
 Serpil Kemalbay Pekgözegü Ali Kenanoğlu Kemal
Bülbül
 İzmir İstanbul Antalya

BAŞKAN – Komisyon aynı mahiyetteki önergelere katılıyor mu?
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANI
EMRULLAH İŞLER (Ankara) – Katılmıyoruz Sayın Başkan.
BAŞKAN – Aynı mahiyetteki önergeler üzerinde ilk söz Ankara
Milletvekili Ayhan Altıntaş’a aittir. (İYİ PARTİ sıralarından alkışlar) 
AYHAN ALTINTAŞ (Ankara) – Sayın Başkan, değerli
milletvekilleri; hepinizi saygıyla selamlıyorum. 
Görüştüğümüz yasa teklifi Kapadokya alanı kurulması
hakkındadır. Bu teklif ilk bakışta Kapadokya’yı daha iyi korumaya alacakmış
gibi görünüyor ama detaylarına bakıldığında -bilinçli ya da bilinçsiz- önemli
eksiklikleri olduğunu görüyoruz. Öncelikle, neden sadece Kapadokya için yasa çıkarıyorsunuz?
Eğer bu yasayla daha iyi koruma sağlayacaksak ülkemizin diğer tarihî ve doğal
zenginliklerine de hitap eden genel bir yasa çıkaralım. 
“Mevcut durumda koruma işlemleri farklı kurum ve mercilerce
yapılmakta olduğundan mevzuat karmaşası oluyor.” gerekçesini öne sürüyorsunuz.
“Bu yasayla tek elden yönetim hedefleniyor. Böylece yetki karmaşası sona
erecek.” diyorsunuz. Ancak anlaşılıyor ki bu tek elden yönetim yapısı
planlanırken konuyla ilgili hiçbir sivil toplum kuruluşundan, akademisyenden,
uzmandan katkı almamışsınız. Böylece alelacele, uzmanlığa gerek duyulmadan,
ilgili kuruluşların görüşleri alınmadan yapılan yasalar hep bir problem
çıkarmakta, uzun vadede daha büyük sorunlara yol açmaktadır. Hatta başlangıçta
öyle bir niyet olmasa bile süreç içinde doğal alanların tahrip edilmesine hatta
talan edilmesine sebep olursunuz. 
Alan sınırı neye göre belirlenmiştir? Alan sınırı dışında
kalan Ihlara Vadisi ve Güzelyurt bölgesi gibi bölgeler tarihsel ve doğal açıdan
yeterli öneme sahip değil midir? Mevcut kültür ve tabiat varlıklarını koruma
kurulları devre dışı bırakılmaktadır. Elimizde uzmanlıkları tescillenmiş bu
kurullar varken neden kullanmaktan vazgeçip özellikle üniversiteleri dışarıda
bırakan komisyonlara yetki veriyorsunuz? 
Kanun teklifinin 7’nci maddesinde konulan muafiyet ve
istisnalar konusu genel olarak itiraz edilmesi gereken bir konudur. Yeni
kurulan idareyi belediye harçları, damga vergisi, emlak vergisi gibi birçok
vergiden muaf tutuyorsunuz. Vergiden muaf olmak iyi bir şey ise herkesi muaf
tutalım. “Vergilendirilmiş kazanç kutsaldır.” deyip kayırdığınız kurumları
vergiden muaf tutarsanız kimse bu sözünüze inanmaz. Sonuç olarak, endişem o dur
ki bu yasa teklifi de iktidarın fırsatçılık ve çıkarcılık dürtüsünü öne çıkaran
bir yasa olarak yerini alır. 
Maalesef AK PARTİ 2007 Cumhurbaşkanlığı seçimi sonrası
liyakat yerine biat kültürünü öne çıkardı, kurumları yok etti, 2013 yılından
sonra ise tamamen biat meşrebine teslim oldu. Bu nedenle, bugün tarımda,
hayvancılıkta, sanayide ve kısacası ekonominin tüm alanlarında yaşadığımız
sıkıntılar başladı. Bu yaklaşımın yükü, geçen altı yılda dayanılmaz noktalara
geldi: Dış politikadaki acemilikler Türkiye’yi güvenilmez, sağa sola savrulan
bir ülke konumuna soktu. Dışişlerimiz her gün bir ülkeye güya sert tepki
vermekle meşgul. Suriye’de kendi katkılarımızla ortaya çıkan sorunlarla bir
ABD’ye, bir Rusya’ya iş birliği çağrıları yapıyoruz. Doğu Akdeniz’den tamamen
dışlandık; karşımızda Amerika ve Avrupa destekli Yunanistan, Kıbrıs Rum
Yönetimi, İsrail ve Mısır’ı bulduk. Durum çok ciddi boyutlarda. Bunlara karşı
S400 alarak direnebileceğimizi düşünürsek yanlış yaparız. Millî Savunma
Bakanımız “S400’ler münferiden çalışacak.” diyor. Arkadaşlar, siz
bilgisayarınızı internete bağlamazsanız işlevleri ve değeri çok düşer; aynı
şekilde, münferit çalışan S400 sistemi de verimli çalışamaz, uzun menzilli
füzeleri tespit etmekte zorlanır; yolcu uçakları da vurulabilir, belli
koridorlar dışındaki tüm uçuşlar düşman hedefi kabul edilir. Kendi uçaklarımız
da NATO uçağı olduğuna göre, onları da ancak belli koridorlarda
uçurabileceğimiz sonucu çıkar. Ruslar, Suriye hava sahasını kontrol ettikleri
gibi Türkiye hava sahasını da kontrol edecekler; üstelik, bu iş için ciddi para
da alacaklar. Sayın Putin herhâlde “Yüce Rabb’im verdikçe veriyor.” diyecektir.
Kısacası, S400 veya Patriot sistemlerine para vermek yabancı ülkelerin
mühendislerine destek vermek demektir. Hiçbirini almaya ihtiyacımız yok, kendi
sistemlerimizi kendimiz geliştirebiliriz. 
(Mikrofon otomatik cihaz tarafından kapatıldı)
AYHAN ALTINTAŞ (Devamla) – Tamamlıyorum. 
BAŞKAN – Buyurun Sayın Altıntaş, bağlayın sözlerinizi
lütfen.
AYHAN ALTINTAŞ (Devamla) – Alçak ve orta menzilli radar
savunma sistemlerini ve EİRS gibi Erken İhbar Radar Sistemi’ni yapmakta olan
ASELSAN ve ROKETSAN gibi kuruluşlarımıza ve diğer savunma sanayi firmalarımıza
güvenelim ve onların mühendislerine destek olalım, iyi mühendislerimizi yurt
dışına kaçırmayalım. “Yerli ve millî” ifadesi sadece siyasi slogan olarak
kullanılmasın.
Genel Kurulu saygıyla selamlıyorum. (İYİ PARTİ sıralarından
alkışlar)
BAŞKAN – Teşekkürler Sayın Altıntaş.
Aynı mahiyetteki önergeler üzerinde ikinci söz, İstanbul
Milletvekili Ali Kenanoğlu’na ait. 
Buyurun Sayın Kenanoğlu. (HDP sıralarından alkışlar)
Süreniz beş dakikadır.
ALİ KENANOĞLU (İstanbul) – Sayın Başkan, değerli
milletvekilleri; Kapadokya Kanun Teklifi’nin 8’inci maddesi üzerinde vermiş
olduğumuz önerge üzerine söz aldım. Bu 8’inci madde üzerindeki önergemiz idari
para cezasıyla ilgili. “İdari para cezası uygulanacak fiiller ile bu fiillerin
aykırılık durumuna göre uygulanacak idari para cezasının miktarı İdarece
belirlenir.” diyor. Bu “İdarece belirlenir” hususu muallak bir husus olup
uygulamada baktığımız zaman da oldukça suistimal edilen bir konudur. Biz bunu,
genel uygulamalarına baktığımız zaman, geçtiğimiz hafta örneğin, Eş Genel
Başkanımız Sezai Temelli’nin bir konuşmasını TELE1 televizyonunun vermesi ve
bunun üzerinden birçok kanal verdiği hâlde RTÜK’ün sadece bu televizyona
yönelik bir ceza uygulamasından biliyoruz. Ayrıca, bu konuda sadece bir
televizyona böyle bir şey uygulanması, yani muhalif kanalların da daha önce
kapatılması aslında bir bütün olarak muhalefete imkân tanımayan, siyaset imkânı
tanımayan, siyasetin bugün, günümüzde algı üzerinden yönetildiği bir dönemde,
muhalefetin sesinin geniş kitlelere ve seçmen tabanına ulaşmasını engelleyen
bir yöntem olarak uygulanıyor bu. O yüzden ilginçtir ki şu anda açıklanan
verilere baktığınız zaman “havuz medyası” diye bilinen medya en az izlenen
televizyonlar arasında yer alıyor. Sebebi belli çünkü doğruları vermiyor,
gerçekleri yansıtmıyor, bir algı operasyonu üzerinden siyasi bir yönlendirme
yapıyor. Bundan kaynaklı olarak da eğer “yandaş” diye bilinen o havuz
medyasının gazeteleri, havalimanlarında, hava yollarında, toplu taşıma
araçlarında ve toplu bulunulan birtakım yerlerde dağıtılmamış olsa, inanın ki
tiraj sayısı yerlerde sürüklenir. Niye? Çünkü hep aynı başlıklar, aynı
manşetler, aynı sayıyla sanki bir matbaadan çıkmış gibi yayınlanan yazılar. Dolayısıyla,
kişiye özel, kuruma özel yasa aynen burada da korunuyor. Biz bunu ayrıca,
yargıda kişiye özel cezalardan da biliyoruz, burada sıkça anlatıldı bu ve kamu
kurum ve kuruluşlarında işe girişlerde ve mülakat yöntemiyle yapılan devlet
memurları sınavında da bu yöntemin çokça uygulandığını biliyoruz. Bu nedenle,
Kapadokya Kanunu içerisinde uygulanacak olan idari para cezasının da o
kişilerin siyasi görüşüne göre ve o kişilerin Hükûmete olan, iktidar partisine
olan yaklaşımlarına göre değerlendirileceği hususuna yönelik kaygılar var ve
elimizde bunu ispatlayacak çokça da bilgi, belge ve veri var. 
Şimdi, burada Kapadokya konusu konuşulurken, geçen hafta
Hacıbektaş da ele alındı, kürsüden dile getirildi. Şimdi, Hacıbektaş’ın iki
konusu var; birincisi, ilçe olan Hacıbektaş, diğeri de bizim pirimiz olan
Hünkâr Hacı Bektaş Veli’dir. Şimdi, siz burada Hacıbektaş üzerinde konuşurken
bunu sadece bir ilçe olarak ele alırsanız, evet bütün yükü oradaki belediyeye
yüklersiniz ama bu, sadece Hacıbektaş ilçesinde yaşayan insanları ilgilendiren
bir durum değildir. Sizin Hacıbektaş ilçesine yapacağınız hizmetler
Türkiye’deki bütün Alevi toplumuna ve Hacı Bektaş’a gönül verenlere yönelik
yapılacak hizmetlerdir. Dolayısıyla işi sadece bir ilçe belediyesine atıp, topu
oraya atıp oradan kurtulamazsınız. Bunun örneklerini Türkiye’nin birçok yerinde
biliyoruz. Bazen hizmetlerin sadece belediyelere bırakılmadığını, devletin
kendi imkânlarını kullanarak oraları ihya ettiğinin örnekleri çokça var ama
mesele Hacıbektaş’a gelince, “Canım orası ilçe, dolayısıyla ilçenin belediyesi
var, belediye kendisi yapmış, yapmamış, bu bizim sorunumuz değil.”e geliyor
mesele. Bu, bu kadar kolay değildir. Bizim Hünkâr Hacı Bektaş Veli’ye
yaklaşımımız da bu şekilde olamaz, olmaması gerekiyor. O nedenle bu konudaki
bakış açısının bir daha yenilenmesi gerekir ve Hacıbektaş ilçesinin bir Alevi
inanç merkezi olması hasebiyle gerekli bütün hizmetlerinin tamamlanması Alevi
toplumunun tamamına yapılmış bir hizmet olacaktır. Bunu da bekliyoruz.
Teşekkür ederim. (HDP ve CHP sıralarından alkışlar) 
BAŞKAN – Teşekkürler Sayın Kenanoğlu.
Aynı mahiyetteki önergeleri oylarınıza sunuyorum: Kabul
edenler... Kabul etmeyenler... Önergeler kabul edilmemiştir. 
8’inci maddeyi oylarınıza sunuyorum: Kabul edenler... Kabul
etmeyenler... 8’inci madde kabul edilmiştir. 
Birleşime beş dakika ara veriyorum.
Kapanma
Saati: 19.18
DÖRDÜNCÜ OTURUM
Açılma Saati: 19.20
BAŞKAN: Başkan Vekili Mithat SANCAR
KÂTİP ÜYELER: İshak GAZEL
(Kütahya), Emine Sare AYDIN YILMAZ (İstanbul) 
----- 0 -----
BAŞKAN – Türkiye Büyük Millet Meclisinin 80’inci
Birleşiminin Dördüncü Oturumunu açıyorum.
56 sıra sayılı Kanun Teklifi’nin görüşmelerine devam
ediyoruz.
Komisyon? Yok. 
Ertelenmiştir.
2’nci sırada yer alan 33 sıra sayılı Kanun Teklifi’nin
görüşmelerine başlayacağız.
2.-
Türkiye Büyük Millet Meclisi Başkanı İzmir Milletvekili Binali Yıldırım’ın
Türkiye Cumhuriyeti ile Gürcistan Arasındaki Serbest Ticaret Anlaşması
Tarafından Kurulan Ortak Komite’nin Türkiye Cumhuriyeti ile Gürcistan
Arasındaki Serbest Ticaret Anlaşması’nın ‘Menşeli Ürünler’ Kavramının Tanımı ve
İdari İşbirliği Yöntemleri Hakkında Protokol II’sini Değiştiren 1/2016 Sayılı
Kararınının Onaylanmasının Uygun Bulunduğuna ve Anlaşmanın Protokoller ve
Eklerine İlişkin Değişikliklerin Cumhurbaşkanınca Doğrudan Onaylanmasına Dair
Yetki Verilmesine İlişkin Kanun Teklifi (2/1364) ve Dışişleri Komisyonu Raporu
(S. Sayısı: 33)
BAŞKAN – Komisyon? Yok.
Ertelenmiştir.
Bundan sonra da komisyonun bulunamayacağı anlaşıldığından,
kanun teklifleri ile komisyonlardan gelen diğer işleri sırasıyla görüşmek için
22 Mayıs 2019 Çarşamba günü saat 14.00’te toplanmak üzere birleşimi
kapatıyorum.
Kapanma Saati: 19.21




(x) 56 S.
Sayılı Basmayazı 14/5/2019 tarihli 77’nci Birleşim Tutanağı’na eklidir.




