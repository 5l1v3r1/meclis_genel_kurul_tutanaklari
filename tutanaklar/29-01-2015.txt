



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 49’uncu
Birleşim
 29
Ocak 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Özcan Yeniçeri'nin, basın ve
ifade özgürlüğüne ilişkin gündem dışı konuşması
2.- Konya Milletvekili Atilla Kart'ın, Türkiye’de
rüşvet iddialarının ulaştığı boyutlara ilişkin gündem dışı konuşması
3.- Kars Milletvekili Ahmet Arslan'ın, Kars iline yapılan
yatırımlara ilişkin gündem dışı konuşması

IV.- AÇIKLAMALAR
1.- Bursa Milletvekili Hakan Çavuşoğlu'nun, Batı Trakya
Türkleri'nin 29 Ocak Millî Direniş Günü’ne ilişkin açıklaması
2.- Adıyaman Milletvekili Ahmet Aydın'ın, (9/8) esas
numaralı Meclis Soruşturması Komisyonu evraklarının bloknot şekline getirilerek
tekrar kullanıma sunulmasına ilişkin açıklaması
3.- Ankara Milletvekili Levent Gök'ün, (9/8) esas
numaralı Meclis Soruşturması Komisyonu evraklarının bloknot şekline getirilerek
tekrar kullanıma sunulmasına ilişkin açıklaması
4.- Aydın Milletvekili Ali Uzunırmak'ın, (9/8) esas
numaralı Meclis Soruşturması Komisyonu evraklarının bloknot şekline getirilerek
tekrar kullanıma sunulmasına ilişkin açıklaması
5.- Adıyaman Milletvekili Ahmet Aydın'ın, tekraren
(9/8) esas numaralı Meclis Soruşturması Komisyonu evraklarının bloknot şekline
getirilerek tekrar kullanıma sunulmasına ilişkin açıklaması
6.- Ankara Milletvekili Levent Gök'ün, Adıyaman
Milletvekili Ahmet Aydın’ın yaptığı açıklamasındaki bazı ifadelerine ilişkin
açıklaması
7.- Şırnak Milletvekili Hasip Kaplan'ın, (9/8) esas
numaralı Meclis Soruşturması Komisyonu evraklarının bloknot şekline getirilerek
tekrar kullanıma sunulmasına ilişkin açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisinin ev sahipliğinde Avrupa Parlamentosu ile Batı Balkan
ülkeleri milletvekillerinin katılımıyla 5-6 Şubat 2015 tarihlerinde Ankara’da
“Batı Balkanlar ve Türkiye’de Enerji Güvenliği, Enerji Verimliliği ve
Bağlantıları” başlıklı parlamentolar arası seminer gerçekleştirilmesinin,
Türkiye Büyük Millet Meclisi Başkanlık Divanının 6/1/2015 tarihli 88 sayılı
Kararı’yla uygun bulunduğuna ilişkin tezkeresi (3/1691)
B) Meclis Araştırması Önergeleri
1.- Iğdır Milletvekili Sinan Oğan ve 22
milletvekilinin, ceza infaz memurlarının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1185)
2.- Iğdır Milletvekili Sinan Oğan ve 22
milletvekilinin, PKK tarafından kaçırılan vatandaşların durumunun, bu olayların
nasıl vuku bulduğunun ve bu tür kaçırma olaylarını engelleme yollarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1186)
3.- BDP Grubu adına Grup Başkan Vekili Bingöl
Milletvekili İdris Baluken’in, 9/11/2011 tarihinde Van’da meydana gelen ikinci
depremde Bayram Oteli’nin yıkılmasıyla ilgili hukuki süreç ile idari ve adli
sorumluların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1187)

VI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri İstanbul
Milletvekili Ayşe Nur Bahçekapılı, Kayseri Milletvekili Mustafa Elitaş, Giresun
Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Türkiye Cumhuriyeti ve Ürdün Haşimi Krallığı Arasında
Hükümlülerin Nakline Dair Anlaşmanın Onaylanmasının Uygun Bulunduğu Hakkında
Kanun Tasarısı ve Dışişleri Komisyonu Raporu (1/740) (S. Sayısı: 425)
5.- Maden Kanunu ile Bazı Kanunlarda Değişiklik
Yapılmasına Dair Kanun Tasarısı ile Kars Milletvekili Mülkiye Birtane’nin;
Ankara Milletvekili Emine Ülker Tarhan’ın; Kocaeli Milletvekili Mehmet Hilal
Kaplan’ın Benzer Mahiyetteki Kanun Teklifleri ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/1012, 2/423, 2/2309, 2/2481)
(S. Sayısı: 683)

VII.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
Bakanlığın kullanmakta olduğu hizmet binası için ödenen aylık kira bedeline
ilişkin sorusu ve Sağlık Bakanı Mehmet Müezzinoğlu’nun cevabı (7/56073)
2.- Ardahan Milletvekili Ensar Öğüt'ün, Ardahan'daki
memur ve işçilerin maaşlarına zam yapılması talebine ilişkin sorusu ve Maliye
Bakanı Mehmet Şimşek’in cevabı (7/57750)
3.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarca satın alınan yazılım
paketi ve bilgi sistemlerine,
2002-2014 yılları arasında Bakanlık ile bağlı kurum ve
kuruluşlarca satın alınan kurulum hizmetlerine,
2002-2014 yılları arasında Bakanlık ile bağlı kurum ve
kuruluşlarca satın alınan telekomünikasyon ekipmanı ve malzemelerine,
2002-2014 yılları arasında Bakanlık ile bağlı kurum ve
kuruluşlarca satın alınan araştırma ve geliştirme hizmetlerine,
2002-2014 yılları arasında Bakanlık ile bağlı kurum ve
kuruluşlarca satın alınan haber ajansı ve medya takip hizmetlerine
İlişkin soruları ve Ekonomi Bakanı Nihat Zeybekci’nin
cevabı (7/57999), (7/58000), (7/58001), (7/58002), (7/58003)
4.- Bursa Milletvekili İsmet Büyükataman'ın, 2002-2014
yılları arasında Bursa'da Bakanlık tarafından yapılan yatırımlara ilişkin
sorusu ve Ekonomi Bakanı Nihat Zeybekci’nin cevabı (7/58258)
5.- İstanbul Milletvekili Mahmut Tanal'ın,
Cumhurbaşkanlığı Sarayı'nın maliyetine ilişkin sorusu ve Maliye Bakanı Mehmet
Şimşek’in cevabı (7/58329)
6.- İstanbul Milletvekili Mustafa Sezgin Tanrıkulu'nun,
son bir yılda Bakanlık ile bağlı kurum ve kuruluşlar tarafından satın alınan
otomobillerin sayısına ilişkin sorusu ve Ekonomi Bakanı Nihat Zeybekci’nin
cevabı (7/58490)
7.- İstanbul Milletvekili Umut Oran'ın, Halkla
İlişkiler Binası'na yerleştirilen güvenlik kameralarına ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/58596)
8.- Ankara Milletvekili Özcan Yeniçeri'nin, TBMM
Yerleşkesi içerisinde milletvekilleri araçları ile resmî plakalı araçlara tahsis
edilen bir otoparka ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/58602)
9.- Hakkâri Milletvekili Adil Zozani'nin, Kamu
Denetçiliği Kurumuna cezaevleri ve kadın sığınma evleri ile ilgili yapılan
başvurulara ilişkin sorusu ve Türkiye Büyük Millet Meclisi Başkan Vekili Sadık
Yakut’un cevabı (7/58607)
10.- İstanbul Milletvekili Mahmut Tanal'ın, Bakanlığın
akreditasyon uyguladığı basın organlarına ilişkin sorusu ve Ekonomi Bakanı
Nihat Zeybekci’nin cevabı (7/58704)
11.- İstanbul Milletvekili Mustafa Sezgin
Tanrıkulu'nun, 2003-2014 yılları arasında açılan ve Bakanlığa bağlı kurum ve
kuruluşlara ait olan tesisler ile ilgili çeşitli hususlara ilişkin sorusu ve Kalkınma
Bakanı Cevdet Yılmaz’ın cevabı (7/59010)
12.- Kütahya Milletvekili Alim Işık'ın, Türkiye Büyük
Millet Meclisi Başkanlığı 2015 Yılı Bütçesi'ne ilişkin sorusu ve Türkiye Büyük
Millet Meclisi Başkan Vekili Sadık Yakut’un cevabı (7/59064)
13.- Kütahya Milletvekili Alim Işık'ın, Türkiye Büyük
Millet Meclisi Başkanlığı 2014 Yılı Bütçesi'nden yapılan harcamalara ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/59067)
14.- Bursa Milletvekili Sena Kaleli'nin, Kamu
Denetçiliği Kurumuna yapılan başvurulara ve sonuçlarına ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/59407)
29 Ocak 2015 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK
(Burdur),Muhammet Rıza YALÇINKAYA (Bartın)
-----0-----
BAŞKAN – Türkiye
Büyük Millet Meclisinin 49’uncu Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, basın ve ifade özgürlüğü konusunda söz isteyen Ankara Milletvekili Özcan
Yeniçeri’ye aittir.
Buyurun Sayın
Yeniçeri. (MHP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Özcan Yeniçeri'nin, basın ve
ifade özgürlüğüne ilişkin gündem dışı konuşması
ÖZCAN YENİÇERİ
(Ankara) – Teşekkür ederim Sayın Başkan. 
Türkiye,
Birleşmiş Milletler tarafından açıklanan İnsani Gelişmişlik Sıralaması’nda 187
ülke arasında 69'uncu sıradadır. OECD'nin Daha İyi Yaşam Endeksi’nde genel
sıralamada Türkiye 36’ncı sırada olup en sondadır. Özgürlük Endeksi’nde Türkiye
“yarı özgür ülke” olarak geçmektedir. Sosyal Gelişmişlik Endeksi’nde 132 ülke
arasında maalesef 64'üncü sıradayız. Yolsuzluk ve suçun genel durumunu ölçen
Kırılgan Devlet Endeksi’nde Türkiye 178 ülke arasında 93'üncü sırada,
"yüksek risk altında ülkeler" statüsündedir. Ekonomik özgürlükler
bakımından 178 ülke arasında 64'üncü sıradayız.
Burası
Türkiye’dir; “tweet attı” diye gözaltına alınan gazeteci, “eleştirdi” diye
tutuklanan 16 yaşındaki çocuk, “senaryo yazdı” diye terörist ilan edilen
televizyoncu birer Türkiye gerçeğidir.
Basın ve ifade
özgürlüğü, Türkiye'de Tayyip Erdoğan'ı övme ve sevme özgürlüğüne dönmüştür.
Cumhurbaşkanının uçağına aldığı gazetecilerin tamamı, kendisini alkışlamaktan
elleri nasır bağlamış gazetecilerdir.
Medyayı
"Alo Fatih" hatlarıyla dizayn eden, "Batsın sizin
gazeteciliğiniz." diyen, Twitter mivitir dinlemeyen, gazetecilere
"Akbabalar, tasmanızı çıkarttık." diye hakaret eden, Türkiye'nin
medya patronlarına “Köşe yazarına hâkim olamıyorum’ diyemezsiniz.” diyen,
kendisini medya patronlarının patronu gören bir Cumhurbaşkanı var karşımızda.
Türkiye'nin bir gazetecisinin rahatsız edici sorular sorabilmesini ve başına
hiçbir şey gelmeden evine gidebilmesini basın özgürlüğü olarak tanımlayan bir
de Başbakanımız var. Yalnız bu veriler bile, demokrasi ile basın ve ifade
özgürlüğü konusunda Türkiye'nin bulunduğu yeri özetliyor. 
Değerli
milletvekilleri, AKP döneminde gazeteciler ya onur ya konfor, ya erdem ya ekmek,
ya örs ya çekiç türünden bir seçim yapmaya zorlanmıştır. AKP döneminde basın
çalışanları iki sınıftır: İktidarın yanındakiler “tok esirler”; gerçeklerin
yanındakiler ise “aç özgürler” sınıfını meydana getirmiştir. Türkiye'nin,
Twitter'da yazıları, YouTube’da görüntüleri yasaklayan, İnternet’te ise kendi
sesini ve marifetlerini sansürleyen bir iktidarı var. Rüşvet ve yolsuzluğun
adına "darbe", çalmanın adına "alma" koyan bir iktidar
algısıyla da karşı karşıyayız. Türkiye'nin, kendi davasının yargıcı olan bir
Hükûmeti; mahkemeleri bağımsız, hükümleri tarafsız olmayan bir düzeni var.
Deniz Feneri davasında yargılayanları yargılayan, rüşvet ve yolsuzluk davasında
sorgulayanları sorgulayan bir iktidar var. Kendi yolsuzluklarını yine kendi
aklayan bir iktidarımız var. 
Kısaca, Türkiye'de iktidar haddini aşmış, demokrasi
yozlaşmış, adalet kirlenmiştir. Hikmetinden sual olunmayan bir Cumhurbaşkanıyla
Türkiye demokrasisi ve ifade özgürlüğü karşı karşıyadır. Türkiye'de
özgürlükler, tek kişinin devamında, tek partinin, sonuçta Cumhurbaşkanı ve
adamlarının iki dudağının arasındadır. Keyfîlik lif lif, damar damar toplumu
parçalamıştır. Unutmamak gerekir ki bir yerde yasal sisteme müdahale ne kadar
kolay yapılıyor, ne kadar çok yasak koyuluyor, ne kadar çok gizlilik kararı
alınıyorsa, otokratik yöneticiler ne kadar etkinse orada basın ve ifade
özgürlüğü de o kadar çok baskı altındadır. Yine, bir yerde basın ve ifade ne
kadar özgür, şeffaf ve hesap verebilirlik ne kadar etkin, yargı ne kadar çok
bağımsızsa orada temiz yönetim de o kadar etkindir.
Basın özgürlüğü,
yönetimde şeffaflık, bilgi edinme hakkı ve özgürlüğü, adil yargılama, etkin
denetim gibi ilkeler yolsuzluk olaylarında büyük ölçüde sınırlandırıcı
unsurlardır. Sorun iktidar bakımından var olma ya da yok olma aşamasına
geldiğinde, temel dinî ve insani değerler etkisini yitirmekte, katı ve keskin
bir iktidar mücadelesinde din, dava, kan ya da can kardeşliği araç mertebesinde
muamele görmektedir. 
Basın ve ifade
özgürlüğü bütün özgürlüklerin anasıdır. Basının özgür olmadığı yerde baskı…
(Mikrofon
otomatik cihaz tarafından kapatıldı)
ÖZCAN YENİÇERİ
(Devamla) – …yapanların kendisi de özgür değildir. Baskının ve zorbalığın iyisi
yoktur.
Saygılar
sunuyorum. (MHP sıralarından alkışlar)
BAŞKAN –
Teşekkür ediyorum.
Gündem dışı
ikinci söz, Türkiye’de rüşvet iddialarının ulaştığı boyutlar hakkında söz
isteyen Konya Milletvekili Atilla Kart’a aittir. 
Buyurun Sayın
Kart. (CHP sıralarından alkışlar)
2.- Konya Milletvekili Atilla Kart'ın, Türkiye’de
rüşvet iddialarının ulaştığı boyutlara ilişkin gündem dışı konuşması
ATİLLA KART
(Konya) – Sayın Başkan, sayın milletvekilleri; ülkemizde rüşvetin ulaştığı
boyutlar hakkında değerlendirme yapmak amacıyla gündem dışı söz almış
bulunmaktayım. Genel Kurulu saygıyla selamlıyorum.
Değerli arkadaşlarım,
17 ve 25 Aralık sürecinden söz etmeyeceğim. O süreç, ayrı bir bahis, ayrı bir
zeminde tartışılıyor, tartışılmaya devam edilecek. 8 Aralık tarihinden bu yana,
aralarında İstanbul, Ankara Büyükşehir Belediyelerinin de bulunduğu 8 kamu
kurumunda rüşvet dağıtılmasıyla ilgili bulguları, belgeleri dile getiriyoruz. 
Olay şu:
Aralarında Daimler firmasının bulunduğu 4 yabancı, uluslararası firmanın
Amerika’da rüşvet dağıttığına dair bir iddia Amerika’da yargılama konusu
oluyor. Ortaya çıkan bulgular, deliller o kadar önemli ki, o kadar ciddi ki
Daimler firması yani rüşvet dağıttığı ifade edilen, suçlama getirilen Daimler
firması 180 milyon dolar ceza ödemeyi kabul ederek adli soruşturma dosyasını
kapatıyor. Amerikan yargılama sistemi böyle bir uzlaşmaya müsait. Ne yapıyor
Amerika’daki ilgili merciler? O dosyada gene aynı firmaların, Daimler
firmasının 22 ülkede rüşvet dağıttığına dair deliller, bulgular söz konusu
olduğu için, uluslararası sözleşmelerin gereği olarak aralarında Türkiye’nin de
bulunduğu 22 ülkeye bu dosyayı gönderiyorlar yani o ülkelerin de kendi
mevzuatları açısından gerekli idari, adli işlemleri yapması için. 
Bakın, değerli
arkadaşlarım, Türkiye’ye 2010-2011 yıllarında ulaşan, Adalet Bakanlığı
kayıtlarına intikal eden bu dosyaya göre, Türkiye’de İstanbul Büyükşehir
Belediyesi, İzmir Büyükşehir Belediyesi, İçişleri Bakanlığı, Kara Kuvveleri
Komutanlığı, Malatya ve Dilovası Belediye Başkanlıkları ile İETT bünyesinde
rüşvetlerin verildiği, kurumsal olarak rüşvetlerin verildiği ifade ediliyor.
Ayrıca, Ankara Büyükşehir Belediyesinde de 1998 yılında, 250 otobüs alımında,
otobüs başına 3.315 Alman markı rüşvetin Belediye Başkanına verildiği ifade
ediliyor değerli arkadaşlarım. Dikkatinize sunuyorum, diğer olaylarda kurum
suçlanırken Ankara Büyükşehir Belediyesiyle ilgili suçlamada doğrudan Belediye
Başkanına yönelik suçlama var, otobüs başına alınan bedelden söz ediliyor,
toplam bedelden söz ediliyor. 
Peki, değerli arkadaşlarım, bu konuları 8 Aralıktan
bu yana -biraz evvel de ifade ettim- basın toplantılarıyla, soru önergeleriyle,
Ankara Cumhuriyet Başsavcılığına yaptığımız suç duyurusuyla dile getiriyoruz,
Hükûmetten ses seda yok, İçişleri Bakanlığından açıklama yok, Adalet
Bakanlığından açıklama yok, Başbakandan açıklama yok. Kim konuşuyor? Sadece,
adı geçen Ankara Büyükşehir Belediye Başkanı konuşuyor. Ne yapıyor? Şahsımız
hakkında dava açıyor. Dava açabilirsin, elbette dava açabilirsin, biz de o
davaya karşı savunma hakkımızı kullanırız. Ama bakın, o belgeler benim
yarattığım belgeler değil değerli arkadaşlarım, Başbakanlığa, Adalet
Bakanlığına ulaşan resmî kayıtlardan söz ediyorum, resmî belgelerden söz
ediyorum. Amerika Birleşik Devletleri ve Alman mercilerinden sâdır olan,
Türkiye Cumhuriyeti Adalet Bakanlığında bulunan belgelerden söz ediyorum. Eğer
sen Belediye Başkanı olarak kendinden eminsen, kendine güveniyorsan, kendinden
bir kuşkun yoksa ilgili mercilere başvuracaksın, soruşturma yapılması talebinde
bulunacaksın ama bunu yapmıyorsun, olayı her zamanki gibi demagojiye
çeviriyorsun, hamasete çeviriyorsun ve bu arada Hükûmet ağzını açmıyor,
açmamaya devam ediyor. Buradaki rüşvet, suç tarihlerinin 1998 ile 2006, 2007
yıllarına uzandığını dolayısıyla zaman aşımının da söz konusu olmadığını yine
yeri gelmişken ifade ediyorum. 
Değerli arkadaşlarım, toplumları, insanları bir
süre aldatabilirsiniz, herkesi bir kez aldatabilirsiniz ama herkesi her zaman
aldatamazsınız. Siyasi iktidar için bu dönem başlamıştır, anlattığımız olay da
budur. Bu belgeyi, bu delilleri vicdanlarınıza sunuyorum, takdirlerinize
sunuyorum. Umarım bu belgeye karşı bir açıklama getirirsiniz değerli
arkadaşlarım. 
Genel Kurulu sevgi ve saygıyla selamlıyorum. (CHP
ve MHP sıralarından alkışlar)
BAŞKAN – Teşekkür ediyorum.
Gündem dışı üçüncü söz, Kars’a yapılan yatırımlarla
ilgili söz isteyen Kars Milletvekili Ahmet Arslan’a aittir. 
Buyurun Sayın Arslan. (AK PARTİ sıralarından
alkışlar)
3.- Kars Milletvekili Ahmet Arslan'ın, Kars iline
yapılan yatırımlara ilişkin gündem dışı konuşması
AHMET ARSLAN
(Kars) – Saygıdeğer Başkanım, saygıdeğer milletvekilleri ve elbette ki bizi
ekranları başında izleyen değerli izleyiciler; Kars’la ilgili son dört yılda
hiçbir yatırım yapılmadığı ve Kars’ın problemlerine el atılmadığına yönelik
geçen gün bu kürsüde gündem dışı bir konuşma yapıldı. Dolayısıyla, bir anlamda
onlara cevap olması ve Karslıların da konuyu tekrar hatırlamaları adına peş
peşe sıralayayım. 
Yıllar sonra
Kars’ta Karayolları Bölge Müdürlüğü kuruldu ki uzunca bir süredir Türkiye'de
böyle bir bölge müdürlüğü kurulmamıştı. Bölge müdürlüğü kurulunca ne oldu?
Kars-Susuz-Ardahan, Kars-Selim-Karakurt, Kars merkez şehir girişi, Sarıkamış
şehir girişi, bütün bu yolların sıcak asfaltı yapıldı. Kağızman-Kesikköprü
yolu, Kars-Kağızman yolu, Selim-Göle yolu, Arpaçay yolu, Akyaka kavşak inşaatlarının
ihaleleri yapıldı ve başlandı. 
Bakü-Tiflis-Kars
Demiryolu Projesi hızla devam ediyor, bu sene bitecek. Lojistik merkezinin yeri
belirlendi, uygulama projesi hazırlanıyor. Kars-Iğdır-Dilucu demir yollarının
çalışması yapılıyor. 
Kars’ta Harakani Havalimanı açıldı, müthiş bir
terminal, kullananlar memnuniyetini dile getiriyor. Kars Havaalanı’nın
kapanmaması için “emergency” karakterde bir pist yapılması bu sene yatırım
programına konuldu. 
Ve yine güzel bir müjde: “Kars-Digor-Tuzluca
bölünmüş yolunun ihalesini yapacağız.” demiştik, iki gün önce, 27 Ocakta
ihalesi yapıldı, 60 milyonluk -en düşük bedelle- 27 tane teklif geldi. Kurum,
inşallah, değerlendirerek ilkbaharda bunun yapımına başlanacak.
DSİ’nin Kars
Barajı’nın iletim hattı ve Sarıkamış Barajı’yla ilgili ihalelerini yaptığı
işler devam ediyor. Bunların toplamı 165 milyon lira. Selim Barajı, Kars
Barajı’nın sulama sularıyla ilgili toplulaştırma çalışmaları devam ediyor.
Koçköy Barajı’nın ihalesi yapıldı, ihale süreci devam ediyor. Digor ve Kağızman
Barajlarının uygulama projeleri hazırlanıyor, inşallah yakında ihaleye çıkacak.

Yine, Aras
Vadisi’ndeki köylerin derelerinin taşkından korunması adına yeni, 19’unda ihale
yapıldı, 18 köyün ihale bedeli 35 milyon lira. Birçok içme suyu göleti yapıldı.

Yine, “Köylere
hizmet götürülmüyor.” dendi, KÖYDES ve özel idare kapsamında, Kars’a son on bir
yılda 150 milyon yatırım gitti, bunun 70 milyonu son dört yılda. 
“Kars’ta hiç
kanalizasyon yok.” dendi. Arkadaşlar, doğrudur, geçmişte hiç yoktu, 2007-2009
arası 8 adet olmak üzere, son iki yılda 27 köyün daha kanalizasyonunu yaptık ve
“Kanalizasyon Kars’ta hiç yok.” diyen sayın milletvekilimizin köyü de dâhil, şu
an 5 köyün kanalizasyon çalışması devam ediyor, malzemeleri köyün
meydanındadır. Köy meydanında, gidilirse, malzeme görülür.
HAKAN ÇAVUŞOĞLU
(Bursa) – Gözleri var görmez, kulakları var duymaz.
AHMET ARSLAN
(Devamla) – “Halefoğlu’nda su yok, hiçbir çalışma yok." dendi.
Halefoğlu’na Elâzığ’dan sondaj makinası getirdik, sondaj makinası çalışıyor.
“Beşyol köyünde su yok, nerede bu devlet, nerede bu milletvekilleri?” dediler.
Milletvekilleri nerede, size söyleyeyim: Geçen sene sondaj ihalesini yaptık,
sondajı yaptık, bu sene de depo onarımı ve hat çekimi dâhil ihalesini yaptık.
Yüklenici şu an çalışıyor ve orada ekskavatör var. Ama onları görmeden “Hiçbir
şey yapılmıyor.” deniyor. 
Yine dendi ki:
“Kars’ta 1 devlet hastanesi yapıldı ama 2 tanesi kapatıldı.” Doğrudur
arkadaşlar, bir tanesi 5.700 metrekare, bir tanesi 32 bin metrekare olmak üzere
2 devlet hastanemiz vardı eski. Bunlarda sadece 19 tane nitelikli yatak vardı.
Bunların yerine Harakani Devlet Hastanesi diye yeni bir hastane açtık; alanı
bunların toplamından daha büyük 38.750 metrekare ve 324 tane nitelikli yatak
var yani WC’li, banyolu, dolaplı, televizyonlu odalar var. Mevcut devlet
hastanesini de aynı kaliteye geçirmek üzere onarıyoruz ve aynı kaliteye
gelecek. Digor’da, Akyaka’da, Arpaçay’da, Selim’de 10 yataklı ilçe hastaneleri
bitmek üzere. Kağızman’da 100 yataklı yeni ek hastanenin yapılması ihalesi
yapıldı, 15 milyon 300 bin liradır bunun da bedeli. 
“Üniversite
hastanesine hiç ödenek ayrılmıyor, cihaz alınmıyor.” dendi. Üç buçuk yıldır
-hastanemiz açılmış- bugüne kadar 45 milyona yakın cihaz ödeneği gönderildi ve
cihazlar alındı. Son üç yılda 23 bin tane ameliyat yapıldı. 
Arkadaşlar,
değerli izleyiciler, en az bunun kadar daha sayacağım yatırımlar var ama zaman
bitti. Kars’ımıza, ülkemize hayırlı uğurlu olsun diyorum, saygılar sunuyorum.
(AK PARTİ sıralarından alkışlar) 
BAŞKAN –
Teşekkür ediyorum.
AHMET AYDIN
(Adıyaman) – Sayın Başkan…
BAŞKAN – Sayın
Aydın, söz talebiniz var.
AHMET AYDIN
(Adıyaman) – Sayın Başkanım, Batı Trakya Türkleri için önemli olan 29 Ocak
olayları ve Millî Direniş Günü münasebetiyle, kendisi de Batı Trakya kökenli
olan Bursa Milletvekilimiz Sayın Hakan Çavuşoğlu’na bir dakikalık…
BAŞKAN – Buyurun
Sayın Çavuşoğlu.
IV.- AÇIKLAMALAR
1.- Bursa Milletvekili Hakan Çavuşoğlu'nun, Batı Trakya
Türkleri'nin 29 Ocak Millî Direniş Günü’ne ilişkin açıklaması
HAKAN ÇAVUŞOĞLU
(Bursa) – Teşekkür ediyorum Sayın Başkanım.
Sayın Başkan,
çok değerli milletvekili arkadaşlarım; bugün 29 Ocak. Bundan yaklaşık yirmi
yedi yıl önce, Batı Trakya’daki Müslüman Türk azınlığına yönelik olarak
Yunanistan, Türk azınlığının etnik kimliğine ağır bir saldırı da bulunarak 1928
ve 1929 yılından itibaren faaliyet gösteren Gümülcine Türk Gençler Birliği ile
İskeçe Türk Birliğini, isminde “Türk” ibaresi geçtiğinden bahisle mahkeme
kararıyla kapatmıştır. Bu ağır saldırıyı hazmedemeyen Batı Trakya Müslüman Türk
azınlığı topyekûn ayağa kalkmış ve bu karara karşı tepkisini ortaya koymuştur.
Azınlığın millî kimliğini yok saymaya yönelik kararlara karşı canı pahasına
göstermiş olduğu bu onurlu duruş, bugün azınlık tarafından “Millî Direniş Günü”
olarak adlandırılmaktadır. 
Millî ve manevi
değerlerine sımsıkı sarılarak bu değerlerine yönelecek her türlü tehdit
karşısında, hukukun içinde kalarak, varlık mücadelesi veren Batı Trakya
Müslüman Türk azınlığını bugün, bu vesileyle, buradan bir kez daha
selamlıyorum. 
Çok teşekkür ediyorum
Sayın Başkanım. (AK PARTİ sıralarından alkışlar)
BAŞKAN –
Teşekkür ediyorum.
Gündeme
geçiyoruz.
Sayın
milletvekilleri, beş dakika ara veriyorum.
Kapanma Saati: 14.18
İKİNCİ OTURUM
Açılma Saati: 14.23
BAŞKAN: Başkan Vekili Sadık YAKUT
KÂTİP ÜYELER: Bayram ÖZÇELİK
(Burdur),Muhammet Rıza YALÇINKAYA (Bartın)
-----0-----
BAŞKAN – Sayın
milletvekilleri, Türkiye Büyük Millet Meclisinin 49’uncu Birleşiminin İkinci
Oturumunu açıyorum. 
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım.
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisinin ev sahipliğinde Avrupa Parlamentosu ile Batı Balkan
ülkeleri milletvekillerinin katılımıyla 5-6 Şubat 2015 tarihlerinde Ankara’da
“Batı Balkanlar ve Türkiye’de Enerji Güvenliği, Enerji Verimliliği ve
Bağlantıları” başlıklı parlamentolar arası seminer gerçekleştirilmesinin,
Türkiye Büyük Millet Meclisi Başkanlık Divanının 6/1/2015 tarihli 88 sayılı
Kararı’yla uygun bulunduğuna ilişkin tezkeresi (3/1691)
28/1/2015
Türkiye Büyük
Millet Meclisi Genel Kuruluna
Türkiye Büyük
Millet Meclisinin ev sahipliğinde Avrupa Parlamentosu ile Batı Balkan ülkeleri
milletvekillerinin katılımıyla 5-6 Şubat 2015 tarihlerinde Ankara’da “Batı
Balkanlar ve Türkiye’de Enerji Güvenliği, Enerji Verimliliği ve Bağlantıları”
başlıklı Parlamentolar Arası Seminer gerçekleştirilmesi Türkiye Büyük Millet
Meclisi Başkanlık Divanının 06/01/2015 tarihli ve 88 sayılı Kararıyla uygun
bulunmuştur.
Söz konusu
Parlamentolar Arası Seminerin gerçekleştirilmesi, 28/3/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun’un 7’nci maddesi gereğince Genel Kurulun bilgilerine sunulur. 
 Cemil
Çiçek
 Türkiye
Büyük Millet Meclisi 
 Başkanı
BAŞKAN –
Bilgilerinize sunulmuştur.
Meclis
araştırması açılmasına ilişkin üç önerge vardır, ayrı ayrı okutuyorum:
B) Meclis Araştırması Önergeleri
1.- Iğdır Milletvekili Sinan Oğan ve 22
milletvekilinin, ceza infaz memurlarının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1185)
Türkiye Büyük Millet Meclisi Başkanlığına
Türkiye'deki
ceza infaz memurlarının özlük haklarından dolayı oluşan mağduriyetlerinin
araştırılması ve görevleri sırasında karşılaştıkları problemleri araştırmak
için Anayasa’mızın 98’inci ve Meclis İçtüzüğü’nün 104 ve 105’inci maddeleri
gereğince Meclis araştırması komisyonu kurulması hususunda gereğini arz ederiz.
1) Sinan Oğan  (Iğdır)
2) Enver Erdem (Elâzığ)
3) Hasan Hüseyin
Türkoğlu  (Osmaniye)
4) Emin Çınar  (Kastamonu)
5) Necati
Özensoy  (Bursa)
6) Adnan Şefik
Çirkin  (Hatay)
7) Kemalettin
Yılmaz  (Afyonkarahisar)
8) Muharrem
Varlı  (Adana)
9) Zühal Topcu  (Ankara)
10) Alim Işık  (Kütahya)
11) Mesut
Dedeoğlu  (Kahramanmaraş)
12) Seyfettin
Yılmaz  (Adana)
13) Yusuf
Halaçoğlu  (Kayseri)
14) Celal Adan  (İstanbul)
15) Ali Halaman (Adana)
16) Cemalettin
Şimşek  (Samsun)
17) Ali Öz (Mersin)
18) Bülent Belen
 (Tekirdağ)
19) S. Nevzat
Korkmaz  (Isparta)
20) Murat
Başesgioğlu  (İstanbul)
21) Mehmet Günal
 (Antalya)
22) Sadir Durmaz
 (Yozgat)
23) Mehmet
Erdoğan  (Muğla)
Gerekçe:
Ülkemizde ceza
infaz ve koruma memuru olarak görev yapan vatandaşlarımız, yeri geldiğinde
resmî tatil zamanlarında, yeri geldiğinde gece geç vakitlere kadar mahkûmların
muhafazasını sağlamak ve bunun yanında bu kimselerin ıslahına yardımcı
olabilmek için 14/7/1965 tarih ve 657 sayılı Devlet Memurları Kanunu’na tabi
olarak hizmet vermektedirler.
Ceza infaz
kurumlarında görev yapan personeller, maddi gelirlerinin düşük olmasından
sebebiyle yaşadıkları sıkıntılardan şikâyetçi olmakta, zamanlarının büyük
kısmını cezaevlerinde geçirdiklerinden dolayı psikolojik olarak
etkilendiklerini belirtmekte ve diğer yandan, bazı sorumsuz meslektaşları
tarafından yapılan eylemlerin tüm ceza infaz kurumu personellerine mal
edildiğini düşündüklerinden ötürü moral bakımından da etkilendikleri
gözlenmektedir. 2009 ve 2010 yıllarında yaklaşık 10 ceza infaz kurum
çalışanının intihar etmesi vahametin durumunu gözler önüne sermiştir.
Söz konusu kamu
personellerinin durumları kanunen incelendiğinde ise yine bazı problemlerin
olduğu görülmüştür. Ülkemizdeki kolluk kuvvetlerine benzer şekilde emniyete
dair görevler üstlenen ceza infaz kurumu memurları emniyet ve güvenlik
hizmetleri sınıfında değil, idari hizmetler kısmında sayılmıştır. Aynı zamanda,
4688 sayılı Kamu Görevlileri Sendikaları ve Toplu Sözleşme Kanunu çerçevesinde
ceza infaz kurumu memurlarının durumuna bakıldığında, sendika kurma haklarının
olmadığı görülecektir. 5510 sayılı Sosyal Sigortalar ve Genel Sağlık Sigortası
Kanunu fiilî hizmet süresi zammı uygulanacak olan meslek grupları arasında ceza
infaz ve koruma memurları yer almamaktadır.
Bunların
yanında, ceza infaz kurumu çalışanları ulaşımlarının sağlanmasındaki
problemlerin giderilmesini istemekte, lojman, okul gibi sorunlarının
çözülmesini istemektedir. Ceza infaz kurumu memurlarının mağduriyetinin giderilmesinin
en önemli noktalarından birisi, kendilerine verilen ücretin ifa ettikleri
mesleğin riski dikkate alınarak güvenlik güçleri gibi kendileriyle eş değer
görev yapan kişilerin ücret düzeyine yükseltilmesi, ayrıca emekli maaşlarına
yansıyacak olan ek göstergelerinin yükseltilmesi olacaktır.
Meclisimiz
bünyesinde kurulacak olan bir araştırma komisyonu sayesinde ceza infaz
kurumlarında görev yapan vatandaşlarımızın sosyal hakları üzerine yapılacak
çalışmalarla mağduriyetleri giderilmiş olacaktır. Diğer yandan, ceza infaz
kurumu memurlarının görevlerini daha iyi yerine getirme konusunda çalışma
alanlarında gelişme sağlanabilecek, bu gelişme ise hem kendilerine hem de aile
yaşamlarına olumlu etkileri olacaktır. Komisyonun çalışmalarının, ayrıca
ülkemizde çeşitli aralıklarla gündeme gelen cezaevlerinde yaşanan makûs
olayların da en alt seviyeye inmesine yardımcı olacağı düşünülmektedir.
2.- Iğdır Milletvekili Sinan Oğan ve 22
milletvekilinin, PKK tarafından kaçırılan vatandaşların durumunun, bu olayların
nasıl vuku bulduğunun ve bu tür kaçırma olaylarını engelleme yollarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1186)
Türkiye Büyük Millet Meclisi Başkanlığına
Iğdır'da ve
yurdumuzun çeşitli yerlerinde terör örgütü PKK tarafından kaçırılan
vatandaşlarımızın durumunu, bu olayların nasıl vuku bulduğunu ve bu tür kaçırma
olaylarını engelleme yollarını araştırmak için Anayasa’mızın 98’inci ve Meclis
İçtüzüğü’nün 104’üncü ve 105’inci maddeleri gereğince Meclis araştırma
komisyonu kurulması hususunda gereğini arz ederiz.
1) Sinan Oğan  (Iğdır)
2) Emin Çınar  (Kastamonu)
3) Adnan Şefik
Çirkin  (Hatay)
4) Mehmet
Erdoğan  (Muğla)
5) Necati
Özensoy  (Bursa)
6) Muharrem
Varlı  (Adana)
7) Alim Işık  (Kütahya)
8) Kemalettin
Yılmaz  (Afyonkarahisar)
9) Zühal Topcu (Ankara)
10) Yusuf
Halaçoğlu  (Kayseri)
11) Ali Öz  (Mersin)
12) Ali Halaman  (Adana)
13) Enver Erdem (Elâzığ)
14) Celal Adan (İstanbul)
15) Seyfettin
Yılmaz (Adana)
16) Cemalettin
Şimşek (Samsun)
17) Hasan
Hüseyin Türkoğlu (Osmaniye)
18) Murat
Başesgioğlu (İstanbul)
19) Bülent Belen (Tekirdağ)
20) Mesut
Dedeoğlu  (Kahramanmaraş)
21) Mehmet Günal
 (Antalya)
22) Sadir Durmaz (Yozgat)
23) S. Nevzat
Korkmaz (Isparta)
Gerekçe:
Bölücü terör
örgütü PKK'nın eylemleri hızlanmakta ve ülke genelinde halkımızda panik
yaratmak için çeşitli saldırılar yapmaktadır. 2012 yılında PKK saldırılarının
ve özellikle adam kaçırma olaylarının arttığına şahit olunmuştur. Dış güçlerin
yardımı ve Arap baharı nedeniyle istikrarsızlaşan bölgede, terör örgütü
saldırılarına hız vermiş ve son derece kanlı eylemlere imza atmıştır. Son
dönemde alınan şehit haberlerinin milletimizde yarattığı üzüntüye, gelinen
süreçte, bir de kaçırılan vatandaşlarımız sebebiyle duyulan kuşku eklenmiştir.
Kısa süre önce, yüzde 60'ı Iğdır sınırları içerisinde bulunan Ağrı Dağı'ndaki
Korhan Yaylası'nda PKK terör örgütü 10 kişiyi kaçırmıştır. Bu bölgede maalesef
adam kaçırma hadiseleri devam etmektedir. Iğdır'ın Karakoyunlu ilçesine bağlı
Bulakbaşı köyünde 17 Ekim 2012 tarihinde 6 öğretmen kaçırılmış, bir saat sonra
serbest bırakılmıştır.
Ülke genelinde
yaygınlaşan PKK saldırılarının, Ağrı Dağı ve Iğdır'ın çevresinde yoğunlaşması
dikkat çekici gelişmeler olarak karşımıza çıkmaktadır. Bundan kısa süre önce,
Kağızman-Karakurt yolunda, aynı mevkide üst üste 2 kez teröristlerce yol kesme
eylemi bölgede güvenlik zaaflarının oluştuğunu göstermiş ve yine geçtiğimiz
aylarda Kayseri'nin Pınarbaşı ilçesinde yaşanan terör saldırısı istihbarat
zafiyetini gözler önüne sermiştir. Saldırılar, Gaziantep'teki patlamayla da
görüldüğü üzere, sivil halkı direkt olarak hedef almıştır. Ağrı Dağı'nın Korhan
Yaylası'nda yaşanan terör olayının, bölgeye giden yatırımları engellemekten,
bölgede güvensizlik atmosferi yaratmaya ve bölgenin istikrarsız olduğu mesajını
vermeye kadar uzanan çeşitli amaçları vardır. Kuşkusuz, Ağrı Dağı'nın doğal
güzelliklerinin tanıtılarak bölgenin turizme açılması ve bir cazibe hâline
gelmesini bölücü odaklar istememektedir. Eğitimli bir Türk gençliğini kendisine
tehdit olarak gören PKK'nın faaliyetleri, birçok sıkıntı ve imkânsızlık altında
görevini ifa etmekte olan öğretmenlerimize karşı hain girişimlerle
sonuçlanmaktadır.
Daha önceki
dönemlerde de birçok kamu görevlimizin PKK tarafından kaçırılması ve gelinen
süreçte hâlâ olumlu bir sonucun alınamaması, terör örgütü üzerinde yeterince
baskı kurulamadığını göstermektedir. Gereken uygulamalar yapılmadığı takdirde,
bu yol PKK tarafından daha sık kullanılabilecek bir yöntem olarak karşımıza
çıkacak ve milletimizi tehdit etmeye devam edecektir. Caydırıcı yolların
bulunması, terör örgütü PKK ve ona bağlı bölücü kesimlerin adam kaçırma
eylemlerine giriştiği bölgelerde inceleme yapılması ve gereken önlemlerin
alınması, bu tür talihsiz olayların tekrar edilmemesi adına elzemdir.
TBMM bünyesinde
kurulacak olan bir Meclis araştırması komisyonu vasıtasıyla, bugüne kadar kaç
vatandaşımızın PKK tarafından kaçırıldığının bir envanterinin çıkarılması,
vatandaşlarımızın akıbetine ilişkin bilgi alınması için gerekli çalışmaların
yürütülmesi kayda değer bir adım atılmasını sağlayacaktır. Ayrıca, millet
tarafından seçilen vekiller olarak terör örgütü tarafından kaçırılan ailelerin
mağduriyetiyle ilgilenmek ailelerin yalnız bırakılmaması açısından yararlı bir
durum olacaktır.
3.- BDP Grubu adına Grup Başkan Vekili Bingöl
Milletvekili İdris Baluken’in, 9/11/2011 tarihinde Van’da meydana gelen ikinci
depremde Bayram Oteli’nin yıkılmasıyla ilgili hukuki süreç ile idari ve adli
sorumluların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1187)
Türkiye Büyük Millet Meclisi Başkanlığına
23 Ekim 2011
tarihinde Van ilimizde meydana gelen deprem sonrasında 9 Kasım 2011 tarihinde
ikinci bir deprem meydana gelmiştir. İlk deprem sonrasında yeterli kontroller
yapılmadan kullanıma açılan yapılar ikinci depremle beraber yıkılmıştır. Bu
yıkımın bir örneğini de Bayram Oteli'nin yıkılmasıyla yaşadık. Bayram Oteli'nde
yaşamını yitirenlerle ilgili olarak hukuki sürecin takip edilmesi, idari ve
adli sorumluların belirlenmesi ve daha sağlıklı bir soruşturma yürütülmesinin
önünün açılması için Anayasa’nın 98'inci, İç Tüzük'ün 104 ve 105'inci maddeleri
uyarınca bir Meclis araştırması açılmasını dilerim.
 İdris
Baluken 
 BDP
Grubu Başkan Vekili
Gerekçe:
23 Ekim 2011
tarihinde meydana gelen deprem Van ilimizde gerek yaşamını yitiren insanlar
boyutu ile gerekse de maddi hasar anlamında büyük tahribatlar yaratmıştır. Bu
tahribatların giderilmesi noktasında AKP gereğini yapmamış, bunun üzerine 9
Kasım 2011 tarihinde meydana gelen ikinci büyük depremde Japon doktor Atsushi
Miyazaki, gazeteciler Cem Emir, Selahattin Yılmaz ve Önal Erol'un da aralarında
bulunduğu 25 yurttaşımız yaşamını yitirmiş, 15 yurttaşımız yaralanmıştır.
Öncelikle belirtmek gerekir ki Bayram Oteli'nin yıkılmasına kadar gelen süreçte
yaşanan ihmaller, daha fazla sayıda yurttaşımızın yaşamını yitirmesine sebep
olabilirdi. Dolayısıyla, Bayram Oteli'nin yıkılmasındaki ihmaller ve
aksaklıkların etkin bir denetime tabi tutulması, gelecek tarihlerde ortaya
çıkabilecek ihmallerden kaynaklı ölümlerin de önüne geçmesi bakımından
önemlidir.
Bu
vahim olaydan sonra Bayram Oteli'nin yıkılmasıyla ilgili 11 yurttaşımız suç
duyurusunda bulmuştur. Yaşamını kaybedenlerin yakınlarına ait olan bu suç
duyuruları; Başbakan Yardımcısı, olayın yaşandığı tarihteki Afet ve Acil Durum
Yönetimi Başkan Vekili, Müdahale Dairesi Müdürlüğünün kendisine bağlı bulunduğu
Afet ve Acil Durum Yönetimi Başkan Yardımcısı, Afet ve Acil Durum Yönetimi
Başkanlığı Müdahale Dairesi Müdürü, Van Valiliği ve Valisi, Van ili Afet ve
Acil Durum Müdürü, Bayram Oteli sahibi/sahipleri, Bayram Oteli mesul müdürü
hakkındadır. 
Bayram
Oteli'nin yıkılmasıyla ilgili olarak hukuki değerlendirme, ilgili kanunlar
gereği başta kamu binaları ve kamusal kullanıma açık özel binalar gelmek üzere,
afet bölgelerindeki yapıların afet sonrası denetlenmesi, hasar tespit
çalışmalarının yapılması ve buna binaen gerekli tedbirlerin alınması, mevzuatın
açıkça kendilerini bu hususta görevlendirdiği kamu yetkililerine ait bir görev
olup yerine getirilmemesi her hâlükârda ihmali harekete vücut verir şeklinde
özetlenebilir.
Bu
hukuki özetlemeden hareketle, birinci büyük depremi yaşamış olan Van ilimizde
ilk depremden on beş gün gibi kısa bir süre sonra diğer depreme yakalanma riski
yüksek iken kamusal kullanıma açık olan bir binanın yeterli kontroller
yapılmadan kullanıma açılması ve bu binanın ikinci depremden sonra yıkılması
başlı başına bir sorumsuzluk ve suç unsurudur. Söz konusu sorumsuzluk ve suçun
tüm boyutlarıyla ortaya konulması hem bu olayda vicdanların aydınlatılması,
rahatlatılması hem de böyle sorumsuzluk ve hukuksuzlukların önüne geçilmesi
açısından zaruridir. Dolayısıyla, Türkiye Büyük Millet Meclisinin bu tarz
süreçlere müdahil olması elzemdir. Van'da 9 Ekim 2011 tarihinde yaşanan
depremde, kamu görevi gören gazetecilerin ve Japon uyruklu bir doktorun
yaşamını yitirmesi bu elzemliliği daha güçlü hâle getirmektedir. 9 Ekim 2012'de
çöken Bayram Oteli’yle ilgili ihmali bulunanların belirlenmesi, yaşamını
yitiren gazetecilerin ailelerinin bilgisine başvurulması ve soruşturmanın TBMM
bünyesinde kurulacak bir komisyonla güçlendirilmesi amacıyla bir Meclis
araştırması talep ediyoruz.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır. 
Gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük Millet
Meclisi İçtüzüğünde Değişiklik Yapılmasına Dair İçtüzük Teklifi ve Anayasa
Komisyonu Raporu’nun görüşmelerine kaldığımız yerden devam edeceğiz. 
VI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir. 
2’nci sırada yer alan, Devlet Sırrı Kanunu Tasarısı
ve Avrupa Birliği Uyum Komisyonu ile Adalet Komisyonu Raporlarının
görüşmelerine kaldığımız yerden devam edeceğiz. 
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok. 
Ertelenmiştir. 
3’üncü sırada yer alan, Ceza İnfaz Kurumları
Güvenlik Hizmetleri Kanun Tasarısı ve Adalet Komisyonu Raporu’nun görüşmelerine
kaldığımız yerden devam edeceğiz. 
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok. 
Ertelenmiştir. 
4’üncü sırada
yer alan, Türkiye Cumhuriyeti ve Ürdün Haşimi Krallığı Arasında Hükümlülerin
Nakline Dair Anlaşmanın Onaylanmasının Uygun Bulunduğu Hakkında Kanun Tasarısı
ve Dışişleri Komisyonu Raporu’nun görüşmelerine kaldığımız yerden devam
edeceğiz.
4.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
BAŞKAN – Komisyon? Yok.
Ertelenmiştir.
5’inci sırada
yer alan, Maden Kanunu ile Bazı Kanunlarda Değişiklik Yapılmasına Dair Kanun
Tasarısı ile Kars Milletvekili Mülkiye Birtane'nin; Ankara Milletvekili Emine
Ülker Tarhan'ın; Kocaeli Milletvekili Mehmet Hilal Kaplan'ın Benzer Mahiyetteki
Kanun Teklifleri ve Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporu’nun görüşmelerine kaldığımız yerden devam edeceğiz.
5.- Maden Kanunu ile Bazı Kanunlarda Değişiklik
Yapılmasına Dair Kanun Tasarısı ile Kars Milletvekili Mülkiye Birtane’nin;
Ankara Milletvekili Emine Ülker Tarhan’ın; Kocaeli Milletvekili Mehmet Hilal
Kaplan’ın Benzer Mahiyetteki Kanun Teklifleri ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/1012, 2/423, 2/2309, 2/2481)
(S. Sayısı: 683) (x)
BAŞKAN –
Komisyon ve Hükûmet? Yerinde.
İç Tüzük’ün
91’inci maddesine göre temel kanun olarak görüşülen tasarının dünkü
birleşiminde birinci bölüm üzerindeki görüşmeler tamamlanmıştı.
Şimdi, birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci madde üzerinde
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 1 inci maddesinde bulunan “yürürlükten kaldırılmıştır.”
ibaresinin, “madde metninden çıkarılmıştır.” şeklinde değiştirilmesini arz ve
teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Haydar Akar Sakine
Öz Doğan Şafak
 Kocaeli Manisa Niğde
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz.
BAŞKAN –
Hükûmet?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Haydar Akar, Kocaeli Milletvekili.
Buyurun Sayın
Akar. (CHP sıralarından alkışlar)
HAYDAR AKAR
(Kocaeli) – Sayın Başkan, sayın milletvekilleri; bir Maden Kanunu görüşüyoruz.
Bir kanun Türkiye Büyük Millet Meclisi Genel Kuruluna niye gelir? Problemlerin
çözümü için gelir yani yaşanmış problemlerin ve yaşanılması muhtemel
problemlerin çözümü için ve onlarla ilgili tedbirler alınsın diye gelir. Ama
AKP hükûmetleri döneminde Türkiye Büyük Millet Meclisine hangi kanun gelirse
gelsin bir çözüme ulaşamamışız ve bu hükûmetler döneminde maden politikamızda
çökmüşüz; devlet, maden üretiminden elini çekmiş ve yandaşlarına peşkeş çeker
duruma gelmiş. Bütün madenler eğer Enerji Bakanının yandaşıysan, eğer
Başbakanın yandaşıysan, geçmiş dönemin Başbakanının yandaşıysan sizlere açık,
işletmeye açık hâle getiriliyor. Sadece madenlerde mi? Enerji sektörünün
tümünü, Enerji Bakanlığının tümünü böyle nitelendirebiliriz. Niye böyle bir
niteleme yapıyoruz? Çünkü, dört yıl içinde yaşadıklarımızın tümü bunu gösteriyor.
Geçen gün de söyledim; termik santrallerde başarısızlar, kömür işletmelerinde
başarısızlar, elektrik dağıtım şirketlerinde başarısızlar, enerjiyle ilgili
aklınıza gelebilecek her şeyde başarısızlar. Getirdikleri yöntemlerle de,
kiralama, redevans gibi usullerle de yandaşlarını korudukları gibi maden
sektörü de işin içinden çıkılmaz bir hâl almış. 
Peki, maden
sektöründeki redevans, hizmet alımıyla neyi kastetmişler, niye bunları yapmaya
çalışmışlar ve ne sonuç almışlar, niye yapmışlar? Kaliteyi artırmak, üretimi
artırmak, maliyetleri düşürmek, istihdamı artırmak için yapmışlar. Madenlerde
peki, bunlar olmuş mu? Madenlerde bu AKP döneminde iş kazaları artmış. Maden
üretiminde dünyada belli bir sıralama içerisine giremezken iş kazalarında bir
sıralama içine girmişiz; önce Avrupa’da 1’inciydik, şimdi dünyada 1’inci hâle
geldik. Özellikle madenlerde, Karadon’da, Kozlu’da, Afşin-Elbistan’da, Soma’da,
Ermenek’te büyük maden kazaları oluşmuş ve bu maden kazaları sonucunda
madencilerimiz hayatlarını yitirmiştir ve yitirmeye devam ediyor. Sadece
madenlerde 2014 yılında 325 vatandaşımız, madencimiz hayatını kaybetmiş. Geriye
doğru gittiğimizde, dünyanın en çok maden kazalarında ölen vatandaşlarına sahip
bir ülkesi hâline gelmişiz AKP politikaları sayesinde. Peki, üretim artmış mı?
Üretime baktığınızda, 2000’li yıllarda 5 milyon ton olan taş kömürü üretimi 1,8
milyon tona düşmüş; ülkede dokuz yıldır Amasra’da üretim yapılamaz hâle gelmiş,
Bartın’da, Zonguldak’ta üretim yapılamaz hâle gelmiş. Sadece taş kömüründe
değil, aynı zamanda linyitte de aynı durum söz konusu. Madenlerde, daha çok
redevans usulüyle verilen madenlerde, hizmet alımı yöntemiyle verilen
madenlerde daha çok para kazanabilmek, maliyetleri düşürebilmek için iş
kazalarına karşı almaları gereken tedbirleri almayan bir yönetim anlayışıyla
binlerce canımızı, yüzlerce canımızı ne yapmışız? Maden kazalarında yitirmişiz.
Ve işin ilginç tarafı da şu: Madencilik işinden anlamayan ve hizmet alımı
yöntemi kullanıldığı için, özellikle galeri yapma işinde inşaat firmaları
madenlere sokulmuş ve madencilik, maden kültürü ortadan kalkmış. 
Bu da yetmemiş,
madenlerdeki örgütlenme ortadan kaldırılmış, madende çalışan işçilerimizi
asgari ücrete mahkûm etmişler ve çıkardıkları bir kanunla iki asgari ücret
tutarında ücret verilmesi kanunlaştırılmış, bu kanunla da işçilerimizin bir
örgütlenmesi olmadığı için, iş güvenlikleri olmadığı için işten atılmışlar ve
atılmaya devam ediyorlar. Ha, başka bir şey daha var iş güvenliği konusunda:
Eğer AKP’ye üye olmazsan, AKP mitinglerine baret takıp gitmezsen yine iş akdin
fesholuyor. 
Bunlar,
madenlerde AKP Hükûmetinin yaratmış olduğu bir çırpıda saymış olduğumuz
dezavantajlar. Peki, AKP iktidarında, döneminde olumlu bir şey söylemek mümkün
mü? Bana göre mümkün bir şey değil. Arıyorum, bulamıyorum, olumlu bir şey
söylemiyorum. 
Şimdi, yine bir
yasa tasarısı geliyor; 2010’daki komisyon raporlarındaki tespitler yok,
Cumhurbaşkanlığı Denetleme Kurulunun hazırlamış olduğu raporlardaki tespitler
yok, Soma Komisyonunun tespit etmiş olduğu olumsuzlukların çözümü konusunda en
ufak bir şey yok ve işin ilginç tarafı, bu işin tarafı olan sivil toplum
örgütleri, Maden Mühendisleri Odasının vermiş olduğu hiçbir teklif, hiçbir
öneri bunun içinde yok. Bütün komisyon çalışmalarına katılmış olmalarına
rağmen, bu yasa tasarısı içerisinde bunu göremiyoruz ve bu yasa tasarısı
madencilerin, Türkiye’deki madenlerin problemini çözmüyor, yeni yandaşlar
yaratma, yandaşlara iş imkânı sağlama olarak karşımıza geliyor. 
Saygılar
sunuyorum. (CHP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
2’nci madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 2. Maddesinin 1. Fıkrasında geçen
"Yetkilendirilmiş tüzel kişiler" tanımının aşağıdaki şekilde değiştirilmesini
arz ve teklif ederiz.
"Yetkilendirilmiş
tüzel kişiler: Genel Müdürlükçe yetkilendirilen, bu Kanun kapsamında Genel
Müdürlüğe verilmesi gereken rapor, proje ve her türlü teknik belgeyi
hazırlamaya yetkili, kendi adına veya şirket hisselerinin yarısından fazlasının
sahibinin mühendis olduğu ya da bünyesinde nitelik ve nicelikleri yönetmelikle
belirlenen mühendisler çalıştıran maden arama ruhsat sahibi veya işletmesi olan
mühendis veya tüzel kişiler. "
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Emin Haluk Ayhan  Hasan
Hüseyin Türkoğlu Lütfü Türkkan
 Denizli Osmaniye Kocaeli
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın 2 nci maddesinin değişik fıkralarında bulunan
"Yetkilendirilmiş Tüzel Kişiler" tanımının aşağıda şekilde
değiştirilmesini, "Ruhsat Bedeli" tanımında bulunan "% 70"
ibaresinin "% 60" olarak, "% 30" ibaresinin ise "%
40" olarak değiştirilmesini arz ve teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Sakine Öz  Doğan
Şafak Ali İhsan Köktürk
 Manisa Niğde Zonguldak
"Yetkili
Tüzel Kişiler: Genel Müdürlükçe yetkilendirilen, ilgili meslek odasına tescili
yapılmış, bu Kanun kapsamında Genel Müdürlüğe verilmesi gereken rapor, proje ve
her türlü teknik belgeyi hazırlamaya yetkili, şirket hisselerinin yarısından
fazlasının sahibinin mühendis olduğu tüzel kişiler ya da bünyesinde nitelik ve
nicelikleri yönetmelikle belirlenen mühendisler çalıştıran maden arama ruhsat
sahibi veya işletmesi olan tüzel kişiler"
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı maden kanunun 3'üncü
maddesinde değişiklik öngören 2'inci maddesinde geçen "Muhtemel
Rezerv", "Görünür Rezerv", "Ön Arama Faaliyet Raporu",
"Genel Arama Faaliyet Raporu", "Detay Arama Faaliyet
Raporu" tanımlarının aşağıdaki şekilde değiştirilerek "Prospeksiyon"
ve "Arama Faaliyet Raporu", "Maden Kaynağı" tanımlarının
aşağıdaki şekilde tasarı metnine eklenmesini, "Yetkilendirilmiş Tüzel
Kişiler" tanımının aşağıdaki şekilde değiştirilmesini ve "Ruhsat
Bedeli" başlığını tanımlayan ilgili fıkranın tasarı metninden
çıkarılmasını arz ve teklif ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 Hüsamettin Zenderlioğlu  Erol
Dora
 Bitlis Mardin
"Muhtemel Rezerv: Genel veya
bazı durumlarda detay aramalar sonucunda ortaya konan bir maden kaynağının;
jeolojik, madencilik, metalürjik, ekonomik, pazarlama, hukuki, çevresel ve
sosyal etkenler altında güvenirliği görünür rezervlerde olduğu gibi
belirlenmemiş işletilebilir bölümü.
Görünür Rezerv: Detay aramalar
sonucunda üç boyutlu olarak ortaya konan bir maden kaynağının; jeolojik,
madencilik, metalürjik, ekonomik, pazarlama, hukuki, çevresel ve sosyal
etkenler altında ve günün şartlarında işletilebilir bölümü.
Ön Arama Faaliyet Raporu: Ön
inceleme raporu ile maden arama projesinde belirtilen sahada jeolojik
prospeksiyon, büyük ölçekli jeolojik harita yapımı, jeofizik ölçümler ve genel
jeokimya çalışmaları ile az sayıdaki yarma ve sondajlardan numune alımı
yapılarak gerçekleştirilen düşük güvenirlikte tonaj ve tenör/kalite tahmini
içeren çıkarsanmış kaynak raporu.
Genel Arama Faaliyet Raporu:
Maden arama projesinde belirtilen yöntem ve uygulamaları ile tonaj, yoğunluk,
şekil, fiziksel özellikler, tenör/kalite ve mineral içeriğinin kabul edilebilir
bir güvenilirlik düzeyinde tahmin edilmesine yönelik çalışmaları içeren
belirlenmiş kaynak raporu.
Detay Arama Faaliyet Raporu:
Maden arama projesinde belirtilen yöntem ve uygulamalar ile tonaj, yoğunluk,
şekil, fiziksel özellikler, tenör/kalite ve mineral içeriğinin yüksek bir
güvenilirlik düzeyinde belirlenmesi amacıyla yapılan çalışmaları içeren
ölçülmüş kaynak raporu.
Arama Faaliyet Raporu: Arama
ruhsat sahasında yürütülen bölgesel jeoloji haritaların üretilmesinden
başlayıp, küçük ölçekli jeoloji ve maden jeoloji haritaları ile jeolojik
prospeksiyon, yarma, galeri, sondaj çalışmaları ile bu çalışmalarda elde edilen
numuneler üzerinde yapılan deney ve analizleri ile modellemeleri kapsayan, ön
arama, genel arama ve detay arama aşamalarını içeren ve yıllık olarak idareye
verilmesi gereken raporu.
Prospeksiyon; Yeraltı ve yerüstü
doğal kaynakların, bir arama projesi kapsamında jeolojik, mineralojik,
jeokimyasal araştırmalar temelinde uzaktan algılama, coğrafi bilgi sistemleri
gibi yöntemlerle aranması işini.
Maden Kaynağı: Yerkabuğu içinde
veya üzerinde yeri, niteliği, niceliği, tenörü/ kalitesi, devamlılığı ve diğer
jeolojik özellikleri; kanıtlarla ortaya konulmuş, tahmin edilmiş veya
yorumlanmış ancak ekonomikliği kanıtlanmamış maden zenginleşmesini.
Yetkilendirilmiş Tüzel Kişiler:
Genel Müdürlükçe yetkilendirilen, istihdam ettiği ilgili mühendislerin meslek
odalarına tescili yapılmış, bu kanun kapsamında Genel Müdürlüğe verilmesi
gereken faaliyet raporları, projeler gibi her türlü teknik belgeyi hazırlamaya
yetkili, ortakların tamamı mühendislerden oluşan tüzel kişileri."
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılamıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde kim konuşacak?
İDRİS BALUKEN
(Bingöl) – Erol Dora konuşacak efendim.
BAŞKAN – Erol
Dora, Mardin Milletvekili.
Buyurun Sayın
Dora.
EROL DORA
(Mardin) – Sayın Başkan, değerli milletvekilleri; 683 sıra sayılı Maden Kanunu
ile Bazı Kanunlarda Değişiklik Yapılmasına Dair Kanun Tasarısı’nın 2’nci
maddesi üzerine, Halkların Demokratik Partisi Grubu adına söz almış
bulunmaktayım. Genel Kurulu saygıyla selamlıyorum.
Soma ve Ermenek
işçi katliamlarından sonra, Hükûmetin kamuoyu nezdinde oluşan tepkileri
yumuşatmak maksadıyla yaptığı madencilik alanına dönük kimi yasal
düzenlemelerin bir devamı niteliğinde olan bu tasarıda da kapsamlı çözümler
yerine lokal ve yüzeysel yaklaşımlar hâkimdir.
Değerli
milletvekilleri, Hükûmet, Soma ve Ermenek gibi, yüzyılımızda dünyada örneği
bulunmayan facialar konusunda pervasız tutumlar geliştirerek işçi cinayetlerini
“Bu işin fıtratında var.” biçiminde yorumlayabilmiştir. Özetlersek, devlet,
yaşanan facia karşısında sorumlu bir tutum geliştirmek yerine, topluma dönük
bir algı operasyonu çerçevesinde kriz yönetimi mekanizmalarını devreye sokmuş,
katliam boyutuna varan iş cinayetlerinin üzerini örtmeyi tercih etmiştir. 
İlgili bakanlar
hakkında muhalefet partileri olarak verdiğimiz gensoru önergelerinin AKP Meclis
Grubunca reddedilmesi de tarihe bir siyasi sorumsuzluk, siyasi etikten uzaklık
vesikası olarak geçmiştir.
Değerli
milletvekilleri, iş cinayetleri, inşaat, maden, tarım ve taşımacılık iş
kollarında, mevsimlik çalışmanın, sendikasız, örgütsüz ve güvencesiz çalışma
koşullarının hâkim olduğu iş kollarında yoğunlaşmıştır.
Bunun yanında,
meslek hastalıklarından her yıl iş kazalarında ölenlerin 6 katından daha fazla
ölüm olduğu hâlde, bu konu gündeme neredeyse hiç yansıtılmıyor. Meslek
hastalıkları çağın gizlenen bir salgınıdır. 
Uluslararası
Çalışma Örgütü ILO’nun tahminlerine göre, dünyada yılda 160 milyon çalışan,
meslek hastalığıyla ilgili risk altındadır. Benzer örneği ülkemizden de
verebiliriz. Yaklaşık 30 milyon aktif çalışanı olan bir ülkeyiz. Yani, ILO’nun
tahminleriyle, Türkiye’de beklenen meslek hastalığı sayısı yılda 120 bin ile
360 bin arasındadır. 
Değerli
milletvekilleri, kamuoyuna yönelik algı operasyonlarında profesyonelleşen AK
PARTİ Hükûmeti, 10 Şubat 2011’de Afşin-Elbistan’da meydana gelen göçük
üzerinden dört yıl geçmesine rağmen hâlâ cenazelerini çıkarmadığı 9
madencimizin, Cuma Yıldırım, Tuğran Gökhan, Halil Tatlı, Nail Yılmaz, Muhsin
Koşan, Kemal Elmas, Adnan Demir, Aydoğan Polat ve Mehmet İpek’in hesabını
vermiş değildir. Yine, 24 Şubat 2012’de Kozan Gökdere Köprü Barajı ve
Hidroelektrik Santrali’nin tünel kapağının patlaması sonucu 10 işçi kardeşimiz
sulara kapılmıştı. Ancak, aradan üç yıl geçmesine karşın devlet, EnerjiSA ve
ortaklığındaki şirket, Latif Değirmenci, Mehmet Yılmaz, Veli Damaksız, Selahattin
Aral ve Necmettin Karayiğit adlı 5 işçimizin cenazelerini bulamadı ve aramalara
son verildi. Hükûmet, çalışan işçisine sahip çıkamadığı gibi, iş cinayetine
kurban giden işçinin de hesabını verememektedir.
Değerli milletvekilleri, yoksulluğun her geçen gün
derinleştiği ülkemizde, küçük yaşlarda çalışma hayatının başladığı ve neredeyse
ömür boyu sürdüğü bilinmektedir. Bu bağlamda, emekçilerin çalıştıkları mesleğe
göre emeklilik haklarında pozitif ayrımcılığa gidilmesi esas alınmalıdır.
Sadece sigortalı işçilerin değil, kayıtlı-kayıtsız tüm işçilerin, çalışanların
ölümleri, iş yeri içinde veya dışında çalışırken, işe gelip giderken,
barınırken, beslenirken yani iş süreçlerinin bütününde yaşanan iş kazaları
kayıt altına alınmalı ve bu konuda yeni işçi ölümlerinin olmasını önleyecek
kapsamlı yasal düzenlemeler yapılmalıdır. Emeğin korunmasının yolu işçiye
insanca yaşayacak bir ücret sağlamaktan, işçinin sağlıklı çalışma koşullarında
çalışmasını sağlamaktan geçmektedir.
Bu duygu ve
düşüncelerle Genel Kurulu tekrar selamlıyor, saygılarımı sunuyorum.
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın 2 inci maddesin değişik fıkralarında bulunan
"Yetkilendirilmiş Tüzel Kişiler" tanımının aşağıda şekilde
değiştirilmesini, "Ruhsat Bedeli" tanımında bulunan "% 70"
ibaresinin "% 60" olarak, "% 30" ibaresinin ise "%
40" olarak değiştirilmesini arz ve teklif ederiz.
Mehmet Ali Susam (İzmir) ve arkadaşları
"Yetkili
Tüzel Kişiler: Genel Müdürlükçe yetkilendirilen, ilgili meslek odasına tescili
yapılmış, bu Kanun kapsamında Genel Müdürlüğe verilmesi gereken rapor, proje ve
her türlü teknik belgeyi hazırlamaya yetkili, şirket hisselerinin yarısından
fazlasının sahibinin mühendis olduğu tüzel kişiler ya da bünyesinde nitelik ve
nicelikleri yönetmelikle belirlenen mühendisler çalıştıran maden arama ruhsat
sahibi veya işletmesi olan tüzel kişiler"
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılamıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen, Ali İhsan Köktürk, Zonguldak Milletvekili.
Buyurun Sayın
Köktürk. (CHP sıralarından alkışlar)
ALİ İHSAN
KÖKTÜRK (Zonguldak) – Sayın Başkan, değerli milletvekilleri; tasarının 2’nci
maddesine yönelik önerge üzerine söz almış bulunuyorum. Öncelikle yüce Meclisi
saygıyla selamlıyorum.
Değerli
milletvekilleri, geçtiğimiz kısa süre içerisinde başta Soma ve Ermenek olmak
üzere Zonguldak’ta, Bartın’da, Adıyaman’da, Adana’da, Şırnak’ta, ülkemizin
değişik bölgelerinde bu tasarının hazırlanmasını tetikleyen büyük maden
faciaları yaşanmıştır. Bu maden facialarında yüzlerce maden emekçimiz yaşamını
yitirmiş ve bu acıların bir daha yaşanmaması dileği, tüm ulusumuzun ortak
önceliği ve haykırışı hâline dönüşmüştür.
Diğer taraftan,
ülkemiz, maden çeşitliliği açısından dünya ülkeleri arasında ön sıralarda yer
almasına karşın, madenlerden yararlanmakta oldukça geri sıralarda kalmıştır.
Yılda ortalama 60 milyon dolar üzerinde bir ülke kaynağımız, maalesef, maden
ürünleri ithalatına ödenmekte ve bu neredeyse cari açığımızın tamamına tekabül
etmektedir. Yine, 1,3 milyar tonu taş kömürü olmak üzere yaklaşık 10 milyar ton
kömür rezervine sahip olan ülkemizde geçtiğimiz yıl sadece taş kömürü
ithalatına ödenen ülke kaynağımız 4 milyar dolar seviyesine çıkmıştır. İşte, bu
iki ana nedenle, tasarının öncelikle yeni acıların yaşanmasını önleyecek, iş
güvenliğini artıracak, madenlerde üretimi ve istihdamı yükseltecek, enerjide ve
madenlerde dışa bağımlılığımızı en aza indirgeyecek tedbirler alması ve
devletin taşın altına elini değil gövdesini koyacağı düzenlemeler içermesi
gerekirken, maalesef, bu tasarı farklı, tersine anlayışlarla hazırlanmıştır.
Nitekim, Sayın Enerji Bakanının Komisyondaki görüşmeler sırasında, zarar eden
maden işletmelerinin -başta Kömür İşletmeleri ve Türkiye Taşkömürü olmak üzere-
özelleştirileceğine ilişkin söylemleri, Adalet ve Kalkınma Partisi iktidarının,
maalesef, artık gizli olmaktan çıkan, açık hâle dönüşen hesaplarını çok net bir
şekilde ortaya koymuştur.
Değerli
milletvekilleri, Türkiye Taşkömürü Kurumunun –yani, kısa adıyla TTK’nın- zarar
ettiğinden bahisle Sayın Bakanın özelleştirileceğine yönelik söylemleri, emeğin
başkenti ve cumhuriyetin ilk ili olan Zonguldak’ta büyük bir infiale neden
olmuştur. Çünkü Türkiye Taşkömürü Kurumu, ülkemizde koklaşabilir nitelikteki
metalürjik kömür üreten yegâne kuruluştur. Taş kömürü aynı zamanda ağır
sanayinin belkemiği olan demir-çelik fabrikalarının vazgeçilmez, ikamesi mümkün
olmayan ısı ve enerji kaynağıdır. Nitekim, KARDEMİR ve ERDEMİR gibi ülkemizin
en büyük sanayi kuruluşları Türkiye Taşkömürü havzasında kurulmuş ve TTK
yıllarca bu ağır sanayi kuruluşlarını omuzlarında taşımıştır. Bu da yetmemiş,
bölgede kurulu olan ÇATES’i ayakta tutarak ÇATES’in iletim hattıyla Sakarya,
Kocaeli ve İstanbul’daki ağır sanayinin önünü açmıştır. Sadece bu ulusal
görevleri yerine getirmekle kalmamış, büyük bir istihdam kaynağı olarak
Zonguldak, Karabük ve Bartın’ın can damarını oluşturmuştur TTK. Hâl böyleyken,
Sayın Bakan, Komisyonda, ülke için bu kadar ağır bedeller ödeyen kurumun zarar
ettiği gerekçesiyle özelleştirileceğini, daha doğrusu yok edileceğini ve -az
önce Kocaeli milletvekilimizin söylediği gibi- iktidar yandaşlarına peşkeş
çekileceğini, maalesef, söyleyebilmiştir.
Değerli
milletvekilleri, TTK niye zarar etmiştir? TTK yıllarca ülkeye yaptığı
yatırımların, ülkede üstlendiği sorumlulukların karşılığını yatırım olarak
alamamıştır; kuyular, galeriler, altyapı hazırlıkları zamanında maalesef
yapılamamış, yerine getirilememiştir; emekli olanların yerine işçi alınmasına
müsaade edilmemiştir; Türkiye Taşkömürü Kurumunda norm kadro 14 bin olmasına
karşın, çalışan sayısının 9 binlere düşmesine karşın maalesef Adalet ve Kalkınma
Partisi iktidarı tarafından üretim işçisi alınmasına müsaade edilmeyerek kurum
üretim yapamaz noktaya getirilmiştir ve kurum, Adalet ve Kalkınma Partisi
iktidarı tarafından kasten zarar ettirilmiştir. 
Şimdi, ben
burada Sayın Bakana sormak istiyorum: Sayın Bakan, bir taraftan kuruma yatırım
yapmayacaksınız, diğer taraftan üretim işçisi alınmasını engelleyerek kurumu
üretim yapamaz noktaya getireceksiniz, diğer taraftan da zararın arttığı
gerekçesiyle buna, özelleştirmeye, daha doğrusu Türkiye Taşkömürü Kurumunu yok
etmeye bir gerekçe olarak meşruiyet kazandırmaya çalışacaksınız. Böyle bir
anlayış kabul edilebilir mi Sayın Bakan? Geçmişte buna tevessül edenler
olmuştur ancak Zonguldak halkı, maden işçisiyle, köylüsüyle, esnafıyla,
kadınıyla, erkeğiyle, genciyle, yaşlısıyla TTK’nın yok edilmesi politikalarına
karşı onurlu duruşunu tarihine altın harflerle kazımıştır. Bugün de Zonguldak
halkı Türkiye Taşkömürü Kurumunun yok edilmesine asla müsaade etmeyecektir, 100
binlerle Ankara’ya yürüme azim ve kararlılığı içerisinde Türkiye Taşkömürü
Kurumuna sahip çıkacaktır. 
(Mikrofon
otomatik cihaz tarafından kapatıldı) 
ALİ İHSAN
KÖKTÜRK (Devamla) – Bu duygu ve düşüncelerle yüce Meclisi saygıyla
selamlıyorum. (CHP ve MHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 Sıra Sayılı “Maden Kanunu ile Bazı Kanunlarda Değişiklik Yapılmasına
Dair Kanun Tasarısı”nın 2. Maddesinin 1. Fıkrasında geçen “Yetkilendirilmiş
tüzel kişiler” tanımının aşağıdaki şekilde değiştirilmesini arz ve teklif
ederiz.
“Yetkilendirilmiş
tüzel kişiler: Genel Müdürlükçe yetkilendirilen, bu Kanun kapsamında Genel Müdürlüğe
verilmesi gereken rapor, proje ve her türlü teknik belgeyi hazırlamaya yetkili,
kendi adına veya şirket hisselerinin yarısından fazlasının sahibinin mühendis
olduğu ya da bünyesinde nitelik ve nicelikleri yönetmelikle belirlenen
mühendisler çalıştıran maden arama ruhsat sahibi veya işletmesi olan mühendis
veya tüzel kişiler.”
Lütfü Türkkan (Kocaeli) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ KAYNAKLAR BAKANI
TANER YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde söz
isteyen Lütfü Türkkan, Kocaeli Milletvekili.
Buyurun Sayın Türkkan. (MHP sıralarından
alkışlar) 
LÜTFÜ TÜRKKAN (Kocaeli) – Sayın
Başkan, değerli milletvekilleri; 683 sıra sayılı Maden Kanunu ile Bazı
Kanunlarda Değişiklik Yapılmasına Dair Kanun Tasarısı’nın 2’nci maddesi
hakkında söz aldım. Yüce heyetinizi saygıyla selamlıyorum.
Ülkemizin geçmişi ne yazık ki
acı, yürekleri dağlayan, telafisi mümkün olmayan ölümlerin yaşandığı maden
kazalarıyla dolu. Son dönemde Soma’da, Ermenek’te yaşanan faciaların vefat eden
işçilerimizin ailelerinde yarattığı tahribat bir yana, yüreklerde, gönüllerde
bıraktığı acının da telafisi yok. Ben, şimdi, bunları tekrar anlatıp özellikle
maden işçilerimizin acılı ailelerinin yarasını deşme niyetinde değilim.
Kazaların yaşandığı maden ocaklarındaki hukuksuzlukların bedeli yitip giden
canlar oldu, bunu hepimiz biliyoruz. Soma’da bize kalan resim, madencilerin
çocuklarının yüzündeki hüzün ve bizzat Başbakan Müşaviri tarafından yerlerde
tekmelenen yakınını kaybetmiş olan bir madencinin görüntüsü. Yıllar da geçse bu
iki resim toplumun hafızasından hiç silinmeyecek. 
Değerli
arkadaşlar, bu iktidar başından beri ifade ettiğimiz despotik baskıyı her
alanda uygulamaya devam ediyor. Nerede bir muhalif görüyorsa başını eziyor,
nerede kendinden olmayan biri varsa onu yok etmeye çalışıyor. Bunun en yakın
örneklerinden birinden bahsedeceğim sizlere. Kayseri yakınlarında –Sayın
Bakanın da memleketi- bir altın madeni var; Himmetdede Altın Madeni. Koza Altın
İşletmelerine ait bu maden, jeologlarımız tarafından keşfedilen,
mühendislerimiz tarafından projelendirilen ilk Türk altın madeni özelliğine
sahip. Koza Altın, 2012 yılında Çevre ve Şehircilik Bakanlığının ÇED olumlu
raporunun ardından Kayseri’nin Himmetdede bölgesine altın madeni çıkarmak için
yatırım yaptı. 2014 yılı başında yatırımı tamamlayarak bütün gerekli yasal izin
ve belgeleri alan şirket, haziran ayında üretime geçmek amacıyla geçici
faaliyet belgesi için başvurdu. Ancak Bakanlık ne yaptı biliyor musunuz? Hiçbir
gerekçe göstermeden bu belgeyi Koza Grubuna vermedi. 110 milyon dolarlık
yatırım Bakanlığın izin vermemesi nedeniyle aylarca üretim yapmadan bekletildi.
Şimdi soruyorum sizlere: İşçi ölümlerinin yaşandığı madenlere dahi izin
verilirken işçi sağlığı ve güvenliği açısından her şeyin normal olduğu Koza
madenlerine izin verilmemesi çifte standart değil midir? Bunun adı, bal gibi,
altın madeni çalışmasını hukuksuz olarak engelleme girişimidir. Ne derseniz
deyiniz, bu kindar bir anlayıştır. Bunun bir tek sebebi var, nedir biliyor
musunuz: Medya sektöründe de var olan İpek Koza Grubunun iktidara teslim
olmaması. Daha doğrusu, geçmişte iktidarın değirmenine su taşırken 17-25 Aralık
sonrası bu işten vazgeçmesidir. İktidar keyfî şekilde bu altın madeninin
çalışmasını engellemiştir. Masum, saf, yalnızca ekmeğinin peşinde olan, buna
rağmen, yaptığınız hukuksuzluklar nedeniyle hayatını kaybeden insanların öldüğü
madenleri denetleyin. Bu kindar yaklaşımınızla hem geçimini sağlamak için
çalışan işçiye hem ülkenin kalkınması için bir şeyler yapmaya çalışan
yatırımcıya ve esas Türkiye ekonomisine zarar veriyorsunuz, farkında değilsiniz
veya farkındasınız, bilerek yapıyorsunuz. 
Sayın Başkan,
değerli milletvekilleri; iktidarın çalışmasını engellediği Himmetdede Altın
Madeni bakın nasıl bir maden: 300 kişinin istihdam edildiği, doktorunun, 8
sağlık görevlisinin yirmi dört saat boyunca burada hizmet verdiği, ambulansın,
itfaiyenin yaşanabilecek olumsuzluklara karşı sürekli hazır hâlde bekletildiği
bir maden. Şirketlere ait arama kurtarma ekibinin tam teşekkülle yardıma hazır
olduğu, madende yaşanacak felaket hâlinde giyilmesi gereken kimyasal sızıntıya
dayanıklı kıyafetlerin önceden tedbir olarak alındığı bir altın madeni. Bunun
için mi cezalandırıyorsunuz burayı? İhmaller zinciri nedeniyle faciaların
yaşandığı diğer madenlerde kendi hukuksuzluklarınızın üstünü kapatmak için mi
çalıştırmıyorsunuz? Yaptığınız iş tamamen hınç alma duygusuyla yapılmış.
Kendinize düşman ilan ettiklerinize yaptığınız gibi, hak, hukuk, adalet
tanımadan yaptığınız bir uygulamadır. Himmetdede Altın Madeni’nde çalışan
işçilerin aileleri ve çocukları var, bunu göz önünde bulundurun.
Saygılar
sunuyorum. (MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
3’üncü madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın çerçeve 3 üncü maddesinin değişik birinci fıkrasında bulunan
"ruhsat bedelinin iki katı" ibaresinin "ruhsat taban
bedeli", "Devir Bakan onayı ile gerçekleşir. Bakan, bu yetkisini
gerekli hallerde devredebilir." ifadelerinin "Devir Genel Müdürlük tarafından
gerçekleştirilir." olarak değiştirilmesini arz ve teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak Sakine
Öz
 Niğde Manisa
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 3. Maddesinin aşağıdaki şekilde
değiştirilmesini arz ve teklif ederiz.
"MADDE 3-
3213 sayılı Kanunun 5 inci maddesinin ikinci fıkrası aşağıdaki şekilde
değiştirilmiş, dördüncü fıkrasının son cümlesi madde metninden çıkarılmış ve
maddeye bu fıkradan sonra gelmek üzere aşağıdaki fıkra eklenmiştir.
"Maden
ruhsatları ve buluculuk hakkı devredilebilir. Devir yapılmadan önce arama ve
işletme ruhsatlarının devredildiği tarihteki ruhsat bedelinin iki katı tutarında
devir bedeli alınır. Devir Bakanlık onayı ile gerçekleşir."
"Devir ve
intikal işlemlerine ilişkin usul ve esaslar yönetmelikle belirlenir. "
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Emin Haluk Ayhan Hasan
Hüseyin Türkoğlu 
 Denizli Osmaniye

Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı maden kanununun 5'inci
maddesini düzenleyen 3'üncü maddesinin tasarı metninden çıkarılmasını arz ve
teklif ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 Nursel Aydoğan Erol
Dora Abdullah Levent Tüzel
 Diyarbakır Mardin İstanbul
BAŞKAN – Komisyon önergeye katılıyor
mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu) –
Katılmıyoruz Sayın Başkan 
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI
TANER YILDIZ (Kayseri) – Katılmıyoruz Sayın Başkan. 
BAŞKAN – Önerge üzerinde söz isteyen
Abdullah Levent Tüzel, İstanbul Milletvekili. 
Buyurun Sayın Tüzel. (HDP
sıralarından alkışlar) 
ABDULLAH LEVENT TÜZEL (İstanbul) -
Sayın Başkan, değerli milletvekilleri; hepinizi saygıyla selamlıyorum. 
Bildiğiniz gibi, ülkemizde madenler,
maden işletmeciliği son yıllarda yaşanan facialarla anılıyor ve bir maden
yasası değişikliği geldiğinde bekleriz ki bu facialar önlensin ve bu konuda
tedbirler alınsın ama gelen yasa değişikliği bu yönde değil. Biz, özellikle,
bütün bu belaların, kötülüklerin, felaketlerin kaynağında, burada, devletin
özel sermayeye peşkeş çekme, kamu kaynaklarını yağmaya açmasındaki politik
tutumunu sorumlu olarak görüyoruz ve tabii ki başta Enerji ve Tabii Kaynaklar
Bakanlığı ve bu alanı yönetmekle görevlendirdiği MİGEM’in sorumlulukları bir
kere daha dikkat çekiyor.
Şimdi, değerli milletvekilleri, burada
söz konusu olan, bu konuda en çok söz söyleyecek olan bir kurum var, meslek
odası var, Maden Mühendisleri Odası. 16 bin üyeli oda bu Komisyon çalışmalarına
katılıyor yasa değişikliği görüşülürken, önergeler veriyor yirmi değişik alanda
ama hiçbirini Hükûmete dinletmek mümkün olmuyor. 
“Ölümleri engelleyebilecek mi?” diye
sorumuz… Elbette, engellemeyecek çünkü bu, kamu eliyle işletilmediği sürece bu
felaketlerin devam etmesi söz konusu. Neden? Çünkü redevans devam ediyor.
Neden? Çünkü işte, mevcut teminatla ruhsat bedeli oluyor ve konuştuğumuz konu
vesayet rejimi… Bütün gücü, bütün yetkileri elinde toplayan Bakanlık, yine,
aynı şekilde ruhsat devrini kendisine bağlayarak bu alandaki siyasi birtakım
şaibeli ve suistimal konusu olabilecek bir alanı yeniden gündeme getirmiş
oluyor. Tabii ki bu teknik nezaretçilik kurumu ortadan kaldırılıp onun yerine
getirilen yetkilendirilmiş tüzelkişilikler meselesiyle de 1.440 mühendislik
bürosunda çalışan mühendisler ve orada 2.880 maden mühendisi işsiz kalacak ve
bunun karşılığında MİGEM böylesi bir kurumu devreye sokmuş olacak. Çok açık bir
şekilde, yer altı kaynaklarımız bir kez daha borsaya kotalandırılarak onun
üzerinden uluslararası sermayeye peşkeş çekiliyor. 
Bakın,
madenciler ne istiyor, ortaya ne çıkıyor: Geçtiğimiz hafta Soma’da, Kınık’ta
yine bu büyük felaketi yaşamış, oradan sağ kurtulmuş madencilerle bir araya
geldik. Kınık maden işçileri kan ağlıyor, 400 işsiz, diyorlar ki: “Karşımızda
tek bir muhatap yok. Ne devlet ne şirket ne de sendika hiçbir şekilde bizi dinlemiyor.
Ama biz orada çalışırken bize her ay mektup gelir, ‘Herhangi bir konuda
sorununuz varsa, hak talebiniz varsa TKİ hepsini karşılayacaktır.’ diye böyle
resmî yazılar gelirdi.” Şimdi 2.831 maden işçisinden Kınık’ın payına düşen
işçiler bu şekilde dertleniyor ve tabii ki -o zaman da dile getirdikleri- “Bize
devlet sahip çıkmalı, biz devlet adına oralarda çalıştık, devlet işçisi olarak
haklarımız güvenceye alınmalı, bize yeni maden ocakları, yeni özel işletmeler
gösterilmemeli. Biz devlet güvencesinde çalışmalıyız.” diye ifade ediyorlar.
Tabii, madencilik alanında bir maden bakanlığının kurulması, maden iş kanununun
çıkartılması, madenciliğin bu tarzda, bu değişikliklerle olduğu gibi siyasi
saiklerle, müdahalelerle bir vesayet altında düzenlenmesi, bundan kurtarılması,
yine, maden mühendislerinin önde gelen taleplerinden. MİGEM bünyesinde güçlü ve
etkili bir denetim biriminin kurulması aynı şekilde dile getiriliyor. 
Yani bakın,
dünya ve tabii ülkemiz, Ege’nin öbür yakasındaki kurulan sol koalisyon SYRİZA’nın
kazandığı başarıyı, yarattığı büyük dalgayı, heyecanı konuşuyor. İlk
uygulamaları ne? İşte, limanların özelleştirilmesini durduruyorlar,
enerjilerin, madenlerin özelleştirilmesini durduracaklarını açıklıyorlar. İşte,
Yunanistan halkının beklentisi neyse, Türkiye halkının, Türkiye emekçilerinin
ve maden ocaklarında, toprağın altında olup binlercesi toprak üzerinde işsiz
kalan madencilerin beklentisi de bu, kamu kaynakları, madenlerimiz, yer altı
zenginliklerimiz yağmalanmasın, devlet eliyle işlensin, Bakanlık burada
sorumluluğunu bu şekilde yerine getirsin. Biz de bu nedenle bu değişikliğin
yürürlükten kaldırılmasını istiyoruz. 
Teşekkür ederim.
(HDP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 3. Maddesinin aşağıdaki şekilde
değiştirilmesini arz ve teklif ederiz.
"MADDE 3-
3213 sayılı Kanunun 5 inci maddesinin ikinci fıkrası aşağıdaki şekilde
değiştirilmiş, dördüncü fıkrasının son cümlesi madde metninden çıkarılmış ve
maddeye bu fıkradan sonra gelmek üzere aşağıdaki fıkra eklenmiştir.
"Maden
ruhsatları ve buluculuk hakkı devredilebilir. Devir yapılmadan önce arama ve
işletme ruhsatlarının devredildiği tarihteki ruhsat bedelinin iki katı
tutarında devir bedeli alınır. Devir Bakanlık onayı ile gerçekleşir."
"Devir ve
intikal işlemlerine ilişkin usul ve esaslar yönetmelikle belirlenir. "
Yusuf Halaçoğlu (Kayseri) ve arkadaşları
BAŞKAN -
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Takdire bırakıyoruz Sayın Başkan. 
BAŞKAN – Hükûmet
katılıyor mu? 
ENERJİ VE TABİİ
KAYNAKLAR BAKANI TANER YILDIZ (Kayseri) – Katılıyoruz Sayın Başkan.
BAŞKAN –
Konuşacak mısınız, gerekçeyi mi okutayım?
ALİM IŞIK
(Kütahya) – Gerekçe…
BAŞKAN –
Gerekçeyi okutuyorum: 
Gerekçe: 
Yapılan
düzenleme ile, maden ruhsatları ve buluculuk hakkı devrinin Bakan onayı yerine
Bakanlık onayı ile gerçekleşmesi amaçlanmıştır. Bu durumda Bakanlığın kurumsal
olarak yapılan işlemlerden sorumlu ve yetkili kılınması sağlanacaktır. Aksi
taktirde, 2012/15 numaralı Başbakanlık Genelgesi nedeniyle şimdiye kadar devir
işlemlerini gerçekleştirememiş olan çok sayıda madencinin ruhsat devri yine bir
kişinin, yani Başbakan yerine Bakanın onayına bırakılmış olacaktır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Böylece, daha aykırı önerge kabul edildiği için
diğer önergeyi işlemden kaldırıyorum.
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Kabul edilmiştir. 
4’üncü madde
üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 7'inci
maddesini düzenleyen 4'üncü maddesinde geçen 'üçüncü fıkrasında yer alan
"harç ve teminat" ibaresi "ruhsat bedeli" şeklinde
değiştirilmiştir' ibaresinin tasarı metninden çıkarılarak madde metninin buna
göre düzenlenmesini arz ve teklif ederiz.
 Pervin
Buldan Hasip Kaplan İdris Baluken
 Iğdır Şırnak Bingöl
 Mülkiye
Birtane Erol Dora
 Kars Mardin
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 4. Maddesinin son fıkrasının aşağıdaki
şekilde değiştirilmesini arz ve teklif ederiz.
"Çevresel
etki değerlendirmesi ile ilgili karar, işyeri açma ve çalışma ruhsatı, mülkiyet
izni olmadan veya onüçüncü fıkraya aykırı faaliyette bulunulduğunun tespiti
halinde 30.000 TL tutarında idari para cezası uygulanarak bu alandaki işletme
faaliyetleri durdurulur. Bu ihlallerin üç yıl içinde üç kez veya daha fazla
yapıldığının tespiti halinde ise ruhsat iptal edilir."
 Alim
Işık D. Ali Torlak Yusuf Halaçoğlu
 Kütahya İstanbul Kayseri
 Emin Haluk
Ayhan Mehmet Şandır Hasan Hüseyin Türkoğlu
 Denizli Mersin Osmaniye

Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın 4 üncü maddesi ile düzenlenen son fıkranın aşağıdaki şekilde
değiştirilmesini arz ve teklif ederiz.
"Çevresel
etki değerlendirilmesi ile ilgili karar mülkiyet izni olmadan veya 13. Fıkraya
aykırı faaliyette bulunulduğunun tespiti halinde ruhsat taban bedeli tutarında
idari para cezası uygulanarak bu alandaki faaliyet durdurulur. İdari para
cezasının uygulandığı tarihten itibaren bu ihlallerin 3 yıl içinde 3 kez
yapıldığının tespiti halinde ise ruhsat iptal edilir."
 Mehmet Ali
Susam Namık Havutça Kemal Değirmendereli
 İzmir Balıkesir Edirne
 Doğan
Şafak Sakine Öz Levent Gök
 Niğde Manisa Ankara
 Muhammet
Rıza Yalçınkaya
 Bartın
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkanım.
BAŞKAN –
Hükûmet?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Rıza Yalçınkaya, Bartın Milletvekili. 
Buyurun Sayın
Yalçınkaya. (CHP sıralarından alkışlar)
MUHAMMET RIZA
YALÇINKAYA (Bartın) – Sayın Başkan, değerli milletvekili arkadaşlarım; hepinizi
saygıyla selamlıyorum. Tasarının 4’üncü maddesiyle ilgili vermiş olduğumuz
önerge üzerine söz almış bulunuyorum.
Bugün
görüşmelerini yaptığımız bu kanun tasarısı komisyonda görüşülürken Sayın Bakan,
yaptığı konuşmada Türkiye’nin yegâne taş kömürü üreticisi olan Türkiye
Taşkömürü Kurumuyla ilgili görüşlerini dile getirmiş, AKP iktidarı süresince,
on iki yıl boyunca kuruma 6 milyar TL verildiğini, kurumun zarar ettiğini dile
getirerek kurumun hızlı bir şekilde özelleştirilmesi gerektiğini savunur
durumda olduğunu orada görmüş bulunuyoruz.
Türkiye
Taşkömürü Kurumunun 5 müessese müdürlüğünden oluştuğunu, buralarda verimliliği
artırmak amacıyla işletmelerin damar açısından taşıdığı özelliklere ve kömürün
kalori değerinin azlığına bakılarak, bu işletmelerin kademe kademe kapatılarak,
her kapatılan işletmede çalışan işçilerin diğer yerlere nakledilerek kendi
kafanızca TTK’yı zarardan kurtarmak için kolay bir çözüm yolu buluyorsunuz.
Değerli
milletvekilli arkadaşlarım, Sayın Bakan, komisyondaki konuşmalarında yıllardır
ülke ekonomisini ve Türk sanayisini sırtlayan Türkiye Taşkömürü Kurumunun
kapatılmasından, ekmeğin fırıncıdan alınmasından söz etmektedir. Bu yaklaşımı
anlamak mümkün değildir doğrusu. Ekmeği fırıncıdan almanın daha doğru olduğunu
biz de düşünüyoruz. Madencilik gibi ihtisas gerektiren bir işte, bu işi ehil
kişiler ve kurumlar yapmalı. Bu ülkede, taş kömürü üretiminde de,
madenciliğinin ehli de, ustası da Türkiye Taşkömürü Kurumudur. 
Bakın, geçen
yıllarda, “İşi ehline verelim.” diyerek bazı girişimlerde bulundunuz. Zonguldak
Karadon’da, “İşi bilen adam.” diyerek galeri sürme işi taşeron firmaya verildi,
bu hata 34 cana mal oldu. Yine Kozlu’da aynısı yaşandı, bu hata 18 cana mal
oldu. Bartın Amasra’da redevanscı firma on yıldır kömür çıkartamadı ancak
hazırlık çalışmalarında 11 işçi yaşamını yitirdi. 
İşin ehli
diyerek inşaat firmalarına maden işi verildi. Sizin ihtisas anlayışınız bu mu
Allah aşkına? Ekmek almak için seçtiğiniz fırıncılar maalesef fırıncı değil,
kasap çıktı. Bunu görmeniz için daha kaç canın yitip gitmesi, kaç ocağın
sönmesi gerekiyor?
Türkiye’de
yaşanan maden kazalarında göze çarpan bir gerçek var; bu da işi alan firmaların
daha fazla kâr uğruna gerekli tedbirleri almadığı, taşeron firmalar aracılığıyla
bu işi bilmeyen kişileri maden ocaklarında çalıştırarak facialara kapı
araladığıdır. 
Türkiye’de taş
kömürü üretiminin ustası, esas ihtisas sahibi Türkiye Taşkömürü Kurumudur. Bu
kurum yüz yıldır kömür üretimi yapmaktadır. Geçen yıllarda TTK’nın işlettiği
ocaklarda, tüm olumsuzluklara ve eksikliklere rağmen, doğru dürüst hiçbir
yatırım yapılmamasına rağmen ölümlü kaza olmamıştır. Bütün ölümlü kazalar “işin
ehli” diyerek maden ocaklarını peşkeş çektiğiniz yandaş firmaların işlettiği
alanlarda yaşanmıştır.
Sayın Bakan,
kanun tasarısının görüşüldüğü komisyon toplantısında kademe kademe TTK’nın
tasfiye edilerek ocakların özelleştirilmesini savunurken “Biz bütün kurumları
özelleştireceğiz ama işçi sağlığı ve iş güvenliğini artırarak.” ifadelerini
kullanıyorsunuz. Ancak Soma’da, Ermenek’te, Bartın Amasra’da yaşananları
görünce bu ifadeler maalesef bize inandırıcı gelmemekte, emekçilerimizin can
güvenliği açısından tedirginliğimiz daha da artmaktadır.
Değerli
milletvekilleri, Türkiye Taşkömürü Kurumu ve bağlı müessese müdürlüklerinde
yatırımlar daha da artırılıp yeni teknolojiyle kömür çıkarmaya başlandığı
takdirde zarar hanesinde büyük bir azalma olacağı aşikârdır.
Sayın Bakan,
komisyonda “Yaklaşık on iki yıl boyunca, AKP hükûmetlerimiz döneminde biz orada
6 milyar civarında zarar ettik. Tamam, oraya sosyal bir proje diye bakılabilir
ama ben ileriye böyle bir proje bırakmamak lazım geldiği kanaatindeyim.” diyor.
Bu düşünceyi anlamak mümkün değil. Siz kömürü “sosyal yardım” diyerek ücretsiz
dağıtın, ancak o kömürü çıkaran işçinin emeği, alın teri karşılığında aldığı
parayı zarar olarak görün. Siz on iki yılda 6 milyar zarardan söz ediyorsunuz
ama bir taraftan da 2,5 milyar liraya saray yaptırıyorsunuz. O bölgede çalışan
10 bin işçi aileleriyle beraber 40 bin kişinin alın teriyle çalıştığı ve
çoluğuna çocuğuna baktığı bu iş alanlarını kapatmaktan bahsediyorsunuz ve
tasarruftan bahsediyorsunuz. Gerçekten sizi anlamak mümkün değil. Şatafat ve
debdebe için kaçak saray yaptıracağınıza TTK’ya yatırım yapın, işçi alın,
üretimi arttırın Sayın Bakan. 
Hepinizi
sevgiyle saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 4. Maddesinin son fıkrasının aşağıdaki
şekilde değiştirilmesini arz ve teklif ederiz.
"Çevresel
etki değerlendirmesi ile ilgili karar, işyeri açma ve çalışma ruhsatı, mülkiyet
izni olmadan veya onüçüncü fıkraya aykırı faaliyette bulunulduğunun tespiti
halinde 30.000 TL tutarında idari para cezası uygulanarak bu alandaki işletme
faaliyetleri durdurulur. Bu ihlallerin üç yıl içinde üç kez veya daha fazla
yapıldığının tespiti halinde ise ruhsat iptal edilir."
Mehmet Şandır (Mersin) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Takdire bırakıyoruz Sayın Başkanım.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılıyoruz Sayın Başkanım. 
MEHMET ŞANDIR
(Mersin) – Gerekçe…
BAŞKAN – Evet,
gerekçeyi okutuyorum: 
Gerekçe: 
Yapılan
düzenleme ile, belirtilen faaliyetler nedeniyle verilen para cezasının
düşürülmesi ve üç yıl içinde 3 kez olarak belirtilen tekrarlanma sayısına, alt
sınır olarak açıklık getirilmiştir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 7'inci
maddesini düzenleyen 4'üncü maddesinde geçen 'üçüncü fıkrasında yer alan
"harç ve teminat" ibaresi "ruhsat bedeli" şeklinde
değiştirilmiştir' ibaresinin tasarı metninden çıkarılarak madde metninin buna
göre düzenlenmesini arz ve teklif ederiz.
Pervin Buldan (Iğdır) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Evet,
önerge üzerinde söz isteyen İdris Baluken, Bingöl Milletvekili.
Buyurun Sayın
Baluken. (HDP sıralarından alkışlar)
İDRİS BALUKEN
(Bingöl) – Sayın Başkan, değerli milletvekilleri; vermiş olduğumuz önerge
üzerine söz almış bulunmaktayım. Hepinizi saygıyla selamlıyorum.
Maden Kanunu’yla
ilgili bir yasayı burada görüşürken gönül ister ki madencilik alanıyla ilgili
bütün sorunları detaylı bir şekilde ele almış ve çözüm önerilerini
yasalaştırmış bir taslakla halkın önüne çıkalım. Ama maalesef, bugüne kadar,
AKP Hükûmeti döneminde, her alanda olduğu gibi madencilik alanında da asıl
sorunların tespitine ve çözümlerin yasalaşmasına yönelik düzenlemeler bugüne
kadar söz konusu olmadı. Bu yasa tasarısında da yine aynı zihniyetin, aynı
anlayışın devam ettirildiğini görmekteyiz, bunu özellikle vurgulamak istiyoruz.

Çünkü madencilik
alanında bütün sorunların ana kaynağı, aslında redevans sistemi,
taşeronlaştırmaya dayanan, özelleştirmeye dayanan bir anlayıştır. Bugüne kadar
biz, burada, defalarca, bu özelleştirme anlayışının, madencilerin ölümüne neden
olan bu redevans sisteminin, taşeronlaştırma anlayışının kaldırılması
gerektiğini ifade ettik. Dayıbaşı sisteminin madenciler açısından nasıl
madenleri bir mezarlık hâline getirdiğini defalarca burada sizlerle paylaştık.
Ama maalesef, özellikle madencilik alanındaki güvencesiz çalışma koşulları aynı
şekilde devam ediyor. 
Gelişmiş
ülkelerde ileri teknolojiyle yaşam kurtaracak olan yaşam odalarının bile hâlâ
ciddi bir şekilde ele alınmamış olması, AKP Hükûmetinin madencilik alanına
hangi ciddiyetle yaklaştığını ortaya koyması açısından son derece önemlidir.
Bizce madencilik alanında genel olarak bütün üretim ve hizmet süreçleri kamu
eliyle yapılmalıdır. Kamu eliyle yapmıyorsanız bile madencilik alanında aşırı kâr
hırsını, emek sömürüsünü ve ekolojik talanı sınırlayacak birtakım düzenlemeleri
buraya mutlaka getirmeniz gerekiyordu ama siz, bir yıl içerisinde 325
madencinin iş cinayetleriyle yaşamını yitirmiş olmasını bile, deyim yerindeyse
dert etmediniz. O ölümlerden sonra, çıkıp “Bu işin fıtratında var, bu işin
kaderidir.” hatta bazı ölümlerden sonra “Güzel öldüler.” diyebilecek kadar
pervasız birtakım anlayışları ortaya koydunuz. Dolayısıyla da bugün, madencilik
alanındaki sorunlar dağ gibi önümüzde durmaya devam ediyor. 
Biz, emek
karşıtı ve sermaye lehine olan hiçbir yasal düzenlemenize burada destek
vermeyeceğiz. Bugün, sadece madencilik alanında değil, çalışma hayatının her
alanında emek karşıtı politikalarınıza karşı işçilerin, emekçilerin yükselen
itirazlarını umarım görüyorsunuzdur. Bakın, metal alanında, bugün, BİRLEŞİK
METAL-İŞ Sendikasına bağlı metal işçileri 10 kentte 22 fabrikada grev kararı
aldılar. Biz, emek karşıtı politikalara karşı birleşik metal işçilerinin
yükseltmiş olduğu bu sesi buradan kutluyoruz. Halkların Demokratik Partisi
olarak onların yanında olduğumuzu, mücadelelerinin sonuç alıncaya kadar
destekçisi olduğumuzu buradan ifade etmek istiyoruz.
Bugün 22
fabrikada başlayan grev, 19 Şubat itibarıyla 42 fabrikaya çıkacak ve 15 bine
yakın işçi, emekçi sizin emek karşıtı politikalarınıza karşı taleplerini güçlü
bir şekilde haykıracak. Eğer gerek madencilik alanında gerekse çalışma
hayatının diğer bütün alanlarında, siz, işçiyi, emekçiyi karşınıza almak
istemiyorsanız, emekten yana bir duyarlılık ortaya koymak istiyorsanız bu
grevden çıkan taleplere kulak kabartmalısınız düşüncesindeyiz. Bugüne kadar,
maalesef çok acımasız neoliberal politikaları yasalaştırma, sermaye lehine
düzenleme yapma dışında herhangi bir şey yapmadınız. Umarım, bu yanlıştan bir
an önce vazgeçersiniz. Emek lehine, işçi sağlığını ve iş güvenliğini önceleyen
yasal düzenlemelerle halkın karşısına çıkarsınız diyoruz. O nedenle, biz, bu
yasa tasarısı görüşüldüğü sürece, Halkların Demokratik Partisi olarak
itirazlarımızı buradan halkımızla ve Genel Kurulla paylaşmaya devam edeceğiz
diyorum. 
Genel Kurulu
saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
5’inci madde
üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 5 inci maddesi ile düzenlenen 9 uncu maddenin ikinci
fıkrasına ikinci cümlesinde bulunan "gölet, liman, yol" ibarelerinden
sonra gelmek üzere "ve benzeri" ibaresinin eklenmesini arz ve teklif
ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak  Sakine
Öz 
 Niğde Manisa
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 9'uncu
maddesini düzenleyen 5'inci maddesine aşağıdaki fıkranın eklenmesini arz ve
teklif ederiz.
"Bakanlar
Kurulu tarafından belirlenen teşviklerden faydalanacak Madencilik
faaliyetlerinin sosyal ve kültürel dokuya etkisi ve ekolojik tahribat düzeyi
üzerinden yapılan analizler sonucunda, bu teşviklerden faydalanma hakları geri
çekilebilir. Bu yönlü raporlar meslek odaları ve ilgili sivil toplum
örgütlerince gerçekleştirilir."
 Pervin Buldan Hasip
Kaplan İdris Baluken 
 Iğdır Şırnak Bingöl
 Adil Zozani Erol
Dora
 Hakkâri Mardin
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Katılmıyoruz Sayın Başkan.
BAŞKAN – Önerge
üzerinde söz isteyen Erol Dora, Mardin Milletvekili.
Buyurun Sayın
Dora. 
EROL DORA
(Mardin) – Görüşülmekte olan 683 sıra sayılı Kanun Tasarısı’nın 3213 sayılı
Maden Kanunu üzerine söz almış bulunmaktayım. Genel Kurulu saygıyla
selamlıyorum. 
1980’li yıllarda Özal iktidarıyla başlayan ancak
1990’lı yıllarda yavaşlayan neoliberal dönüşümle ABD emperyalizminin Orta
Doğu’yu yeniden şekillendirme projesiyle üst üste gelmesi AK PARTİ’yi ülkenin
ve bölgenin önemli bir aktörü hâline getirdi. Özellikle kendi içerisinde güç ve
çıkarlar koalisyonu olan AKP, büyük sağda Özal’ın çizdiği kalkınmacılık
rotasını takip ederek ama onu katbekat aşan bir büyüklüğe ulaşmıştır. 
Büyük sağ, kendi siyasal meşruiyetinin ve iktidar
mücadelesindeki gücünün de aslen maddi refah arzusuna hitap etmek olduğunun
bilinciyle davranır. Muhafazakâr liberal sentezin kökeni ve Türkiye
liberalizminin en ciddi kökü buradadır. 
2002 sonrasını anlamak için bu kök üzerinden AK
PARTİ’nin ekonomi politikalarıyla kalkınmacılık anlayışını incelemek büyük bir
önem kazanmaktadır. Özellikle inşaat sektörü ve kentsel mekânların yeniden
dağıtımı üzerindeki yeni bir sermaye birikimi rejimi oluşturulmuştur. Burada,
sanayi sektörü birincil sektör olmaya devam ederken sermayenin ikinci çevrimi,
kentsel yapılı çevrenin üretilmesini içeren sabit sermaye yatırımı olan
fabrikalar, altyapı sistemleri, okullar, hastaneler, konut alanları, alışveriş
merkezleri gibi kentsel yapılı çevrenin farklı bileşenleri, sermaye birikiminin
kârlılığı için sürekli olarak yeniden ve yeniden üretildiler. Kentsel dönüşüm
sürecinde mekân yeniden üretilirken planlayıcı otorite olarak hükûmet ve mekânı
dönüştürecek olan sermaye sınıfının ortak çıkarı olan “rant” kavramı, AK
PARTİ’nin kalkınmacı retoriğinin alametifarikasıdır. 
Rantı esas alan ve sermaye sınıfının çıkarlarını
önceleyen bu kalkınmacı anlayış, özel sermayenin kâr etmesini engelleyecek
bütün kolektif yapıları tasfiye ederek her şeyi piyasanın emrine ve insafına
terk eden bir pratiğin yürütücüsü olmuştur. Bunun için neoliberalizmin var olan
bütün politikalarını asıl niyeti gizleyerek kullanma ustalığına erişmenin son
adı “Soma katliamı” olmuştur. 
13 Mayıs 2014
tarihinde Manisa’da Soma Kömür İşletmelerine bağlı Eynez bölgesi maden ocağında
meydana gelen facia son yüz yılın en büyük iş cinayetlerinden biri olarak
kayıtlara geçmiştir. 
Soma katliamının
nedenleri arasında havalandırma sistemlerindeki sorunlar, kaçış yolları
yetersizliği, kişisel koruyucu donanımların yetersizliği gibi altyapı ve
teknolojik sorunlar olmakla beraber, 301 maden işçisinin yaşamını yitirdiği
Soma katliamının birinci dereceden faili, rant hırsı için işçilere kölece bir
yaşamı reva gören neoliberal sistemdir. Bu neoliberal sistemin ekonomik ve
politik organizasyonunun icracısı ise AK PARTİ hükûmetleri olmuştur.
AK PARTİ
Hükûmeti, 301 madencinin yaşamını yitirdiği bu katliam sonrası bile sermayeye
tavır koyamamış, siyasi sorumluluğunun gereği olan ilgili bakanların istifasını
isteyememiştir. Bu yönüyle görüşülen Maden Yasası kapsamında madencileri değil,
çıkar çevrelerini önceliğine alan düzenleme söz konusudur. 
Bu düzenleme
üzerinde konuşurken Soma katliamını ve AK PARTİ’nin bu katliamdaki
sorumluluğunu unutmamamız gerektiğini belirtiyor, bu duygularla tekrar Genel
Kurulu saygıyla selamlıyorum. (HDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 5 inci maddesi ile düzenlenen 9 uncu maddenin ikinci
fıkrasına ikinci cümlesinde bulunan "gölet, liman, yol" ibarelerinden
sonra gelmek üzere "ve benzeri" ibaresinin eklenmesini arz ve teklif
ederiz.
Sakine Öz (Manisa) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLİM VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Takdire bırakıyoruz Sayın Başkan.
BAŞKAN – Hükûmet
katılıyor mu?
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) – Katılıyoruz Sayın Başkan.
BAŞKAN –
Konuşacak mısınız, gerekçeyi mi okutayım?
LEVENT GÖK
(Ankara) – Gerekçeyi izah edecek efendim.
BAŞKAN – Önerge
üzerinde söz isteyen Doğan Şafak, Niğde Milletvekili.
Buyurun Sayın
Şafak. (CHP sıralarından alkışlar)
DOĞAN ŞAFAK
(Niğde) – Teşekkür ederim Sayın Başkan.
Değerli
milletvekili arkadaşlarım, maddeler üzerinde arkadaşlar yeterince konuşmaları
yapıyorlar. Ben, Enerji Bakanının burada olması nedeniyle -aslında şu anda yok
ama- tarımsal sulamada 160 bin abonenin özel şirketlere ve devlete olan
borçlarından bahsetmek istiyorum. 
Sayın Bakan,
tarımsal sulama yapan çiftçinin yüzde 80’i devlete ve MEDAŞ’a olan borçlarını
ödemek istiyor. Bu konuda yoğun bir talep gelmektedir, ancak şu anda devlete
olan borçları yapılandırmaktan kaçınmaktadırlar. Çünkü, bu çiftçilerin MEDAŞ’a
olan ve özel sektöre olan borçları vardır. Bu konuda önce MEDAŞ’a olan borçlarının
yapılandırılması gerekmektedir. Nedeni, MEDAŞ’a olan borçtan dolayı çiftçi
elektrik alamamaktadır. Dolayısıyla, elektrik alamayan çiftçi üretim
yapmamaktadır. “Neden devlete olan borcumu kapatayım?” mantığında
davranmaktadır ya da MEDAŞ’ın icra kıskacında olan çiftçi devlete olan borcunu
üretim yapmadığı için ödeyememektedir. Örneğin, Orhanlı kasabasında bir
çiftçinin MEDAŞ’a üç yıllık ana borcu 60 bin TL’dir, ancak bugün faiziyle
birlikte 155 bin Türk lirasına ulaşmıştır. Bir başka çiftçi bana faturasını
gösterdiğinde, MEDAŞ’a olan dört yıllık borcu 560 bin TL olmuştur. “Nedir bu
kardeşim, sen baraj mı işletiyorsun?” dediğimde, MEDAŞ’ın önünde biriken
vatandaşların gülüşmelerine yol açmıştır. Ülkenin başka bölgelerinde özel
şirket borçları yapılandırılmıştır, İç Anadolu Bölgesi’nde de yapılandırılması
gerekmektedir. Niğde’nin Orhanlı, Edikli ve Ağcaşar, Gölcük, Bağlama, Karatlı,
Konaklı belde ve köylerindeki vatandaşlar da bu ülkenin vatandaşlarıdır, bunlar
İtalya’dan gelmediler, illa da MEDAŞ’ın önüne hendek mi kazmaları gerekiyor? 
Değerli
arkadaşlar, MEDAŞ şirketi vatandaşlardan alacağını beş yıla yaymalı ve
taksitlendirmelidir ya da faizlerini sineye çekerek anaparasını
yapılandırmaları gerekmektedir. Tarımsal sulamada elektrik faturalarının aylık
değil, hasat sonu tahsil edilmesi gerekmektedir. Zaten bu özel şirketler
faturalarda kayıp kaçak, açma-kapama ücretleri tahsil ederek vatandaştan
alacağını almıştır. TEDAŞ’tan kalma altyapı malzemelerinin ne olduğu, nereye
gittiği belirsizdir. Yerin 160, 180 metre altından, enerji kullanarak tarımsal
sulama yapan vatandaşlarımız enerji maliyetleri ağır olduğundan zaten geçim
sıkıntısı yaşamaktadırlar. Normal sulama yapan üreticilerle rekabet
edememektedirler. Bu sorun AKP döneminde başlamıştır. 2002 seçim
propagandalarında bölgede milletvekili adayları “Ödemeyin kardeşim, enayi
misiniz? Af getireceğiz.” şeklinde propaganda yaparak vatandaşı yanlış yola
yönlendirmişlerdir. Niğde ve Nevşehir bölgesinde mevcut hâliyle vatandaşların
huzurlu tarım yapma çalışması mümkün değildir. Bu soruna derhâl bir çözüm
gerekmektedir. 
Bir diğer sorun
ise bazı köylerimizde içme sularının elektrik borcundan dolayı sık sık
kesilmesidir. Sayın Bakan, bu konuda zaten su ve arazinin olmadığı bu fakir
köylere, hayati önem taşıyan içme suyu kuyuları için elektriğin yüzde 50
indirimli verilmesi, destek olunması en doğru yoldur. Bazen on beş gün suyu
kesilen köyler vardır. 
Sayın
milletvekilleri, elektrik kurumu, Devlet Demiryolları, PTT, havaalanı, limanlar
gibi stratejik öneme sahip işletmelerin özelleştirilmesini hiç doğru
bulmuyoruz. Tarihten bir örnekle bunun ne kadar önemli olduğunun altını çizmek
istiyorum. Yunanlılar İzmir’i işgal etmeden önce, İzmir’i savunamayacak durumda
olan Türk askerleri bilahare savunma yapmak için cephaneleri ve mühimmatları
demir yoluyla iç bölgelere taşımak isterler. Tam vagonlara mühimmatlar
yüklendiğinde İzmir Devlet Demiryolları işletmeleri Fransızların elinde olduğu
için o gün makinistler ve Devlet Demiryolları personeli grev ilan eder.
Dolayısıyla, yarınların geleceği ve ülke güvenliğini dikkate aldığımızda,
üretimi dikkate aldığımızda, bu tür kurumların devletin ve toplumun elinde
olması en doğru yoldur. 
Yüce Meclisi
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum. 
Komisyonun bir
redaksiyon talebi var.
Buyurun Sayın
Başkan. 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Sayın Başkanım, madde üzerinde teknik bir düzeltme talebimiz vardır.
Anlatım bozukluğu olmaması için “yol” ibaresinden sonra “gibi” ibaresinin
metinden çıkarılmasını arz ediyoruz. 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.

Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Kabul edilmiştir.
6’ncı madde
üzerinde üç adet önerge vardır, ikisi aynı mahiyettedir.
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik Yapılmasına
Dair Kanun Tasarısı"nın 6. Maddesinin ikinci fıkrasından sonra gelmek
üzere aşağıdaki fıkranın eklenmesini arz ve teklif ederiz.
“Daimi
nezaretçinin gideri, maden işletmecilerinin oluşturacağı "Daimi nezaretçi
fonundan" karşılanır. Fonun oluşturulmasına ilişkin usul ve esaslar
Bakanlıkça çıkartılacak yönetmelikle belirlenir.”
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Emin Haluk Ayhan  Hasan
Hüseyin Türkoğlu Mehmet Şandır
 Denizli Osmaniye Mersin
BAŞKAN – Sayın
milletvekilleri; şimdi okutacağım iki önerge aynı mahiyette olup birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 6 ncı maddesi ile eklenen son fıkranın aşağıdaki
şekilde değiştirilmesini arz ve teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak Sakine
Öz Muhammet Rıza Yalçınkaya
 Niğde Manisa Bartın
 Levent Gök
 Ankara
"Bu Kanun
kapsamında tanımlanan işlemleri yapmak üzere kurulan yetkilendirilmiş tüzel
kişiler veya maden arama ya da işletmecileri, Genel Müdürlükten yetki belgesi
almakla yükümlüdür. Yetkilendirilmiş tüzel kişiler ile maden arama ya da
işletmecilerine yetki belgesinin verilmesi, denetimi, uyarılması, yetki
belgelerinin askıya alınması ve belgenin iptal edilmesi ile ilgili usul ve
esaslar yönetmelikle belirlenir."
Aynı mahiyetteki
diğer önergenin imza sahipleri:
 Pervin Buldan Hasip
Kaplan İdris Baluken
 Iğdır Şırnak Bingöl
 Halil Aksoy Erol
Dora
 Ağrı Mardin
BAŞKAN –
Komisyon aynı mahiyetteki önergelere katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Takdire bırakıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılıyoruz Sayın Başkan.
BAŞKAN – Önerge
üzerinde söz isteyen Hasip Kaplan, Şırnak Milletvekili.
Buyurun Sayın
Kaplan.
HASİP KAPLAN
(Şırnak) – Teşekkür ediyorum Sayın Başkan.
Bu maden sektörü ve madencilikle ilgili
düzenlemeler konusunda her zaman Hükûmete bir önerimiz var. Gerçekten, eğer bu
işleri sağlıklı yapmak istiyorsanız -yani ülkemizin elbette ki yer altı
zenginlikleri değerlendirilecek ama- doğayı, tarihi, kültürü, insanı, yaşamı,
ekolojiyi korumak istiyorsanız ve başka şirketlere, yabancı şirketlere bu
ülkenin zenginliklerini peşkeş çekilsin istemiyorsanız yapacağınız bir tek şey
var: Madencilik bakanlığı kurun Türkiye’de. Madencilik bakanlığı kurun ve
madencilikle ilgili olan bütün konuları burada toplayın.
Şimdi, HES’lerle ilgili Orman ve Su İşleri
Bakanlığı ilgileniyor. Bakıyorsunuz, bir tarafta Kültür ve Turizm Bakanlığını
ilgilendiren konular var bu alandaysa. Bakıyorsunuz, Çevre ve Şehircilik
Bakanlığı ÇED raporları düzenliyor, ayrı bir bakanlık. Bakıyorsunuz, bunun da
ötesinde, Kalkınma Bakanı diyor ki: “Madenler benim alanıma giriyor.” Sonra
Ekonomi Bakanı çıkıyor “Ekonominin patronu benim.” diyor. Maliye Bakanı “Durun
hele, durun; hazine bende, paralar bende, devlet payı bende olacak.” diyor.
Sonra Hazine Müsteşarlığından sorumlu Başbakan Yardımcısı çıkıyor “Asıl patron
benim.” diyor. Şimdi -söyleyin bana- madencilikle ilgili 12 ayrı bakanlık,
bilmem kaç tane genel müdürlük, yetmiyormuş gibi bu dağınıklık en son 2012’de bir
genelge getirdiniz, Haziran 2012 genelgesiyle ruhsat izinlerini Başbakana
bağladınız.
Arkadaşlar, bütün bu dağınıkların içinde getirip
Başbakana ruhsat iznini bağladıktan sonra, kuracağınız tüzel kişilerin,
kurulların, şunun bunun ne faydası olabilir? Anlatabilir misiniz şimdi,
anlatılabilir mi bunlar şimdi? Çantacılar dolaşıyor, ruhsatı almış, Türkiye
coğrafyasını alın, bir karışı kalmamış arkadaşlar, bir karışı kalmamış; hepsi
ruhsatlandırılmış ve yakın partililere dağıtılmış durumda. Herkes kendi ülkesinin
haritasını çıkarsın, bir karış boş yok arkadaşlar, bir karış boş yok. Metal,
maden, kömür, HES, rüzgâr, aklınıza ne gelirse gelsin, nükleer santraller,
şimdi termik santraller. Peki, bu kadar dağınık bir ekonomi örgütlenmesi olan
bir Hükûmet gerçekten başarılı olabilir mi? Başarılı olamaz arkadaşlar.
Olamadığı Soma’da ortaya çıkıyor, olamadığı Ermenek’te ortaya çıkıyor,
olamadığı Afşin’de hâlâ cenazeleri çıkarılamayan maden işçilerinde görülüyor,
Zonguldak’ta görülüyor, Şırnak’ta görülüyor, Türkiye’nin diğer yerlerinde
görülüyor. Peki, ne olacak o zaman? Yani madencilik bakanlığı kurmuş olsanız…
Gelişmiş bütün ülkelerde bu var. Kanada’da inceleme yaptık Meclis olarak,
Madencilik Bakanlığı var. Güney Afrika’ya gidin, var; Çin’de bile var, Kuzey
Kore’de bile var kardeşim, Kuzey Kore’de bile var. Ya, ne oluyor, niye burada
yok? Bir, bu Hükûmet ısrarla denizcilik bakanlığı kurmuyor; iki, madencilik
bakanlığı kurmuyor; üç, kadın bakanlığı kurmuyor. Onun için her gün kadınlar
öldürülüyor, onun için denizlerimiz perişan; su ürünlerinden tut kirlenmeye
kadar hepsi perişan, hatta Kıbrıs açıklarına kadar doğal gaz, petrol yatakları
perişan; madene de geldik, madende acı, feryat, figan; iş güvenliği yok, sağlık
güvenliği yok; yok, yok, yok. Kardeşim, niye doğru dürüst bir şey yapmak
istemezsiniz? Niye bu Meclis hep beraber, birlikte bir politika geliştiremiyor?
HDP olarak diyoruz ki: Gelin, madencilik bakanlığını kuralım. Bu kadar. Her
kafadan bir ses çıkarsa bu ülkede düzen olmaz arkadaşlar. (HDP ve CHP
sıralarından alkışlar)
BAŞKAN – Teşekkür ediyorum.
Aynı mahiyetteki
önergeler üzerinde söz isteyen Levent Gök, Ankara Milletvekili. (CHP
sıralarından alkışlar)
Buyurun Sayın
Gök.
AHMET AYDIN
(Adıyaman) – Sayın Başkanım, Hükûmetin katıldığı, kabul ettiği önergeler üzerinde
konuşma olmaması lazım.
BAŞKAN – Sayın
Gök, Hükûmet katılıyor ama…
LEVENT GÖK
(Ankara) – Biliyorum efendim, biz biraz daha açalım konuyu dedik.
BAŞKAN – Ama
usul değil.
LEVENT GÖK
(Ankara) – Biraz önce…
BAŞKAN – Biraz
önceki farklı ama usul değil, şöyle ki rica üzerine verdik bunu, biliyorsunuz
yani. 
HASİP KAPLAN
(Şırnak) – Sayın Başkan, Sayın Bakan da “Karşı değiliz.” diyor, açıklama yapsa
iyi olur. 
AHMET AYDIN
(Adıyaman) – Hükûmet katıldıktan sonra biz de kabul edeceğiz hep beraber…
LEVENT GÖK (Ankara)
– Tabii, tabii, teşekkür ediyorum.
AHMET AYDIN
(Adıyaman) – Yalnız Sayın Başkan, bundan sonraki süreçte usule, İç Tüzük’e
davet ediyoruz. 
BAŞKAN –
Buyurun.
LEVENT GÖK
(Ankara) – Sayın Başkan, değerli milletvekilleri; görüşmekte olduğumuz 683 sıra
sayılı Kanun Tasarısı’nın 6’ncı maddesi üzerine verdiğimiz önerge üzerine söz
aldım. Teşekkür ediyorum. Bu önergemizi kabul eden Hükûmete ve Komisyona da
ayrıca teşekkürlerimi sunuyorum. 
Görüştüğümüz
bütün konuların aslında esas çözüm yolu, Türkiye'deki yolsuzlukların sona
ermesine bağlı değerli arkadaşlarım. Yolsuzluklar, bizim bütün kamu maliyemizi,
milletin kaynaklarını kurutan konu. 
Yolsuzlukların
üzerine gidemeyen bir Parlamentonun, Türkiye'de halkın çıkarlarına dokunacak
başka kanunları yapma şansı, muhalefetin desteği olsa da mümkün değil değerli
arkadaşlarım, çünkü bunu uygulayan iktidarın kamu kaynaklarını, milletin
kaynaklarını kontrol etmesi, denetlemesi gerekiyor. Bu konuda iktidarın sınıfta
kaldığı, geçtiğimiz hafta yaptığımız yolsuzluk oylamasındaki Yüce Divana sevke
dair verilen oylamalardan belli olmuştur.
Şimdi, biz
dilimiz döndüğünce Türkiye'deki yolsuzlukları anlatmaya çalışıyoruz; Genel
Başkanımız anlatıyor, bizler anlatıyoruz. İl başkanlıklarımızda, ilçe
başkanlıklarımızda yolsuzluklara ilişkin pankartlar açıldı; polis geldi, bastı,
polisler pankartlarımızı indirdi. Genel Başkanımız grup toplantılarında
“tape”leri açıkladı, haklarında fezleke düzenlendi, ama değerli arkadaşlarım,
Türkiye ilginç bir ülke. 
Bakın, Meclis
soruşturma komisyonu raporu elimde, bir tuğladan daha da fazla kalın, tam 1.178
sayfa. Biz “Bunu halka nasıl mal edelim, nasıl anlatalım?” diye düşünürken,
eksik olmasın, Meclis Başkanlığımız önemli bir çalışma yaptı ve herkese
okunabilir bloknotlar gönderdi. Bu gördüğünüz bloknotlar -görüyorsunuz değerli
arkadaşlarım- 40-50 sayfa. 1.178 sayfalık Soruşturma Komisyonu Raporu’nda
okuyamayan yurttaşlarımız ve arkadaşlarımızın bilgisine sunuyorum. Ne var bu
bloknotlarda? Şimdi açıyoruz sayfanın bir tanesini, Rıza Sarraf diyor ki bloknotta…
Türkiye Büyük Millet Meclisi Başkanlığının bastırmış olduğu bloknotu okuyorum
değerli arkadaşlar yani kendi iddialarımızı falan değil. Rıza Sarraf diyor ki
bu bloknota göre: “Ağabey, yarın güzel bir çikolata kutusu yaptır, çok pahalı
olmasın. Bir tane de gümüş tepsi al, 500 bini yerleştir içine. Sadık biliyor,
İstinye’de var ya E.” Kimi işaret ettiğini biliyorsunuz. “E’ye götür, ona ver.”
Nerede diyor? Meclis Başkanlığının bastırdığı bloknotta. 
Değerli arkadaşlarım, gerçekten okunması kolay,
cebe koyması kolay. Yani, bir yandan 1.178 sayfalık Meclis Soruşturması
Komisyonu Raporu; bunun taşınması da zor, okunması da zor ama Meclis
Başkanlığımız öyle güzel bir hizmet yapmış ki, 50-60 sayfalık bloknotları
aldığınız zaman, cebinize koyduğunuz zaman otobüste, metroda, evinizde, hatta
Meclis çalışmalarını izlerken açıp okumanız mümkün. Hangi telefondan kim
konuşmuş, ne yapmış, o da mümkün. Böyle bir çalışmayı yaptığı için ben Meclis
Başkanlığını kutluyorum, gerçekten kutluyorum, önemli bir çalışmadır. Yolsuzlukların
halka mal edilmesi ve herkesin bilgilenmesi açısından yapılan bu çalışmayı biz
de halka mal etmek için epey bu bloknotlardan edindik, halkımıza dağıtıyoruz,
sizlere de gönderebiliriz. Açtığınız zaman, bütün yolsuzluk belgeleri burada
teker teker yazılmış. Tabii, Meclis Başkanlığımız eski ya da bastığı Soruşturma
Komisyonu Raporu’nun atıl olacağını düşünmüş, “Bunu nasıl daha verimli hâle
getirelim?” diye düşününce böyle bir parlak fikir ortaya çıkmış. Bu fikri
veren, bunu basan, bunu uygulayan ve dağıtan tüm bürokratlara ayrı ayrı
teşekkürlerimi sunuyorum. Yani, bizim arzu ettiğimiz zaten halkımızın
öğrenmesi. Milletvekillerinin dahi çoğu bu konuyu bilmiyor ama bunu öğrenmek
mümkün. Ön yüzüne notlarınızı alabilirsiniz, arka yüzünden de okuyabilirsiniz
Rıza Sarraf’ın açıklamalarını. “Bana dolar yolladın mı? Euro değildi, dolar.”
Rıza Sarraf diyor, devam ediyor: “Aman ha, yanlış yok.” Abdullah Happani cevap
veriyor: “Dolar, ağabey, gönderir miyim?” Rıza Sarraf: “Orada ağır geldi, içim
gitti biliyor musun?” diye, pek çok konuşmaları bunun içinde. 
Ben Meclis Başkanlığımızı bu yaptığı güzel
çalışmadan ötürü kutluyor ve hepinize saygılar sunuyorum. (CHP sıralarından
alkışlar)
BAŞKAN – Teşekkür ediyorum.
Aynı mahiyette…
AHMET AYDIN (Adıyaman) – Sayın Başkan…
BAŞKAN – Buyurun Sayın Aydın.
AHMET AYDIN (Adıyaman) – Öncellikle, CHP Grup
Başkan Vekili arkadaşımız bir konuyu Meclis kürsüsünde gündeme getirdi,
Meclisin bir çalışmasıyla ilgili. Bu konuyla ilgili hem yolsuzluk algısı
üzerine yeni birtakım algı operasyonları yürütülmeye başlarken, iktidarımız
âdeta suçlanırken öbür taraftan da bu konuyla ilgili, AK PARTİ Grubu adına ben
de bir cevap vermek istiyorum. Söz istiyorum efendim.
LEVENT GÖK (Ankara) – Ben bir sataşmada bulunmadım
Sayın Başkan.
BAŞKAN – Yerinizden, Sayın Aydın… Buyurun, açıyorum
mikrofonu.
LEVENT GÖK (Ankara) – Ben Meclis Başkanına teşekkür
ettim; bir sataşma yok, bir şey yok. 
BAŞKAN – Ben de yerinden veriyorum zaten Sayın Gök.

LEVENT GÖK (Ankara) – Teşekkür ettik.
BAŞKAN - Her grup başkan vekiline, söz istedikleri
zaman veriyorum.
IV.- AÇIKLAMALAR (Devam)
2.- Adıyaman Milletvekili Ahmet Aydın'ın, (9/8) esas
numaralı Meclis Soruşturması Komisyonu evraklarının bloknot şekline getirilerek
tekrar kullanıma sunulmasına ilişkin açıklaması
AHMET AYDIN (Adıyaman) – Teşekkür ediyorum Sayın
Başkanım.
Öncelikle şunu ifade edeyim ki: Meclis Başkanlığı
tarafından, ilgili bürokratlar tarafından bastırılan bu kitapçıktan, “bloknot”
adı altında ve “çevre dostu” görünümünde bastırılan bu bloknottan dolayı, hakikaten,
ciddi manada Meclis Başkanının bir soruşturma başlatmasını istiyoruz çünkü
burada skandal bir durum söz konusu. Bu bir skandaldır. 
ALİ UZUNIRMAK (Aydın) – Ahmet, paralel yapı,
paralel, paralel!
AHMET AYDIN (Adıyaman) – Bu bir skandaldır. Bunun arkasında
her kim varsa… Ve hem İstanbul Cumhuriyet Başsavcılığı tarafından kapatılan bir
soruşturma hem takipsizlik kararı hem Meclis Soruşturma Komisyonu hem de Yüce
Divan sıfatıyla Genel Kurul anlamında eğer bir Yüce Divana sevk etmeme…
ALİM IŞIK (Kütahya) – Ahmet Bey, zorlama kendini,
zorlama.
AHMET AYDIN
(Adıyaman) – Hukuki anlamda da ortadan kaldırılan bir konu varken Meclis
Başkanlığının hiç yapmadığı, hiç alışık olmadığımız bir uygulamasıyla, skandal
bir uygulamasıyla bizler de karşı karşıya kaldık. Açıkçası bunu tamamen
reddediyoruz. Bunun arkasında her kim varsa, her ne amaçla, ne saikle ve böyle
bir operasyonun bu manada, özellikle de dışarıya da böyle servis edilmesi ki
“tape”lerin zaten ortadan kaldırıldığı, Soruşturma Komisyonu evraklarının gizliliği,
bunun âdeta fotokopi yapılarak, muhalefet şerhi üzerinde bastırılarak
çoğaltılması ve bir bloknota dönüştürülmesi... Sorduğumuzda “Biz Meclisin
eskiyen evraklarını, hükmünü yitiren evraklarını bu şekilde yapıyoruz.” gibi
bir algı, bir gerekçe de kabul edilemez bir gerekçedir çünkü bugüne kadar böyle
bir bloknotla karşılaşmadık. Arka tarafındaki “tape”lerin muhalefet şerhi
üzerinden bastırılarak yazılmasını ve bunun bloknot olarak çoğaltılarak tüm
Türkiye’ye servis edilmesini, bitmiş olan bir konuyu bir algı operasyonunun
parçası olarak yeniden ısıtarak halkın gündemine getirmeyi doğru bulmuyoruz.
Meclis Başkanlığının derhâl bu konuyu soruşturarak ilgililer hakkında işlem
yapılmasını istirham ediyorum. 
Teşekkür
ediyorum. 
BAŞKAN –
Teşekkür ediyorum. 
LEVENT GÖK
(Ankara) – Sayın Başkan…
BAŞKAN – Buyurun
Sayın Gök. 
LEVENT GÖK
(Ankara) – Sayın Başkanım, ben de bir açıklamada isterseniz şuradan bulunayım
açarsanız, daha iyi duyuluyor. 
BAŞKAN –
Buyurun. 
3.- Ankara Milletvekili Levent Gök'ün, (9/8) esas numaralı
Meclis Soruşturması Komisyonu evraklarının bloknot şekline getirilerek tekrar
kullanıma sunulmasına ilişkin açıklaması
LEVENT GÖK
(Ankara) – Sayın Başkanım, bu Meclis gazi bir meclistir. Bu Meclis kurulurken
Türkiye’de büyük iddialarla kurulmuştur, Türkiye’yi çağdaş uygarlık seviyesine
ulaştırmak, bu Meclisin ve Gazi Mustafa Kemal Atatürk ve arkadaşlarının başlıca
hedefi olmuştur. Bu hedefe ulaşmanın en ana yollarından bir tanesi de
yolsuzluklara karşı mücadeledir. Bu konuda, Türkiye Büyük Millet Meclisinin
yolsuzluklar konusunda duyarlı olmasından daha ne beklenebilir ki yani ne
yapmış Meclis Başkanlığı? Meclis Başkanlığı -o da herhâlde vicdanen rahatsız
olmuş ki- az sayıda insanın okuduğunu düşündüğü bir konuda hem
milletvekillerini hem de kamuoyunu bilgilendirmek hem de yurttaşlarımıza bu
konuda daha fazla bilgi vermek için bir bloknot hazırlamış. Ben bundan dolayı
tekrar kutluyorum. Sayın Grup Başkan Vekilinin söylediklerine, bunun derhâl
toplatılması gereğine katılmıyorum. Biz zaten bunu aldık, örneğini de
çoğaltacağız, yurttaşlarımıza ve arzu eden herkese de göndereceğiz. (CHP
sıralarından alkışlar) 
Teşekkür ederim.

BAŞKAN – Evet,
teşekkür ederim. 
Sayın Uzunırmak,
sizin söz talebiniz var, ne için söz istiyorsunuz? 
AHMET AYDIN
(Adıyaman) – Sayın Başkan…
BAŞKAN – Bir
saniye Sayın Aydın. 
ALİ UZUNIRMAK
(Aydın) – Hem Milliyetçi Hareket Partisi adına…
BAŞKAN –
Sesinizi yükseltir misiniz Sayın Uzunırmak. 
ALİ UZUNIRMAK
(Aydın) – Hem Milliyetçi Hareket…
BAŞKAN – Açmadım
efendim, yüksek sesle konuşun, açmadım, niye söz istiyorsunuz, onu soruyorum
öncelikle. 
ALİ UZUNIRMAK
(Aydın) – Bu konuda Milliyetçi Hareket Partisinin bakış açısını ve Meclis Divan
üyesi olarak…
BAŞKAN – Grup
başkan vekilinin olması lazım efendim, benim uygulamam…
ALİ UZUNIRMAK
(Aydın) – Divan üyesi olarak da konuyla ilgili…
BAŞKAN – Hayır,
Divan üyesi de olmaz.
ALİ UZUNIRMAK
(Aydın) – Ben Türkiye Büyük Millet Meclisi Başkanlık Divanı üyesiyim. 
BAŞKAN – Sayın
Uzunırmak, İç Tüzük ortada yani uygulamalarımız ortada. 
LEVENT GÖK
(Ankara) – Sayın Başkan, yerinden kısa bir söz isteyebilir efendim. 
ALİ UZUNIRMAK
(Aydın) – Sayın Başkan, bir saniye…
BAŞKAN –
Buyurun. 
ALİ UZUNIRMAK
(Aydın) – Bir: Ben Türkiye Büyük Millet Meclisi Başkanlık Divanı üyesiyim ve
konuyla ilgili de Sayın Grup Başkan Vekilinin anlattığı yönde araştırma yapmış
bir Divan üyesiyim. Bu konuyla ilgili bilgilendirmek istiyorum, kısa bir söz
istiyorum.
BAŞKAN – Bir
dakika söz veriyorum.
Buyurun.
4.- Aydın Milletvekili Ali Uzunırmak'ın, (9/8) esas
numaralı Meclis Soruşturması Komisyonu evraklarının bloknot şekline getirilerek
tekrar kullanıma sunulmasına ilişkin açıklaması
ALİ UZUNIRMAK
(Aydın) – Teşekkür ediyorum.
Bir: Sayın Grup
Başkan Vekilinin dediği gibi hukuki deliller emir-komuta zinciri içerisinde yok
edilemez, devlet kayıtlarına girmiştir. 17-25 Aralık istismarı bu ülkede her
zaman gündeme getirilecektir.
İki: Konuyla
ilgili olarak Meclis Başkanlık Divanı olarak bir faaliyet yapılmamıştır.
Yapılan faaliyet tamamen Genel Sekreterlik bünyesinde geçmişten bugüne gelen atıl
kalmış kâğıtların değerlendirilmesi, çevre dostu olarak değerlendirilmesiyle
ilgili yapılan bir uygulamadır ve bu uygulamadan başka manalar çıkarmanın bir
anlamı yoktur. Eğer alışkanlık hâline geldiyse burayı da paralel yapıyla
suçlamaları gelecek günlerde muhtemeldir kanaatini taşıyorum.
Teşekkür
ediyorum.
BAŞKAN –
Teşekkür ediyorum.
Buyurun Sayın
Aydın.
5.- Adıyaman Milletvekili Ahmet Aydın'ın, tekraren
(9/8) esas numaralı Meclis Soruşturması Komisyonu evraklarının bloknot şekline
getirilerek tekrar kullanıma sunulmasına ilişkin açıklaması
AHMET AYDIN
(Adıyaman) – Teşekkür ediyorum Sayın Başkanım.
Sayın Başkanım,
ilgili konuyla ilgili hem soruşturma komisyonu hem Meclis Genel Kurulu kararını
vermiştir. Dolayısıyla, Meclisin iradesi bu noktada belirmiştir ve söz konusu
olayın bir darbe olduğu yüce Meclisimiz tarafından da tescil edilmiştir.
LÜTFÜ TÜRKKAN
(Kocaeli) – AKP iradesi o, Meclisin iradesi değil.
ALİM IŞIK
(Kütahya) – Ne oldu, darbe mi, ne darbesi?
AHMET AYDIN (Adıyaman) – Dolayısıyla, Genel Kurul
bu konuda karar vermişken milletin iradesi, aynı zamanda Meclisin iradesi de bu
noktada sabitken bu olay özellikle bilerek ya da bilmeyerek her kim tarafından
bu hâle getirilmişse bunun bir algı operasyonu parçası olduğunu düşünüyoruz,
bunun çok ciddi manada soruşturulması gerektiği kanaatindeyiz. Soruşturularak
ilgililer hakkında mutlak surette işlem yapılması lazım, aksi takdirde… Sayın
Başkanım, bugüne kadar ben sekiz yıldır milletvekiliyim, buradayım, böyle bir
bloknotla karşılaşmadım. Eğer geçmişten beri yapılan, düzenlenen bir bloknotsa
niye bizim elimize geçmedi? Bu Komisyonun hemen akabinde, Komisyon
evraklarından bir bloknot oluşturulmasının çok yanlış, çok haksız, çok
mesnetsiz bir şey olduğunu, bunun dolayısıyla hangi bürokrat tarafından, ne şekilde
yapılmışsa da ortaya çıkarılıp işlem yapılmasını AK PARTİ Grubu olarak istirham
ediyorum.
Teşekkür ediyorum.
BAŞKAN – Teşekkür ediyorum Sayın Aydın.
LEVENT GÖK (Ankara) – Sayın Başkanım, biz de
buradan konuşacağız tabii ki.
HASİP KAPLAN (Şırnak) – Sayın Başkan, artık bütün
gruplara söz vermek mecbur oldu.
BAŞKAN - Buyurun Sayın Gök.
6.- Ankara Milletvekili Levent Gök'ün, Adıyaman
Milletvekili Ahmet Aydın’ın yaptığı açıklamasındaki bazı ifadelerine ilişkin
açıklaması
LEVENT GÖK (Ankara) – Teşekkür ederim Sayın Başkan.
AKP Grup Başkan Vekilinin 17 ve 25 Aralık
operasyonlarından ve Mecliste yapılan Yüce Divan oylamasından sonra, bunu bir
darbe olarak nitelendirmesi görüşü bir kere kendileriyle çelişen bir görüştür.
Başından beri önceki Başbakan, şimdiki Cumhurbaşkanı, bunun Hükûmete karşı bir
darbe olduğunu ifade etti. Ama, sonuçta geçtiğimiz hafta yaptığımız oylamada
AKP Grubundan 50 milletvekili farklı yönde oy kullandı. Bunun üzerine AKP
Grubundan bir milletvekili çıktı, o oy kullanan milletvekillerine, farklı
davranan milletvekillerine “İhanet içerisindedir.” dedi, AKP’nin bir grup
başkan vekili de “Sen de haddini bil.” dedi. 
Şimdi, ben burada bütün yurttaşlarıma seslenmek
istiyorum. AKP Grubu içerisinde farklı davranan 50 milletvekili, eğer bunlar
bir darbe ise, onlar acaba darbeye yardım ve yataklık mı yaptılar? Eğer öyleyse
o 50 milletvekili hakkında bir işlem yapmayan AKP yönetiminin böyle bir fikir
dünyasında geliştirdiği operasyonları sürdürmesi mümkün değildir. Tamamen
reddediyoruz bunları.
BAŞKAN – Teşekkür ediyorum Sayın Gök.
Sayın Kaplan, size de bir dakika söz veriyorum.
Buyurun.
7.- Şırnak Milletvekili Hasip Kaplan'ın, (9/8) esas
numaralı Meclis Soruşturması Komisyonu evraklarının bloknot şekline getirilerek
tekrar kullanıma sunulmasına ilişkin açıklaması
HASİP KAPLAN (Şırnak) – Teşekkür ederim.
Sayın Başkan,
HDP olarak biz buna şaşırmadık çünkü daha Soruşturma Komisyonu yayın yasağını
koyup mahkemeden kararını almıştı. Biz milletvekilleri olarak ulaşamamıştık bu
dinleme kayıtlarına ve şeye. Ancak Meclis Başkanlığının çevre dostu bloknot
olarak içinde bu dinleme kayıtlarını -“tape”leriyle- kendi matbaasında bastırıp
dağıtması tek kelimeyle söylenecekse rezalettir, bunun ötesi de skandaldır.
Çünkü yayın yasağını koyan bir Komisyon var. Sonra Meclis Başkanı diyor ki:
“Normaldir, böyle aleniyet kazanmış olan şeyleri biz bastırıyoruz.” Oysaki
Komisyon, delilleri bile, “tape”leri bile yok etmek üzere karar almıştı. Suç
delilleri olan şeyler yok edilmez biliyorsunuz. Biz HDP olarak bunu... Meclis
Başkanlığının matbaasında yapıldı bu. Eğer bunu normal bir gazete, basın,
dernek, sendika, parti yapsaydı şimdi polis basmıştı, hepsini içeri almıştı,
hâkimin önüne çıkarmıştı, kıyamet kopmuştu. 
BAŞKAN – Evet,
teşekkür ediyorum. 
Meclis
Başkanlığından gelen not inceleme başlatıldığı yönünde efendim. 
AHMET AYDIN
(Adıyaman) – Sayın Başkanım, bir de şöyle bir husus var. 
ALİM IŞIK
(Kütahya) - Hemen mi başlatıldı? 
BAŞKAN – Lütfen
Sayın Aydın, lütfen ama tamam, konu kapanmıştır efendim. 
ALİM IŞIK
(Kütahya) - Hemen mi başlatıldı, Sayın Grup Başkan Vekilinin şikâyeti, ihbar
üzerine mi başlatıldı?
AHMET AYDIN
(Adıyaman) – Tutanaklara geçsin, Sayın Başkanım, son bir şey özellikle...
BAŞKAN – Sayın
Aydın, bak, yeteri kadar söz verdim, konu aydınlandı efendim. 
AHMET AYDIN
(Adıyaman) – Tamam Sayın Başkan da, Meclis Başkanına da bir haksızlık
yapılmaması konusunda. Bakınız, Sayın Gök, “Meclis Başkanının bilgisi
dâhilindedir.” dedi ama Meclis Başkanının bilgisi dâhilinde olduğunu ben
düşünmüyorum açıkçası bunun.
BAŞKAN – Aynı
mahiyetteki önergeleri...
Lütfen Sayın
Aydın...
AHMET AYDIN
(Adıyaman) – İlgili bürokrat, her kim ne yapmışsa da bunun soruşturulup bir
şekilde ortaya çıkması lazım. 
LEVENT GÖK
(Ankara) – Efendim, ben kimseyi suçlamadım zaten, ben hiç kimseyi suçlamadım
ama ben bir konuda Sayın Aydın’ı...
BAŞKAN – Sayın
Gök, doğru değil ama yaptığınız. 
AHMET AYDIN
(Adıyaman) – Böyle bir hassasiyetle bunu bastırmak...
BAŞKAN – Evet...
VI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Maden Kanunu ile Bazı Kanunlarda Değişiklik
Yapılmasına Dair Kanun Tasarısı ile Kars Milletvekili Mülkiye Birtane’nin;
Ankara Milletvekili Emine Ülker Tarhan’ın; Kocaeli Milletvekili Mehmet Hilal
Kaplan’ın Benzer Mahiyetteki Kanun Teklifleri ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/1012, 2/423, 2/2309, 2/2481)
(S. Sayısı: 683) (Devam)
BAŞKAN – Aynı
mahiyetteki önergeleri oylarınıza sunuyorum: Kabul edenler... Kabul
etmeyenler... Kabul edilmiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı "nın 6. Maddesinin ikinci fıkrasından
sonra gelmek üzere aşağıdaki fıkranın eklenmesini arz ve teklif ederiz.
“Daimi
nezaretçinin gideri, maden işletmecilerinin oluşturacağı "Daimi nezaretçi
fonundan" karşılanır. Fonun oluşturulmasına ilişkin usul ve esaslar
Bakanlıkça çıkartılacak yönetmelikle belirlenir.”
Mehmet Şandır (Mersin) ve arkadaşları
BAŞKAN – Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ KAYNAKLAR BAKANI
TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Mehmet Şandır Mersin Milletvekili.
Buyurun Sayın
Şandır. (MHP sıralarından alkışlar) 
MEHMET ŞANDIR
(Mersin) – Sayın Başkan, değerli milletvekilleri; öncelikle yüce heyetinizi
saygıyla selamlıyorum. 
Gerçekten
ülkemiz ve halkımız için önemli bir konuda bir kanun çıkartıyoruz. Bu vesileyle
birkaç konuyu Sayın Bakanın, sayın bürokratların, sayın Meclisin dikkatine
sunmak istiyorum. 
Öncelikle,
madencilik vazgeçebileceğimiz bir sektör değil. Ülkemizin tabii kaynaklarının
değerlendirilerek halkımızın yararına sunulması çok önemli ve çok gerekli ancak
madencilikte yaşanan son olaylar, özellikle Soma ve Ermenek’te yaşanan maden
kazalarında çok sayıda insanımızın hayatını kaybetmiş olması dikkatleri yeniden
bu konu üzerine çekmiştir ve bu konuda yapılması gereken bazı düzenlemeler
olması Hükûmetin de gündemine gelmiş ve böyle bir kanun tasarısı diğer
tekliflerle de birleştirilerek önümüze gelmiştir.
Değerli
arkadaşlar, burada öncelikle bir hususu Sayın Bakanın dikkatine sunmak
istiyorum ama bu usulü de terk etmek lazım. Bir kanun müzakere edilirken
Komisyonun meşgul edilmesi gerçekten hiç de şık olmamaktadır.
Değerli
arkadaşlar, 2010 tarihinde yapılan düzenleme bugün yeniden gözden
geçirilmektedir ancak muhalefet şerhlerinde de ifade edildiği gibi, Komisyonda
yapılan görüşmelerde maalesef sektörün taraflarıyla iyi istişare edilmediği,
muhalefet partilerinin tekliflerinin dikkate alınmadığı ve bu konuda burada da
gördük ki işte, muhalefetin verdiği birkaç önerge kabul edilince anlaşılıyor ki
Komisyonda bu meselenin ciddiyetle değerlendirilmediği ortaya çıkıyor. Ben
önergelerin kabul edilmesine teşekkür ediyorum ama bu konunun, bu kadar önemli
bir konunun… Yani Sayın Bakan, iş kazalarında Türkiye’ye yakışmaz bir sonuçla
karşı karşıyasınız. Bunun sorumlusu olarak ben hiç kimseyi ilzam etmiyorum ama
bir sonuç var. Dünyada 3’üncü, Avrupa’da 1’inci olan ülkemizin madenciliğiyle
ilgili yapılan düzenlemede bu türlü eksiklikler yapılıyorsa yanlış yapılıyor.
Ayrıca, bu tür kanunlar bu kadar sık değiştirilmemeli. 2010’da yapılan kanun
2015’in Ocağında yeniden değiştiriliyor, bu arada da iki tane düzenleme
yapılıyor hem 2014’te hem 2012’deki Başbakanlık Genelgesi’yle. Dolayısıyla, alınması
gereken tedbirler yeterince alınamadığı için, maalesef, iş kazalarında,
madencilik konusunda ülkemiz yargılanır, sorgulanır duruma geliyor. Bu sebeple
söylüyorum yani bu kadar önemli bir konuda çok ciddi bir çalışma yaparak
sektörün sorunlarını bütünüyle çözecek, iş güvenliğini sağlayacak, can
güvenliğini sağlayacak bir kanun çıkartılmasını ben de talep ediyorum. Bu
vesileyle bir iki hususu da dikkatinize sunmak istiyorum. 
Değerli Bakan...
Yani, bu
müzakere usulü değil Sayın Başkan!
BAŞKAN – Sayın
Şandır, anladım da ne yapabilirim, söyleyin?
MEHMET ŞANDIR
(Devamla) – Ne yapabiliriz? Yani, buna bir müdahale etmek lazım. Kime
konuşuyorum?
BAŞKAN – Hayır,
siz birkaç defa gündeme getirdiniz.
MEHMET ŞANDIR
(Devamla) – Yani, kime konuşuyoruz biz?
BAŞKAN – Yapabileceğim
bir şey yok ki benim.
Buyurun.
MEHMET ŞANDIR
(Devamla) – Değerli arkadaşlar, madencilik önemli ama tarım hepsinden de
önemli. Maden işletmelerinin, özellikle açık işletmelerin tarıma verdiği zararı
burada milletvekili olarak hepimiz bilmekteyiz. Özellikle, Toros Dağlarında
gördüğümüz taş ocakları işletmeleri, mermer işletmeleri, çimento fabrikaları ve
yeni bir usul olarak geliştirilen, enerji temin usulü olarak geliştirilen
termik santraller Türk tarımına, meyveciliğine, sebzeciliğine çok büyük zararlar
vermekte. Madenciliği koruyalım, geliştirelim ama tarımı öldürelim diye bir
kabulümüz, böyle bir öngörümüz olamaz. Özellikle, güneyde yaşanan, taş ocakları
ve maden ocaklarının zeytinciliğe ve sebzeciliğe verdiği zararı Sayın Bakanın
dikkatine sunmak istiyorum, ne tedbir var onu da bilmek istiyorum. 
Bir başka husus
da, Sayın Bakanım, şunu da arz etmem lazım: Bu, elektrik dağıtım şebekelerinin
özelleştirilmesinden sonra, şebekelerin yenilenmemesinden veya başka
sebeplerden kaynaklanan çok sayıda elektrik kesintisi, uzun süreli elektrik
kesintileri özellikle don mevsiminde seralarda çok büyük tahribata sebep oldu.
Buna bir çözüm üretmek gerekir. Sanayide, yaşamda oluşturduğu tahribatın
ötesinde tarımda oluşturduğu tahribat gerçekten acilen tedbir alınması gereken
bir noktada, bunu sizin dikkatinize sunmak istiyorum.
Bir diğer husus:
Tarımda kullanılan sulama elektrik borçlarının ödenmesi bugün çiftçinin kâbusu
hâline geldi. Buna da bir çözüm üretirse Hükümetiniz buna da Türk tarımı adına
teşekkür ediyorum.
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Kabul edilen
aynı mahiyetteki önergeler doğrultusunda maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Sayın
milletvekilleri, birleşime on beş dakika ara veriyorum.
Kapanma Saati: 16.15
ÜÇÜNCÜ OTURUM
Açılma Saati:
16.35
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır)
-----0-----
BAŞKAN – Sayın
milletvekilleri, Türkiye Büyük Millet Meclisinin 49’uncu Birleşiminin Üçüncü
Oturumunu açıyorum. 
683 sıra sayılı
Kanun Tasarısı’nın görüşmelerine devam edeceğiz. 
Komisyon ve
Hükûmet yerinde. 
7’nci madde
üzerinde üç adet önerge vardır; okutuyorum: 
Türkiye Büyük
Millet Meclisi Başkanlığına 
Görüşülmekte
olan 683 sıra sayılı Kanun Tasarısının, 3213 sayılı Maden Kanunu'nun 11'inci
maddesinin ikinci fıkrasını düzenleyen 7'nci maddesinin ikinci fıkrasında geçen
"20.000" ibaresinin "40.000" olarak değiştirilmesini arz ve
teklif ederiz.
 Pervin Buldan Sırrı
Süreyya Önder Erol Dora
 Iğdır İstanbul Mardin
 Hasip Kaplan İdris
Baluken Halil Aksoy
 Şırnak Bingöl
 Ağrı
Türkiye Büyük
Millet Meclisi Başkanlığına 
Görüşülmekte
olan 683 sıra sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 7. maddesinin aşağıdaki şekilde
değiştirilmesini arz ve teklif ederiz.
"MADDE 7-
3213 sayılı Kanunun 11 inci maddesine ikinci fıkrasından sonra gelmek üzere
aşağıdaki fıkra eklenmiştir.
"Ruhsat
sahibi veya vekilinin mahallinde yapılan tetkik ve incelemelere katılmaması
veya ruhsat sahibince herhangi bir nedenle tetkik ve incelemelerin engellenmesi
halinde ruhsat taban bedeli tutarında, bu fiilin tekrarı halinde ise iki katı
tutarında idari para cezası uygulanır.”
 Alim Işık Emin
Haluk Ayhan D. Ali Torlak
 Kütahya Denizli İstanbul
 Yusuf Halaçoğlu Hasan
Hüseyin Türkoğlu Özcan Yeniçeri
 Kayseri Osmaniye Ankara
Türkiye Büyük
Millet Meclisi Başkanlığına
Görüşülmekte
olan 683 sıra sayılı 3213 sayılı Maden Kanununda Değişiklik Yapılmasına Dair
Kanun Tasarısının çerçeve 7 nci maddesinde bulunan "fıkra" ibaresi
"fıkralar" olarak değiştirilerek aşağıdaki fıkranın madde metnine
eklenmesini arz ve teklif ederiz.
 Mehmet Ali Susam Doğan
Şafak Namık Havutça
 İzmir Niğde Balıkesir
 Sakine Öz Haluk
Eyidoğan Kemal Değirmendereli
 Manisa İstanbul Edirne
“Beş iş günü
öncesinden haber vermek şartıyla ruhsat sahibi veya yetkilendirdiği kişinin
muhalinde tetkik ve incelemelerine katılmaması, ruhsat sahibince herhangi bir
nedenle tetkik ve incelemelerin engellenmesi halinde ruhsat taban bedeli
tutarında bu fiilin üç yıl içinde tekrarı halinde ise 2 katı tutarında idari
para cezası uygulanır."
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Haluk Eyidoğan İstanbul Milletvekili.
Buyurun Sayın
Eyidoğan. (CHP sıralarından alkışlar)
HALUK EYİDOĞAN
(İstanbul) – Sayın Başkan, değerli milletvekilleri; yaşamımızın her anında ve
alanında, doğal ve insan kökenli ve çoğunlukla öngörülebilen çeşitli
tehlikelerle karşı karşıyayız. “Tehlike” zarar veya yok olmaya yol açabilecek
durum olarak tanımlanır. “Risk” ise zarar ve hasar tehlikesidir. Risk ne zaman
sıfırdır? Tehlikenin neden olacağı zarar yoksa risk sıfırdır. Önce tehlikeler
tahmin edilir, sonra bu tehlikelerin doğuracağı riskler değerlendirilerek
riskler azaltılır. Böylece tehlikenin zararlarını en aza indirebiliriz. Bu
yaklaşıma biz “risk yönetimi” diyoruz. 
Bu yeni kanun
değişikliğinde risk değerlendirmeyle ilgili, risk yönetimiyle ilgili herhangi
bir ifade yok. Yer altı madenciliği, doğası gereği planlama, yatırım ve üretim
aşamasından pazarlama aşamasına kadar çok özel önlemler, donanım, bilgi,
deneyim, uzmanlık ve sürekli denetim gerektiren dünyanın en ağır iş kollarından
birisidir. Özellikle son on yılda kamunun faaliyet alanının daraltılmasında
yapılan yanlışlar madencilik sektörüne de yansımış, yapılanma, kamu madencilik
kuruluşlarının kapatılması, üstünkörü özelleştirilmesi, redevansla özel sektöre
devredilmesi şeklinde olmuştur. 
Redevans yoluyla
üretim uygulamasını ne yazık ki deneyim ve uzmanlık bakımından yetersiz,
gerekli bilimsel ve teknolojik yatırımları yapmayan firmalar yapmaktadır. Bu
nedenle hem çok sayıda ölümlü iş kazalarına hem de maden kaynaklarımızın vahşi
üretim yöntemleriyle heba edilmesine yol açılmıştır. AB süreci içerisinde iş
sağlığı ve güvenliğiyle ilgili olarak çıkan kanun, tüzük ve yönetmeliklerin ana
hedefi, risk değerlendirmesini yaşamın her alanına sokmak ve bu anlamda toplumun
güvenlik kültürünü artırmaktır. 
Risk
değerlendirmesi olmadan iş güvenliği olmaz. Şu anda trafik ve iş kazalarından
dolayı insan kayıplarımızın sayısı, doğal afetlerden dolayı kayıplarımızın
sayısını maalesef geçmiş bulunmaktadır. Tehlike ve riskleri belirlemek için,
örneğin, maden aramada, kömür aramada ve petrol aramada, bu doğal kaynakların
işletme aşamalarında yer üstü ve yer altı jeolojik, jeofizik ve jeoteknik
araştırmalar eş zamanlı olarak mutlaka yapılmalıdır. Maden galerilerinde
sismik, elektrik özdirenç gibi jeofizik araştırmalar uygulanmalıdır.
Yüksek teknoloji
evlere girdi, arabalara girdi, telefonlara girdi, her yer bilgisayar ve tablet
ama teknoloji, madenlerimize maalesef inemedi. Üretim ve korunma için teknoloji
yatırımına gelince durum vahim.
Bakınız, Eylül
2014 tarihli Soma bilirkişi raporu ne diyor: “Havalandırma
şekli ve yöntemi, yangın tehlikesi olan bir yer altı ocağı için uygun değildir.
Yangın riskine karşı gerekli dayanıklı ve yanmaz malzeme yoktur ve ilgili
altyapı oluşturulmamıştır. Karbonmonoksit gaz maskelerinin kontrol kayıtlarını
denetlenmemiş ve yaptırım gücü uygulanmamıştır. Gaz ölçüm defterinden elde
edilen veriler ile sensörlerden elde edilen veriler birbirini tutmamaktadır.
Kayıtlar rastgele tutulmuştur. Sensörlerin kontrolünü yapma zorunluluğu bulunan
ve elde edilen verileri değerlendirmekle görevli olanlar görevlerini ihmal
etmişlerdir. Üretim zorlaması yapılmıştır. Denetimlerde işletme projesi,
program ve üretim farklılıklarını göz önüne alarak kapsamlı denetleme yapılmamıştır.
İşletmenin elektrik sistemi madenin çalıştırılması için güvenilir değildir. Gaz
sensörlerinin akredite bir kurum veya kuruluş tarafından kalibrasyonunun
yapılmadığı anlaşılmıştır. Kaza anında olay yerindeki haberleşme cihazlarının
çalışmadığı ifadelerden anlaşılmıştır. Uygulanan üretim yöntem ve tekniği,
yanmaya elverişli bu kömür madeni için uygun değildir.  Risk
değerlendirmelerinin içinde alınacak önlemlere dair bir bölüm mevcut değildir.
Ocaklarda tahliye amaçlı bir planlama söz konusu değildir.” Biz de kalkmış risk
yönetimi ve risk değerlendirmesinden bahsediyoruz bu ülkede her alanda.
Türkiye’de hâlâ
vahşi üretim sisteminin ve kifayetsiz kâr hırsının acı sonuçlarını hep birlikte
yaşıyoruz. Umarım, bunlar son olur. Ölenler bir lokma ekmeğin peşindeki
emekçiler, işçiler ve yoksul halktır.
Aklı ve
akılcılığı yüceltmek yerine, bilgi toplumu olma yolunda ilerlemek yerine kısa
vadeli köşe dönmeci işler yapılırsa olacağı budur. Nerede bilim ve teknoloji,
nerede dünya madencilik standartları, nerede risk yönetimi?
Türkiye'de
inşaatta, sanayide ve madencilikte vahşi üretim yöntemlerinden vazgeçmeliyiz,
yüksek teknoloji kullanan çağdaş üretim yöntemleri kullanmalıyız. Aksi takdirde
iş kazaları ve insan kayıpları sürecektir. 
İş facialarında
ihmallerden ölen canlarımızı, emekçilerimizi saygıyla ve rahmetle anıyor, bu
acıların son olmasını, tekrarlanmamasını diliyorum. Bu mesajların da ilgili
yerlere ulaşacağını inanıyorum.
Yüce Meclisi
saygıyla selamlıyorum. (CHP sıralarından alkışlar) 
BAŞKAN – Teşekkür
ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı "Maden Kanunu ile Bazı Kanunlarda Değişiklik Yapılmasına
Dair Kanun Tasarısı"nın 7. maddesinin aşağıdaki şekilde değiştirilmesini
arz ve teklif ederiz.
"MADDE 7-
3213 sayılı Kanunun 11 inci maddesine ikinci fıkrasından sonra gelmek üzere
aşağıdaki fıkra eklenmiştir.
"Ruhsat
sahibi veya vekilinin mahallinde yapılan tetkik ve incelemelere katılmaması
veya ruhsat sahibince herhangi bir nedenle tetkik ve incelemelerin engellenmesi
halinde ruhsat taban bedeli tutarında, bu fiilin tekrarı halinde ise iki katı
tutarında idari para cezası uygulanır.”
Özcan Yeniçeri (Ankara) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan. 
BAŞKAN – Hükûmet
katılıyor mu? 
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN – Önerge
üzerinde söz isteyen Özcan Yeniçeri, Ankara Milletvekili. 
Buyurun Sayın
Yeniçeri. (MHP ve CHP sıralarından alkışlar) 
ÖZCAN YENİÇERİ
(Ankara) – Teşekkür ederim Sayın Başkan. 
Değerli
milletvekilleri, rezervlerini ve potansiyellerini kullanmayan ülkeler, varlık
içinde yokluk çekmek kaderinden kurtulamazlar. 
Yer altı
kaynakları yani madenlerin çıkarılması ve kullanılması çok pahalı, çok teknik
ve çok zor bir iştir. Bu madenleri yer altından çıkarırken aynı zamanda
madenlerin çevre etkisinin ortaya konması ve çevreyle barışık, ekosisteme uygun
bir biçimde olması için de ciddi bir yatırım gerekmektedir. 
Madenler
milletindir, şirketler araçtır. Milletin kaynaklarını siyasi mülahazalarla
işletmemek ve milletin emrine sunmaktan geri durmak, milletin refahına
kastetmek anlamını taşımaktadır. “Solcudur, sağcıdır, dincidir, paralelcidir”
şeklinde yaklaşarak madenlerin işletilmesi için ve madenlerin çıkarılıp oradaki
insanların, milletin istihdamına katkı sağlayacak şekilde yönetilmesini veya
üretilmesini engellemek, doğrudan doğruya siyasi mülahazalarla ülkenin
ekonomisine, milletin refahına kastetmek anlamına gelmektedir. Şimdi, bu
sermayenin nasıl ki yeşili, kırmızısı, turuncusu olmadığı gibi aynı zamanda
madencilerin de, madenciliğin de paralelcisi, dikdörtgeni, yamuğu olmaz.
Madenci madencidir. Herkes aklını başına devşirmesi gerekir. 
Koza Altın
Şirketi, altın madenlerini aramak ve işletmek üzere kurulmuş yüzde 100 Türk
sermayeli bir şirkettir. Türkiye Cumhuriyeti tarihinde ilk kez bir Türk şirketi
altın üretimini gerçekleştirmeye başlamış, Türkiye'nin çeşitli bölgelerinde
günümüz teknolojisinin de en ilerisini kullanarak çevreyle uyumlu bir biçimde
faaliyetlerini sürdürmektedir. 
Gümüşhane’de de
altın madeni çıkartmaktadır bu şirket. Bölgeye yatırım yapmış, iş sahası açmış,
bölge ekonomisine de çok ciddi bir biçimde katkı sağlamıştır. Türk
mühendislerinin emekleriyle kurulan ve günümüze kadar üretim faaliyetlerini
devam ettiren özellikle Gümüşhane’deki Mastra Altın Madeni, ülke ve Gümüşhane
ekonomisini ciddi bir biçimde katkılarıyla desteklemektedir. Bu bakımdan
günümüz ekonomisine 18,2 ton altın ilavesi yapmıştır. 38 bin nüfusu olan bir
ilin ekonomisine yıllık ortalama 30 milyon dolar katkının ne anlama geldiğini
vicdan sahibi herkesin takdir etmesi gerekir. Şirketin 600 kişiye iş vermesi de
-her aile 4 kişiden meydana geldiğine göre- 2.400 insana ekmek verdiği anlamına
gelmektedir. 
17 Aralık
sonrasında bu şirketin işlerini durdurmak ve bu şirketi zora sokmak için âdeta
elden gelen her gayret gösterilmiştir. Dolayısıyla, bu şirket, 600 kişinin
işine son vermek durumunda ve konumunda kalmıştır. 
Diğer taraftan,
bu şirketin, aynı zamanda bölgede madencilik faaliyeti yapan diğer şirketlerle
mukayesesi yapıldığında her anlamda o şirketlerden çok daha düzenli, çok daha
sağlıklı ve çok daha ekonomik olarak ileri düzeyde çalıştığı gözlenmektedir.
AKP döneminde bürokraside kötü bürokrat, iyi bürokratı kovduğu gibi, âdeta
madencilikte de kötü işletmeler, iyi işletmeleri kovmaktadır. 
Şimdi,
madencilik, hırsların, nefretlerin ve kinlerin aracı yapılamaz. Madencilik
üzerinden siyasi hesaplaşma da yapılamaz. Paralel paranoyası, Gümüşhanelinin
ekmeğinin elinden alınmasını sağlayamaz.
Şimdi, Sayın
Bakan burada. Sayın Bakana soruyorum: Bu Gümüşhane’deki madencilik işletmesinin
-ki aynı şirketin- başka yerdeki bütün işletmelerine izin verilmiş ve
çalışmaktadır. Fakat Gümüşhane’deki maden işletmesini AKP tandanslı, havuzcu
bir iş adamına vermek için bu şirketin orada burnundan getirip, ruhsatlarını
vermeyip ve üretime son verdirip, sonra da bu şirketi devretme niyetiyle ciddi
bir biçimde şirketin hukuken ortaya koymuş olduğu her türlü olumlu ve ruhsatın
pozitif anlamda olmasına rağmen, bir türlü izin verilmemektedir. Bu, büyük bir
ayıptır, günahtır, vebaldir. 
(Mikrofon
otomatik cihaz tarafından kapatıldı)
ÖZCAN YENİÇERİ
(Devamla) – Bunun kaldırılabilir bir tarafı yoktur. 
Sayın Bakan
buradayken yüksek sesle bir şey ifade ederek sözümü bitireceğim. Bu şirket, şu
anda ekonomik yönden ya da madencilik yönünden hiçbir sıkıntısı olmayan bir
şirkettir. “Hodri meydan. Gelin, her tarafımızı inceleyin. Herhangi bir
eksiğimiz varsa giderelim.” diyorlar. Böyle bir şey yok ama siyasi
mülahazalarla bu şirketin faaliyeti engellenmeye çalışılıyor. İnsanlar orada
işsiz kalmıştır. Bu insanların bir an evvel ruhsatının verilerek buranın
çalıştırılması gerekmektedir. Üçüncü bir yol yoktur. Her geçen gün, fırsat
verilmeden geçen her gün ekonomimizden birtakım kaynakların heba edilmesi
anlamına gelmektedir.
Teşekkür
ediyorum. (MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı Kanun Tasarısının, 3213 sayılı Maden Kanunu'nun 11'inci
maddesinin ikinci fıkrasını düzenleyen 7'nci maddesinin ikinci fıkrasında geçen
"20.000" ibaresinin "40.000" olarak değiştirilmesini arz ve
teklif ederiz.
Halil Aksoy (Ağrı) ve arkadaşları
BAŞKAN -
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde Halil Aksoy, Ağrı Milletvekili...
Buyurun Sayın
Aksoy.
HALİL AKSOY
(Ağrı) – Sayın Başkan, değerli milletvekilleri; ne yazık ki hükûmetlerin kâr
hırsı karşısında, ne doğanın ne de insan yaşamının hiçbir anlamı kalmamış.
Bakınız, Türkiye’de son on iki yılda iş cinayetlerinde 14.455 işçi yaşamını
kaybetmiş. Bunun bir kısmı alışveriş merkezlerinde, yol, köprü, HES
inşaatlarında ve tabii ki en çoğu da madenlerde yaşandı. Sadece maden iş
kolunda 2014 yılının iş cinayeti ve yaralanma bilançosu da oldukça ağırdır.
2014 yılında 81 maden faciası yaşanmış; göçük, grizu patlaması, yangın, su
basması ve benzeri nedenlerle 371 maden işçisi hayatını kaybetmiş, 84 maden
işçisi de ağır yaralanmıştır. Önlemler alınmadığı için ne yazık ki 2015 yılında
da bu rakamların artacağı aşikârdır. Çünkü mevcut yasalarda işçilerin sağlığını
ve güvenliğini koruyan bir yasal düzenleme yok, görüştüğümüz yasa tasarısında
da yok. 
Bakınız, Soma’da
yaşanan ve 301 maden işçisinin ölümüyle sonuçlanan katliam, dünyada yaşanan en
büyük maden faciası olarak dünya tarihine geçti. Türkiye’deki yasal mevzuatta
işçinin değil işin sağlığını, işçinin güvenliğini değil işin güvenliğini
düşünen bir ideolojik yaklaşım söz konusudur. İşçiyi ve onun sağlığını
öncelemesi gereken yasaların tamamen kâr hırsına odaklı, işverenin iş sağlığını
ve iş güvenliğini korumaya odaklı olduğunu Soma katliamı bir kez daha ortaya
koymuştur. Soma katliamından işçi cinayetlerini durdurmak, işçi sağlığı ve
güvenliğini kesin olarak sağlamak için ders çıkarılması gerekirken bunun için
somut hiçbir girişim de yapılmadı. Az önce ifade ettiğimiz gibi, ne yazık ki
önümüzdeki yasa tasarısı da bu anlamda hiçbir girişimin yapılmayacağını da
göstermektedir. 
Yine, Soma’da
yaşanan felaketten gerekli derslerin çıkarılmadığı 28 Ekimde Karaman Ermenek’te
yaşanan maden katliamında da bir kez daha görüldü. Çünkü AKP’nin kalkınma
modeli, emek sömürüsü ve işçi katliamları üzerinde şekillenmektedir. AKP
Hükûmetinin övünç duyduğu, göklere erişen yüksek kulelerin, kurulan her bir
ışıltılı alışveriş merkezinin, devasa büyüyen holdinglerin, TOKİ’lerin,
HES’lerin altında işçi emeği, işçi kanı ve işçi canı vardır. 
Değerli
milletvekilleri, Hükûmet 8 Haziran 2011 tarihli Devlet Denetleme Kurulunun işçi
katliamlarının nedenlerini ortaya koyan ve alınacak önlemleri sıralayan 600
sayfalık raporu hâlâ dikkate almamaktadır. Aynı zamanda, Mecliste muhalefet
partilerinin konuyla ilgili yasama faaliyetlerini de işleme almamaktadır. Devlet
Denetleme Kurulunun hazırladığı rapora göre, iş cinayetlerine maruz kalan
işçilerin yüzde 86,3’ünün, yine iş cinayetleri sonucu hayatını kaybeden
işçilerin yüzde 53,56’sının kömür ve linyit çıkarılması faaliyet kolunda
çalışanlardan meydana geldiği tespit edilmiştir. Madenlerdeki iş cinayetleri ve
Hükûmetin sorumluluğu bizzat devletin en üst düzeyindeki yetkili makamları
tarafından da açıkça itiraf edilmektedir. İş cinayetlerinden birinci dereceden
sorumlu olan patronlar ve siyasi sorumlular, taksirle ölüme sebebiyet vermek
yerine, kast ve insan öldürmekten yargılanmadığı müddetçe bu ülkede işçiler
cinayete kurban gitmeye devam edeceklerdir. 
Değerli
milletvekilleri, Ermenek, Zonguldak ve Şırnak’ta iş cinayetlerini
gerçekleştiren zihniyet, aynı şekilde doğaya da gaddarca yaklaşmaktadır, doğada
büyük tahribatlara ve doğal dengenin bozulmasına neden olmaktadır; termik
santraller bunun en somut örneğidir. Unutulmamalıdır ki insan yaşamını ve
sağlığını önemsemeyen, doğayı katleden hiçbir politikanın ve projenin yaşam
şansı yoktur.
Bu duygu ve
düşüncelerle Genel Kurulu saygıyla selamlıyorum. (HDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
8’inci madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı 3213 sayılı Maden Kanununda Değişiklik Yapılmasına Dair
Kanun Tasarısının çerçeve 8 inci maddesinde bulunan "30.000 TL"
ibaresinin "ruhsat taban bedeli kadar" olarak değiştirilmesini arz ve
teklif ederiz.
 Mehmet Ali Susam Namık
Havutça  Kemal Değirmendereli
 İzmir  Balıkesir Edirne
 Doğan Şafak Sakine
Öz
 Niğde Manisa
Türkiye Büyük Millet Meclisi Başkanlığına
Görüşülmekte
olan 683 sıra sayılı Kanun Tasarısının, 3213 sayılı Maden Kanunu'nun 12’nci
maddesini düzenleyen 8'inci maddesinde geçen alan “yedinci fıkrasında yer alan
teminat irat kaydedilir” ibaresi "30.000 TL idari para cezası
uygulanır" şeklinde ve sekizinci fıkrasında yer alan "Harç"
ibaresi "Ruhsat bedeli şeklinde değiştirilmiştir" ibaresi aşağıdaki
şekilde değiştirilmiştir.
“değiştirilmiştir
ve ‘teminat irat kaydedilir’ cümlesinden sonra gelmek üzere ‘30.000 TL idari
para cezası uygulanır’ ibaresi eklenmiştir.”
 Pervin Buldan Ayla
Akat Ata İdris Baluken
 Iğdır Batman Bingöl
 Hasip Kaplan Erol
Dora
 Şırnak Mardin
Türkiye Büyük Millet Meclisi Başkanlığına
Görüşülmekte
olan 683 sıra sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 8. maddesinin aşağıdaki şekilde
değiştirilmesini arz ve teklif ederiz.
"MADDE 8-
3213 sayılı Kanunun 12 nci maddesinin dördüncü fıkrasında yer alan "on
katı" ibaresi "beş katı" şeklinde, beşinci fıkrasında yer alan
"üç katı" ibaresi "iki katı" şeklinde, altıncı fıkrası
aşağıdaki şekilde, yedinci fıkrasında yer alan "teminat irat kaydedilir
" ibaresi "20.000 TL idari para cezası uygulanır" şeklinde ve sekizinci
fıkrasında yer alan "Harç" ibaresi "Ruhsat bedeli" şeklinde
değiştirilmiştir.
"Hammadde
üretim izni olmadan üretim yapıldığının ve hammaddenin kamuya ait projelerde
kullanıldığının tespit edilmesi halinde faaliyetler durdurulur. Bu alanda
üretilen hammadde için faaliyeti gerçekleştirene ocak başı satış bedeli kadar
idari para cezası uygulanır. Herhangi bir işleme tabi tutulmadan kullanılan
hammaddeler için ocak başı satış bedeli, tüvenan hammaddenin ocak başı fiyatına
göre hesaplanır. Hammadde üretim izin alanından üretilen hammaddenin kamu kurum
ve kuruluşlarınca yapılan projeler dışında kullanıldığının, ticarete konu
edildiğinin veya satışının yapıldığının tespit edilmesi halinde, faaliyeti
gerçekleştirene amaç dışı kullanılan hammaddenin ocak başı satış bedelinin iki
katı tutarında idari para cezası verilir. Yapılan üretimin projede belirtilen
amaç dışında kullanımının ikinci kez tespiti halinde hammaddenin ocak başı
satış bedelinin iki katı tutarında idari para cezası uygulanarak izin iptal
edilir."
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Emin Haluk Ayhan Hasan
Hüseyin Türkoğlu
 Denizli Osmaniye
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Takdire bırakıyoruz.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılıyoruz Sayın Başkan.
BAŞKAN –
Gerekçeyi okutuyorum:
Gerekçe:
Yapılan
düzenleme ile, belirtilen fiillere karşı uygulanan para cezalarının azaltılması
amaçlanmıştır.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Kabul
edilmiştir.
En aykırı önerge
kabul edildiği için diğer iki önergeyi işlemden kaldırıyorum.
Maddeyi kabul edilen önergeyle oylarınıza
sunuyorum: Kabul edenler... Kabul etmeyenler... Kabul edilmiştir.
9’uncu madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 13'üncü
maddesini değiştirmeyi öngören 9'uncu maddesinin altıncı fıkrasında geçen
"büyükşehir belediyesi dışındaki illerde" ibaresinin "büyükşehir
belediyeleri de dahil" şeklinde değiştirilmesini arz ve teklif ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 Erol Dora İbrahim
Binici
 Mardin Şanlıurfa
Türkiye Büyük Millet Meclisi
Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 9 uncu maddesinde bulunan "% 70" ibaresinin
"% 60", "% 30" ibaresinin ise "% 40" olarak
değiştirilmesini, "20.000 TL idari para cezası verilir ve" ibaresiyle
sonraki cümlesinin madde metninden çıkartılmasını arz ve teklif ederiz.
 Mehmet Ali Susam Doğan
Şafak Sakine Öz
 İzmir Niğde Manisa
 Atilla Kart Kemal
Değirmendereli Namık Havutça
 Konya Edirne Balıkesir
 Ali Rıza Öztürk
 Mersin
Türkiye Büyük Millet Meclisi
Başkanlığına,
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 9. Maddesinin birinci fıkrasının aşağıdaki
şekilde değiştirilmesini arz ve teklif ederiz.
"MADDE 13- Yürürlükteki ruhsatlar için her yıl
Ocak ayının sonuna kadar ruhsat bedelinin tamamının yatırılması zorunludur.
İşletme ruhsat bedelinin %65'i genel bütçeye gelir kaydedilmek üzere ilgili
muhasebe birimi hesabına, %35'i çevre ile uyum planı çalışmalarını
gerçekleştirmek üzere ruhsatı veren idarenin muhasebe birimi hesabına
aktarılmak üzere Bakanlığın belirlediği bankada açılacak teminat hesabına
yatırılır. I. Grup (a) bendi madenlerin ruhsat bedelleri ise, büyükşehir
belediyesi dışındaki illerde il özel idaresi hesabına yatırılır. Ruhsat
bedelinin yatırılmaması veya eksik yatırılması halinde ruhsat taban bedeli
tutarında idari para cezası verilir ve ruhsat bedelinin üç ay içinde
tamamlanması istenir. Bu süre içinde ruhsat bedelinin yatırılmaması durumunda
ruhsat iptal edilir. Verilen sürede yatırılmayan ruhsat bedelinin %65'ine
tekabül eden tutar 6183 sayılı Kanun hükümlerine göre, takip ve tahsil edilmek
üzere ilgili tahsil dairesine bildirilir. Kaynak tuzlarından ruhsat bedeli
alınmaz. Faaliyet sonrası sahanın çevre ile uyumlu hale getirilmesini müteakip,
çevre ile uyum bedeli iade edilir.”
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Hasan Hüseyin Türkoğlu Emin
Haluk Ayhan Münir Kutluata
 Osmaniye Denizli Sakarya
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir) – Katılmıyoruz.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER YILDIZ
(Kayseri) – Katılmıyoruz Sayın Başkan.
BAŞKAN – Önerge üzerinde söz isteyen Münir
Kutluata, Sakarya Milletvekili.
Buyurun Sayın Kutluata. (MHP sıralarından alkışlar)
MÜNİR KUTLUATA (Sakarya) – Sayın Başkan, sayın
milletvekilleri; 683 sıra sayılı Yasa Tasarısı’nın 9’uncu maddesi vesilesiyle
söz almış bulunuyorum. Yüce Meclisi saygılarımla selamlıyorum.
Değerli milletvekilleri, maden ağırlıklı olmakla
birlikte yine bir torba yasa yine temel kanun niteliğinde geçiriliyor. Dolayısıyla,
hiçbir kanunumuz maddeleriyle enine boyuna görüşülerek tekrar değişikliğe
ihtiyaç olmasın anlayışı ve hassasiyetiyle değerlendirilmiyor. Bu da, bu genel
gidişin bir parçası olarak görülüyor. 
Değerli milletvekilleri, daha önce ifade etmiştik,
Türkiye’de sermaye üretime yönelemiyor, sermaye üretim yapamıyor, bunu son
dönem türeyen iş âleminde ismi geçen firmalardan, kuruluşlardan biliyoruz;
sermaye rant alanlarına yönelmiş durumdadır. Madencilik alanı da bu sahada, bu
alanda bir rant alanı olarak görüldüğü için maden yasamızın bu hâliyle gerekli
önlemleri alamayacağı, gerekli düzenlemeyi yapamayacağı da açıktır. Türkiye’de
artık serbest akan bir dere göremezsiniz, Türkiye’de ruhsatı alınmamış bir
maden bölgesi bulamazsınız. Bunlar göstermektedir ki, üretim yerine doğal
kaynakların yağmalanması gibi bir görüntü ortaya çıkmıştır. Hâlbuki, bu
kaynaklar milletin müşterek mallarıdır.
Şimdi size bu
gidişin nasıl yürüdüğünü ve nasıl istifhamlara sebep olduğunu belirtmek
bakımından Sakarya’dan bir örnek veriyorum, Sayın Bakan, sizden gerçekten
öğrenmek istiyorum. Sayın Bakan, size sorarak söylüyorum, dikkatinizi rica
ediyorum, ciddi bir konudur ve bir muamma hâlindedir: Sakarya’da 49 bin dönüm
arazi bir şirkete mineralli su işletme gerekçesiyle verilmiştir. Bu şirketin
kendi ruhsatında alan 33 bin dönüm olarak görülüyor, Valilik bunu 49 bin dönüm
olarak yazışmalarında kullanıyor. Bu şirketin bu bölgede mineralli su işletme
ruhsatı almış olmasına rağmen, bölgede yapılan tespitlerde ve tutanaklarda,
resmî mahiyetteki tutanakta 1 gözeyi kullanma hakkı olduğu hâlde 19 gözeyi,
soğuk suyu, dere yataklarını, su yataklarını, boru hatlarını almakta olduğu ve
el koyduğu görülmektedir. İşin garip tarafı, bu 49 bin dönüm arazide bakır
madeni aranacağına dair söylentiler vardır çünkü böyle bir termal otel yapma
gerekçeli bir yatırım için bu alan tahsis edilemez. 49 bin dönüm alanda bakır
madeni aranacağı söylenmektedir. Nitekim, maden aramayı andıran sondaj
faaliyetleri yapıldığı bilinmektedir ama ne çevre halkı ne basın ne Sakaryalı
bu konuda hiçbir bilgi alamamaktadır. Hatta, bu bölgede tutulan bu tutanakları
değerlendirmek suretiyle idari mahkemeye durdurma kararı almak üzere başvurmak
isteyen vatandaşlar, vilayetten bu resmî tutanağı çok uzun süre elde
edememişler ve davayı açamamışlardır. Sakaryalının birkaç kahraman vatandaşının
vilayet kapısında yatma teşebbüslerinin arkasından, kendilerine, bu süre dolmak
üzereyken, kendilerinin de imzası bulunan tutanak ancak verilmiştir.
Dolayısıyla, samimiyetle soruyorum: Sakarya’da hiçbir kurumun açıklamadığı,
açıklayamadığı, ne olduğunu bilemediği, ortaklarının kim olduğunu
söyleyemediği, termal otel yapılacaksa soğuk su kaynaklarının tamamına nasıl el
koyulduğu, maden aranıyorsa ne madeni arandığı, bakır madeniyse maksat, çevre
tahribatından ötürü halktan gizlendiği mi, gizlenmediği mi, hiçbir yerden bu
devirde, bu iletişim çağında, bu medeni çağda, bu Dilekçe Kanunu’nun işlemekte
olduğu ülkemizde kimse bir sonuca ulaşamamıştır. Sizden ricam, gerçekten burada
ne olmaktadır ve uygulamalar ruhsat çerçevesinde mi yürütülmektedir, bu konuda
ilgilileri aydınlatırsanız çok memnun olacağız. Çünkü Sakarya’da ve Türkiye'nin
birçok yerinde dağlar eşelenmekte, dereler özel mülkiyete bağlanmakta ama
insanlar bunları yapanların kim olduğu konusunda bilgiye ulaşamamaktadırlar.
Özellikle, bu belirttiğim konuda Sayın Bakan sizin ilginizi bekliyor, teşekkür
ediyorum. (MHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 9 uncu maddesinde bulunan "% 70" ibaresinin
"% 60", "% 30" ibaresinin ise "% 40" olarak
değiştirilmesini, "20.000 TL idari para cezası verilir ve" ibaresiyle
sonraki cümlesinin madde metninden çıkartılmasını arz ve teklif ederiz.
Ali Rıza Öztürk (Mersin) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Ali Rıza Öztürk, Mersin Milletvekili. 
Buyurun Sayın
Öztürk. (CHP sıralarından alkışlar)
ALİ RIZA ÖZTÜRK
(Mersin) – Sayın Başkan, değerli milletvekilleri; 9’uncu maddede verdiğimiz
önerge üzerinde söz aldım. Hepinizi saygıyla selamlıyorum.
Burada,
gerçekten, Türkiye'nin çok önemli bir sektörünü ilgilendiren, madencilik
sektörünü ilgilendiren bir kanun tasarısını görüşüyoruz. Aslında dünyada
madencilik sektörü kadar zor bir sektör yok. İşveren açısından, çalışan işçi
açısından, mühendis açısından gerçekten zor bir sektör. Yani, çalışmaya
girerken helalleşen, çalışma, vardiya bittikten sonra da “Geçmiş olsun.”
denilen herhâlde başka bir sektör yoktur. 
Verdiğimiz önergede bu madencilik harçlarından
alınan ve genel bütçeye aktarılması öngörülen yüzde 70’lik payın yüzde 60’a
düşürülmesini, buna rağmen de çevre uyum teminatının yüzde 30’dan yüzde 40’a
çıkarılmasını öngördük. Sayın Bakan, Hükûmet ve Komisyon bu önergeye
katılmadılar ama neden katılmadıklarını ben de anlamadım.
Değerli milletvekilleri, Sayın Bakan, ben Sayın
Bakanlığa bir önerge vermiştim Maden İşleri Genel Müdürlüğünde yapılan Maden
Bilgi Yönetim Bilişim Sistemi’nin ihalesiyle ilgili. Bu önergeye cevap
verdiniz. Bu önergede benim sorularıma, uzaktan yakından, ilgili hiçbir yanıt
yok ya da yanıt olarak verdiğiniz bilgiler doğru bilgiler değil. Ben bu
konuşmamdan sonra bu önergeyi değerlendirmeyle birlikte sizlere sunacağım.
Değerli milletvekilleri, Maden Bilgi Yönetim
Bilişim Sistemi, MİGEM’de birtakım eksikliklerine rağmen MİGEM’in ruhsat
işlerini takip etmeyi öngören bir sistem. Burada bir süre önce bu sistem devre
dışı bırakılarak yeni bir sistem kurulmaya karar veriliyor ve işi alan firmanın
Başbakanlık Müsteşarının oğlunun sahip olduğu firma olduğu iddia ediliyor. İş
süresi içinde bitirilemediğinden ve tam olarak istenen verim alınmadığından
MİGEM’deki görevliler sistemi teslim almayı reddediyor. Siyasilerin ve üst
düzey amirlerin baskıları sonucu yeni sistemin kabulü ve firmaya ödeme
yapılması konusu yetkililerce kabul edilmek zorunda kalınıyor. Firmaya 2 milyon
TL ödeme yapılıyor. Eski sistem olan Maden Bilgi Yönetim Bilişim Sistemi devre
dışı bırakılıyor. Ancak sistem bir bütün olarak çalıştırılamadığı için bir süre
sonra kilitleniyor ve devre dışı kalıyor, MİGEM iki hafta boyunca hiçbir işlem
yapamıyor. Bunun üzerine, eski sistem olan Maden Bilgi Yönetim Bilişim Sistemi
tekrar devreye alınıyor. Ancak yeni sistemde işlenen bilgilerin büyük bir kısmı
silindiği ya da kaybolduğu iddia ediliyor Sayın Bakan, bunlar Bakanlıkla ilgili
iddialar. 
Değerli
milletvekilleri, şimdi, ben burada soru sormuşum ve sorularımın en önemli
meselesi şu: Bir, bu yeni sistemin çalışmadığı iki hafta içerisinde önceden
kaydı olmayan usulsüz ruhsat düzenleme işlemleri yapılmış mıdır Sayın Bakan?
Yapılmış ise bunlar kimlere ait ve hangi ruhsatlardır? Bu önemli bir soru. 
Yine, bu ihale
kime verilmiştir? Ben, Başbakanlık Müsteşarının oğlunun firmasına verildiğini
iddia ediyorum. Sayın Bakana da soruyorum: Bu iş kime verilmiştir? Sayın Bakan
cevap veriyor, diyor ki: “Önergede iddia edildiği gibi, Maden Bilgi Yönetim
Bilişim Sisteminin devre dışı bırakılması söz konusu değildir.” Evet, söz
konusudur Sayın Bakan. Bu sistem devre dışı bırakılmıştır. Nereden biliyoruz
biliyor musunuz arkadaşlar? Devam ediyorum, Sayın Bakanın yazısından, Sayın
Bakan diyor ki: “Maden Bilgi Yönetim Bilişim Sistemi versiyonu planlı olarak
durdurulmuştur.” Yukarıda ne diyor? “Bu kesintisiz olarak çalışmaktadır.”
diyor. Burada ne diyor arkadaşlar, devamında? “Planlı olarak durdurulmuştur. İhale
sonucu geliştirilen yazılımın denetleme sürecinde eski versiyonun planlı olarak
durdurulması faaliyetleri etkilememiştir.” diyor. 
Değerli
milletvekilleri, bu ihalenin ne ihalesi olduğu, Başbakanlık Müsteşarının oğluna
verilip verilmediği... İki hafta içinde bu sistem çalışmamıştır...
(Mikrofon
otomatik cihaz tarafından kapatıldı) 
ALİ RIZA ÖZTÜRK
(Devamla) - ...bu sistemin çalışmamasından dolayı kimlere ruhsat verildiği ya
da kimlerin mağdur olduğunu ben tekrar Sayın Bakana soruyorum. Maden İşleri
Genel Müdürlüğünden, oranın teknokratlarından, çalışan personelinden edindiğim
bilgi, Sayın Bakanın verdiği bilgileri hiç doğrulamıyor. Bu önergeme verilen
cevaptaki bilgilerin tamamı yanlış bilgilerdir Sayın Bakan. Bir milletvekilini
hem de mesleği maden mühendisi olan bir milletvekilini böyle yalan yanlış
bilgilerle kandırabileceğinizi sanıyorsanız ancak kendinizi kandırırsınız. (CHP
sıralarından alkışlar) 
BAŞKAN – Evet,
teşekkür ediyorum. 
Önergeyi oylarınıza sunuyorum: Kabul edenler...
Kabul etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 13'üncü
maddesini değiştirmeyi öngören 9'uncu maddesinin altıncı fıkrasında geçen
"büyükşehir belediyesi dışındaki illerde" ibaresinin "büyükşehir
belediyeleri de dahil" şeklinde değiştirilmesini arz ve teklif ederiz.
Hasip Kaplan (Şırnak) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir) – Katılmıyoruz.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER YILDIZ
(Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Hasip Kaplan, Şırnak Milletvekili.
Buyurun Sayın
Kaplan. (HDP sıralarından alkışlar)
HASİP KAPLAN
(Şırnak) – Teşekkür ederim Sayın Başkan.
Sayın Bakan, bu
maddeyle ilgili bir açıklama isteyeceğiz sizden. Çünkü madencilik sektöründe
maden sahibi kamudur, devlettir, kamu olduğu için de kamunun işletmesi esastır
ancak iktidarınız döneminde bütün madenler, bor dâhil -yakında bor da
düşünülüyor- hepsi özelleştirildi, özel sektöre devredildi. Şimdi, burada bir
devlet payı var, Sayın Bakanın devlet payının ne olduğunu bu kürsüde açıklamasını
istiyorum, ben bunu istiyorum çünkü kamuoyuna yanlış bilgiler veriliyor. 
30 tane
büyükşehir belediyesi yapıldı, devlet payı kömürde TKİ’ye redevans olarak
ödenir, biz böyle biliyoruz, kanunlar öyle yazıyor. Redevans olarak ödeniyorsa
o vergi il özel idaresine verilirdi; il özel idaresi, valilik, il meclisi onu o
ilin hizmetine tahsis ederdi. Şimdi, bu büyükşehir belediye meclisleri
kurulunca il genel meclisleri kaldırıldı, onların yerine büyükşehir belediye
meclisleri geldi. Bu devlet payı, hakkı, bu büyükşehirlerde, bu büyükşehir
belediye meclislerine geçiyor mu, geçmiyor mu? İl özel idaresinden sonra bu
görevi onlar üstlendi; bu bir.
İkincisi:
“Mücavir alanda belediyelerin çıkan madenden binde küsur…” diye başlayan bir
katkı payı alma hakkı var mı, yok mu? Örneğin, Soma’da Soma Belediyesinin son
on senede katkı payları madencilik sektöründeki artışa rağmen, niye geriledi?
Çok ilginç, değil mi, madencilik sektörü gelişiyor, Soma Belediyesine aktarılan
paralar azalıyor. Bu da enteresan bir konu.
Diğer bir konu,
Sayın Bakan işletme ruhsat bedelinin yüzde 70’inin bütçeye kaydedileceğini,
yüzde 30’unun da çevreyle uyum planı çerçevesinde harcanacağını söyledi. Sayın
Bakana, ruhsat harçları dâhil, başvuru dâhil, işletme dâhil hepsini söylüyorum,
ne kadar harç aldınız Enerji Bakanlığı olarak, soruyorum? Bunun ne kadarını
çevreye harcadınız, bunun ne kadarı çevrede kullanıldı? Bunu gelişmiş ülkeler,
örneğin Kanada, Güney Afrika, Amerika böyle yapmıyor. Birisi işletme ruhsatı
alıp bir maden ocağını işletmeye başlayacağı zaman teminat yatırıyor. Orayı
tahrip edip kazacak, binlerce ton moloz, hafriyat çıkaracak; o yerin tekrar
eski hâline gelmesi için bir teminat yatırır. Madencilik sektörünün işi bittiği
zaman o yer eski hâline getirilmediği zaman, ağaçlandırma, yeşillendirme, bitki
örtüsü vesaire konulmadığı zaman işte o teminat onun için harcanır. Bu teminat
niye Türkiye’de alınmıyor? Bizim söylemek istediğimiz bu.
Yine Sayın
Bakanın bir açıklamasında Diyarbakır Büyükşehir Belediyemizle ilgili, devlet
payının Büyükşehir Belediyesine istenmesinin “Devlet içinde devlet payı olmaz.”
şeklindeki bir yanlış anlamaya yol açacak bir cevabı olmuştur. Biz buradan
sesleniyoruz: İl özel idaresi yerine gelen büyükşehir belediyelerinin buradan
devlet payı alma hakkı var mı, yok mu? Yolları yapacaklar, KÖYDES’in yerine,
BELDES’in yerine, bilmem ne beldeleri kapandı, büyükşehirde hizmet yapacaklar,
bu paranın oraya gitmesi gerekmiyor mu? Gerekiyorsa açıklayın. Gerekmiyorsa
neden gerekmiyor, onun da açıklanmasını istiyoruz. 
Maalesef bu
vahşi sömürü ve kâr hırsı nedeniyle madenler özelleştirilmiştir. Özelleştirme,
taşeronlaşmayı getirmiştir, taşeronlaşma, çevre felaketiyle beraber iş
kazalarını getirmiştir ve tahrip olan doğanın yerine hiçbir teminat alınmadığı
için… Burada da sadece “harçlardan” diyor. Dikkat edin, bir paragrafın altında
“ruhsat taban bedeli bin TL” -bin lira arkadaşlar, alınacak bin lira- bin
lirayla nasıl çevre düzenlemesi yapılacaktır? Bunun yüzde 30’u da 300 lira
eder, nasıl çevre düzenlemesi olur? Bunu Sayın Bakanın burada açıklamasını
bekliyorum. 
Teşekkür ederim.
(HDP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, birleşime on dakika ara veriyorum.
Kapanma Saati: 17.21
DÖRDÜNCÜ OTURUM
Açılma Saati:
17.38
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 49’uncu Birleşiminin Dördüncü
Oturumunu açıyorum. 
683 sıra sayılı
Kanun Tasarısı’nın görüşmelerine devam edeceğiz. 
Komisyon ve
Hükûmet yerinde. 
10’uncu madde
üzerinde dört adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 10 uncu maddesinde bulunan “20.000 TL” ibaresinin
“ruhsat taban bedeli kadar” olarak değiştirilmesini arz ve teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Atilla Kart Sakine
Öz Doğan Şafak
 Konya Manisa Niğde

 Tufan Köse
 Çorum
Türkiye Büyük Millet Meclisi Başkanlığına
Görüşülmekte olan
683 sıra sayılı Kanun Tasarısının 10 uncu maddesinin çerçevesinde yer alan “on
yedinci fıkrasına” ibaresinin “on yedinci fıkrasında yer alan “kamu kurumunun”
ibaresi “kamu yatırımının” şeklinde değiştirilmiş ve aynı fıkraya” olarak
değiştirilmesini ve aynı madde ile 3213 sayılı Kanunun on yedinci fıkrasına
eklenen cümlelerin aşağıdaki şekilde değiştirilmesini arz ve teklif ederiz.
 Mustafa Elitaş Mehmet
Doğan Kubat Osman Kahveci
 Kayseri İstanbul Karabük
 Recep Özel Yılmaz
Tunç Nusret Bayraktar
 Isparta Bartın Rize
 Gürsoy Erol
 İstanbul
“8/6/1994
tarihli ve 3996 sayılı Kanun kapsamında Yap-İşlet-Devret modeli ile yapılan
kamu yatırımları için, ihale sözleşmelerinde hammadde temin sorumluluğunun
görevli şirket yükümlülüğüne bırakılması halinde hammadde üretim izni sözleşme
konusu işte kullanılmak ve proje süresiyle sınırlı olmak üzere görevli şirkete
de verilir. Bu durumda kullanılan hammaddenin ocak başı satış fiyatı üzerinden
ihaleyi alandan her yıl Haziran ayı sonuna kadar Devlet hakkı ile aynı grupta bulunan
işletme ruhsatlarından alınan ruhsat bedelinin %30'u oranında çevre ile uyum
planı çalışmalarını temin etmek üzere her yıl Ocak ayının sonuna kadar teminat
alınır. Devlet hakkı ve teminatın eksik yatırılması veya hiç yatırılmaması
halinde 20.000 TL idari para cezası verilir ve üç ay içinde tamamlanması
istenir. Aksi halde üretim faaliyeti durdurulur."
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 14'üncü
maddesini düzenleyen 10'uncu maddesinin beşinci fıkrasında geçen "%4"
ibaresinin %6 olarak değiştirilmesini arz ve teklif ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 İbrahim Ayhan Erol
Dora Halil Aksoy
 Şanlıurfa Mardin Ağrı
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 10. Maddesinin birinci ve ikinci
fıkralarının aşağıdaki şekilde değiştirilmesini arz ve teklif ederiz.
"MADDE 10-
3213 sayılı Kanunun 14 üncü maddesinin ikinci, dördüncü ve beşinci fıkraları
aşağıdaki şekilde değiştirilmiş, on yedinci fıkrasına aşağıda yer alan cümleler
ve bu fıkradan sonra gelmek üzere aşağıdaki fıkra eklenmiştir.
"Üretilen
madenin hammadde olarak kullanılması veya satılması halinde, aynı pazar
ortamında madenin işletmelerdeki tüvenan olarak ocak başı satışında uygulanan
fiyat, ocak başı satış fiyatıdır. Madenlerden alınan Devlet hakkına esas olan
emsal ocak başı satış fiyatı, bölgelerde dikkate alınarak her madene ait ayrı
ayrı ve uygulandığı yıl için belirlenerek Genel Müdürlükçe ilan edilir. Ocak
başı satış bedeli, ilan edilen emsal fiyattan daha düşük olamaz. Bu fıkranın
uygulanmasına ilişkin usul ve esaslar Bakanlıkça hazırlanan yönetmelikle
belirlenir. " 
"Devlet
hakkı;
a) I. Grup (a)
bendi madenlerin valilik veya il özel idaresince belirlenen ve ilan edilen
boyutlandırılmış ve/veya yıkanmış piyasa satış fiyatı üzerinden %3 oranında,
b) I. Grup (b)
bendi madenlerden %3 oranında,
c)  II. Grup (a)
ve (c) bendi madenlerden %3 (Kaba inşaat, baraj, gölet, liman gibi yapılarda
kullanılan tüvenan hammadde dışında bu maddedeki Devlet hakkı boyutlandırılmış
fiyat üzerinden alınır.) oranında,
ç) II. Grup (b)
bendi madenlerde doğal taşın özelliklerine ve bulunduğu bölgeye göre ocakta
oluşan piyasa satış fiyatı üzerinden %3 oranında,
d)  III. Grup
kaynak tuzlarından %1 oranında, bu grubun diğer madenlerinden %3 oranında,
e)  IV. Grup
madenlerden; altın, gümüş, platin, bakır, kurşun, çinko, krom, alüminyum ve
uranyum oksit madenlerinden ek-3 'te yer alan tabloda belirtilen oranlarda,
uranyum oksit dışındaki radyoaktif mineraller ve diğer radyoaktif maddelerden
%6 oranında, diğerlerinden ise %2 oranında,
f) V. Grup
madenlerden %3 oranında,
alınır.
Ruhsat sahibi
tarafından beyan edilen ocak başı satış fiyatı Bakanlık tarafından denetlenir
ve eksik beyanlar tamamlattırılır. İşletme izni olan maden ruhsatlarından her
yıl en az ruhsat taban bedeli kadar Devlet hakkı alınır. Ancak, kaynak
tuzlalarında alınacak Devlet hakkında bu şart aranmaz. " "Ancak,
ihale sözleşmelerinde hammaddenin ihaleyi yapan kamu kurum ve kuruluşunca
karşılanmayacağı hükmünün bulunması halinde kullanılan hammaddenin ocak başı
satış fiyatı üzerinden ihaleyi alandan her yıl Haziran ayı sonuna kadar Devlet hakkı
ile aynı grupta bulunan işletme ruhsatlarından alınan ruhsat bedelinin %35'i
oranında çevre ile uyum planı çalışmalarını temin etmek üzere her yıl Ocak
ayının sonuna kadar teminat alınır. Devlet hakkı ve teminatın eksik yatırılması
veya hiç yatırılmaması halinde ruhsat taban bedeli tutarında idari para cezası
verilir ve üç ay içinde tamamlanması istenir. Aksi halde üretim faaliyeti
durdurulur.”
 S. Nevzat Korkmaz  Alim
Işık  D. Ali Torlak 
 Isparta  Kütahya
 İstanbul 
 Emin Haluk Ayhan  Yusuf
Halaçoğlu  Hasan Hüseyin Türkoğlu 
 Denizli  Kayseri Osmaniye

BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan. 
BAŞKAN – Hükûmet
katılıyor mu?
GIDA, TARIM VE
HAYVANCILIK BAKANI MEHMET MEHDİ EKER (Diyarbakır) - Katılmıyoruz Sayın Başkan. 
BAŞKAN – Önerge
üzerinde söz isteyen Alim Işık, Kütahya Milletvekili. 
Buyurun Sayın
Işık. (MHP sıralarından alkışlar) 
ALİM IŞIK
(Kütahya) – Teşekkür ederim Sayın Başkan. 
Sayın Başkan,
değerli milletvekilleri; görüşülmekte olan 683 sıra sayılı Kanun Tasarısı’nın
10’uncu maddesi üzerinde vermiş olduğumuz değişiklik önergesi hakkında söz
aldım. Bu vesileyle yüce Meclisi saygıyla selamlıyorum. 
Şimdi, 10’uncu
madde, tasarının devlet hakkıyla ilgili önemli bir maddesi. Genel olarak da şu
anda değişik maden gruplarından alınmakta olan devlet hakkının yaklaşık yüzde
50-60 oranında artırılmasını öngören bazı oranlar kapsayan bir madde. 
Şimdi,
madencilik sektörünün içinde bulunduğu ciddi sorunlara çözüm getirmeyen bu
tasarıyla devlet hakkını ilave olarak 2 katına yakın artıran yeni düzenlemenin
sektörü daha da ciddi sorunların içine atacağı şüphesizdir. O nedenle, bu
önergemizde tasarıyla getirilen artış oranlarının biraz daha aşağı çekilerek,
ortalama her grupta yüzde 1 oranında aşağı çekerek önceki hâlinden 2 katına
varan oranların 1,5 katına varan düzeyde tutulması amaçlanmaktadır. Ayrıca, bu
konuyla ilgili cezalarda genelinde olduğu gibi yüksek miktarlar öngörülmektedir.
20 bin lira gibi öngörülen bir cezanın ruhsat taban bedeli olarak yani bugünün
şartlarıyla 10 bin TL gibi bir değerle değiştirilmesi önerimiz vardır. 
Yine, çevreyle
uyum planı katkısı olarak yüzde 30 öngörülen değerin yüzde 35’e çıkartılması ve
böylece sektör lehine bir düzenlemenin yapılmasının sektör için daha uygun
olacağını önermekteyiz. İnanıyorum ki Yüce Kurul bu değerlendirmeleri dikkate
alacaktır. Aksi takdirde yüksek cezalar ve yüksek devlet hakkıyla madencilik
sektörünün üretimi artırılamaz, ihracatı artırılamaz, orada yaşanan sorunlar
çözülemez, maden işletmelerinde ölen canların önüne geçilemez. Yani burada
Maliye Bakanı gibi ya da defterdar gibi sürekli parayı artırmaya yönelik bir
önerinin gerçekten Enerji ve Tabii Kaynaklar Bakanlığı tarafından getirilmiş
olmasını bir Komisyon üyesi olarak anlamakta güçlük çekmekteyim. Tamam,
maliyeden gelse amenna. Yani Enerji ve Tabii Kaynaklar Bakanının birinci
görevi, bu sektörün içinde bulunduğu en önemli sorunlar nelerse onları çözmek,
devletin kasasını zengin etmek için devlet hakkını artırmak değil. Bu
uygulamayla yeni bir sorun alanı oluşturulmaktadır. Örneğin, 4’üncü grup
madenlerden altın, gümüş, platin, bakır, kurşun, çinko, krom, alüminyum ve
uranyum oksit gibi madenlerin devlet hakkı payı oransal olarak piyasa
değerlerine endekslenmiş. Nereye? Londra Borsası ortalama değerlerine. Londra
Borsası yükseldikçe devlet hakkının oranı da yükseliyor, Londra Borsası
düştükçe devlet hakkının oranı da düşüyor. 
Değerli
milletvekilleri, burası Türkiye Cumhuriyeti devleti. Başka ülkenin borsasındaki
fiyatlara göre devlet hakkının ayarlanması inanıyorum ki en kısa sürede bu
kanun tasarısının yeniden gündeme gelmesini sağlayacaktır. Bunun yerine üretim
miktarı ve belli bir fiyat değerinin esas alınması daha doğru olacaktır. Bunu
Bakanlığa da ilettik Komisyon çalışması sırasında ancak maalesef hiçbir
değişiklik olmadan sadece oranların artırılmasıyla yetinen bir düzenleme
hâlinde tutuldu. Bunun değişmesi gerektiğini düşünüyoruz. Çok üretenden, çok kazanandan
daha fazla vergi alınması yerine, az üretenle çok üretenin aynı oranda ama
Londra Borsasına bağlı olarak devlete daha fazla devlet hakkı ödemesini öngören
bu düzenleme sektörde yeni sorunların yaşanmasına yol açacak. Dolayısıyla,
önergemizdeki oranlar makul düzeyde tutulmuş ve çevreyle uyum planı
çerçevesinde yapılacak çalışmalara daha fazla kaynak aktarılmasını öngören yani
yüzde 30 oranının yüzde 35’e çıkarılmasını öngören düzenlemenin daha doğru
olduğunu düşünüyor, önergemize desteğinizi bekliyorum. 
Tekrar saygılar
sunuyorum. (MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 14'üncü
maddesini düzenleyen 10'uncu maddesinin beşinci fıkrasında geçen "%4"
ibaresinin %6 olarak değiştirilmesini arz ve teklif ederiz.
Halil Aksoy (Ağrı) ve arkadaşları
BAŞKAN – Komisyon
önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu? 
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Halil Aksoy, Ağrı Milletvekili.
Buyurun Sayın
Aksoy. 
HALİL AKSOY
(Ağrı) – Sayın Başkan, değerli milletvekilleri; siyasal iktidarların aklı
bugüne kadar piyasada faaliyet gösteren bir müteşebbisin aklından farklı
olmadı. Her maddi ve manevi değeri bir pazar metası olarak algılayan bu akıl,
geldiğimiz noktada yaşadığımız büyük felaketlerin de bire bir nedeni
konumundadır. Önce KİT’ler zarar ediyor diye, etkinlik ve verimlilik
gerekçesiyle haraç mezat belli sermaye gruplarına peşkeş çekildi. Oysa bu
ülkenin emekçilerinin alın teriyle kurulmuş bu kamu işletmeleri -satış
sırasında ortaya çıkan kamu zararlarına- çok küçük bir birimiyle daha iyi
çalışan, daha iyi üreten, hakça üretimin ve bölüşümün mekânlarına
dönüştürülebilirdi. Yine aynı mantık kamu işletmelerinin zarar ettiği gibi bir
algıyı topluma zorla dayattı. Oysa bu kamu işletmelerinin kâr etme
zorunluluğunun olmadığını aklına bile getirmedi çünkü bu akıl kamu
işletmelerini ticarethane, halkı da müşteri olarak görüyor. Cumhuriyet
tarihinin en büyük özelleştirmeleri de en hukuksuz piyasalaştırmaları da bu
dönemde yaşandı. 
İşte bu akıl
bugün Anayasa’da da bir hak olarak tanımlanan madenlerimizi enerji ihtiyacı,
verimlilik ve benzeri gerekçelerle Anayasa’yı ihlal pahasına resmen peşkeş
çekmeye devam ediyor. Madenler halkındı ama sadece ölünecek yer olarak
halkındı. Kaynaklar bütün insanlarımızındı ama sadece çevresini, yaşam
alanlarını, emeğini ortadan kaldırmak ve kölelik koşullarında bir yaşama mahkûm
etmek için.
Şimdi geldiğimiz
noktada sadece toplumsal kesimler arasında değil sermaye grupları arasında da
bir ayrımcılıkla bütün madenler yandaşlara peşkeş çekiliyor. Hayatlarını
kaybeden yüzlerce madencimizin ardından ettikleri cümleler de bunun cabası.
Hatırlayalım, dönemin Başbakanı 2010’da meydana gelen maden kazaları sonrası
"Kader, bu işin doğasında var." demişti. Sonrasında gelen
eleştirilere karşı da şöyle söylüyordu: "Polislik veya askerlik mesleğini
kabul edenler işin doğası gereği şehadeti de baştan kabul etmiş sayılırlar.
Maden ocağında çalışan kardeşlerim de binlerce metre yerin altında ekmeklerini
kazanıyorlar. Dünyanın en gelişmiş ülkelerinde de maden kazaları oluyor.
‘Burası taşeron firmada değil de devletin elinde olsaydı kaza olmazdı’ demek
büyük hata olur. Bizim tek düşüncemiz ve hedefimiz var, o da milletimizin
huzuru ve güvenidir.” demişti.
Eski Çalışma
Bakanı Sayın Ömer Dinçer de benzer şeyler söylemişti, Türkiye Taşkömürlerine
ait Karadon Maden Ocağı'nda 17 Mayıs 2010'da meydana gelen grizu faciasında
yaşamını yitiren 30 maden işçisiyle ilgili şu sözleri söylemişti: "O
patlamadan kaynaklanan şok, galeriye ve asansöre zarar vermiş. Yeraltındaki
tahribat, kurtarma çalışmalarını da olumsuz etkilemiş. Kurtarma ekipleri, çok
büyük risk alarak Karadon'da kurtarma çalışması yaptı. İlk 19-20 cesedimizde
bahsettiğiniz türden herhangi bir şey yoktu, güzel öldüler -ne demekse o- o
konuda acı çekmediklerini ve fizik olarak da güzel öldüklerini buradan
rahatlıkla söyleyebilirim.” “Güzel ölmek” de nedir, çok anlamak mümkün değil.
Yine, TEPAV'ın
madenlerde yaşanan iş kazaları üzerine değerlendirme raporunda da ortaya
çıkıyor ki Başbakan'ın da doğal ölüm gibi göstermeye
çalıştığı ve “dünyanın gelişmiş ülkelerinde de bu tür kazalar oluyor” yaklaşımı
tamamen akla ve mantığa terstir. 
Türkiye’de kömür
ihtiyacının büyük bir bölümünü linyit kömürleri karşılıyor ama en büyük maden
kazalarının olduğu yer de orasıdır. Yine, en az üretilen taş kömürü de dünyada
en fazla ölümlerin yaşandığı veyahut da katliamların yaşandığı bir alandır.
Bunun önüne geçebilmek için tedbirler almak gerekir, tedbirler geciktikçe
ölümler de artacaktır. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 sıra sayılı Kanun Tasarısının 10 uncu maddesinin çerçevesinde yer alan
“on yedinci fıkrasına” ibaresinin “on yedinci fıkrasında yer alan “kamu
kurumunun” ibaresi “kamu yatırımının” şeklinde değiştirilmiş ve aynı fıkraya”
olarak değiştirilmesini ve aynı madde ile 3213 sayılı Kanunun on yedinci fıkrasına
eklenen cümlelerin aşağıdaki şekilde değiştirilmesini arz ve teklif ederiz.
Mustafa Elitaş (Kayseri) ve arkadaşları
“8/6/1994
tarihli ve 3996 sayılı Kanun kapsamında Yap-İşlet-Devret modeli ile yapılan
kamu yatırımları için, ihale sözleşmelerinde hammadde temin sorumluluğunun
görevli şirket yükümlülüğüne bırakılması halinde hammadde üretim izni sözleşme
konusu işte kullanılmak ve proje süresiyle sınırlı olmak üzere görevli şirkete
de verilir. Bu durumda kullanılan hammaddenin ocak başı satış fiyatı üzerinden
ihaleyi alandan her yıl Haziran ayı sonuna kadar Devlet hakkı ile aynı grupta
bulunan işletme ruhsatlarından alınan ruhsat bedelinin %30'u oranında çevre ile
uyum planı çalışmalarını temin etmek üzere her yıl Ocak ayının sonuna kadar
teminat alınır. Devlet hakkı ve teminatın eksik yatırılması veya hiç
yatırılmaması halinde 20.000 TL idari para cezası verilir ve üç ay içinde
tamamlanması istenir. Aksi halde üretim faaliyeti durdurulur."
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN – Takdire bırakıyoruz Sayın Başkanım. 
BAŞKAN – Hükûmet
katılıyor mu? 
ENERJİ VE TABİİ
KAYNAKLAR BAKANI TANER YILDIZ (Kayseri) – Katılıyoruz Sayın Başkanım. 
BAŞKAN –
Gerekçeyi okutuyorum. 
Gerekçe:
Yap-İşlet-Devret
(YİD) projeleri kamu kaynağı kullanılmaksızın kamu adına yapılan çok önemli
yatırımlardır. Bu yatırımlara ilişkin sözleşmelerin kimi zaman idare tarafı
yatırımcı kuruluşlar, kimi zaman da işletmeci kuruluşlar olabilmektedir.
Sözleşme tarafı idarelerin yatırımcı kuruluşlar olması halinde, hammadde temin
izinleri kamu kuruluşları tarafından alınmaktadır. Ancak, sözleşme tarafı
idarelerin işletmeci kuruluşlar olması halinde, hammadde üretim izni
sorumluluğu görevli şirketlere bırakılmaktadır. Söz konusu düzenleme ile
hammadde temin yükümlülüğünün görevli şirkete bırakıldığı durumlarda, malzeme
tedarikinde yaşanan sıkıntılar projelerin hayata geçmesine engel teşkil
ettiğinden, üretim izninin görevli şirkete verilmesi amaçlanmıştır. Ayrıca tüm
ihaleleri kapsayan mevcut düzenlemenin kapsamı 3996 sayılı Kanun kapsamında yer
alan YİD projeleri ile sınırlandırılmıştır.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Sayın milletvekilleri,
kabul edilen bu değişiklik önergesinde 3213 sayılı Kanun’un 14’üncü maddesinin
17’nci fıkrasına eklenmesi öngörülen cümlelerde de değişiklik yapıldığından,
aykırılık sıralamasında bir sonraki önerge olan ve belirttiğim fıkrada bir
ibare değişikliği içeren, sıradaki son önergeyi işleme alma imkânı ortadan
kalkmıştır. 
Bu durumda,
maddeyi kabul edilen önerge doğrultusunda oylarınıza sunuyorum: Kabul
edenler... Kabul etmeyenler... Kabul edilmiştir. 
11’inci madde
üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 11 inci maddesinde bulunan "iki ay"
ibaresinin "üç ay" olarak değiştirilmesini arz ve teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak Sakine
Öz Atilla Kart
 Niğde Manisa Konya
 Tufan Köse
 Çorum
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 16'ıncı
maddesini düzenleyen 11'inci maddesinin birinci fıkrasında geçen “büyükşehir
belediyesi dışındaki illerde" ibaresinin büyükşehir belediyesi olan
illerde" şeklinde; “büyükşehir belediyesi olan illerde valiliklerce, diğer
illerde" ibaresinin “büyükşehir belediyesi olan illerde belediye ve
valiliklerce, diğer illerde” şeklinde değiştirilmesini arz ve teklif ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 Selma Irmak Erol
Dora
 Şırnak Mardin
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkanım.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) –Katılmıyoruz Sayın Başkanım.
BAŞKAN – Önerge
üzerinde söz isteyen Hasip Kaplan, Şırnak Milletvekili.
Buyurun Sayın
Kaplan.
HASİP KAPLAN
(Şırnak) – Sayın Bakan, yerel yönetimler ve büyükşehir söz konusu olunca, ben
de söz isteyince hep gülüyor. Biraz pay istedik diye büyükşehir belediyesine,
buna “Bölücüdür.” demediğiniz kaldı, “Bunlar ayrı hak istiyor.” demediğiniz
kaldı. İl özel idarelerine devlet payı veriliyordu, değil mi? Veriliyor. İl
özel idareleri büyükşehirlerde kalktı mı, yerine büyükşehir belediye meclisleri
geldi mi? Geldi. O payı oraya vereceksiniz, değil mi? Başka yolu yok. Yani o
görevi büyükşehir belediye meclisleri aldı. Ondan sonra köylerin yollarından,
içme sularından, camisinden, okulundan, her şeyinden büyükşehir belediyesi
sorumlu. 
Şimdi, burada
temel sorun şu: Dünyada madenle ilgili olarak bu tartışmalar yaşanırken devlet
hakkı… Belediye de devlet, kamu kurumudur, seçimle gelmiştir. Farkı: Merkezî
yönetimlerde atama tayin olur, yerel seçimlerde de seçimle gelen yönetimlerdir,
üstelik meclisleri var. 
Şimdi, AK PARTİ
tutturmuş, “İlla ben başkanlık sistemini getireceğim.” İyi, getirin kardeşim,
Amerika’daki gibi 50 tane eyalet olsun Türkiye’de. Sizi tutan yok. Bölge
parlamentoları olsun, yine sizi tutan yok. Almanya’da 17 eyalet var, İtalya’da
var, İspanya’da var, Belçika’da var, İngiltere’de var, gelişmiş ülkelerin
hepsinde var. Onların “devlet payı” denen bir hakları var. Yani maden bir yerde
çıkıyorsa, o madenin çıktığı yere mutlaka bir gelir bırakması lazım. Siz o
geliri adaletli olarak düzenlemediğiniz takdirde dışarıdan gelen yabancı bir
şirket senin içtiğin suyu, ırmağı, nehri, ormanı talan edecek, harap edecek,
sonra madeni çıkaracak, parayı cebine indirecek, sana da kirletilmiş bir çevre,
sağlıksız bir yaşam ortamı bırakacak, ondan sonra da “Oh, böyle gitsin.”
diyeceksiniz. İşte, böyle değil; onun için Erzurum’da Tortumlu nine de baş
kaldırıyor, Bergama’da İzmirli de kaldırıyor, Çankırılı da kaldırıyor, Muğla’da
da kaldırıyor, Antalya’da da kaldırıyorlar. 
Şimdi,
hâlihazırda durum buyken sizin bir denge kurmanız lazım, devlet olarak
yönetenlerin bir denge kurması lazım. Yani o madenin çıktığı yere zarar değil,
yarar getirmesi lazım. Bunun için çıkarılmıyor mu maden? Bunun için
çıkarılıyor. O madenin hem çevre düzenlemesini teminatlandırması lazım hem de
orada yaşayan halkın yararlanmasına açılması lazım. Eğer siz bu hukuku Kanada
gibi, Afrika, Güney Afrika gibi, hatta Çin’de olduğu gibi, bir çok ülkede
olduğu gibi uygulamadığınız takdirde Türkiye’nin her yerinde çıkar kavga;
Cumhurbaşkanının Rize’sinde derelerde çıkıyor, Trabzon’da çıkıyor, Munzur’da
çıkıyor, Hasankeyf’te çıkıyor, her yerde çıkıyor bu kavga. O zaman bunun
dengesini kuracaksınız ve devlet payının adını koyarken devletin seçimle gelen
yerel yönetimlerinin de kamu yönetimleri olduğunu kabul edeceksiniz. Bu kamu
yönetimleri aynı zamanda iktisadi işletmeler kurabilir, kendileri petrol de
çıkarabilir, maden de çıkarabilir, düzenleme de yapabilir, halkın hizmetine de
sunabilir. İşte, burada açık olmak lazım, devlet payı derken kamunun payı… 
Halkların
Demokratik Partisi bu seçimlerde barajı aşıp iktidar olduğu takdirde kamunun
malını, milletin malını, halkın malını özelleştirip verdiğiniz yabancı
şirketlerin hepsinin elinden alacaktır, buradan size açık söyleyeyim, bu kadar
basit. Kamunun malı, halkın malı halkın olacaktır, halkın yararına
işletilecektir ve çıkarı da kârı da ona verilecektir. Öyle yok, Turgutlu’da
nikel madenine getir İngiliz şirketini, orada bütün Gediz Ovası’nı zehirle,
sadece İngiliz şirketi kâr etsin, oradaki insanlar ölsün. Yok öyle şey. Bundan
sonra halk kendi haklarına sahip çıkacak diyoruz. Devlet payına da, büyükşehir
de devlettir, devletin kamu temsilcisidir, seçimle gelmiştir, sahip çıkacaktır.
(HDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 11 inci maddesinde bulunan "iki ay"
ibaresinin "üç ay" olarak değiştirilmesini arz ve teklif ederiz.
Tufan Köse (Çorum) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Takdire bırakıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılıyoruz Sayın Başkan.
BAŞKAN – Buyurun
Sayın Köse.
TUFAN KÖSE
(Çorum) – Sayın Başkan, değerli milletvekilleri; önergemizi kabul etmenizden
dolayı da özellikle teşekkür ediyorum.
O zaman konuyu
biraz değiştireceğiz. AKP’li yıllar 2002’de başladı, 2015’e geldik, şöyle
bakıyorum sürekli kanun çıkartıyoruz, sürekli kanun çıkartıyoruz. İş Kanunu’nu
değiştiriyoruz, MİT Kanunu’nu değiştiriyoruz, Sosyal Güvenlik Kanunu’nu
değiştiriyoruz, torba kanunlar yapıyoruz, 50 maddeyle giriyor komisyona 150
madde çıkıyor ama hiçbir kanun yok ki tepeden tırnağa yoksul halkımızı mutlu
etsin, yoksul halkımızın çıkarına olsun.
Yine, bir maden
kanunu getirdiniz bugün, maden kanununda işverenlerden hesap soracağınız yere
işvereni ödüllendirmeye çalışıyorsunuz.
Yine, ne kadar
ayıp, Soma Komisyonu kurduk burada dört partinin oyuyla, Soma Komisyonu
Raporu’nu maalesef bu kanunu çıkartan Komisyon, bulamıyor, ele geçiremiyor, onu
değerlendirmiyor. Ya siz 301 ölen işçinin ruhlarıyla alay mı ediyorsunuz? 301
işçinin aileleriyle alay mı ediyorsunuz?
Yine, sürekli
bir algı operasyonu, sürekli bir algı operasyonu. Madencilerin çalışma koşullarını
iyileştirdik diye söylüyorsunuz, bu kanunda öyle bir şey var mı? 2.831 işçi
hâlâ kıdem tazminatının peşinde.
Çorum Dodurga’da
küçük bir maden ocağımız var, 117’nin üzerinde işçi kapının önüne bırakılmış.
Önemli bir bölümü işsizlik parasıyla geçinmeye çalışıyor, bir kısmı kıdem ve
ihbar tazminatlarının peşine düşmüş, bir kısmı da çok daha az ücretlerle yer
üstü madenciliğinde çalışmaya gayret ediyor. 
Yine, devletin
bir denetim yetkisi var. Denetim yetkisini devletin elinden almışsınız, özel
sektöre vermişsiniz. AKP’li yıllar -on iki yıl olmuş- diliyorum 2015’in
Haziranında son bulacak yıllar. 
Bakın, değerli
arkadaşlar, çıkardığınız kanunlar Türkiye'de neler yapıyor: Türkiye'de
bunalımın, depresyonun en yoğun olduğu, ekonomik krizin en yoğun olduğu
yıllardan birisi 2008 yılı. Bu yılda, 2008 yılında antidepresyon ilacı
kullanımı 17 milyonken, 2013 yılında bu rakam 26 milyona çıkmış, neredeyse üçte
1 oranında artmış. 2003’te bu ülkede yaşayan insanların yüzde 12,1’i kendisini
çok mutlu hissederken, 2013 yılında bu rakam yüzde 8’e gerilemiş. Ne
yapmışsınız çıkardığınız kanunlarla? Demek ki çok kanun çıkarmak bir işe
yaramıyor. Ne yapmışsınız? Toplumun ruh sağlığını bozmuşsunuz, mutsuz insanlar
ülkesine döndürmüşsünüz ülkemizi. Mutsuz insanlar ülkesine dönen ülkemizde
boşanma oranlarımız nasıl, haberiniz var mı? Hani “Erken yaşta evlenip de bol
bol çocuk yapın.” diyen bir devlet büyüğümüz vardı ya, hani “Doğum kontrol
ihanetiyle neslimizi kurutuyorlar.” diyen bir devlet büyüğümüz vardı ya, siz
bol bol çocuk yapıp da 2.800’ü kapı dışarı edilsin, 300’ü Soma’da ölsün,
Ermenek’te ölsün diye mi, ucuz iş gücü olsun diye mi “Bol bol çocuk yapın.”
diyordu acaba bu devlet büyüğümüz? Şimdi, bol bol çocuk yapan erken yaşta
evlilik... 
Bakın, değerli
arkadaşlarım, her 5 evlilikten 1 tanesi boşanmayla sonuçlanıyormuş maneviyatçı
iktidarımızın döneminde, 2002 ile 2015’in arasında ve bu evliliklerden,
boşanmayla sonuçlanan evliliklerden üçte 1’i -erkekler ile kadınlar arasındaki
oran aynı- aldatma sebebiyle oluyormuş biliyor musunuz? Boşanma nedenlerinden
kadınlarda yüzde 31, erkeklerde yüzde 34 civarında boşanma aldatma sebebiyle
oluyormuş.
Değerli
arkadaşlarım, yine, son on yılda 25 binden fazla insanımız maalesef intihar
etmiş. Daha da kötüsü var; bu intihar eden insanların dörtte 1’i 15 ve 24 yaş
arasındaymış. Yani en çok mutlu oldukları, en çok umutlu olması gereken
yıllarda dörtte 1’i intihar etmiş.
Yine, ülkemizde
son on iki yılda kapkaç, şantaj, yaralama, gasp, cinsel taciz gibi suçlar 2
katına çıkmış. 
Uyuşturucu
kullanımı zirve yapmış son on iki yılda. Bonzai, ilkokulların bahçelerinde,
ilkokulların bahçe duvarlarında satılır hâle gelmiş. 
Şiddet… Şiddet
hayatımızın her alanını sarmış. Herkes artık kendi hakkını kendi almaya
çalışıyor. Özellikle kadına şiddet, Sayın Grup Başkan Vekilim, kadına şiddet bu
dönemde yüzde 1.400 oranında artmış. Toplum kutuplaşmış, toplum gerilmiş,
toplum mutsuz. Kanun çıkarmak yetmiyor. Toplum mutsuzlaşmış. Karşı karşıya
olduğumuz durum tam anlamıyla iktidar eliyle yaratılmış bir büyük toplumsal
çöküntüdür. Mutsuz, işsiz, daha çok boşanan, iş kazalarında ölen, cezaevine
giren, gelecekten kaygılı bir toplum. Bu tablo…
(Mikrofon
otomatik cihaz tarafından kapatıldı) 
TUFAN KÖSE
(Devamla) - …2 bin yıllık tarihi olan ülkemize yakışıyor mu? Yakışıyor mu,
sizlere soruyorum.
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
YUSUF HALAÇOĞLU
(Kayseri) –Edilmiştir. 
BAŞKAN – Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
MİHRİMAH BELMA
SATIR (İstanbul) – Önergeyi kabul edecektik aslında.
BAŞKAN - 12’nci
madde üzerinde…
YUSUF HALAÇOĞLU
(Kayseri) – Önerge kabul edilmedi mi?
ALİM IŞIK (Kütahya)
– Sayın Başkan, “Önerge kabul edilmiştir.” olacak.
MİHRİMAH BELMA
SATIR (İstanbul) – Sayın Başkan, önergeyi kabul ediyoruz.
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, önerge kabul edilerek
madde kabul edilmiştir. Kabul ettik.
YUSUF HALAÇOĞLU
(Kayseri) – Kabul edildi önerge. Yanlışlık olmasın.
MİHRİMAH BELMA
SATIR (İstanbul) – Sayın vekil teamüllere aykırı olarak konuşma yaptı. Sayın
Başkan, biz de kabul ediyoruz.
BAŞKAN – 12’nci
madde üzerinde üç adet önerge vardır, okutuyorum:
“Türkiye Büyük Millet Meclisi Başkanlığına”
YUSUF HALAÇOĞLU
(Kayseri) – O, olmadı, onu düzeltmek lazım.
S. NEVZAT
KORKMAZ (Isparta) – Sayın Başkan, kayıtlara…
BAŞKAN – Bir
saniye…
S. NEVZAT
KORKMAZ (Isparta) – Sayın Başkan, bakın, hakikaten arkadaşların uyarısı doğru,
“Öneri kabul edilmemiştir.” dediniz. Hâlbuki önerinin kabul edildiği AKP Grubu
tarafından ifade edildi.
MİHRİMAH BELMA
SATIR (İstanbul) – Bakan da kabul etti.
YUSUF HALAÇOĞLU
(Kayseri) – Evet, Bakan Bey kabul etti, hepsi kabul etti.
S. NEVZAT
KORKMAZ (Isparta) – Yani onu düzeltin, kayıtlara doğru geçsin…
LEVENT GÖK
(Ankara) – Dikkat noksanlığı oldu.
BAŞKAN – Sayın
Gök, Genel Kurul kabul etmedi. Hükûmet kabul etti, doğru, itirazım yok. Ben,
“önergeyi kabul edenler ve kabul etmeyenler” dedim.
ALİM IŞIK
(Kütahya) – “Kabul ettik.” diyor Sayın Başkan.
YUSUF HALAÇOĞLU
(Kayseri) – “Kabul ettik.” diyor herkes.
S. NEVZAT
KORKMAZ (Isparta) – Efendim, o zaman oylama sonucu öyle oldu değil mi?
BAŞKAN – Evet,
oylama sonucuna göre diyorum zaten.
12’nci madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 17'inci
maddesini düzenleyen 12'inci maddesinin beşinci paragrafında geçen "ve diğer
belgeler yetkilendirilmiş tüzel kişiler" ibaresinden sonra gelmek üzere
"veya maden arama ya da işletmecilerince, jeoloji mühendisi
sorumluluğunda" ibaresinin eklenmesini arz ve teklif ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 Faysal Sarıyıldız  Erol
Dora
 Şırnak Mardin
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 12. Maddesinde geçen "30.000
TL" ibarelerinin "20.000 TL" olarak değiştirilmesini arz ve
teklif ederiz.
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Emin Haluk Ayhan  Hasan
Hüseyin Türkoğlu S. Nevzat Korkmaz
 Denizli Osmaniye Isparta
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 12 nci maddesi ile değişik 17 nci maddenin birinci ve
ikinci fıkralarında bulunan "30.000 TL" ibaresinin "ruhsat taban
bedeli kadar" olarak değiştirilmesini, ikinci fıkrasında bulunan, "Bu
süre içerisinde" ibaresinden sonra "mücbir sebepler ve beklenmeyen
haller dışında" ibaresinin eklenmesini, dördüncü fıkrasında bulunan
"arama faaliyet raporları ve diğer belgeler" ibaresinden sonra
"maden arama ve işletmecilerince jeoloji mühendisi sorumluluğunda ya
da" ibaresi eklenmiş ve son fıkrasının sonuna "Bu miktar tespit
edilen rezervin %10 nu geçemez." ifadesinin eklenmesini arz ve teklif
ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak  Sakine
Öz Atilla Kart
 Niğde Manisa Konya
 Celal
Dinçer
 İstanbul
BAŞKAN -
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen, Celal Dinçer, İstanbul Milletvekili.
Buyurun Sayın
Dinçer. (CHP sıralarından alkışlar) 
CELAL DİNÇER
(İstanbul) – Teşekkür ederim Sayın Başkan.
Değerli
milletvekilleri, 683 sıra sayılı, Maden Kanunu’nda değişiklik yapan Kanun
Tasarısı’nın 12’nci maddesi üzerinde söz almış bulunuyorum. Yüce heyetinizi
saygıyla selamlıyorum.
Görüşmekte
olduğumuz bu tasarıdaki birçok madde madenciliği olumsuz yönde etkileyecek
hükümler içermektedir. Bu yasa tasarısı ülke madenciliğinin sonunu getirecek ve
sorunlarını çözemeyecektir. Maden mühendisi ve işçi istihdamını daraltacak,
yatırımları durma noktasına getirecektir. Kısaca, tasarı yasalaşırsa ülke
madenciliğinin de sonu olacaktır. 
Tasarı âdeta
ceza kanunu tasarısı görünümündedir değerli arkadaşlar. Üzerinde konuştuğum
tasarının bu maddesiyle arama ruhsat döneminde idari para cezaları
düzenlenmektedir. Arama ruhsat dönemi bürokrasiye boğulmakta ve bataklık hâline
getirilmektedir. Her dönem belirli bir para harcanması öngörülmektedir.
Dünyanın hiçbir ülkesinde, harcanan para ile arama faaliyeti yasal olarak
ilişkilendirilmemiştir. Zaten, bu ilişkinin mantıksal bir açıklaması da yoktur.
Devletin harcanan para miktarına, fatura incelemesi yerine, arama faaliyeti
sonunda ekonomik bir maden rezervinin bulunup bulunmadığına bakması
gerekmektedir. 
Maden Kanunu’nda
değişiklik yapan 5995 sayılı Kanun’la getirilen düzenleme ülkemizdeki
madenciliğin sonunu getirmeye yönelik ilk adım olmuştu. İktidar şimdi bir adım
daha atıyor ve madencilik tamamen bitirilmeye çalışılıyor. 
Sayın Başkan,
değerli milletvekilleri; bilindiği üzere, 2014 yılında ülkemizde madencilik
sektörü iki ciddi iş kazası yaşamış, 325'e yakın emekçi yaşamını yitirmişti. İş
kazalarının sebebi araştırıldığında, en önemli sorunun devletin denetleme
görevini hakkıyla yapmamış olmasından kaynaklandığı görülmektedir. Özellikle
Enerji ve Tabii Kaynaklar Bakanlığı madenlerin denetlenmesiyle ilgili asli
görevini yerine getirmemiş, yaşanan iş kazalarında sanki sorumlu değilmiş gibi
suçlu arama çabası içine girmiştir. Bunun en önemli kanıtı, tasarıyla,
denetleme işlerinin yetkili bürolara verilmek istenmesidir. Bakanlığın kendi
sorumluluğunu masaya yatırıp sorunları çözmesi gerekirken, madencilik
sektöründen ve maden mühendislerinden intikam alırcasına bu tasarıyı hazırlamış
ve kamuoyunda taslağın iş güvenliği, iş sağlığı ile ilgili sorunları çözmeye
yönelik hazırlandığı olgusunu yaratmıştır ancak gerçekte durum hiç de böyle
değildir. Bu düzenlemeler aşağıdaki nedenlerle sorunludur:
Tasarıda, mevcut
kanunda teminat iratları üzerine kurulmuş parasal cezalar yerine idari para
cezaları öngörülmüştür. Cezaların parasal büyüklüğüne bakıldığında kabul
edilmesi mümkün değildir.
Kanun
tasarısında yaklaşık 20 adet 20 bin TL ile 50 bin TL arasında değişen idari
para cezaları vardır. 
Tasarıda her yıl
arama ve işletme dönemlerinde “ruhsat bedeli” adı altında hiçbir hukuksal
zemine dayanmayan bir bedel istenmektedir.
Ülkemizde
herhangi bir ekonomik faaliyet sonucu elde edilen gelirlerin vergilendirilmesi
gerekliliği gerçektir ancak tasarıyla devlet hakkı hesapları da tamamen
idarenin keyfine bırakılmaktadır.
Ruhsat süre
uzatımları siyasi erkin inisiyatifine bırakılmıştır. Bu süreçlerin kurallarını
koymak gerekmektedir. Tasarıda böyle bir düzenleme yoktur.
Ruhsat
devirlerinde yüksek bedel istenmesi doğru değildir. 
Redevans devam
ettirilmektedir. 
Cezalar dört
sıfırlı hale getirilmektedir. 
Teminat ruhsat
bedeline dönüştürülmektedir. 
Vesayet sürsün
diye ruhsat devri bakanın yetkisine bırakılmaktadır.
Devletten ihale
alan yandaş şirketler bu tasarıyla korunmaya çalışılmaktadır.
Soma ve Ermenek
facialarında sorumluluğu bilirkişi raporları ile tescillenmiş Maden İşleri
Genel Müdürlüğünün, bu sorumluluğu maden mühendislerinin üzerine atma çabaları
sonucu "teknik nezaretçilik" kaldırılmakta, maden mühendisleri
"daimi nezaretçi defteri"
uygulamasıyla işveren ile yetkilendirilmiş kişilere kurban edilmektedir.
Tasarı, hukuku
askıya alan haziran genelgesini ve vesayeti sürdürmekte, madencilik sektöründe
sermaye değişikliğini gerçekleştirecek düzenlemeye yer vermektedir.
Madencilik
siyasi vesayetten kurtarılarak hukukun evrensel ilkelerine uygun hâlde
yürütülmelidir; madencilik bakanlığı kurulmalıdır; maden iş kanunu
çıkarılmalıdır; MİGEM’in taşra teşkilatı kurularak yeterli ve yetkin kadrolara
sahip olması sağlanmalıdır! Her fırsatta sermayenin taleplerini karşılayan
siyasi iktidar, ülkemizin ve halkımızın faydası için bilimin ve mühendislerin
sesine kulak vermelidir.
Tekrar hepinize saygılar sunuyor, teşekkür
ediyorum. (CHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 12. Maddesinde geçen "30.000
TL" ibarelerinin "20.000 TL" olarak değiştirilmesini arz ve
teklif ederiz.
S. Nevzat Korkmaz (Isparta) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) - Takdire bırakıyoruz Sayın Başkan. 
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Takdire bırakıyoruz Sayın Başkan.
BAŞKAN – Önerge
üzerinde söz isteyen Nevzat Korkmaz, Isparta Milletvekili. 
Buyurun Sayın
Korkmaz.
S. NEVZAT
KORKMAZ (Isparta) – Sayın Başkan, değerli milletvekilleri; heyetinizi saygıyla
selamlıyorum. 
Değerli milletvekilleri, geçen hafta içerisinde, on
binlerce taşeron işçisinin sıkıntısını dillendirmek üzere kürsüden bir konuşma
yapmıştım. Konuşmanın konusu şuydu, hatırlatma babından söylüyorum: 24’üncü
Dönemde Meclisimizin çıkardığı bir torba yasanın içerisinde yer alan bir
düzenlemeyle Kamu İhale Kanunu’na ek 8’inci madde eklenmişti. Bu maddeyle, kamu
kurumlarının taşeron şirketler üzerinden aldıkları personelin idarenin asli
işlerinde istihdam edilmelerine son verilip temizlik işlerine gönderilmeleri
isteniyordu ancak kamu kurumlarının işlerini kolaylaştırmak üzere, standartları
belirlemek üzere bir yönetmelik çıkarılması da yine kanun hükmü gereğiydi fakat
bu yönetmelik çıkarılamadı, süresi 11 Ocakta doldu değerli arkadaşlar. Bu
yönetmeliğin çıkmasını, çıkarılmasını bekleyemeyen bazı kurumlar ya da “yanlış
bir uygulama yaparım da zor duruma düşerim” kaygısıyla hareket eden kurum
yöneticileri, ortada uygulama yönetmeliği olmadığı hâlde kanunun o maddesini
-niye ve hangi kriterlere dayanıyorlarsa- uygulamaya koydular. Türkiye’de on
binlerce kişi şu anda bu mağduriyeti yaşıyor, bizlere, hepinize, hepimize
sıkıntılarını ulaştırmaya çalışıyorlar. Perşembe günü, Çalışma Bakanı Sayın
Faruk Çelik Beyefendi’yi telefonla aradım. Teşekkür ederim, geri döndü
telefonumuza. Bu hassasiyeti anlattığımızda, samimiyetle bu endişe ve
kaygılarımızın haklılığına değinerek, 11 Ocağa kadar çıkarılması gereken
yönetmeliğin zamansızlık nedeniyle çıkarılamadığını ifade etti. Bu konuyu
geçtiğimiz pazartesi günü Bakanlar Kurulunda dile getireceğini de söyledi. Ben
de kendisine şu anda tamamen ayakta olan bu camianın yatıştırılıp ikna edilmesi
ve taşeron şirketlerin ve idarecilerin uyarılması amacıyla bu yönetmelik
çıkarılıncaya kadar idarelerin talimatlandırılması gerektiğini söyledim, Sayın
Çelik de bu yazıyı ilgili idarelere göndereceğini ifade etti. Buraya kadar
güzel. Muhalefet görevini yaptı, Hükûmeti bilgilendirdi, Hükûmet de gereğini
yapacağını ifade etti. Çok güzel. Tekrar teşekkür ediyorum kendisine. Ancak,
değerli arkadaşlar, sonra Hükûmet kanadında bir sessizlik oldu, bir atalet
hâkim oldu. 
Kıymetli arkadaşlar, bakın, bu sorun eminim tüm
illerde yaşanıyor, yaşanmıyorsa da merak etmeyin, birkaç güne kadar mutlaka
size kadar gelecektir. Gelin, bu hususa, bu kürsüde 2’nci kez dile getirdiğim
bu hususa destek olun, bir an önce yönetmeliğin çıkarılması için Hükûmeti
sizler de uyarın. 
Arkadaşlar, bu
hususta aslında kesin çözüm şudur: Bürolarda çalışan bu arkadaşlar, senelerce
aynı işi yapıyorlar, uzmanlaşmış durumdalar. Bunların bürolardan çekilmesi
idarede ve ilgili kamu hizmetinde çok ciddi boşluklar yaratacak. Buna mahal
verilmeden taşeron işçilerine kadro verilmesi ve taşeron şirketlerin zulmüne bu
manada son verilmesi uygun çözüm olacaktır. Seçimlere gidilirken bu şahısların
âdeta istifaya zorlanması, boşaltacakları yerlere de AKP teşkilatlarınca adam
alınacağı birtakım çevrelerce ifade edilmektedir. Bu iddiaların takipçiyiz,
sonuna kadar da takip edeceğiz. Hükûmetin ataletini bu konuda aslında çok da
hayra alamet bulmuyoruz. Galiba bu ataletin kaynağı bu iddiaların da doğru
olduğunun göstergesi diyoruz. Gelin bizi yanlış çıkarın, değerli arkadaşlar,
taşeron işçilerinin sıkıntılarını giderecek çözüm önerilerimizi lütfen sizler
de kabul edin. Bizler bugün nasıl eleştiriyorsak kürsüden, yarın inşallah bu
soruna çözüm üretmiş bir Hükûmet mensubu olarak Sayın Bakana da buradan
teşekkür edelim. Önemli olan, sorun çözülsün. Şu anda çok ciddi biçimde sıkıntı
içerisinde Meclisimizin, Bakanlığımızın alacağı kararları bekliyor bu
arkadaşlarımız, evlerinde dirlik düzen kalmadı. Hepimiz yarın seçim bölgesine
gittiğimizde bu arkadaşlarımızla yüz yüze kalacağız. O yüzden, yarın başımız
dik, alnımız açık gidebilmek için işte Milliyetçi Hareket Partisi olarak
sizlere bu öneriyi getiriyoruz. Bir an önce kadroya geçirilmeleri konusunda...
Getirin bir saatte bu Meclis çıkarır inşallah, onu yapamıyorsanız da bir an
önce yönetmeliği çıkarın. 
Hepinizi
saygıyla selamlıyorum. (MHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 17'inci
maddesini düzenleyen 12'inci maddesinin beşinci paragrafında geçen "ve
diğer belgeler yetkilendirilmiş tüzel kişiler" ibaresinden sonra gelmek
üzere "veya maden arama ya da işletmecilerince, jeoloji mühendisi
sorumluluğunda" ibaresinin eklenmesini arz ve teklif ederiz.
Erol Dora (Mardin) ve arkadaşlar
BAŞKAN – Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ KAYNAKLAR BAKANI
TANER YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde söz isteyen Erol Dora, Mardin Milletvekili.
Buyurun Sayın Dora. (HDP sıralarından alkışlar)
EROL DORA
(Mardin) – Sayın Başkan, değerli milletvekilleri; 683 sıra sayılı Maden Kanunu
ile Bazı Kanunlarda Değişiklik Yapılmasına Dair Kanun Tasarısı üzerinde
Halkların Demokratik Partisi adına söz almış bulunmaktayım. Genel Kurulu
saygıyla selamlıyorum. 
Dünyanın 17’nci
büyük ekonomisi olmakla övünen bir ülkede maden felaketlerinin kaza ve fıtrat
olarak olağanlaştırılması Türkiye’de süregelen işçi kıyımını
normalleştirmektedir. Bu felaketler iş kazası olarak nitelendirilemez çünkü iş
kazası olabilmesi için o iş yerinde tüm teknolojik imkânların kullanılarak iş
sağlığı ve güvenliği hakkında önlemlerin eksiksiz alınmış olması, ancak
standartlara göre alınmış önlemlere rağmen öngörülemeyen bir durumun kazaya yol
açmış olması gerekiyordu. Fakat, durum, maliyeti düşürmek için işçilerin göz
göre göre ölüme gönderilmesinden ibarettir Türkiye’de bu son zamanlarda vuku
bulan maden kazalarında. Örneğin, Soma katliamında, Soma havzasında yeni
çalışılan bölgelerde derinliğin artmasına bağlı olarak metan içeriğinin
artacağı, kömür damarının grizulu ve yangına elverişli karakterde olması
nedeniyle yeterli araştırmalar yapılıp uygun çözümler geliştirilmeden üretim
yapılmasının bir faciaya yol açabileceği tespiti, daha önceden Türkiye Mühendis
ve Mimar Odaları Birliğinin Madencilikte Yaşanan İş Kazaları Raporu’nda açık
bir şekilde yapılmıştır. “Ülkemizdeki en önemli linyit havzası olan Soma’da,
yeni çalışma bölgelerinde, derinliğin artmasına bağlı olarak kömürün yüksek
miktarlarda metan içeriğine sahip olduğu belirlenmiştir. Burada hata yapılması
asla kabul edilemez. Gerekli olan tüm araştırmalar yapılmadan ve metan drenajı
gerçekleştirilmeden burada kesinlikle üretime başlanmamalıdır. Kömür damarının
kalın olması ve havzada günümüze kadar metansız ortamlarda çalışılması
nedeniyle, tecrübe eksikliği nedeniyle metan drenajı yapılmadan üretim
yapılması yeni bir faciaya sebep olabilir.” şeklinde bir değerlendirmede
bulunmuştur 
Sayın Başkan,
değerli milletvekilleri; yakın bir süre önce Sayın Enerji Bakanımız Genel
Kurulda yapmış olduğu konuşmada, Şırnak, Silopi ve çevresinde yalnız termik
santrallerin işletme ruhsatına sahip olduğuna dair bir beyanda bulunmuşlardı.
Ben burada Genel Kurulun huzuruna spesifik bir durumu getirmek istiyorum.
Şırnak Silopi’ye bağlı Kösreli köyü, yerel ismiyle Hassane köyü... Ben o köyde
doğmuş olan bir insan olarak ve Cudi eteklerinde bulunan bir köy olması
hasebiyle de çok önemli olan bir köy olmasına rağmen, 1993 tarihinde devlet
tarafından zorla boşaltıldı. Bütün sakinleri şu anda -birkaç aile istisna olmak
üzere- Avrupa’nın değişik ülkelerine göç etmek zorunda kalmış bulunmaktadırlar.
Fakat son zamanlarda Sayın Cumhurbaşkanımız, sayın ilgili bakanlarımız her
zaman, işte, Avrupa’ya göç etmiş bulunan vatandaşlarımızın ülkelerine geri
dönebilecekleri noktasında defaatle beyanatlarda bulunmaktadırlar. Fakat ben
ara sıra Silopi’ye gittiğimde… Tabii, Sayın Hasip Kaplan da bu konularda
gerçekten büyük çabalar sarf etmektedir ve olayları da iyi bilmektedir. Şu anda
köyümüzün bütün tapulu gayrimenkullerinden yollar geçirilerek her tarafı tahrip
edilmiş bulunmaktadır. Sayın Bakan diyor ki: “Orada hiçbir firmanın, şirketin
çalışma, işletme ruhsatı yoktur.” Fakat her taraftan kömür getirilip bütün dere
yatağı kurutulmuştur, Avrupa’da bulunan insanlarımızın tapulu gayrimenkullerine
tecavüzde bulunulmuştur. Bunu kabul etmek mümkün değildir.
Hepimizin şunu
düşünmesi lazım: Yani, tabii ki kömür çıkarılacaktır ama önemli olan, ekolojik
dengenin de korunması gerektiğine inanıyoruz. O dağlar, o doğal ortam
hepimizindir; dolayısıyla bütün milletvekillerimizin bu anlamda sorumluluk
taşımaları gerektiğine inanıyoruz. 
Buradan Sayın
Bakanımıza da seslenmek istiyorum. Bilahare kendileri belirtmişlerdi, “Birlikte
oraya gidelim.” Biz her zaman hazırız. Lütfen, bu konuda da bir teknik ekip
görevlendirilerek oradan eğer zatıalinize bir rapor arz ederlerse veyahut da
zamanınız olursa, bölgeye gidebilirseniz oradaki tahribatı görebileceğinize
inanıyorum. 
Bu duygu ve
düşüncelerle tekrar Genel Kurulu saygıyla selamlıyorum.
BAŞKAN –
Teşekkür ediyorum.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
13’üncü madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 24'üncü
maddesini düzenleyen 13'üncü maddesinin ikinci fıkrasında geçen
"yetkilendirilmiş tüzel kişilerce" ibaresinden sonra gelmek üzere
"ya da maden arama ya da işletmeciler tarafından" ibaresinin;
"maden mühendisinin sorumluluğunda" ibaresinden sonra gelmek üzere
"içinde en az bir jeoloji mühendisi de bulunduğu ekiple birlikte"
ibaresinin eklenmesini arz ve teklif ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 Kemal Aktaş  Erol
Dora
 Van Mardin
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 13. Maddesinin beşinci ve altıncı
fıkralarının aşağıdaki şekilde değiştirilmesini arz ve teklif ederiz.
"7 nci
maddeye göre gerekli izinlerin alınmasından itibaren işletme izni verilir. Bu
iznin verildiği tarihten itibaren Devlet hakkı alınır. Ruhsat sahibince, işletme
ruhsatı yürürlük tarihinden itibaren üç yıl içinde 7 nci maddeye göre alınması
gerekli olan çevresel etki değerlendirme kararı, mülkiyet izni, işyeri açma ve
çalışma ruhsatı ile Genel Müdürlüğün kayıtlarına işlenmiş alanlar ile ilgili
izinlerin, Genel Müdürlüğe verilmesini müteakip işletme izni düzenlenir. Süresi
içinde yükümlülükleri yerine getirilmeyen ruhsatlar için her yıl ruhsat taban
bedeli tutarında idari para cezası verilir. İşletme ruhsat süresi sonuna kadar
bu fıkrada belirtilen izinlerden dolayı işletme izninin alınamaması halinde
ruhsat bir defaya mahsus olmak üzere üç yıl süreyle uzatılabilir.
Beş yıllık
sürede mücbir sebepler ve beklenmeyen haller dışında üç yıldan fazla üretim
yapmayan ruhsat sahiplerine ruhsat taban bedeli tutarında idari para cezası
verilir. Bu üç yıllık süre içerisinde yapılan toplam üretimin projede beyan
edilen bir yıllık üretim miktarının %10'undan az olması halinde de bu hüküm
uygulanır. İdari para cezasının uygulanmasından başlamak üzere bu fıkraya
aykırı fiilin tekrar tespit edilmesi halinde ise ruhsat iptal edilir. Ancak
işletme projesinde, işletme izninin yürürlük tarihinden itibaren üç yıl içinde
madene ulaşmak amacıyla galeri, kuyu ve dekapaj yapılacağı beyan edilmiş ve
ruhsat sahasındaki faaliyetlerin bu beyanlara uygun olarak gerçekleştirildiği
tespit edilmiş ise idari para cezası uygulanmaz ve ruhsat iptali yapılmaz.
"
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Emin Haluk Ayhan  Hasan
Hüseyin Türkoğlu Özcan Yeniçeri
 Denizli Osmaniye Ankara
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 13 üncü Maddesinin değişik ikinci fıkrasında bulunan
"20.000 TL" ibaresinin "ruhsat taban bedeli tutarında"
şeklinde değiştirilmesini, üçüncü fıkrasında bulunan "diğer grup
madenlerde ise" ibaresinden sonra "elli yılı" ibaresi
"altmış yılı" olarak değiştirilmesini, değişik onbirinci fıkranın
ikinci cümlesinden sonra "Bu süre içinde ruhsat sahibi tarafından ilgili
idaresine başvurulmuş ancak ilgili idarelerce sonuçlandırılmamış ise idari para
cezası uygulanmaz." ifadesinin eklenmesini, onbir ve onikinci fıkralarında
bulunan "50.000 TL" ibarelerinin "ruhsat taban bedeli tutarında"
şeklinde değiştirilmesini arz ve teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak Sakine
Öz Atilla Kart
 Niğde Manisa Konya
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) - Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Mehmet Ali Susam, İzmir Milletvekili.
Buyurun Sayın
Susam.
MEHMET ALİ SUSAM
(İzmir) – Sayın Başkan, bu verdiğimiz önergeyle şunu söylüyoruz, diyoruz ki: Bu
ülkenin maden araması, maden ruhsatlarının verilmesi ve verilen ruhsat üzerinde
girişimcinin haklarının daha kalıcı bir hâle getirilmesi Türkiye’deki
madenciliğin gelişmesi açısından önemlidir. Bu anlamıyla biz bu kanunda hep
şunu söyledik: Maden ruhsatlarının verilmesi ve maden aramasının teşvik
edilmesi temel düstur olmalıdır ama bakınız, nedense Türkiye’de arama ruhsatı
daha çok olması gerekirken işletme ruhsatı arama ruhsatından daha fazla noktaya
gelmiştir. Bu da Türkiye’de arama gibi zor bir işin teşvik edilmediğinin çok
temel özelliğidir. 
Bunun çeşitli
nedenleri vardır. Bunlardan bir tanesi: 2012 yılındaki Türkiye madencilik
sektörünün Başbakanlık Genelgesi’yle Başbakanın iki dudağı arasına
sıkıştırılmasıdır. Bu kanunu görüşüyoruz, hâlâ şuradan şu net cevabı alamadık:
Başbakanlık Genelgesi kalkacak mıdır kalkmayacak mıdır? Bir yerde madencilikle
ilgili Bakanlık ve ona verdiğimiz yetkiler ama bütün bu yetkileri aşıp üzerine
çıkan Başbakanlık Genelgesi. Bu çelişki nasıl giderilecektir? Bunun cevabını bu
Genel Kuruldan bu kanun görüşülürken madenci de beklemektedir, biz de
bekliyoruz.
İkinci konu: Bu
kazalar neticesinde bir sürü firma anılan torba yasayla sıkıntı içine düşmüş,
bir kısmı kapatılmış ve bir kısım işsiz ortaya çıkmıştır. İşsiz maden
işçilerinin ücretleri ödenmemektedir. Bu insanların ücretlerini firmalar
ödememektedir. Ne bu işçiler hukuki olarak bunu alabilme gücüne sahiptirler ne
de zaten acılarla baş başa olan bu insanların dertlerine derman olan… Söz
verdik, burada bu kanuna bir madde koyalım. Bunlara devlet alacağını versin,
firmalardan tahsil etsin. Bu kadar basit, bunu yapalım. Bu noktada çok büyük
rakamlar değil bunlar yani 100-200 milyon lira gibi rakamlarla bütün
Türkiye’deki işçilerin bu acılardan sonra en azından ücretlerini alabilerek
rahatlamalarını sağlayabilecek bir durum. Bunu yapalım. 
Aynı şekilde, bu
kanunda şunu çözüyoruz: Devletten redevansla iş almış firmaların torba kanunla
üzerine gelen yüklerini devlet üstleniyor ama piyasadaki, özel sektördeki
arkadaşların üzerine gelen yüklerle ilgili nasıl bir destek sağlayacak, devlet
ne katkı koyacak? Bunlar konusunda hiçbir adım atılmıyor. 
Bir konu daha
var, bu şudur: Bu sektörde çok önemli olan maden mühendislerinin, jeoloji
mühendislerinin, jeofizikçilerin gerçekten, yetkilendirilmiş tüzel kişilikle
kendi başına diplomalarını kullanmalarından daha çok, bir şirkette çalışan bir
mühendis durumuna gelmesi söz konusuydu. Bunu giderelim, bu doğru değil, bu
Anayasa’ya aykırı bir noktadır. Bu konuda, bu kanun çıkacak ama bu madde
Anayasa Mahkemesinden geri dönecektir, çok net olarak söylüyorum. Bu nokta
itibarıyla kanun görüşmelerinde de şunu gördüm: Nedense Bakanlık, Türkiye
Mühendisler ve Mimar Odaları Birliğine şaşı bakıyor. Bu kuruluşun bir meslek
örgütü, akademik meslek örgütü olarak bu kanunlarda en çok söz söylemesi
gereken kurumlardan bir tanesi olduğunu hiç unutmayalım. Bu, yıllara dayalı
mühendislik biliminin bu sektördeki mühendislerinin birikimlerinin özellikle bu
yasalarda görüşünün alınması gerekli, onlara değer verilmesi gerekli ama
Türkiye Mühendis ve Mimar Odalarının giderek yetkilerinin elinden alındığı,
giderek sözlerinin dinlenilmediği bir ortamı bu yasa görüşmelerinde de gördük.
Buradan tüm
kamuoyuna ve Meclisteki değerli milletvekili arkadaşlarıma şunu söylüyorum:
Demokrasinin gelişmesi sivil toplum örgütlerinin ve kamu kurumu niteliğindeki
bilimsel meslek odalarının görüş ve düşüncelerinin yasal düzenlemelere
yansımasıyla olabilir; demokratik bir yasa, demokratik düzenleme ancak böyle
olabilir. Bunun için, yetkilendirilmiş tüzel kişilik ve mühendislerin hakları
korunmalıdır. Bunları bu yasada çözmemiz gerekiyor.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 13. Maddesinin beşinci ve altıncı
fıkralarının aşağıdaki şekilde değiştirilmesini arz ve teklif ederiz.
"7 nci
maddeye göre gerekli izinlerin alınmasından itibaren işletme izni verilir. Bu
iznin verildiği tarihten itibaren Devlet hakkı alınır. Ruhsat sahibince,
işletme ruhsatı yürürlük tarihinden itibaren üç yıl içinde 7 nci maddeye göre
alınması gerekli olan çevresel etki değerlendirme kararı, mülkiyet izni, işyeri
açma ve çalışma ruhsatı ile Genel Müdürlüğün kayıtlarına işlenmiş alanlar ile
ilgili izinlerin, Genel Müdürlüğe verilmesini müteakip işletme izni düzenlenir.
Süresi içinde yükümlülükleri yerine getirilmeyen ruhsatlar için her yıl ruhsat
taban bedeli tutarında idari para cezası verilir. İşletme ruhsat süresi sonuna
kadar bu fıkrada belirtilen izinlerden dolayı işletme izninin alınamaması
halinde ruhsat bir defaya mahsus olmak üzere üç yıl süreyle uzatılabilir.
Beş yıllık
sürede mücbir sebepler ve beklenmeyen haller dışında üç yıldan fazla üretim
yapmayan ruhsat sahiplerine ruhsat taban bedeli tutarında idari para cezası
verilir. Bu üç yıllık süre içerisinde yapılan toplam üretimin projede beyan
edilen bir yıllık üretim miktarının %10'undan az olması halinde de bu hüküm uygulanır.
İdari para cezasının uygulanmasından başlamak üzere bu fıkraya aykırı fiilin
tekrar tespit edilmesi halinde ise ruhsat iptal edilir. Ancak işletme
projesinde, işletme izninin yürürlük tarihinden itibaren üç yıl içinde madene
ulaşmak amacıyla galeri, kuyu ve dekapaj yapılacağı beyan edilmiş ve ruhsat
sahasındaki faaliyetlerin bu beyanlara uygun olarak gerçekleştirildiği tespit
edilmiş ise idari para cezası uygulanmaz ve ruhsat iptali yapılmaz."
Özcan Yeniçeri (Ankara) ve arkadaşları 
BAŞKAN – Komisyon
önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkanım.
BAŞKAN – Önerge
üzerinde söz isteyen Özcan Yeniçeri, Ankara Milletvekili. 
Buyurun Sayın
Yeniçeri. (MHP sıralarından alkışlar) 
ÖZCAN YENİÇERİ
(Ankara) – Teşekkür ederim Sayın Başkan. 
Değerli
milletvekilleri, biraz önceki konuşmada eksik bıraktığım hususlar var, bunları
özellikle sizinle paylaşmak istiyorum. 
Şimdi,
genellikle bu Maden Yasası dediğimizde, maden, yatırım, ekonomi, insan,
istihdam gibi konuların konuşulması gerekiyor. Ancak, iş öyle bir hâle geldi ki
biz bugün “Soma” denince kömürü değil, Soma’daki faciayı, ölümü hatırlıyoruz;
“Ermenek” denince Ermenek’teki kömür madenlerini ve o kömür ocaklarını değil,
Recep amcanın 5 liralık yırtık lastiklerini hatırlıyoruz; bugün de bir anlamda
“Gümüşhane” dediğimizde -biraz önce söylediğimiz gibi- bu Mastra işletmesinin
oradaki 600 tane işsiz kalan işçisini hatırlıyoruz. Şimdi, şunu özellikle
yüksek sesle ifade etmek istiyorum: Filler tepişir, çimler ezilir. Yani, siz
siyasal hesaplar içerisinde birileriyle hesap görürken oradaki insanların
ekmeğini, aşını düşünmüyorsanız büyük yanlış yapıyorsunuz ve insani olmayan bir
yaklaşım içerisinde oluyorsunuz demektir. 
Bakın, çok net bir şey var. Şimdi, Mastra işletmesi
size 24/4/2014 tarihinde süresi dolmuş ruhsatla ilgili, daha önce yenilenmiş patlayıcı
maden satın alma ve kullanma izni için başvurmuş. Fakat, bu başvuru kasıtlı
olarak yenilenmemiş hatta olumlu ve olumsuz bir cevap da verilmemiş. 
Şimdi, bu zaman zarfında Gümüşhane’de faaliyet
gösteren diğer maden firmalarının ruhsatlarında sorun yok, onlar layıkı veçhile
yerine getiriyor. Fakat Koza’nın ruhsatlarında sorun çıkıyor ve bununla ilgili
inat bir biçimde ruhsat bekletiliyor ve verdirilmiyor. Maden işletme ruhsatı
süresi 10/6/2010 tarihinde dolmuş; üretilecek cevher var, kurulu tesis orta
yerde, Maden İşletmeleri Genel Müdürlüğü tarafından ruhsat süresinin uzatılma
talebi bir buçuk yıldır bekliyor, daha ne kadar bekleyecek? Reddedecekseniz
reddedin. Eğer bu gerekli ve zorunluysa bunu verin. Ne bekletip duruyorsunuz? 
Şimdi, beklenen bazı ruhsatlar var, onları da
sizinle paylaşmak istiyorum. Mesela, açık ve yer altı işletmeciliği yapmak için
orman izni istenmiş, 2012 Nisan ayında başvuru yapılmış, olumlu ya da olumsuz
bilgi verilmemiş, bekleniyor. “Arin ederim, narin ederim / Biraz da kalsın
yarın ederim.” Bu mudur ekonomi? Bu mudur iş? Bu mudur bürokrasi? 
Atık barajı yapmak için orman izni istenmiş, 2012
Ekim ayında başvuru yapılmış, 2014 Mart ayında reddedilmiş, şirket mahkemeye
başvurmuş, geçen hafta da idare mahkemesi lehte karar vermiş. Sonuç bekleniyor.

ÇED revize başvurusu, orman izni alınmadığı için
yapılamayan yeni atık barajını izni alan için yapmak… ÇED yenilenmesi başvurusu
da 2014 Nisan ayında yapılmış, bu da hâlâ bekliyor. 
Patlayıcı madde satın alma ve kullanma izin
belgesi; 2014 yılı Mart ayında başvurusu yapılmış, olumlu ya da olumsuz bir
dönüş yapılmamış, idare mahkemesinde dava açılmış, sonuç bekleniyor.
Maden işletme
ruhsatının 2014 Haziran ayında süresi bitiyor. 2012 yılında süre uzatımı talebi
yapılmış, MİGEM’de hâlâ bekliyor. Nasıl bir MİGEM’dir, nasıl bir Enerji
Bakanlığıdır, nasıl bir bekletmedir, hangi mantıkla hareket etmektir,
anlaşılması mümkün değildir.
Diğer yandan,
aynı şirketin, bu şirketin diğer işletmeleri bazı beklenen izinleri olmasına
rağmen onlar da izin alarak faaliyetlerine başlamışlar. Bugün itibarıyla bu
şirketin faaliyette olmayan tek işletmesi Gümüşhane’deki bu Mastra
işletmesidir. 
Diğer taraftan,
Sayın Bakanım, bu Burdur’da özellikle ormanlara bir baktığınız zaman,
ormanların içerisinde ciddi bir biçimde kel olmuş ormanların her tarafı.
Karaman bölgesine doğru bir gidin. Ben orada öğretmenlik yaptığım için
gittiğimde gördüm, utandım. Çinlilere vermişsiniz oranın işletmesini ve o
işletme sonucunda ağaçlandırılması gerekirken yapılan her şey olduğu gibi
duruyor. Bir oraya basmış, oraya yeşilin arasında kocaman bir alan açmış, bir
başka yerde kocaman bir alan açmış ve inanılmaz kötü bir görüntü, çevre
tahribatı…
(Mikrofon
otomatik cihaz tarafından kapatıldı) 
ÖZCAN YENİÇERİ
(Devamla) - …ve aynı zamanda bir insani felaket söz konusu. Bunlara mutlaka el
atmak gerekiyor. Şirketin oradaki sorumluluklarını takip etmek gerekiyor. Maden
çıktıktan sonra da eski hâline döndürecek şekilde çevre düzenlemelerini yapması
gerekiyor. Bunu da hatırlatıyorum. Özellikle bu Gümüşhane’deki maden
işletmesinin cevabını da sizden bekliyorum.
İnsanlara
zulmetmeyin, hukuk çerçevesi içerisinde…
BAŞKAN – Evet,
Sayın Yeniçeri…
ÖZCAN YENİÇERİ
(Devamla) - …hak edenlere hakkını verelim.
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 24'üncü
maddesini düzenleyen 13'üncü maddesinin ikinci fıkrasında geçen
"yetkilendirilmiş tüzel kişilerce" ibaresinden sonra gelmek üzere
"ya da maden arama ya da işletmeciler tarafından" ibaresinin;
"maden mühendisinin sorumluluğunda" ibaresinden sonra gelmek üzere
"içinde en az bir jeoloji mühendisi de bulunduğu ekiple birlikte"
ibaresinin eklenmesini arz ve teklif ederiz.
Hasip Kaplan (Şırnak) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLİM VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Hasip Kaplan, Şırnak Milletvekili.
Buyurun Sayın
Kaplan.
HASİP KAPLAN
(Şırnak) – Sayın Başkan, arkadaşlar; hakikaten emek veriyoruz, önerge
hazırlıyoruz, burada okunuyor, inanın, kimse farkında da olmadan eller iniyor,
kalkıyor. 
İş sağlığı ve
güvenliği işletme ruhsatı verdiğiniz andan itibaren, ciddi olarak dünyada
madenlerde bir standart var yani o standardı korursanız iş güvenliğini ve
denetimini sağlarsınız. Biz de ne diyoruz? Maden mühendisi elbette olacak,
sorumluluğunda ama jeoloji mühendisinin de olması lazım. Niye jeoloji
mühendisinin olması lazım? Bunun birçok nedeni var arkadaşlar. Şimdi, temel
jeolojik verileri bilmezseniz Ermenek’teki gibi su basar. Yine, cevhere ilişkin
rezerv, tenör, yayılım bilgilerinin yanı sıra maden sahasındaki fay
kırıklıkları, çatlaklar, kayaçların bozulması, birimlerin davranışı, dayanım
parametreleri, sahanın yer altı suyu, hidrojeolojisi, jeolojik unsurları,
işletme projesi, teknik yönlendirme can ve ekonomik kayıpları önleyecek
kavramlar, bunların hepsi de jeoloji mühendislerinin. Şimdi, kapalı işletme ile
açık işletmelerin arasındaki yanlış tahkimat, yer altı suyu basması, içten
yanma yine karşımıza çıkan teknik bir sorun. Şimdi, Afşin, Soma, Ermenek,
Şırnak, Adana, Zonguldak maden kazalarının hepsi bu jeolojik riskler öngörülemediği
için olmuş. Şimdi, biz de buradan diyoruz ki iş sağlığı ve güvenliği açısından
bu eksiği tamamlayın yani bizim önerimiz somut olarak bu. Milyonlarca yıllık
jeolojik süreçler sonucu oluşan maden kaynaklarının işletilmesi esnasında
jeolojik parametreler izlenmeden doğru, sağlıklı bir sonuca gidemezsiniz
diyorsunuz. İnanın, dört sene jeoloji mühendisi öğrencilerle aynı evde kaldım.
Ne kadar fosil varsa toplayıp getiriyorlardı, bu parametreleri her gün telaffuz
ediyorlardı, onlardan öğrendim. Tek hukukçu bendim aralarında ama gel gör ki bu
kadar maden işletmesinin içinde maalesef jeoloji mühendislerinin yeterince
istihdam edilmediği, görevlendirilmediği, yetkilendirilmediği, denetimde görev
verilmediği görülmektedir. Zaten büyük bir özelleştirilmiş maden şirketinde biz
Meclis araştırması komisyonu olarak çalışırken sormuştum, 1.300 işçi
çalışıyordu, sendika yoktu. Jeoloji mühendisi sordum, o da yoktu. Yani, bu
vahim bir durumdur. Bunu aslında Bakanlık çok iyi biliyor. Şu an benim hangi
özelleştirilmiş büyük maden şirketlerinden, holdinglerinden bahsettiğimi de şu
an tahmin edebilirler. Bu konuda duyarlılık hepiniz için gerekli, herkes için
gerekli, Türkiye için gerekli. 
Değerli
arkadaşlar, şu an, şu saatlerde dünya basınının gözü Urfa’nın Akçakale ilçesinde
bir rehine teslim olayına yönelmiş durumda. Japon Kenji Goto ile Sacide
el-Rışavi… Ki halifenin kardeşi olduğu söyleniyor. Akçakale üzerinden bir
teslim ve Ürdünlüler olayı var. Bütün dünya basını burada. Ben şöyle
arkadaşların bir hafıza yoklaması yapmasını diliyorum. Musul Konsolosluğu
teslimi de Akçakale’de olmuştu. Karşı yakada IŞİD var. Akçakale’nin öbür
tarafında IŞİD var, bu tarafta Türkiye var. Şimdi soruyorum: Bir manidarlık yok
mu bu işin içinde? Neden Türkiye’den, neden bu noktadan? Hükûmetin bu konularda
gerçekten büyük bir yanlış içinde olduğunu vurgulamak istiyorum. Elbette ki
insanların hayatının kurtulması için çaba harcayacağız ama iş birliği düzeyine
gelen bir görüntü son derece tehlikelidir ve Türkiye’yi uluslararası arenada
zor durumda bırakır. Bunu da ifade etmek istiyorum.
Teşekkür ederim.
(HDP ve CHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler.. Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
14’üncü madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 14 üncü maddesinin değişik birinci fıkrasında bulunan
"50.000 TL" ibaresinin, beşinci ve altıncı fıkralarında bulunan
"30.000 TL" ibaresinin "ruhsat taban bedeli tutarında"
şeklinde değiştirilmesini arz ve teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak  Sakine
Öz Atilla Kart
 Niğde Manisa Konya
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 14. Maddesinin 1., 4. ve 5.
fıkralarının aşağıdaki şekilde değiştirilmesini arz ve teklif ederiz.
MADDE 14- 3213
sayılı Kanunun 29 uncu maddesi aşağıdaki şekilde değiştirilmiştir.
"MADDE 29-
İşletme faaliyeti, projesine ve bu Kanunun ilgili hükümlerine göre yürütülür.
İşletme projesine aykırı faaliyette bulunulmasının tespit edilmesi halinde
projeye uygun faaliyette bulunulması için ruhsat sahibine altı aya kadar süre
verilir. Bu süre sonunda projeye uygun faaliyette bulunulmaması halinde 30.000
TL idari para cezası verilerek üretim faaliyeti durdurulur. Ancak, projeye
aykırı faaliyetlerin işletme açısından tehlikeli olduğunun tespit edilmesi
halinde tehlikeli durum giderilinceye kadar üretim faaliyetleri durdurulur.
Ruhsat sahibi,
her yıl Nisan ayı sonuna kadar bir önceki yıl içinde gerçekleştirdiği işletme
faaliyeti ile ilgili teknik belgeleri, işletme faaliyet raporunu ve işletme
sahasında arama yapmış ise arama ile ilgili bilgileri Genel Müdürlüğe vermekle
yükümlüdür. Yükümlülüğün yerine getirilmemesi halinde ruhsat taban bedeli
tutarında idari para cezası uygulanır. Yükümlülük yerine getirilinceye kadar
üretim faaliyeti durdurulur.
1. Grup (a) bendi madenler için ruhsat sahibi, her
yıl Ocak ayı sonuna kadar bir önceki yıl içinde gerçekleştirdiği işletme
faaliyeti ile ilgili işletme faaliyet raporunu, büyükşehir belediyesi olan
illerde valiliklere, diğer illerde il özel idaresine vermekle yükümlüdür. Bu
yükümlülüğün yerine getirilmemesi halinde ruhsat taban bedeli tutarında idari
para cezası uygulanır. Yükümlülük yerine getirilinceye kadar üretim faaliyeti
durdurulur.
 D. Ali Torlak Yusuf
Halaçoğlu Hasan Hüseyin Türkoğlu
 İstanbul Kayseri Osmaniye
 Özcan Yeniçeri  Emin
Haluk Ayhan Alim Işık
 Ankara Denizli Kütahya
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 29'uncu
maddesini düzenleyen 14'üncü maddesinin üçüncü fıkrasında geçen "Genel
Müdürlüğe sunulması zorunludur." ibaresinin "Genel Müdürlüğün onayına
sunulması zorunludur." şeklinde değiştirilmesini; dördüncü fıkrada geçen
"Genel Müdürlüğe" ibaresinden sonra gelmek üzere ", izlemesi
üzere” ibaresinin eklenmesini; sekizinci fıkranın ise tasarı metninden
çıkarılmasını arz ve teklif ederiz.
 Erol Dora Hasip
Kaplan İdris Baluken
 Mardin Şırnak Bingöl
 Gülser Yıldırım Pervin
Buldan
 Mardin Iğdır
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
EROL DORA
(Mardin) – Gerekçe…
BAŞKAN –
Gerekçeyi okutuyorum:
Gerekçe:
İşletme
projelerinin ve değişikliklerin, uygulamaya konulmadan önce sadece Genel
Müdürlüğe sunulması ve bu konuda Genel Müdürlüğe herhangi bir sorumluluk
yüklenmemesi, bu konuda oldukça büyük sorunlara yol açacaktır. Siyasi ve
bürokratik yapının ortaya çıkacak sorunların ve sorumlulukların birinci
dereceden muhatabı olduğu düşünüldüğünde onay ve izleme süreçlerine de aktif
olarak katılmaları ve sorumluluk almaları elzemdir. Değişiklik ile bu
sorunların giderilmesi ve maden bölgelerinin yaygınlaştırılmak suretiyle fosil
yakıt başta olmak üzere ekolojik yaşamı tahrip edecek uygulamaların sınırlandırılması
amaçlanmıştır. 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 14. Maddesinin 1., 4. ve 5.
fıkralarının aşağıdaki şekilde değiştirilmesini arz ve teklif ederiz.
MADDE 14- 3213
sayılı Kanunun 29 uncu maddesi aşağıdaki şekilde değiştirilmiştir.
"MADDE 29-
İşletme faaliyeti, projesine ve bu Kanunun ilgili hükümlerine göre yürütülür.
İşletme projesine aykırı faaliyette bulunulmasının tespit edilmesi hâlinde
projeye uygun faaliyette bulunulması için ruhsat sahibine altı aya kadar süre
verilir. Bu süre sonunda projeye uygun faaliyette bulunulmaması hâlinde 30.000
TL idari para cezası verilerek üretim faaliyeti durdurulur. Ancak,
projeye aykırı faaliyetlerin işletme açısından tehlikeli olduğunun tespit
edilmesi hâlinde tehlikeli durum giderilinceye kadar üretim faaliyetleri
durdurulur.
Ruhsat sahibi,
her yıl Nisan ayı sonuna kadar bir önceki yıl içinde gerçekleştirdiği işletme
faaliyeti ile ilgili teknik belgeleri, işletme faaliyet raporunu ve işletme
sahasında arama yapmış ise arama ile ilgili bilgileri Genel Müdürlüğe vermekle
yükümlüdür. Yükümlülüğün yerine getirilmemesi hâlinde ruhsat taban bedeli
tutarında idari para cezası uygulanır. Yükümlülük yerine getirilinceye
kadar üretim faaliyeti durdurulur.
I. Grup (a)
bendi madenler için ruhsat sahibi, her yıl Ocak ayı sonuna kadar bir önceki yıl
içinde gerçekleştirdiği işletme faaliyeti ile ilgili işletme faaliyet raporunu,
büyükşehir belediyesi olan illerde valiliklere, diğer illerde il özel idaresine
vermekle yükümlüdür. Bu yükümlülüğün yerine getirilmemesi hâlinde ruhsat taban
bedeli tutarında idari para cezası uygulanır. Yükümlülük yerine
getirilinceye kadar üretim faaliyeti durdurulur.
Alim Işık (Kütahya) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Alim Işık, Kütahya Milletvekili. (MHP sıralarından
alkışlar)
Buyurun Sayın
Işık.
ALİM IŞIK
(Kütahya) – Teşekkür ederim Sayın Başkan.
Sayın Başkan,
değerli milletvekilleri; 683 sıra sayılı Kanun Tasarısı’nın 14’üncü maddesi
üzerinde vermiş olduğumuz önerge hakkında söz aldım. Bu vesileyle bir kez daha
hepinizi saygıyla selamlıyorum.
Bu önerge
işletme faaliyetlerini düzenleyen 14’üncü maddenin makul cezalara indirilmesini
amaçlayan bir önergedir. Özetle, tasarıda işletme faaliyetinde bulunan iş yeri,
eğer projeye aykırı bir faaliyette bulunduysa ceza 50 bin TL, bunun 30 bin TL
gibi makul bir düzeye çekilmesini amaçlamakta. 
Yine, aynı
şekilde, ruhsat sahibi, işletmesiyle ilgili bir önceki yıla ait faaliyetlere
ilişkin raporunu nisan ayı sonuna kadar genel müdürlüğe sunmaz ise 30 bin TL
ceza öngörülüyor; bunun ruhsat taban bedeli olan 10 bin TL tutarına çekilmesini
öneriyoruz. Ayrıca, I. Grup (a) bendi madenler için, yine ruhsat sahibi her yıl
ocak ayı sonuna kadar bir önceki yıl içerisindeki faaliyetleriyle ilgili raporu
il özel idarelerine veya büyükşehir belediyelerine vermez ise bu durumda yine
30 bin TL ceza öngörülüyor; bu cezanın da ruhsat taban bedeli olan 10 bin TL’ye
indirilmesini amaçlamaktadır.
Şimdi, aralık
ayı sonu itibarıyla faaliyetini bitirmiş, bir ay içerisinde de raporunu
herhangi bir nedenle ilgili makama ulaştıramayan bir işletmeye -ki bu
işletmelerin çoğu küçük ve orta büyüklükte maden işletmeleridir- 30 bin TL ceza
öngörerek zaten sıkıntıda olan bir işletmenin faaliyetlerini daha da sıkıntıya
sokmanın bir anlamı yok. Bu cezaların yüksek olduğunu, dolayısıyla sektörde
yeni sorunlara yol açacağını ifade etmekteyiz. Bunun için cezaların makul bir
düzeye indirilmesi yerinde olacaktır. Önergemiz bunu kapsamaktadır. Umarım bu
değerlendirmeyi siz değerli milletvekilleri yapacaktır.
Sayın Bakanım,
bu vesileyle birkaç konuyu da sizlere aktarmam gerektiğini, özellikle mağdur
olan vatandaşlarımız adına belirtmek istiyorum. 
Birincisi: Soma’da meydana gelen kaza sonucu işten
çıkarılan ve hâlen işsiz kalan birçok vatandaşımızın -ki bunların önemli bir
kısmı da benim ilim Kütahya’dan gitmişler, orada çalışmışlar, yeniden ilimize
dönmüş durumdadırlar- tazminatları ödenmemiştir; hem anası hem babası hem
kendisi hem eşi hem çocuğu âdeta yalvararak bu mağduriyetlerinin giderilmesini talep
etmektedirler. Dün de, bugün de birçok milletvekili arkadaşımız bu konuyu dile
getirdi. Lütfen, bu konuda varsa elinizde bir yetki işte burada kullanın, işte
burada “Vatandaşın mağduriyetini çözmek benim Bakanlık görevim.” deyin,
ağırlığınızı koyun.
Bir diğer konu: Seyitömer Linyitleri İşletmesinin
özelleştirilmesinden sonra işten çıkarılan ve hâlen taşeron uygulamasıyla işte
çalışan işçilerin çok büyük bir bölümü hem günde en az on saat çalıştırılmakta
hem de ücretlerini alamamaktadırlar. Bugün birkaç vatandaşımızın ilettiği bu
sorunu, çözümü için size aktarmakla görevli olduğumu bilerek bunu söylüyorum.
Buraya lütfen bir el atın. Bununla ilgili çok ciddi tartışmaları beraber
yaşadık ama şimdi Kütahya’nın merkezinde, Seyitömer Linyitleri İşletmesinde Kütahyalı
işçilerin birçoğu işsiz kaldı. Güneydoğudan ve başka illerden getirilen
işçilerle âdeta orada bir sosyal savaş veriliyor. Bunun patlamaması için bu
soruna sizin mutlaka dâhil olmanız gerektiğini ifade etmek istiyorum. Yakında
Garp Linyitleri İşletmesine alınacak olan 299 işçi için iş başvuruları
yapılmıştır. Maalesef, bunların içerisinde sahte ikamet belgesiyle başka
illerden gelip başvurmuş ve kura sonucu, ne hikmetse, bunların hepsi mülakat
listesine çıkmış işçilerle ilgili şikâyetler vardır. Bunu buradan duyuruyorum. 
Bu memlekette insanları birbirine sokacak, kaos
oluşturacak uygulamalara hep beraber “Dur.” demeliyiz. Hem memleketin malını
özelleştireceksiniz hem de o memleketin çocuklarını kapı önüne koyduracaksınız.
(Mikrofon otomatik cihaz tarafından kapatıldı)
ALİM IŞIK (Devamla) - Bu, vicdanlara sığmıyor.
Bununla ilgili tedbirlerin alınması konusunu yüce Meclisin huzurunda Sayın
Bakana iletiyorum.
Teşekkür ediyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul
etmeyenler... Kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 683 Sıra Sayılı 3213 Sayılı Maden
Kanununda Değişiklik Yapılmasına Dair Kanun Tasarısının çerçeve 14 üncü
maddesinin değişik birinci fıkrasında bulunan "50.000 TL" ibaresinin,
beşinci ve altıncı fıkralarında bulunan "30.000 TL" ibaresinin
"ruhsat taban bedeli tutarında" şeklinde değiştirilmesini arz ve
teklif ederiz.
Mehmet Ali Susam
(İzmir) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ AHMET ERDAL FERALAN (Nevşehir) – Katılmıyoruz.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER YILDIZ
(Kayseri) – Katılmıyoruz Sayın Başkan.
BAŞKAN – Önerge üzerinde söz isteyen Kemal
Değirmendereli, Edirne Milletvekili.
Buyurun Sayın
Değirmendereli.
KEMAL
DEĞİRMENDERELİ (Edirne) – Sayın Başkan, değerli milletvekilleri; 683 sıra
sayılı Maden Kanunu Tasarısı üzerine Cumhuriyet Halk Partisi Grubu adına söz
almış bulunuyorum. Yüce Meclisi saygıyla selamlarım.
Değerli
milletvekilleri, bu kanunu görüşürken madencilik sektörünün boyutlarının
görülmesi açısından bir iki bilgiyi sizlerle paylaşmak istiyorum. 
Madencilik sektöründe,
2014 yılı sonu itibarıyla, 22 bini yer altında olmak üzere yaklaşık 70 bin işçi
çalışmaktadır. 70 bin işçi çok görülmeyebilir, “Milyonlarca işçinin olduğu,
çalıştığı bir durumda ne olacak 70 bin işçi… Yani, bu sektörde problem de olsa
başka yerlerde çalışıyor.” denebilir ama şu çok önemli değerli milletvekilleri:
Bir maden işçisi, istihdamından dolayı 12 kişiye iş imkânı sağlıyor, bunun
altını çizmek istiyorum. Bir maden işçisi, öbür taraftan, etkili olduğu farklı
sektörlerde 12 ayrı işçiye iş imkânı sağlıyor. Yani, 70 bin ile bunu çarparsak
bugün 800-900 bin çalışan insanı ilgilendiriyor madencilik sektörü. İstihdam
açısından da -daha önceki konuşmalarımda söz ettiğim gibi- en önemli
sektörlerimizin başında geliyor. Ama bu yeni yasa bu sektörün önünü açıp
istihdamı daha artırmanın, millî gelir içerisindeki payını artırmanın ötesinde,
maalesef, sektörü küçültmeye yönelik sonuçlar doğuracaktır.
Daha önce
arkadaşlarımız da söz etti, biz de önergemizde söz ettik yani bu yasayla öyle
katı uygulamalar getiriliyor ki küçücük bir aksaklık affedilmiyor. İşte şu
raporu vermedin, 30 bin lira ceza. Şu teminatı, harcı, ruhsat bedelini eksik
yatırdınız, 50 bin lira ceza. Şurada Maden İşleri Genel Müdürlüğünden gelen
heyeti karşılamadınız, 30 bin lira ceza. Cezalar, cezalar, cezalar… Ama
sektörün önünü açmaya yönelik adımlar maalesef yok. 
Yani, ne olması
gerekiyor değerli arkadaşlar? Daha önceki konuşmamda da söz ettim, bu
sıkıntıların giderilmesi için madencilik sektöründe bir kabuk değişikliğine
gitmemiz gerektiğini ifade ediyorum. Bunun için de öncelikle iş güvenliği
anlamında yapılacak önlemleri arttırmamız gerekiyor. İş güvenliğiyle ilgili,
ekipmanlarla ilgili ihtiyaçlarımızı en üst düzeyde temin etmemiz bir önemli
boyutu. 
Burada yine
söylüyorum: İş güvenliği ekipmanlarının gümrüksüz olarak getirilmesi çok
önemli. Yani, biz Çin malları zayıf, yeterince güvenceli değil diyorsak dünyada
en kaliteli ürün hangisiyse bunu getirelim, kullanalım ocaklarımızda ama
lütfen, gümrüksüz getirelim, KDV’siz getirelim. 
Şimdi, 2014 yılı
içerisinde, bildiğim kadarıyla, 370 milyon liraya yakın bir ruhsat bedeli,
devlet hakkı alınmış durumda. Yani, bu devlet hakkını niye biz iş güvenliği
önlemleriyle ilgili harcamıyoruz? Niye daha güvenli üretim yapalım, daha
verimli üretim yapalım diye teknolojik yatırımlara harcamıyoruz? Yani, bu ülke
geçen yıl sadece Suriyeli mültecilere sağlık yardımı olarak 390 milyon lira
harcamış; Sayın Bakana sorduğumda bu yanıtı verdi. Hâlbuki sektörümüzü
yenilemek, kabuk değişikliğini sağlamak için de bu düzeydeki rakamları pekâlâ
yapabiliriz. Yani bundan sonraki maddelerde de önerimiz. Bu devlet hakkı olarak
ödenen miktarın yarısının veya belirli bir bölümünün teknolojik yatırımlara
yöneltilmesi, sektörün bu sıkıntılarını aşma açısından çok önemli bir adım oluşturacaktır.

Bu düşüncelerle,
yüce Meclise saygılar sunuyorum. (CHP ve MHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
15’inci madde
üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu’nun 30’uncu
maddesinde değişiklik öngören 15’inci maddesinin altıncı fıkrasının tasarı
metninden çıkarılmasını arz ve teklif ederiz.
 Pervin
Buldan  Hasip Kaplan  İdris
Baluken
 Iğdır
 Şırnak  Bingöl
 Nazmi
Gür  Erol Dora
 Van
 Mardin

Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 15 inci maddesi ile değişik 30 uncu maddenin üçüncü
ve beşinci fıkralarının madde metninden çıkartılmasını arz ve teklif ederiz.
 Mehmet Ali Susam
 Namık Havutça  Kemal Değirmendereli
 İzmir
 Balıkesir  Edirne
 Doğan
Şafak  Sakine Öz  Atilla
Kart
 Niğde
 Manisa  Konya
 Gürkut
Acar 
 Antalya
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Gürkut Acar, Antalya Milletvekili.
Buyurun Sayın
Acar. (CHP sıralarından alkışlar) 
GÜRKUT ACAR
(Antalya) – Sayın Başkan, değerli milletvekilleri; 683 sıra sayılı Maden
Kanunu’yla ilgili Kanun Tasarısı’nın 15’inci maddesiyle ilgili Cumhuriyet Halk
Partisi önergesi üzerine söz aldım, sizleri saygıyla selamlıyorum.
Değerli
arkadaşlarım, Türkiye bir gariplikler ülkesi. Yani çok acayip, garip olaylar
oluyor Türkiye’de. Dehşet verici olaylar var Türkiye’de. Ve ölümler,
yurttaşların felaketleri üst üste geliyor ama hiçbir olayın siyasal sorumlusunu
bulamıyoruz. Olaylar var, dehşet verici olaylar var ama siyasal sorumluluklar
ortalıklarda yok.
Değerli
arkadaşlarım, bu garipliklerden bir tanesi de şu: Türkiye, elektrik kesintileri
ve elektrik faturaları nedeniyle ayakta. Geçen gün Antalya’da yurttaşlarla
yürüyüş yaptık değerli arkadaşlarım. Elimizde meşalelerle karanlığı, Adalet ve
Kalkınma Partisinin karanlığını, yandaş şirketlerin karanlığını protesto ettik
ama sadece biz protesto ettik; Enerji Bakanlığı, EPDK seyretti. Hiçbir sonuç
değişmedi. Türkiye’de enerji arz güvenliği yok. Türkiye’de üreticiye,
sanayiciye, yurttaşa ucuz enerji yok. Elektrik parası ödenmediği için pompalar
çalışmıyor; yurttaşın suyu yok, tarlaların suyu yok. Peki, ne var? Elektrik
faturalarında yurttaşa kazık var, elektrik kesintileri var, yandaş şirketlere
kâr garantisi var değerli arkadaşlarım. Başka ne var? Türkiye’de madenlerde
ölüm var, zulüm var, madenlerde yandaşlara rant aktarımı var ama siz öyle bir
Enerji Bakanlığı düşünün ki bu tabloda o bakanlığın hiçbir sorumluluğu yok. O
görevinin başında tüm enerjisini bu tabloyu izlemek için –yurttaşları değil-
şirketleri korumak için kullanıyor. Sürekli yandaş şirketler için özel kanunlar
yapılıyor değerli arkadaşlarım.
Maden Yasası
2004 yılında değişti. Sorarsanız, devrim yapıldı o zaman ama uyarıları dinleyen
yok. Sonra 2006-2014 arasında 5 defa daha değişiklik yapıldı. Burada bir sorun
yok mu? Bu kadar çok kanun neden değişiyor? Çantacılara maden alanlarını
kapatanlara yeni olanaklar tanımak için yapılıyor. Adalet ve Kalkınma Partisi
bakanları hukuk tanımadığı için bu değişiklikler yapılıyor. Bu nedenle de
kanunlar dikiş tutmuyor. Her defasında daha kötü düzenlemeler getiriliyor.
Değerli
arkadaşlarım, 15’inci maddeye bir bakın, çelişki var. Diyor ki bu maddede: “Biz
bir sahayı toplarız hep beraber, işte terk edilmişse alan yeniden
ruhsatlandırırız ama bunun içinde eğer geçerli ruhsatlar varsa, üst üste
çakışırsa bu sefer ikisinin arasında ihale yaparız.” Kendi verdiğiniz
ruhsatların geçerliliğini kendiniz kabul etmezseniz nasıl size güvenecek dünya?
Dünya size nasıl güvenecek? Bu işlere giren şirketler nasıl güvenecek? Bunun
hukuk güvenliğiyle hiçbir ilgisi yoktur, bu maddenin tümüyle çıkarılması
lazımdır; bizden söylemesi. 
Şimdi, çok daha
ilginç bir şey geldi, dün akşam Başbakan Ahmet Davutoğlu imzasıyla bir tasarı
daha geldi değerli arkadaşlarım. Elektrik Piyasası Kanunu’yla ilgili, akıllara
ziyan bir tasarı geldi. Adalet ve Kalkınma Partisi iktidarı kendi siyasi ömrünü
uzatabilmek için her şeyi satıyor; ormanları, barajları, akarsuları, her şeyi.
Dağıtım şirketlerini de sattı, bu kapsamda 12,7 milyar dolara satıldı bunlar.
Sattı da ne oldu? Özelleşince güya her şey güzelleşecekti ama öyle olmadı.
Yurttaşların faturaları kabarmaya başladı, elektrik kesintileri başladı, yurttaş
isyan etti, mahkemeye gitti, “Böyle fatura olmaz, bu şirketler beni soyuyor,
adalet istiyorum.” dedi, mahkemeler “Evet, burada vurgun var, burada soygun
var. Böyle olmaz; bu, haksız, hukuksuz tahsilattır; geri ödensin.” dedi ama
burası Adalet ve Kalkınma Partisinin Türkiyesi, burada mahkeme kararları
uygulanmaz. Ne yapılır? Ayaklar altında paspas yapılır. Seydişehir Alüminyum
bunun bir örneğidir. Danıştay kararını uygulamamak için 2 kez kanun çıkardınız,
ikisi de iptal edildi. Böyle hukuk devleti olur mu? 
Bakın, 305
milyon dolara satılan fabrikanın yanında bedava verilen barajdan satılan
elektriğin bedeli neredeyse 2 milyar TL’dir, eski parayla 2 katrilyon lira. 
Değerli
arkadaşlar, söyleyecek çok şey var ama zamanım bitti. Yazıktır, günahtır; bu
ülkeye kıymayın efendiler.
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu’nun 30’uncu
maddesinde değişiklik öngören 15’inci maddesinin altıncı fıkrasının tasarı
metninden çıkarılmasını arz ve teklif ederiz.
Hasip Kaplan (Şırnak) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN –
Gerekçeyi okutuyorum: 
Gerekçe: 
Değişiklik ile
bugün madencilik ve çalışma hayatında yaşadığımız sorunları daha da arttıracak
havza madenciliğinin ve maden alanında yaşanması muhtemel tekelciliğin sınırlandırılması
amaçlanmıştır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
16’ncı madde
üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın çerçeve 16 ncı maddesi ile değişik 31 inci maddenin birinci
fıkrasının sonuna "Yönetmelik belirlenirken işletme bütünlüğü için
birbirine yakın ve mücavir sahalardan da daimi nezaretçi saha adedine
bakılmaksızın nezaret edebilir." ifadesinin eklenmesini, ikinci fıkrasında
bulunan "30.000 TL" ibaresinin "ruhsat taban bedeli
tutarında" şeklinde değiştirilmesini arz ve teklif ederiz.
 Mehmet Ali Susam Doğan
Şafak Namık Havutça
 İzmir Niğde Balıkesir
 Sakine Öz Kemal
Değirmendereli Atilla Kart
 Manisa Edirne Konya
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu’nun 31'inci
maddesini düzenleyen 16'ncı maddesinin birinci fıkrasının aşağıdaki şekilde
değiştirilmesini arz ve teklif ederiz.
"MADDE 31 -
Kaynak tuzlaları hariç olmak üzere maden ruhsat sahalarındaki işletme faaliyetleri,
maden mühendisi nezaretinde yapılır. Maden ruhsat sahalarındaki işletme
faaliyetlerinde asgari bir maden mühendisi daimi olmak üzere, işletme tekniği,
büyüklüğü ve jeolojik yapısı göz önüne alınarak biri jeoloji mühendisi olmak
üzere diğer meslek disiplinlerinden mühendis istihdam edilmesi zorunludur.
Daimi nezaretçi ile vardiyalı çalışan işletmelerde işletmenin büyüklüğü ve
niteliği esas alınarak her vardiyada zorunlu olarak istihdam edilecek maden,
jeoloji mühendisi veya görevlendirilecek diğer mühendislerin görev, yetki ve
sorumlulukları, atanma usul ve esasları, eğitimi, çalışma usul ve esasları
Bakanlıkça yürürlüğe konulan yönetmelikle belirlenir.”
 Pervin Buldan Hasip
Kaplan Erol Dora
 Iğdır Şırnak Mardin
 Nursel Aydoğan İdris
Baluken
 Diyarbakır Bingöl
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 16. Maddesinin aşağıdaki şekilde
değiştirilmesini arz ve teklif ederiz.
"MADDE 16-
3213 sayılı Kanunun 31 inci maddesi başlığı ile birlikte aşağıdaki şekilde
değiştirilmiştir.
"Daimi
nezaret ve teknik eleman:
MADDE 31- Kaynak
tuzlaları hariç olmak üzere maden ruhsat sahalarındaki işletme faaliyetleri,
maden mühendisi nezaretinde yapılır. Maden ruhsat sahalarındaki işletme
faaliyetlerinde asgari bir maden mühendisi daimi olmak üzere, işletme tekniği,
büyüklüğü ve jeolojik yapısı göz önüne alınarak biri jeoloji mühendisi olmak
üzere diğer meslek disiplinlerinden de yeteri kadar mühendis istihdam edilmesi
zorunludur. Daimi nezaretçi ile vardiyalı çalışan işletmelerde işletmenin
büyüklüğü ve niteliği esas alınarak her vardiyada zorunlu olarak istihdam
edilecek maden mühendisi ve görevlendirilecek diğer mühendislerin görev, yetki
ve sorumlulukları, atanma usul ve esasları, eğitimi, çalışma usul ve esasları
Bakanlıkça yürürlüğe konulan yönetmelikle belirlenir.
Birinci fıkrada
belirtilen istihdam şartlarını sağlamadan maden işletme faaliyetinde
bulunulması hâlinde ruhsat taban bedeli tutarında idari para cezası uygulanarak
üç ay süre verilir. Bu süre içerisinde de eksikliklerin giderilmemesi hâlinde
maden işletme faaliyetleri durdurulur. İstihdam şartlarının sağlanması hâlinde
faaliyete izin verilir."
 Alim Işık Mehmet
Şandır Yusuf Halaçoğlu
 Kütahya Mersin Kayseri
 Lütfü Türkkan  Hasan
Hüseyin Türkoğlu 
 Kocaeli Osmaniye
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Sayın
Halaçoğlu, gerekçeyi okutuyorum.
Gerekçe:
Yapılan
düzenlemeyle, maden işletmelerinde maden mühendisinin yanında çalışacak diğer
mühendislerden birinin jeoloji mühendisi olması, belirtilen fiillere karşı
uygulanan para cezalarının azaltılması ve eksikliklerin giderilmesi için ek
süre tanınması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu’nun 31'inci
maddesini düzenleyen 16'ncı maddesinin birinci fıkrasının aşağıdaki şekilde değiştirilmesini
arz ve teklif ederiz.
"MADDE 31 -
Kaynak tuzlaları hariç olmak üzere maden ruhsat sahalarındaki işletme
faaliyetleri, maden mühendisi nezaretinde yapılır. Maden ruhsat sahalarındaki
işletme faaliyetlerinde asgari bir maden mühendisi daimi olmak üzere, işletme
tekniği, büyüklüğü ve jeolojik yapısı göz önüne alınarak biri jeoloji mühendisi
olmak üzere diğer meslek disiplinlerinden mühendis istihdam edilmesi
zorunludur. Daimi nezaretçi ile vardiyalı çalışan işletmelerde işletmenin
büyüklüğü ve niteliği esas alınarak her vardiyada zorunlu olarak istihdam
edilecek maden, jeoloji mühendisi veya görevlendirilecek diğer mühendislerin
görev, yetki ve sorumlulukları, atanma usul ve esasları, eğitimi, çalışma usul
ve esasları Bakanlıkça yürürlüğe konulan yönetmelikle belirlenir.
İdris Baluken (Bingöl) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe:
Ülkemizin
jeolojik ve tektonik yapısının bir sonucu olarak, maden sahalarımız ileri
derecede kıvrımlanmış, faylarla kırılıp, parçalanmış, alterasyona uğramış,
aşınmış, taşınmış ve günümüzde gördüğümüz biçimleriyle şekillenmişlerdir. Bu
nedenle, madenlerin aranmasında olduğu gibi işletilmesi sırasında da sahanın
jeoloji-jeoteknik özelliklerinin çok iyi tanınıp, takip edilmesi önemli bir
zorunluluk olduğu bilinmektedir. Verimli ve güvenli bir işletmenin
sürdürülmesi, ancak bu özelliklerin takibi ile mümkün olacaktır. Bu nedenle,
madencilik sektöründe jeoloji mühendisliği hizmetleri, madenlerin aranması,
araştırılması, bulunması, işletilmesi ve çevre ile uyumlu bir şekilde terk
edilmesi süreçlerinde devamlılık arz eder.
Maden arama ve
işletilmesi sırasında, her aşamada maden yatağıyla ilgili yeni jeolojik veriler
ortaya çıkabilmekte, yüzey ve yeraltı maden jeoloji haritalarına işlenen bu
verilerin yorumlanmasıyla yeni hedef alanlar tespit edilmekte, işletme
projeleri yeni veriler ışığında geliştirilebilmektedir. 1940'lardan beri
işletilen Murgul, Küre ve Divriği gibi maden
sahalarında
işletmeye paralel olarak yürütülen jeolojik arama ve araştırmalar sonucunda son
yıllarda önemli yeni rezervler bulunmuştur.
İşletme
süresince maden jeolojisi haritalarının hazırlanması, millî bir servet olan
madenlerin en iyi şekilde işletilmesini sağlayacak verileri bünyesinde
barındıran önemli bir doküman niteliğindedir.
Maden işletme
projesinin uygulanması esnasında karşılaşılacak fay, kırık ve çatlaklar ile
kayaçların bozuşmasının tespit edilmesi, jeolojik birimlerin davranışları ve
dayanım parametrelerinin belirlenmesi, sahanın yeraltı suyu/hidrojeolojisi gibi
jeolojik ve jeoteknik unsurlar, üretimin yönlendirilmesinin yanı sıra can ve
ekonomik kayıplara yol açabilen kazaların ortaya çıkmasına neden olacak önemli
jeolojik risklerdir. Bu risk, açık işletmelerde jeolojik birimlerin özellikleri
dikkate almadan belirlenen şev açıları ve yüksekliklerinin neden olduğu ciddi
heyelanlar, kaya düşmesi veya devrilmeleri şeklinde olarak ortaya çıkarken,
kapalı işletmelerde blok düşmesi, yıkılma, tavan çökmesi, yanlış tahkimat, su
basması olarak karşımıza çıkmaktadır. 
Sonuç olarak,
jeolojik yapı, kayaçların özellikleri ve yeraltı suyu gibi jeolojik ve
jeoteknik unsurları dikkate alınmayan işletmelerde can kayıplarının yanı sıra üretim
ve diğer ekonomik kayıplar da söz konusu olmaktadır. Nitekim son yaşanan Afşin Elbistan,
Soma ve Ermenek maden kazaları, bu jeolojik risklerin öngörülmemesi ve gerekli
önlemlerin alınmaması sonucunda meydana gelmiştir.
Yine, 4857
sayılı İş Kanunu ve ilgili yönetmeliği dikkate alındığında, jeoloji
mühendisleri de maden iş yerlerinde iş güvenliği uzmanı olarak görev
yapmaktadırlar.
Belirtilen
nedenlerle, maden mühendisi işletme yöntemlerini, jeoloji mühendisi ise
jeolojik, jeoteknik, hidrojeolojik ve yapısal jeoloji çalışmalarını yürütmesi
hâlinde verimli ve daha sağlıklı ve güvenli bir çalışma ve işletme ortamı
oluşacaktır.
Bu itibarla,
maden işletmelerinde maden mühendisi ile birlikte bir jeoloji mühendisinin
beraber çalışmaları amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın çerçeve 16 ncı maddesi ile değişik 31 inci maddenin birinci
fıkrasının sonuna "Yönetmelik belirlenirken işletme bütünlüğü için
birbirine yakın ve mücavir sahalardan da daimi nezaretçi saha adedine
bakılmaksızın nezaret edebilir." ifadesinin eklenmesini, ikinci fıkrasında
bulunan "30.000 TL" ibaresinin "ruhsat taban bedeli tutarında"
şeklinde değiştirilmesini arz ve teklif ederiz.
Mehmet Ali Susam (İzmir) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Sakine Öz, Manisa Milletvekili.
Buyurun Sayın
Öz. (CHP sıralarından alkışlar)
SAKİNE ÖZ
(Manisa) – Sayın Başkan, değerli milletvekilleri; Maden Kanun Tasarısı’nın
16’ncı maddesi üzerine söz aldım. Yüce Meclisi saygıyla selamlıyorum.
Sayın
milletvekilleri, 2014 yılı bizim için kapkara geçti. Yüreklerimiz, bir avuç
kömüre yüzlerce ömür adamış madencilerin, yaşamları kararmış kadın ve
çocuklarımızın acısıyla yandı. Bu acıyı bir nebze hafifletmek, yaraları sarmak
için çare sayılan Meclis ise Hükûmetin vurdumduymaz siyasetine yenik düşürülmek
istendi, düşürüldü. 13 Mayıstan sonra, madenciliğin ve işçi güvenliğinin gerçek
sorunlarına değil bakanları ve kurumları aklamaya odaklanmış bir Meclis
araştırma komisyonu faaliyetiyle âdeta Soma’nın ve Ermenek’in gerçekleri
örtüldü, uyuşturulmak istendi.
Soma Komisyon
Raporu’na karşı yazdığımız 250 sayfalık muhalefet şerhinde de açıkladığımız
gibi, madencilikte temel ilkemiz, verimli yerli enerji kaynaklarına, denetimli
proje ve üretime odaklanmak, kamunun madencilik birikimini ve etkinliğini
yeniden gündeme getirmek, madencinin ve mühendisin alın terini, ailelerinin
emeğini gecikmeden teslim eden bir anlayış geliştirmek olmalıdır. Firmaya ceza
kesmenin, sektörü para sopasıyla terbiye etmenin tek başına bir anlamı yoktur.
Gerekli yönetmelikleri, özenli denetimleri yapmadığımız sürece, yetkilerini
elinden almaya kalktığımız TMMOB’a bağlı odaların sizi sürekli uyardığı
madenlerde iş güvenliğinde acil önlemleri almadan firmaları sadece cezayla
uslandırmaya çalıştığınız sürece yine sonuç elde edemeyeceksiniz.
Çok açık bir
gerçek var: Bizim, Soma Komisyonunda da açıkça vurguladığımız gibi, MİGEM’in
gerçek denetim yetkisini proje süreçlerinde kullanmaması, MTA’nın havza
madenciliği birikiminin devre dışı bırakılması, ruhsatlandırma ve jeolojik etüt
süreçlerinin fizibilite çalışmalarının yeterince yapılmaması, hem Soma’da hem
de Ermenek’te facianın göz göre göre gelmesine neden olmuştur.
Maden üretim
sahasında devletin elindeki üretim haritasının şirketin haritasından farklı
olması, sondaj verilerinin jeolojik etütlerinin düzenli yapılmaması
Ermenek’teki su baskınında açıkça etkili olmuş, Soma Komisyonunda da Ermenek
hakkında soru sorduğumuz MİGEM yetkilisi, firmanın üretim yaptığı gerçek sahayı
ve sondaj değerlerini bile açıkça gösterememiştir. 
Çalışma
Bakanlığı, denetimlerinde, açıkça iki yıldır düzenli sondajların yapılmadığını
belirtmesine karşın gerek MİGEM’in gerekse firmanın acil adımlar atmaması, hem
Ermenek’te hem de Soma’da acının boyutlarını derinleştirmiştir.
Hükûmet, 13
Mayıstan bu yana geçen sekiz ayda, maden sektöründe ve iş güvenliğinde kalıcı
adımlar atılmasına dair onlarca çözüm paketine, mühendis odalarının
raporlarına, Soma Komisyonunun çözüm listelerine kulaklarını tıkamıştır.
Binlerce madencimiz gelecek endişesiyle, birikmiş alacaklarıyla boğuşurken,
Bakanlık güvenceli madencilik yerine madenleri kapatma yoluna gitmiş,
göstermelik nedenlerle sektörü büsbütün tedirgin etmiştir. 11 Ocak 2014’te Soma
faciasına kadar kapatılan maden sayısı 208 idi, 13 Mayıstan 31 Aralığa kadar
sayı aniden 661’e çıktı. 13 Mayıs Soma faciasından bugüne kadar faaliyeti durdurulan
bu 661 ruhsat sahasından 6’sı kamuya, 655’i özel ve gerçek hukuk tüzel
kişilerine ait. Bakanlık, Ermenek faciasından sonra ise 188 maden sahasında
üretimi durdurdu. 
Siz, AKP
sıraları, Soma ile başlayan, oradan Ermenek’e uzanan facialar zincirinde rant
çarkları içine o kadar hapsoldunuz ki bir yandan bakanları aklarken, MİGEM ve
TKİ’yi paklarken, Hükûmete madencilikle ilgili öneri getirmeye kalkan
Komisyonun AKP’li üyelerine sırtını dönen ilk kişi Başbakan Davutoğlu oldu. Ne
acı ki Soma Komisyonunun çözüm önerileri listesini dinlemeyen Hükûmet, Soma
Komisyonu raporunu açıklamadan önce iş sağlığı, güvenliği ve madencilik
alanında yeni yanlışlara imza atacak paketi açıklamış, Meclisten çıkan kendi
sesine dahi kulak tıkamış, bir kez daha Meclis iradesini, bizlerin iradesini
yok saymıştır. 
(Mikrofon
otomatik cihaz tarafından kapatıldı) 
SAKİNE ÖZ
(Devamla) – Sayın milletvekilleri, MİGEM bu tasarıyla denetim yetkilerini büyük
bir oranda özel sektöre devrederken, “yetkilenmiş tüzel kişi” adı altında devletin
madenlerdeki anayasal denetim görevini şirketlere terk ediyor, siz de bunlara
izin veriyorsunuz. 
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
17’nci madde
üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 683 Sıra Sayılı “Maden Kanunu ile
Bazı Kanunlarda Değişiklik Yapılmasına Dair Kanun Tasarısı”nın 17. Maddesinin
birinci fıkrasının aşağıdaki şekilde değiştirilmesini arz ve teklif ederiz.
"Ruhsat sahibi sahasında gerekli emniyet
tedbirlerini almak ve sahanın son durumunu gösterir imalât haritası ve jeoloji
mühendisi veya biri jeoloji mühendisi olmak üzere diğer mühendislerle birlikte
hazırlanan maden jeoloji haritasını Genel Müdürlüğe vermek suretiyle terk
talebinde bulunabilir."
 Hasan Hüseyin Türkoğlu  Alim
Işık  Lütfü Türkkan
 Osmaniye Kütahya Kocaeli
 Mehmet Şandır Yusuf
Halaçoğlu
 Mersin  Kayseri

Türkiye Büyük Millet Meclisi
Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu’nun 32'inci
maddesini düzenleyen 17’inci maddesinin birinci fıkrasında geçen "imalat
haritası ve" ibaresinden sonra gelmek üzere jeoloji mühendisi tarafından
hazırlanan" ibaresinin eklenmesini; üçüncü fıkranın sonuna aşağıdaki
cümlenin eklenmesini arz ve teklif ederiz.
"Bu
süreci Çevre ve Şehircilik Bakanlığı izler ve denetler."
 Pervin Buldan  Mülkiye
Birtane  Hasip Kaplan
 Iğdır Kars Şırnak
 Erol Dora İdris
Baluken
 Mardin Bingöl
Türkiye Büyük Millet Meclisi
Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 17 nci maddesiyle düzenlenen 32 nci maddenin birinci
fıkrasında bulunan "imalat haritası ve" ibaresinden sonra
"jeoloji mühendisi tarafından hazırlanan" ibaresinin eklenmesini,
üçüncü fıkrasının sonuna, "Ruhsat sahibinin bu alanda yaptığı
faaliyetlerin bedeli, çevre ile uyum planı çalışmalarını gerçekleştirmek üzere
ruhsatı veren idarenin muhasebe birini hesabına yatırılan teminattan
karşılanır." ifadesinin eklenmesini arz ve teklif ederiz.
 Mehmet Ali Susam Doğan
Şafak  Mehmet Hilal Kaplan
 İzmir Niğde Kocaeli
 Sakine Öz  Namık
Havutça Atilla Kart
 Manisa Balıkesir Konya
 Kemal Değirmendereli
 Edirne
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ  AHMET
ERDAL FERALAN (Nevşehir) - Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkanım.
BAŞKAN – Önerge
üzerinde söz isteyen Mehmet Hilal Kaplan, Kocaeli Milletvekili. 
Buyurun Sayın
Kaplan. (CHP sıralarından alkışlar) 
MEHMET HİLAL
KAPLAN (Kocaeli) – Sayın Başkan, değerli milletvekilleri; yüce heyetinizi
saygıyla selamlıyorum. 
Konuşmama
başlamadan önce, bugüne kadar maden iş kolunda yaşamını yitirenleri saygıyla
anıyor ve bugün Türkiye genelinde emeklerinin karşılığını alamadıkları
nedeniyle greve giden metal işçilerinin mücadelelerini destekliyor, başarılar
diliyorum.
Değerli
milletvekilleri, maden kazaları ve kaza sonucu ölümler, özelleştirmenin
başladığı 2000’li yıllardan bu yana hızla bir artış göstermiştir. Özellikle son
dönemlerde Soma’da, Ermenek’te, Zonguldak’ta ve birçok ilimizde meydana gelen
maden kazalarında birçok yurttaşımız yaşamını yitirdi. Hepimizin yüreği
burkuldu. Yüreğimizin bir kısmı, maden ocaklarında, yerin altında kaldı. Bir
daha bu acı tablonun yaşanmaması için alınması gereken tedbirleri konuşmamız
gerekirken maalesef ne yazık ki hiçbir konudan ders çıkarmış değiliz. 
Bu iş
kazalarının ve ölümlerin artış nedeni, Sayın Bakanım, özelleştirmedir. Adına da
özelleştirme diyemiyoruz. Özelleştirmede bazı ortamların, devletin, kamunun
yararına düzenlenerek verilmesi gerekirken, bunun adı özelleştirme olduğu
hâlde, hiçbir şekilde çalışanın, kamunun ve devletin yararı gözetilmeksizin
birilerine âdeta peşkeş çekilmek, birilerine rant sağlamak uğruna yapılmış olan
bir durum.
Düşünebiliyor
musunuz değerli milletvekilleri, devlet madendeki kömürü kendisi çıkarmıyor,
birilerine “Gel çıkar. Senin çıkardığın kömürün hepsini de ben alırım. Senden
istediğim, sadece bunun maliyetini düşürmen.” diyor.
Sayın Bakanım,
sayın Hükûmet yetkilileri; bu, özelleştirme mi? 
Değerli
milletvekilleri, devletten bu işi devletin istediği doğrultuda alan ya da
kiralayan ucuza çıkaracak kişi ne yapar? Tek amacı kârdır. Daha fazla kâr için
devletten aldığı işi alt taşerona verir, iş güvenliği tedbirlerini göz ardı
etmeye başlar, çalışma koşullarını ve saatlerini ağırlaştırır. Dolayısıyla,
neye davetiye çıkarır? İş kazalarına davetiye çıkarır. Aslında bunlara “iş
kazası” demek de biraz ayıp oluyor. Bunlara aslında “iş cinayetleri” demek daha
doğru çünkü bilinçli ve sistemli bir şekilde resmen davet ediyoruz.
Şimdi, tam bu
noktada bir kanun teklifi verdim. Verdiğim kanun teklifi şuydu: “Devlet kömür
üretimini kendisi yapsın, hiçbir koşulda redevans sözleşmesi yapmasın.” dedim.
Bunun neresi sakıncalı? Hani “Devlet büyük.” hani “Devlet, her istediği kurumda
istediğini yapma yetkisine sahip, çalışanlarının haklarını tam sonuna kadar
verecek.” diyordunuz. O zaman neden kömürü, özellikle enerji gibi önemli bir maddeden
elde ettiğimiz bir ürünü özelleştirmeye veriyorsunuz? Bakın Sayın Bakanım,
bizden 5-6 kat daha fazla üretim yapan ülkelerde ne yazık ki bizim iş kolumuzda
yapılan ölümler söz konusu değil. Acaba bunların fıtratında iş kazaları yok mu?
Yani, bunu fıtrata bağlamak mı… Bir empati yapmanızı istiyorum değerli
milletvekilleri, yerin altında, 500 metre altında çalışan maden işçisi işin
zorluğunu, tehlikesini bilerek madene girer. Sorumlu bir devlet de vatandaşının
çalışma ortamını, iş güvenliğini, can ve mal güvenliğini sağlamakla yükümlü
olduğunu bilir. Sayın Bakanım, kusura bakmayın, hiç kimse kusura bakmasın,
devlet ve ilgili Bakanlığınız bu konuda suçludur. İyi niyetiniz ile yumuşak
davranışlarınız bu olayı örtbas etmeye yetmez. Benim sizin iyi niyetinizden hiç
kuşkum yok, ancak madende yitirdiğimiz canlar, geride kalan eş ve öksüz
çocuklar hepimizin birer ayıbıdır. Eğer bu fıtrat değilse neden biz ILO
sözleşmelerinden 176 sayılı Madenlerde Güvenlik ve Sağlık Sözleşmesi’ni
imzalamıyoruz?
ALİ RIZA ÖZTÜRK
(Mersin) – İmzaladık.
MEHMET HİLAL
KAPLAN (Devamla) – İmzaladık sonradan, daha yeni oldu bu süreç.
Zimbabve,
Zambiya, Arnavutluk, Ermenistan, Çek Cumhuriyeti gibi artık ekonomik ve sosyal
gelişim olarak bizim çok gerimizde olan ülkeler imzalamışken biz neden bunu
Soma ve Ermenek cinayetlerinin olmasından sonra düşünüyoruz? Bakın, değerli
milletvekilleri, bu kazalarda, bu iş cinayetlerinde devletin hiç sorumluluğu
yok mu, tamamen maden işletmecisine mi sorumluluk bırakılıyor? Denetim yok, iş
güvenliği tedbirlerinin alınması yok, ruhsatlandırma süreci dilediği şekilde
veriliyor, çalışma koşulları ve saatleri madencinin insafına bırakılmış, sosyal
olanaklar tanınmıyor. Peki, bunları sağlamakla yükümlü olan organ kim? Devlet.
Devlet nasıl bu şeyde hiçbir suçu olmadan böyle zeytinyağı gibi suyun üstüne
çıkıyor, ayıklanıyor? Bence, onun için, bu yaşanan olaylardan ders çıkarmak
noktasında herkesin sorumluluğu mutlaka var ama en başta devletin çok ciddi bir
sorumluluğu olduğuna inanıyorum.
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu’nun 32'inci
maddesini düzenleyen 17’inci maddesinin birinci fıkrasında geçen "imalat
haritası ve" ibaresinden sonra gelmek üzere jeoloji mühendisi tarafından
hazırlanan" ibaresinin eklenmesini; üçüncü fıkranın sonuna aşağıdaki
cümlenin eklenmesini arz ve teklif ederiz.
"Bu
süreci Çevre ve Şehircilik Bakanlığı izler ve denetler."
 İdris Baluken (Bingöl) ve arkadaşları 
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ  AHMET
ERDAL FERALAN (Nevşehir) - Katılmıyoruz Sayın Başkan. 
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN –
Gerekçeyi okutuyorum: 
Gerekçe: 
Maden jeoloji
haritalarını hazırlayacak tek meslek disiplini olan jeoloji mühendisi ibaresi
bu maddeye eklenmeli ve yıllardır maden kanunu uygulama yönetmeliği içinde bir
sorun alanı olarak görülen, hatta bu konuda idari davalara konu olan işlemin
ortadan kaldırılarak maden jeoloji haritalarının hangi meslek disiplini
tarafından hazırlanacağı hususuna açıklık getirilmektedir.
Ayrıca ruhsat
sahibinin alacağı tedbirlerin ilgili bakanlıkça izlenip denetlenmesi, hem
siyasal sorumluluk hem de işleyiş açısından elzemdir.
Değişiklik ile
bu sorunların giderilmesi amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik
Yapılmasına Dair Kanun Tasarısı"nın 17. Maddesinin birinci fıkrasının
aşağıdaki şekilde değiştirilmesini arz ve teklif ederiz.
"Ruhsat sahibi sahasında gerekli emniyet
tedbirlerini almak ve sahanın son durumunu gösterir imalât haritası ve jeoloji
mühendisi veya biri jeoloji mühendisi olmak üzere diğer mühendislerle birlikte
hazırlanan maden jeoloji haritasını Genel Müdürlüğe vermek suretiyle terk
talebinde bulunabilir."
Yusuf Halaçoğlu
(Kayseri) ve arkadaşları 
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ  AHMET
ERDAL FERALAN (Nevşehir) - Katılmıyoruz. 
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN –
Gerekçeyi okutuyorum: 
Gerekçe: 
Yapılan
düzenleme ile, maden jeoloji haritalarının hazırlanmasında bir jeoloji
mühendisinin görevli tutularak bu alanda uygulamada yaşanan sorunların
giderilmesi amaçlanmıştır.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler... Madde kabul
edilmiştir.
18’inci madde
üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 36'ıncı
maddesini düzenleyen 18'inci maddesinde geçen “ruhsat taban bedeli” ibaresinin
"ruhsat taban bedelinin iki katı" şeklinde değiştirilmesini arz ve teklif
ederiz.
 Pervin Buldan Hasip
Kaplan İdris Baluken
 Iğdır Şırnak Bingöl
 Sırrı Süreyya Önder  Erol
Dora
 İstanbul Mardin
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 18 inci maddesinde bulunan "ruhsat taban
bedeli" ibaresinin "ruhsat taban bedelinin yarısı" şeklinde
değiştirilmesini arz ve teklif ederiz.
 Mehmet Ali Susam Doğan
Şafak Sakine Öz
 İzmir Niğde Manisa
 Haluk Eyidoğan  Muhammet
Rıza Yalçınkaya Kemal Değirmendereli
 İstanbul Bartın Edirne
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen, Kemal Değirmendereli, Edirne Milletvekili.
Buyurun Sayın
Değirmendereli. (CHP sıralarından alkışlar) 
KEMAL
DEĞİRMENDERELİ (Edirne) – Sayın Başkan, değerli milletvekilleri; 683 sayılı
Maden Kanunu’nun 18’inci maddesi üzerine Cumhuriyet Halk Partisi Grubu adına
söz almış buluyorum. Yüce Meclisi saygıyla selamlarım.
Değerli milletvekilleri, konuşuyoruz iki günden
beri. Son söyleyeceğimi ben baştan söylemek istiyorum. Bu kanun, bu hâliyle,
madencilik sektörünün önünü açmaktan, sektörü geliştirmenin ötesinde,
güçlendirmenin ötesinde, sorunlarını çözmenin ötesinde, madencilik
faaliyetlerini desteklemenin ötesinde, sektörü küçültecek bir yasa niteliğini
taşımaktadır. Nasıl daha önce çıkarılan yasalar küçük çiftçiyi bitirdiyse,
nasıl daha önce çıkarılan yasalar küçük esnafı bitirdiyse bu çıkacak olan yasa
da küçük madenciyi bitirecektir. Benim ilim Edirne’de yer altı maden işletmelerinde
2 bini aşkın insan çalışmaktadır. Bilmiyorum yani 2 bin istihdam çok önemli bir
istihdam olarak görülmeyebilir ama biraz önce söylediğim gibi, bir maden işçisi
12 ayrı sektörde işçiye iş imkânı sağlıyor. Yani ben bir çalışma yaptım, sadece
Edirne’deki madencilik sektörünün Edirne ekonomisine katkısı 3 tane ilçenin
tarım topraklarının katkısından fazla. Yani bu yasa çıktığında benim 3 tane
ilçemi su basmış olacak ve bir daha ben bu ilçelerden, bu ilçelerin
topraklarından bir gram dahi ürün alamamış olacağım. Bu, yaklaşık olarak
150-200 bin ailenin geçimine eş değer bir kayıp olacak. Bu anlamda, başından
beri, arkadaşlarım da ben de sektörün içinde olan birisi olarak bu sektörü
desteklemeliyiz, burada iyi maddeler olmakla beraber esas olan -yani sektöre
ceza, ceza, ceza ama- konu, sektöre sıçrama yaptıracak olan teşvikleri
göremiyoruz, bunu besleyecek maddeleri göremiyoruz. Yani buna gerçekten
gönülden üzüldüğümü paylaşmak istiyorum burada.
Bir diğer önemli
konu da, yine söz edildi, ben de bir maden mühendisi olarak bu kanunla
getirilen yetkilendirilmiş tüzel kişilerin yaratacağı sakıncaları Komisyon
görüşmelerinde de paylaşmıştım, yani bu “yetkilendirilmiş tüzel kişiler”
kavramı yeterince açık değil. Evet, yönetmelikle belirlenecek, yani Sayın
Bakanın ve ilgililerin söz verdiği gibi, ümit ediyorum, bu yönetmelik
belirlenirken odaların da görüşleri alınarak burada maden mühendislerinin,
jeoloji mühendislerinin ellerinden alınmış olan kendi nam ve hesaplarına
çalışma imkânını giderecek birtakım önlemlerin alınması çok önemli olacaktır.
Değerli
arkadaşlar, bir diğer önemli konu, gerçekten aceleye getirildi bu yasa. Oysa,
biz, bu yasayı hazırlarken Soma Raporu’ndan faydalanmalıydık. Türkiye Büyük
Millet Meclisinin 2010 yılında çalışmış olduğu Meclis Araştırması Komisyonu
raporu tuğla gibi bir rapor, gerçekten aylarca üzerinde çalışılmış, sektörün
bütün bileşenleriyle görüşülmüş ve madencilik sektörüne bir vizyon çizer
nitelikte bir rapordu, bundan da faydalanılmamış. Bu anlamda, sektörün de,
tarafların da yeterince sindiremeden hazırladığı bir kanun olarak geliyor. 
Bu eksikleri
önergelerimizle giderirsek sektöre faydalı işler yapacağımıza inanıyor, yüce
Meclise saygılar sunuyorum. (CHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 36'ncı
maddesini düzenleyen 18'inci maddesinde geçen "ruhsat taban bedeli"
ibaresinin "ruhsat taban bedelinin iki katı" şeklinde
değiştirilmesini arz ve teklif ederiz.
Erol Dora (Mardin) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET ERDAL
FERALAN (Nevşehir) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
EROL DORA
(Mardin) – Gerekçe…
BAŞKAN –
Gerekçeyi okutuyorum:
Gerekçe:
Değişiklikle
yaptırımın daha da etkin kılınması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Böylece, birinci
bölümde yer alan maddelerin oylamaları tamamlanmıştır.
Birleşime beş
dakika ara veriyorum.
Kapanma Saati: 19.52
BEŞİNCİ OTURUM
Açılma Saati:
19.59
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 49’uncu Birleşiminin Beşinci
Oturumunu açıyorum. 
683 sıra sayılı
Kanun Tasarısı’nın görüşmelerine devam edeceğiz. 
Komisyon ve
Hükûmet yerinde. 
Şimdi ikinci
bölümün görüşmelerine başlıyoruz.
İkinci bölüm çerçeve 23’üncü maddeye bağlı ek 10
ile ek 11’inci maddeler ve çerçeve 24’üncü maddeye bağlı geçici 21, 22, 23, 24,
25, 26, 27, 28, 29 ve 30’uncu maddeler dâhil olmak üzere, 19 ila 30’uncu
maddeleri kapsamaktadır.
İkinci bölüm
üzerinde, Milliyetçi Hareket Partisi Grubu adına söz isteyen Erkan Akçay,
Manisa Milletvekili. (MHP sıralarından alkışlar) 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; 683 sıra sayılı
Kanun Tasarısı’nın ikinci bölümü üzerine Milliyetçi Hareket Partisi Grubu adına
söz aldım. Hepinizi saygıyla selamlıyorum.
Şimdi, Sayın
Başkan, değerli milletvekilleri; bu tasarı bazı yetkileri düzenliyor ama her
nedense sorumlulukları düzenlemiyor. Daha evvel defalarca ifade ettik, bu Adalet
ve Kalkınma Partisi iktidarı artık âdeta bir yetki fetişisti hâline geldi. Bunu
özellikle, bilerek ifade ediyorum. Yetki, yetki, yetki, yetkiye doymuyor ama
sorumluluğu görünce bir tazı gibi kaçıyor. Sorumluluktan kaçmayın. Yetki varsa
sorumluluk da vardır. Bu tasarı iktidarın bir sorumluluktan kaçma
düzenlemesidir aynı zamanda. 
Bir de plansız
programsız… Hükûmet dediğin, Bakanlık dediğin bir plan, program içerisinde
çalışır; planlama yapar, örgütleme yapar, onun dışında, kadrolama yapar,
denetleme yapar yani yönetim fonksiyonlarını yerine getirir ama başta planı
yok.
Şimdi, Plan ve
Bütçe Komisyonuna teklif hâlinde bir madde getirildi. Diğer kanunlarda da öyle,
diğer konularla da ilgili… Şimdi, Plan ve Bütçe Komisyonunda şu anda, şu
dakikada bir sağlık bilimleri üniversitesi kurulması görüşülüyor. Ayrı bir
üniversite kuruluşu, Millî Eğitim Komisyonunda, Maden Kanunu’na ilişkin
düzenlemeler var. Şimdi, ben merak ediyorum, iş güvenliğiyle ilgili Çalışma
Komisyonunda çeşitli düzenlemeler... Yani, plan yok, program yok, hesap yok,
kitap yok, durum bu. 
Peki, Soma’da 1
Aralıkta 2.831 maden işçisi telefon mesajlarıyla işten atıldı. Şu elimde
gördüğünüz not maden işçilerinin elinden çıkma, bizzat onların kaleme aldığı ve
bana verdikleri talep. Bir an evvel tazminatlarının ödenmesini istiyor
işçilerimiz. Peki, ona ilişkin düzenlemeyi ne zaman yapacak bu Hükûmet? En kısa
zamanda iş yerlerinin -yani madenlerinin- güvenli bir şekilde açılmasını ve
çalışmaya başlamak istiyorlar. Kredi ve kredi kartı borçları var; bunların bir
süre ertelenmesi gerekir. Ermenek’teki işçiler gibi kendilerinin de kamuda
istihdam edilmelerini bekliyorlar. Kazadan, 13 Mayıstaki faciadan zarar gören
ailelerin mensupları müracaatlarını yaptı, daha istihdamları yapılmadı. Bu
işten atılan işçilerin durumları ne olacak? 
Sayın Hükûmet,
unutmayın ki İŞKUR kapsamında, toplum yararına uygulamalar çerçevesinde dokuz
aylığına da olsa Şanlıurfa’da 10 bin kişiyi işe aldığınızı, istihdam ettiğinizi
de biliyoruz ve takip ediyoruz, ona göre. İşçilerimizin istihdamına ilişkin
düzenlemeleri de yapmanız gerekir.
Ramazan ayında
yer altında maden işçisiyle iftar açmadınız mı Sayın Bakan? Bu maden ocaklarını
öve öve bitiremediniz. Maden faciaları oldu, işçiler işten atıldı; işçilerin
yanında değilsiniz, göremiyoruz sizi. Ne yapmak istiyor Hükûmetiniz? Bunları
açıkça anlatmanız lazım.
Soma Yırca’da
termik santral yapılması için birtakım ihaleler, kamulaştırmalar yaptınız ve
firmayla halkı karşı karşıya getirdi Hükûmetiniz, siz getirdiniz. Buna ne
hakkınız var? 
İhalesiz,
hukuksuz, yönetim kurulu kararı olmaksızın süre uzatımları, vesaireler; bunları
daha önce de gündeme getirdik, önümüzdeki günlerde de tekrar gündeme
getireceğiz.
Facialar oluyor,
hayatlar kayboluyor, ocaklar sönüyor, ondan sonra taziye ziyareti, “Ya bir
mektup yazsaydınız, keşke şu madenlerin durumunu bize anlatsaydınız.”
diyorsunuz. Yani, Türkiye’nin şahsi ve keyfî bir yönetim altına girdiğini bu
davranışlarıyla iktidar sahibi kişiler, başta Cumhurbaşkanı, Başbakan ve
Hükûmet mensupları ortaya koyuyorlar. 804 işçi iki aylık maaşlarını alamadığı
için Uyar Madenciliği 2012 yılında şikâyet etmiş. Ne yaptınız? Hiçbir şey
yapmamışsınız. Daha nasıl mektup yazacak vatandaş ve işçiler size? 2013 25
Aralıkta Çalışma Bakanlığına 121 işçi şikâyette bulunmuş, şikâyetleri sümen
altı, hiçbir çözüm üretmemişsiniz, işte mektubu yazmış işçi size. Sadece
2009-2013 yılları arasında Darkale Maden Ocağı’nda 1.120 maden kazası meydana
geliyor, aldığınız bir tedbir yok. 
Şimdi, çok
önemli bir husus daha: Bu plansız programsız ve hesapsız kitapsız böyle yasama
faaliyeti ve icraat yapmanın en büyük örneklerinden birisi de bu kanun
tasarısıdır değerli arkadaşlar. Soma Komisyonu çalışmasını titiz bir şekilde
yaptı, noksanlıklarıyla beraber ama çok ciddi bir rapor koydu ortaya. İktidar
mensubu komisyon üyesi milletvekilleri, muhalefet olarak ciddi bir katkı
vermeye de çalıştık bütün noksanlıklarına rağmen. O noksanlık da özünde sadece
Hükûmeti bu kazadan, kazadaki sorumluluğundan sıyırma gayreti vardı, onları da
dile getiririz. Fakat diğer hususlarda Enerji Bakanlığı bu kanun
düzenlemelerini niye dikkate almaz? Türkiye Büyük Millet Meclisinde bu
araştırma komisyonunun raporlarını siz niye dikkate almıyorsunuz iktidar
olarak? Bu, tamamen kınanması gereken bir durumdur.
Raporda, madencilik
sektöründeki temel sorunlar, denetimden maden işletmeciliğine, redevans ve
hizmet alımı uygulamasından taşeron uygulamalarına, iş sağlığı ve güvenliğiyle
ilgili altyapı sorunlarından madencilik sektöründe bütüncül, bilimsel ve teknik
yaklaşımdan kaynaklanan sorunlar ayrıntılı olarak dile getirildi. Bu raporların
sonuçlarının incelenmesi ve önerilerin değerlendirilmesi gerekirken, bu tasarı
hazırlanırken ve Komisyondaki nihai biçimi verilirken bu çalışmaların ve
yapılan değişiklik önerilerinin tamamına yakını göz ardı edilmiştir.
Yaşanan her
büyük maden kazasından sonra mevzuat değişikliği yapılıyor ancak gerçek
sorunlara bir türlü dokunulmuyor.
Bu tasarı, başta
kömür olmak üzere kamunun elindeki işletmeleri redevans yöntemiyle işletmek
için kanuni altyapıyı hazırlıyor. Cezalar ve diğer mali konularla ilgili yandaş
şirketlerin beklentilerini karşılamak için birtakım düzenlemeler var.
“Yetkilendirilmiş tüzelkişi” adı altında bir yapı oluşturularak maden
kazalarının ardından Hükûmete karşı oluşan tepkiyi azaltmak ve başka yöne
kanalize etmek ve sorumluluktan sıyrılmak gayreti vardır. 
Teknik
nezaretçilik yerine MİGEM’den yetki belgesi almış, yetkilendirilmiş
tüzelkişiler adıyla bir teşekkülün kurulmasını doğru bulmuyoruz. Madenler
devletin, kamunun malıdır. Anayasa’nın 168’inci maddesinde bu açıkça
belirtilmiştir. 
Devletin denetim
hakkını da özelleştiriyorsunuz. Peki, devlet ne yapacak kardeşim, denetimi de
yapmazsanız ne yapacak yani? Bu çok kötü bir pervasızlıktır. 
Şimdi, Meclis
Araştırma Komisyonu raporunda kamuya ait maden işletmelerinde taşeronluk
sistemi kaldırılmalıdır. Bu tasarıyla kamuda redevans konusunda bir düzenleme
yapılmıyor, yapılması gerekirdi. 
Yine, araştırma
komisyonu “Madencilik sektörünün devlet hakkı, özel idare payı, harçlar,
teminatlar gibi yükümlülükleri azaltılmalı.” diyor, bu tasarı aksine artırıyor.
Önerilerin aksine işletme ruhsat harcı 1,5 kat ile 15 kat arasında artıyor,
devlet payı yüzde 50 artırılıyor. Soma maden kazası araştırma komisyonu
raporunda getirilen önerilerin aksi düzenlemeler yapılıyor.
Bu düşüncelerle
eleştirilerimizin mutlaka dikkate alınmasını diliyor, hepinize saygılar
sunuyorum. (MHP ve CHP sıralarından alkışlar)
BAŞKAN –
Teşekkür ediyorum.
Bölüm üzerinde
ikinci konuşmacı Cumhuriyet Halk Partisi Grubu adına Osman Aydın, Aydın
Milletvekili.
Buyurun Sayın
Aydın. (CHP sıralarından alkışlar)
CHP GRUBU ADINA
OSMAN AYDIN (Aydın) – Sayın Başkan, Sayın Bakan, değerli milletvekilleri; 683
sıra sayılı Maden Kanunu ve Bazı Kanunlarda Değişiklik Yapılmasına Dair Kanun
Tasarısı’nın ikinci bölümü üzerine grubum adına söz aldım. Hepinizi saygıyla
selamlıyorum.
Madencilik
sektörü hakikaten ekonomimiz açısından büyük önem taşıyan bir sektördür. 2013
rakamlarını göz önüne aldığımızda 107 milyar dolar gibi bir ithalat rakamının
“madencilik” tanımı altındaki değişik emtialardan meydana geldiği açıkça
görülmekte. Bunun 60 milyar dolara yakın kısmının petrol ve Petrol Kanunu’yla
yönetildiği düşünülürse, Maden Kanunu’nu ilgilendiren yani bu tasarıyı
ilgilendiren ekonomik büyüklüğün ithalat rakamlarında 50 milyar dolar gibi bir
rakama karşılık geldiği açıkça görülmektedir. 
Yani bu rakamlar
2014 yılında bundan çok farklı değildi. Bu seviyelerde dış ticaret açığı
verdiğimiz, ithal ettiğimiz maden ürünleri 50 milyar dolar seviyesinde dış ticaretimizde;
ekonomimizin en önemli sorunu olan dış ticaret açığında 50 milyar dolar gibi
bir rakamı oluşturmakta. Bundan dolayı, bu öneminden dolayı madencilik sektörü,
hakikaten, felsefe olarak, düşünce olarak geri kalmış yöre teşvikleri gibi en
büyük teşvik verilen sektörler içinde yer almakta. Sektör olarak, gelişmiş
bölgelerde dahi bu faaliyeti sürdürseniz geri kalmış yöre teşviklerinden
felsefe olarak yararlanıyorsunuz, yararlanmanız gerekiyor. Çünkü madencilik,
hakikaten, bir başka yönüyle de kırsal kesimde istihdam sağlayan en önemli
sektördür fakat günümüzde, maalesef, Hükûmetimizin icraatlarında bu anlayışı,
bu felsefeyi hiç göremiyoruz. 
Örneğin,
arkadaşlar, Haziran 2012’de Başbakanlık tarafından bir genelge yayınlandı. Bu
genelge aynen şu şekildeydi: Tüm kamu varlıklarının, gayrimenkullerinin
kiralanması Başbakanlığın iznine bağlandı iki satırlık bir genelgeyle. Bu iki
satırlık genelgenin neticesinde en büyük darbeyi madencilik sektörü yedi
maalesef arkadaşlar. Madencilik sektörünün yediği bu darbeyi rakamlarla ifade
edecek olursak; 2012 Haziran ayından itibaren madencinin iş yeri açmak için,
ocak açmak için yapmış olduğu; orman arazilerinde, hazine arazilerindeki
izinlerini alamaması nedeniyle binlerce dosya izin almak için Başbakanlıkta
yığıldı arkadaşlar ve bu binlerce dosya izin alamadığından dolayı, bu
birikintinin neticesinde izin alamamaktan dolayı, bu genelgenin uygulanması
neticesinde 2013 yılında madencilik sektörü, arkadaşlar, eksi 4,8 küçüldü ama
2013 yılında ülke ekonomimiz 4,1 büyümüştü arkadaşlar. Bu genelgenin
neticesinde ocak açılamaması, üretim yapılamaması neticesinde madencilik
sektörü eksi 4,8 küçülmüştür arkadaşlar. Bu ne demek, eksi 4,8 ne demek?
Arkadaşlar, 2002 felaketi, 2002’de yaşadığımız ekonomik krizin büyüklüğü eksi yüzde
5,1 idi. Yani bu genelge neticesinde, ocak açamamaktan, üretim yapamamaktan
dolayı madencilik sektörünün uğradığı büyük felaketi açık ve net bir şekilde
ortaya koymakta. 
Netice ne oldu?
2014’ün başında Başbakanımız bir talimat verdi, bu dosyaların tamamı ilgili
kurumlara, ilgili dairelere iletildi ve kanunlar çerçevesinde bu izinler
verildikten sonra, 2014 yılında ilk üç çeyrekte yüzde 8 civarında büyüme
gerçekleşti madencilik sektöründe. 2014 yılındaki büyüme rakamı daha henüz
açıklanmadı ama 3’ün altında olacağı görülüyor arkadaşlar. Bunu göz önüne
aldığımız takdirde, genelgenin sektöre vermiş olduğu, madencilik sektörüne
vermiş olduğu zarar apaçık, aleni olarak ortada görülmektedir. Bu genelgenin
süratle uygulamadan kaldırılması lazım arkadaşlar, madencinin en büyük
sorunlarından bir tanesi bu genelgedir ve bu genelgenin süratle devreden
kaldırılması lazım. 
İkinci bir konu,
yeni gündeme geldi, Orman Yasası çerçevesi içinde kiralama bedelleriyle ilgili
yeni yapılan yönetmelik çerçevesinde akla hayale gelmeyen bir bedel artışıyla
karşılaştı madencilik sektörü. Arkadaşlar, madencilik sektörü kamu
arazilerinden iki amaçla yararlanmakta. Bir tanesi, ocak üretimi, madeni
üretmek için kiraladığı alanlar; bir tanesi de tesisler için kiraladığı
alanlar, tesis kurmak için kiraladığı alanlar. Çünkü tesisler, hakikaten,
şehrin bir kenarında tozuyla dumanıyla şehre rahatsızlık yarattığı için
bunların özellikle orman arazilerine, dağlara çıkmakta olduğunu görüyoruz.
Fakat ne hikmetse bu son yönetmelik değişikliğiyle yüzde 600’lere varan fiyat
artışları gerçekleştirildi. Bu fiyat artışlarıyla, madencilik faaliyetinin bu
fiyatlarla yapılması, kiralanması, bu kira bedellerinin ödenmesi mümkün
değildir arkadaşlar. 
Örnek vereceğim:
100 dönümlük bir orman arazisinde ağaçlandırma bedeli bir defaya mahsus
alınıyor, eskiden 100 bin liraydı, şu anda 111 bin lira. Buna karşı herhangi
bir itirazı yok madencilik sektörünün. Fakat yıllık ödenen kira bedeli var
arkadaşlar, 100 dönüm arazi için 47 bin TL. Bunu genelgeden önce 47 bin TL
ödeyen madenci, şu anda bu yeni genelgeyle 217 bin lira kira bedeli ödüyor
arkadaşlar. İkinci bir hesaplamayı, fabrika yeri için, tesis yeri için
kiralanan 100 dönümlük yer için yaptığımızda “arazi tahsis bedeli” dediğimiz
her yıl alınan bedel 94 bin TL 622 bin TL’ye çıkarılmış arkadaşlar. Bu bedel,
Gediz Ovası’nda, Menderes Ovası’nda dönüm başına mülkiyet değerinin
karşılığıdır arkadaşlar. Bu bedellerin ödenmesi mümkün değildir, bu bedellerin
tahsil edilmesi de mümkün değildir, bu bedellerle madencilik faaliyetinin
sürdürülmesi de mümkün değildir.
Torba kanunda
yarattığımız iki tane farklılığı yer altı kömür işletmelerimiz karşılayamadı.
Bu yarattığımız iki farklılık şuydu: Yevmiyeleri 2 katına çıkardık, asgari
ücretin 2 katına çıkardık yer altında çalışan işçilerimiz için ve mesai
süresini sekiz saatten altı saate indirdik. Buna karşı değiliz arkadaşlar, buna
karşı değiliz ama bunun işletmelere getirdiği yük neticesinde işletmelerimiz
kapandı, yer altı kömür işletmelerimiz kapandı. Bunun telafi edilmesi lazım,
süratle çözüm üretilmesi lazım. Çözüm üretilmesi için yüzde 18’lik KDV’yi yer
altından çıkartılan kömürlerden devletin almaması lazım. SGK primlerini ve
vergilerini devletin ödemesi lazım. Bu farkın getirdiği kıdem tazminatını
devletin üstlenmesi gerekiyor ki bu kömür işletmelerinin kapanması neticesinde
sokakta kalan binlerce işsiz vatandaşımız tekrar işine geri dönebilsin ve
binlerce ton kömür üretimimiz tekrar gerçekleştirilebilsin. Sektörün ayakta
kalması için hakikaten geri kalmış yöre teşviklerinden yararlandırılması
gerekiyor. Geri kalmış yöre teşviklerinden yararlanacak felsefenin sektörü
yöneten kesimde hâkim olması gerekiyor. Bu kanunda gösterilen 50 bin lira, 30
bin lira, her maddede koyduğumuz ağır para cezaları sektörün omzuna büyük yükler
getirecektir. Onun için bu cezaların makul seviyeye indirilmesi sektörün ayakta
kalması için, sektörün hareketli olması için zorunludur, muhakkak bunun makul
seviyeye indirilmesi gereklidir.
Bu temennilerle
kanunun hayırlı olmasını diliyorum. Hepinize saygılar sunuyorum. (CHP
sıralarından alkışlar)
BAŞKAN –
Teşekkür ediyorum.
Bölüm üzerinde
üçüncü konuşmacı Halkların Demokratik Partisi Grubu adına Erol Dora, Mardin
Milletvekili.
Buyurun Sayın
Dora. (HDP sıralarından alkışlar)
HDP GRUBU ADINA
EROL DORA (Mardin) – Sayın Başkan, değerli milletvekilleri; 683 sıra sayılı
Maden Kanunu ile Bazı Kanunlarda Değişiklik Yapılmasına Dair Kanun Tasarısı’nın
ikinci bölümü üzerine Halkların Demokratik Partisi adına söz almış
bulunmaktayım. Genel kurulu saygıyla selamlıyorum.
İnsan yaşamının
temel ihtiyaçları ile doğal kaynakların sürdürülebilirliği arasında bir denge
kurabilmek, ekonomik faaliyetlerin toplumsal ve çevresel boyutlarıyla uyumlu
bir bütünsel planlama çerçevesinde mümkün kılınabilir. Ekonomik bir alan olan
madencilik faaliyetinin sürdürülebilirliği de benzer biçimde jeolojik, hukuki,
çevresel ve sosyal etkenler dikkate alınarak hazırlanan kapsamlı ve nitelikli
planlamalarla sağlıklı yürütülebilir. Bu bağlamda, madenlerin çıkartılması,
işçi sağlığı ve iş güvenliği önlemlerinin yeterli biçimde alınması ve çevreye
bir zarar verilmemesi koşuluyla gerçekleştirilmelidir.
Değerli
milletvekilleri, Türkiye’de madencilik faaliyetlerinin niteliği, Soma ve
Ermenek facialarıyla hiçbir şüpheye yer bırakmayacak nitelikte, bir kez daha
ortaya çıkmıştır. Yaşanan her büyük maden faciasından, işçi cinayetlerinden
sonra hükûmetlerce mevzuat değişikliği yapılmakta, ancak gerçek sorunlara
odaklanılmadığı için gerçekçi ve uzun vadeli bir düzenleme
gerçekleştirilememektedir. Bu tasarı da basına ve kamuoyuna önemli
değişiklikler öngörüyormuş biçiminde yansıtılmış, ancak madencilik
faaliyetlerini ve maden işçilerinin can güvenliklerini sağlamaya dönük,
nitelikli birçok düzenlemeden yoksun bırakılmıştır. Oysa, son maden faciaları
ve maden işçisi cinayetleri sonrasında farklı kurumlar tarafından önemli
çalışmalar yapılmış, raporlar hazırlanmıştır. 
Sayın Başkan,
değerli milletvekilleri; Soma maden faciasıyla ilgili olarak Türkiye Büyük
Millet Meclisi Soma Araştırma Komisyonu Raporu tamamlanmış, hem işçi sağlığı ve
iş güvenliği noktasında hem de madencilik faaliyetleri noktasında önemli
tespitler yapılmıştır. Ayrıca, Kamu Denetçiliği Kurumunun aynı konudaki raporu
sonuçlanmıştır. Yine, Maden Mühendisleri Odasının hazırladığı raporların sonuçlarının
incelenmesi ve önerilerin değerlendirilmesi gerekirken, görmekteyiz ki
raporlarda yapılan önerilerin büyük çoğunluğu dikkate bile alınmamıştır. 
Değerli
milletvekilleri, somut istatistikler üzerinden bakıldığında bile sadece maden
faaliyetlerinde değil birçok iş kolunda işçi güvenliği sorunu kaygı verici
boyutlardadır. Hükûmet yetkililerinin gerek Meclis kürsüsünden gerekse basın
karşısında işçi ölümlerini doğallaştırmaya çalışan, işçi ölümlerini müdahale
edilemez ölüm olayları gibi göstermeye çalışan beyanatları ibret vericidir.
Gerçeği konuşmak gerekir ve bu gerçeğe ilişkin tedbirler almak gerekmektedir.
Bakınız,
Türkiye, 100 bin çalışan başına ölümlü iş kazalarında Avrupa 1’incisidir;
dünyada ise 3’üncü sıradadır. Uluslararası Çalışma Örgütü ILO verilerine göre
El Salvador ve Cezayir’in ardından işçi ölümlerinde 3’üncü sırada olan
Türkiye'de her yıl ölen işçi sayısı bin kişinin üzerindedir. 
ILO verilerine
göre ölümle sonuçlanan iş kazası oranları Türkiye'de yüz binde 20 iken, bu oran
Norveç, İsveç, İsviçre ve Danimarka gibi ülkelerde yüz binde 2 oranının
altındadır. Çalışma ve Sosyal Güvenlik Bakanlığı verilerine göre, Türkiye'de
her gün 172 iş kazası meydana gelmektedir. Bu kazalar her gün ortalama 4
işçinin hayatına mal olurken, 6 işçi ise sürekli iş göremez hâle geliyor. 
Değerli
milletvekilleri, tarihimizin en büyük madenci iş cinayeti, Soma’da, daha önce
kamu tarafından işletilen ve redevans sözleşmesiyle Soma Holding adlı firmaya
devredilen bir ocakta yaşandı. Kazanın ayrıntıları ortaya çıktıkça, redevans
sözleşmesinde yer alan asgari üretim miktarı kavramının, üretimi gerçekleştiren
şirkete daha çok ve daha ucuza üretim baskısı yaptığı, şirketlerin de bu baskı
karşısında iş güvenliği konusunda yeterli tedbiri almadığı, eğitimsiz personeli
yetersiz ekipmanla yer altına indirdiği, yemek ya da vardiya değişimi için bile
dışarı çıkılmasına izin verilmediği anlaşılmaktadır. Ayrıca, denetim
faaliyetlerinin yetersiz kaldığı, kamu adına denetime gelenlerin sadece evrak
üzerinden kısıtlı bir denetim yaptığı, firmanın kendi öz nezaretçilerinin ise
denetim raporlarını uygun bir biçimde hazırlamadığı ortaya çıkmış
bulunmaktadır.
Sayın Başkan,
değerli milletvekilleri; Ermenek’te yaşanan faciadaysa geniş bir kömür madeni
havzasında planlamanın havza bazında yapılmaması, havza genelinde yer altı
haritasının çıkartılmamasından kaynaklandığı ortaya çıkmıştır. Kömür çıkartmak
için açılan galerinin, daha önceden açılmış ve artık işletilmeyen, suyla dolmuş
eski galeriye çok yaklaşması sonucu yaşandığı, eski galeriden yeni galeriye
basınçla dolan suların madenci işçilerimizin yaşamına mal olduğu tespiti
yapılmış bulunmaktadır. Buna karşın, kamuoyu, madenci işçiler ve ilgili sivil
toplum kurumları redevans çalışmasının kamudan kaldırılmasını beklerken,
tasarıda kamu konusunda bir düzenleme yapılmamış, göstermelik bir düzenlemeyle
sanki kaza özel sektör redevans işletmesinde yaşanmış gibi sadece özel sektörün
redevans sözleşmesiyle ocak çalıştırılması yasaklanmıştır. Diğer yandan,
kamunun redevans işletmelerini daha fazla çalışma, daha fazla ürün, daha ucuz
üretim cenderesine sokan mevzuat ve uygulamalara ilişkin bir düzenlemeye de
tasarıda yer verilmemiştir.
Sayın Başkan,
değerli milletvekilleri; yine bu tasarıyla teknik nezaretçilik yerine
“yetkilendirilmiş tüzel kişiler” adıyla bir kurum teşekkül edilmiştir. Bu
düzenlemeyle devlet denetleme yetkisini özelleştirmektedir. Denetleme
sorumluluğu devlete Anayasa tarafından verilmiştir ve devredilemez. Nitekim,
Anayasa Mahkemesi geçmişte de denetim yetkisini devreden düzenlemeleri bu
gerekçeyle iptal etmiştir. Denetleme konusunda yetkilendirilmiş tüzel kişiler
uygulaması, yaşanan 2 büyük maden faciasından sonra Bakanlığın sorumluluktan
kaçmak için denetimi bir başkasına ihale etmesinden başka bir anlam ifade
etmemektedir. Bu düzenlemeyle, bundan sonra yaşanacak iş kazalarında olaylardan
şirket sahibinin ya da ortaklarının sorumluluğu bulunmayacaktır.
Yetkilendirilmiş tüzel kişiler devletin denetim hakkının özelleştirilmesidir.
Böyle bir özelleştirme mantığı doğru değildir, kanun tasarısından çıkartılması
gerekmektedir. 
Değerli
milletvekilleri, madencilik alanında yaşanan olumsuzlukların üzerini örtmek,
bir grup insanı kayırmak, sorun yokmuş gibi davranmak, işçiyi düşünmeyen,
patronların ihmali ve güvenlik için gerekli harcamaları yapmaktan kaçınmaları
sonucu yaşamını yitiren işçileri unutturmaya çalışmak ibretlik bir durumdur.
Madenler kamunun malıdır. Bu nedenle, devlet mutlaka madencilik faaliyetinin
içinde olmalıdır ancak bu durum bazı yatırımcıları kayıracak, bazılarını batıracak
bir anlayış içinde olmadan, yatırımcının iktidara yakınlığına göre muamele
yapılacak bir anlayıştan uzak olmak zorundadır. 
Sonuç olarak, tasarı madenciliğin sorunlarına çözüm
üretecek düzenlemeleri gerçekleştirmekten uzaktır. Madenlerin planlı bir şekilde
mühendislik bilim ve tekniği uygulanarak üretilmesini, işçi sağlığı ve iş
güvenliği önlemlerinin alınmasını öngören bir metin değildir. Kaynaklarımızı
kollayacak, çevreyi koruyacak ve iş kazalarını önleyecek ciddi önermelerden
uzaktır. Bu bağlamda, uluslararası, bilimsel, teknik ve esaslarda bir
madenciliği ve işçi güvenliğini öngören, çevresel ve sosyal boyutlarda bir
gelişmeyi sağlayacak kapsamlı düzenlemelere ihtiyaç bulunmaktadır. 
Bu duygu ve düşüncelerle Genel Kurulu tekrar
saygıyla selamlıyorum. 
Teşekkür ediyorum. (HDP sıralarından alkışlar) 
BAŞKAN – Teşekkür ediyorum. 
Şimdi, bölüm üzerinde şahsı adına söz isteyen Alim
Işık, Kütahya Milletvekili. 
Buyurun Sayın Işık. (MHP sıralarından alkışlar) 
ALİM IŞIK (Kütahya) – Sayın Başkan, değerli milletvekilleri;
683 sıra sayılı Kanun Tasarısı’nın ikinci bölümünde şahsım adına söz aldım. Bu
vesileyle hepinizi saygıyla selamlıyorum. 
Tabii, sektörle
ilgili söylenecekler aslında söylendi. Özellikle bu bölümde maddeler
görüşülürken iki önemli konu Genel Kurulun huzuruna gelecek. Birincisi, kamu
kurum ve kuruluşları ile iştiraklerinin yani devletin elindeki sahaların yer
altı kömür işletmelerindeki maden ruhsatları sahipleri, ruhsat sahalarının bir
kısmında veya tamamında, üçüncü kişilerle üretim faaliyetlerine yönelik
redevans sözleşmeleri yapabilecekler. Bir başka deyişle, devlet artık kamu
sahalarından, kömür işletmeciliğinden elini çekecek, özel sektöre “Buyur.”
diyecek. Yani, taşeronlaşmanın resmen kanunlaştığı bir bölümü göreceğiz bu
bölümde. Bu, Anayasa’ya aykırı. Kamu kurum ve kuruluşları ile iştirakçilerini
bu konunun dışında tutacaksınız, özel sektöre diyeceksiniz ki: “Üçüncü
kişilerle redevans anlaşması yapamazsınız.” Devlet? Devlet serbest; istediği
gibi istediği kişiye bu sahaları açabilir, köleliğe kanuni zemin hazırlar ama
bir vatan evladı hayatını kaybettiği zaman da devlet yok. “E ne yapalım? İşte,
özel sektör bunun sorumluluğunu taşıyacak, cezasını çeksin.” diyeceksiniz. Çok
yanlış. Buna müsaade etmememiz lazım.
İkinci önemli
konu: Redevansla devlete ait yani TKİ ve Türkiye Taşkömürüne ait sahalarda
işletmecilik yapanların bugüne kadar, özellikle Soma’da meydana gelen vahim
kazadan sonra hayatını kaybedenlerin mağduriyetine çözüm bulunması amacıyla
eylül ayında çıkarılan torba yasayla, artan maden maliyetlerinin devlet
tarafından karşılanması sağlanacak, aynı şartlarda bu ülkede yer altından kömür
çıkaran özel sektör işletmelerinin de tek tek kapanmasını devlet görmeyecek.
Bugüne kadar -sektörden gelen bilgi- 150’ye yakın işletme bu sıkıntıdan dolayı
kapandı ve 10 binden fazla işçi de işsiz kaldı değerli milletvekilleri. Bunu
görmezden geleceksiniz ama kamuyla iş yapanlara -sadece tek özelliği bu
ihaleleri birilerinin hatırına aldıkları için- “Senin zararını biz
karşılayacağız.” diyeceksiniz. Bu olmaz, buna da müsaade edemeyiz.
Olacaksa her iki
taraf için bu yükü devletin üstlenmesi olacak, olmayacaksa “Kusura bakma
kardeşim, başkası, özel sektör nasıl bu yükü çekiyorsa, sen de bugüne kadar bu
zararı sineye çekeceksin.” diyeceğiz. Aksi takdirde bu Meclisin burada
bulunmasının bir anlamı yok. O nedenle, bu bölümde bu iki önemli konuyu mutlaka
çözmemiz lazım. Bir şekilde, torba yasanın sektöre olan etkileriyle ortaya
çıkan sorunları bu yüce Meclis çözmek zorunda.
“İş Yasası’yla
ilgili konular bizi ilgilendirmiyor.” diyemeyiz. Bu yüce Meclisin değerli
milletvekilleri, paralel olarak, burada bu yasa görüşmeleri devam ederken,
komisyonlarda da torba yasa içerisinde, çalışma şartlarının iyileştirilmesi ve
iş güvenliğiyle ilgili düzenlemeler getiriliyor. Burada çalışma saatlerinden
tutunuz, ek maliyetlere yol açan sosyal güvenlik katkı primlerinin devlet
tarafından üstlenilmesi konusunu ama özel sektör ama kamuyla iş yapanlar olmak
üzere mutlaka bu Meclis çözmek zorunda. Bunu çözemezsek -samimiyetimle söylüyorum-
burada bugüne kadar yoğun bir şekilde mesai harcayarak bir tarafından
düzenlemeye çalıştığımız bu tasarıdaki düzenlemeler hiçbir soruna çözüm
getirmeyecektir. 
Özet olarak
söylüyorum, birileriyle hesaplaşma adına kafanıza koyduğunuz belki onlarca, yüzlerce
küçük ya da orta ölçekli maden işletmesine sektörden el çektirebilirsiniz ama
Türkiye’nin sorununu çözemezsiniz. Onun için, bu bölümdeki önergelerimizin
özellikle dikkatle incelenip yüce Meclis tarafından desteklenmesi talebiyle
sözlerime son veriyor, tekrar saygılar sunuyorum. (MHP sıralarından alkışlar)
BAŞKAN –
Teşekkür ediyorum.
Şahsı adına söz
isteyen Mehmet Ali Susam, İzmir Milletvekili.
Buyurun Sayın
Susam. (CHP sıralarından alkışlar)
MEHMET ALİ SUSAM
(İzmir) – Sayın Başkan, değerli milletvekilleri; Maden Kanunu’yla ilgili şahsım
adına söz aldım. Hepinizi saygıyla selamlıyorum. 
Maden Kanunu’yla
ilgili konuşurken, konuştuğumuz rakam olarak da bir şey söyleyeyim, yaklaşık
Türkiye’nin ticari hacmi içerisinde 117 milyar dolar dış cari açığını ilgilendiren
bir konuyu konuşuyoruz. Bunun 50 milyar civarı petrol ve türevleriyle ilgili,
60 küsur milyar lirası da diğer madenlerle ilgili ithalat. Böyle bir piyasanın
yasal düzenlemesini konuşurken bir bakış açımızı sizlerle paylaşmak istiyorum.
Sekiz senedir bu Komisyonda çalışıyorum ve bu Komisyonda çalışırken Cumhuriyet
Halk Partisi olarak söylediğimiz bir söz var: Madencilik Türkiye için önemli
bir konudur. Enerji Türkiye’nin ve dünyanın bundan sonraki geleceğinde çok
önemli bir konudur. Bu konuda devlet hem Anayasa’nın kendisine yüklemiş olduğu
görevleri yani kamunun malı olan madenlerimizin tasarrufunu ve denetimini yapma
noktasında yetkisini kullanmalıdır hem de madenciliğin gelişmesi konusunda hem
devlet yatırımcı olmalıdır hem yatırımcıların önünü açan bir politika
içerisinde olmalıdır. Bu yatırımcıların önünü açarken verdiği, ruhsatlandırdığı
madenlerle ilgili olarak devletin temel bakış açısı denetleyen, madenlerin uç
ürün olarak katma değeri yüksek ürün hâline gelmesini teşvik eden, bu üretim aşamalarında
devletin bunca yıllık birikimini hem devlet kurumlarıyla hem özel sektörle
paylaşan, o paylaşım içerisinde onların vizyonunu ve üretim teknolojisini
yüksek düzeye çıkaran bir anlayışı koymalıdır. Bu anlamıyla devlet madencilik
ve enerji sektöründen çekilmek değil, düzenleyici ve yatırımcı olarak bu
sektörün içerisinde bulunmak zorundadır. Bu kadar rakamı da saydıktan sonra
vazgeçemezsiniz.
Bakın
arkadaşlar, bunları söylemiş olmamıza rağmen ve “Enerjide çeşitlenmeyi yapın
yani yenilenebilir ve yerli kaynaklara yüzde 33’ü yapın, bu anlamıyla
teşvikleri verin, devletin bu alandaki teşviklerini boşa gitmiş yatırım olarak
görmeyin.” uyarılarını yapmamıza rağmen, devletin ve Bakanlığın sekiz yıldır
gördüğüm politikası şudur: Ben mümkünse bu işten elimi ayağımı çekeyim, özel
sektöre vereyim, verirken de kendime yakın bir yapıyı oluşturayım. Bu,
Başbakanlık Genelgesi’nde kendini göstermiştir, redevans olaylarında
göstermiştir, başka işlerde de göstermiştir ve en büyük tehlike de şu olmuştur:
Enerji konusunda dışa bağımlılığımız, gerçekten, bir ülkeye, alabildiğine
yüksek noktaya gitmiştir. İşte, Rusya’da bir kriz var, bu kriz sonucunda doğal
gazla ilgili ne pazarlık yapabiliyoruz ne de fiyatları düşürebiliyoruz dünya
petrolünde düşüş olmasına rağmen ama bağımlılığımız yüksek. Yetmedi, şimdi bir
tane kanun geliyor, Nükleer Kanunu’yla nükleeri de Ruslara verdik. Nükleerde
onlara bağlıyız, enerjimizde doğal gaz çevrim santralleriyle onlara bağlıyız,
petrolde onlara bağlıyız. Çok önemli bir şekilde dışa bağımlılık ve bu dışa
bağımlılıkta tek ülkede yoğunlaşan bir enerji politikası. Doğru mu? Kesinlikle
yanlış. Bu anlamıyla biz, devlet olarak bir ulusal enerji politikası ve bu
ulusal enerji politikası içerisinde devletin etkin görevini yapmak zorundaydık.
Bunları hep anlattık, yapılmadı. Şimdi, sanki bunlar yokmuş gibi yeni bir kanun
taslağı, hem nükleerle ilgili hem de enerji piyasasıyla ilgili, geldi. Ne iş
yapıyorlar orada da? Özelleştirilen dağıtım şirketlerinin daha iyi kâr
edebilmesi için çıkan sorunlarda önlerini temizleyecek yasal düzenlemeler
yapıyorlar. Mahkeme kararıyla alınmaması gereken kayıp kaçak bedelinin yasal
düzenlemeyle alınmasının önünü açıyorlar. Bütün bunlar yanlıştır. 
Sayın Bakan,
ulusal bir enerji politikasına geçmeniz zorunludur ve görevimizdir.
Hepinizi
saygıyla selamlıyorum. (CHP ve MHP sıralarından alkışlar) 
BAŞKAN –
Teşekkür ediyorum.
Soru-cevap
işlemi yapılacaktır.
Sayın Atıcı,
buyurun.
AYTUĞ ATICI
(Mersin) – Teşekkür ederim Sayın Başkan.
Sayın Bakan,
Akkuyu’da yapılacak olan nükleer santralle ilgili verilen ÇED raporunda
imzaların sahte olduğu iddia edildi, basında çok ciddi yer aldı. Bu konu netlik
kazandı mı, imzaların kriminal incelemesi yapıldı mı, bu konuda bir soruşturma
başlatıldı mı, herhangi bir kimse hakkında bir cezai işlem yapıldı mı? Bu
konuya açıklık getirirseniz sevinirim.
Teşekkür ederim.
BAŞKAN –
Teşekkür ediyorum.
Sayın Kaplan,
buyurun.
MEHMET HİLAL
KAPLAN (Kocaeli) – Teşekkür ediyorum Sayın Başkan.
Sayın Bakanım, Kocaeli ili Gebze bölgesinde ve
Hereke civarında taş ocakları sayısal olarak son derece yüksek. Bu taş ocakları
aynı zamanda yerleşim alanlarının içinde kalmış bir noktaya gelmekte özellikle
Gebze bölgesinde. Geçmiş dönemde Kocaeli Valiliğinin aldığı bir karar
çerçevesinde Gebze ve Hereke’dekiler başta olmak üzere bölgedeki taş
ocaklarının bir OSB’si yapılmak üzere Kuzey Anadolu Otoyolu’nun kuzeyine
çıkarılacak. Yalnız bahsedilen köylerde iz düşümü var, birazdan belki bir
konuşma fırsatı bulduğumda ifade ederim; orman köylerinin içerisinde tüm taş
ocaklarının, yaklaşık 500 dönüm civarında bir taş ocağının yerleştirileceği…
Bununla ilgili bir bilginiz var mı, doğru mudur?
Teşekkür ediyorum.
BAŞKAN – Teşekkür ediyorum.
Sayın Atıcı, buyurun.
AYTUĞ ATICI (Mersin) – Teşekkür ederim Sayın
Başkan.
Sayın Bakan, Mersin’de başta Tarsus ilçemiz olmak
üzere, Akdeniz, Toroslar, Yenişehir, Mezitli, Erdemli, Silifke, Bozyazı,
Aydıncık, Anamur, Mut, Gülnar ve Çamlıyayla’da çok ciddi elektrik kesintileri
yaşanıyor. Bazen günlerce sürüyor, bazı ilçelerimizde de on iki saatlik kesintiye
bizzat şahit oldum. Şimdi, bu konuda Bakanlığınızın çalışması var mıdır?
Altyapı çalışmalarıyla ilgili bir ilerleme var mıdır? Yoksa, tamamen, sektör
özel sektöre terk edilip millet de kaderine mi terk edilmiştir?
Teşekkür ediyorum.
BAŞKAN – Teşekkür ediyorum.
Sayın Acar…
GÜRKUT ACAR (Antalya) – Teşekkür ederim Sayın
Başkan.
Sayın Bakan, daha önce de sormuştum ben, Antalya’da
yaklaşık 3.500 adet taş ocağına maden arama ruhsatı verildi ve Antalya’nın
bütün dağları delik deşik edildi, bütün yurttaşlarımız bundan rahatsız,
ormanlar gitti. Ne kadar daha vereceksiniz Sayın Bakanım, yani bunun bir hududu
var mı? Antalya’nın, dünyanın göz bebeği böylesine bir yerin dağlarının,
sularının tehlike altına alınması daha ne kadar devam edecek? Bu ruhsat ne
kadar; 3.500, 3.700 mi olacak, 4 bin mi olacak, 7 bin mi olacak? Bunu
soruyorum.
Bir de,
Döşemealtı ilçesinde oturuyorum ben, Döşemealtı ilçesinde en ufak bir fırtına,
en ufak bir yağmur yağışında elektrikler kesiliyor. Yurttaşlar bıktılar
usandılar bundan. Ben de aynen bunu çekmekteyim, hatta bir jeneratör almayı
düşünüyorum artık. Bizi niye…
(Mikrofon
otomatik cihaz tarafından kapatıldı) 
BAŞKAN – Evet,
Sayın Akar…
HAYDAR AKAR
(Kocaeli) – Sayın Bakan, Kütahya Şeker Fabrikası özelleştirildi ve Torunlar
Gıda aldı burayı. Torunlar Gıda alırken, özelleştirme listesinde olmamasına
rağmen, tapuda bir hileyle 112 dönümlük araziyi kendi bünyelerine geçirdiler ve
yargıda bu süreç hâlâ devam ediyor. Niye söyledim bunu, sizinle ne ilgisi var? 
Burada önemli
olan Torunlar Gıda. Torunlar Gıda aynı zamanda Başkent Doğalgazı aldı. Torunlar
Gıda’yı da bugünkü Cumhurbaşkanının imam hatipten arkadaşı olarak tanıyoruz. 
Yalnız, EGO’nun
200 milyonluk binasını da yine tapuda hile yöntemiyle kendi bünyelerine
geçirmişler ve yine, bu arada itirazlar yapılmış, bu tapu tekrar iptal edilmiş
ve sonuçta tekrar EGO’ya iade edilmiş. 
Torunlar Gıda,
Başkent Doğalgaz, yani sizin de içinde olduğunuz bir…
(Mikrofon
otomatik cihaz tarafından kapatıldı) 
BAŞKAN – Sayın
Susam…
MEHMET ALİ SUSAM
(İzmir) – Sayın Başkan, aracılığınızla Sayın Bakana sormak istiyorum.
Sayın Bakan,
10’uncu madde görüşülürken bugün bir şeyi kabul ettik. Kamu dışında
yap-işlet-devret modeliyle iş yapan kesimlerin devlet payı ödememesi noktasında
bir kanun metni tasarı görüşülürken geçti. 
İzmir’in bir
sorunu var, bunu Komisyonda da sormuştum, biraz önce müsteşar yardımcısına da
tekrar hatırlattım, buradan sizin aracılığınızla kamuoyuna duyurmak istiyorum.
Kemalpaşa’nın Akalan köyünde bir ocak açılması, orada İzmir-İstanbul yoluyla
ilgili kara yolu için tahsis edilmiş, lojistik yol için tahsis edilmiş alan
yerine, bir ocak açılması söz konusu. Mahkeme yürütmeyi durdurdu, ama şu an
sizin görüşünüz de isteniyor. Bu konudaki bilgiyi…
(Mikrofon
otomatik cihaz tarafından kapatıldı) 
BAŞKAN –
Teşekkür ediyorum.
Sayın Kaplan…
MEHMET HİLAL
KAPLAN (Kocaeli) – Teşekkür ediyorum Sayın Başkan.
Sayın Bakanım,
Kocaeli, sanayi bölgesinin yoğun olduğu illerimizden bir tanesi. Özellikle
Gebze Dilovası’nda 9 tane OSB’miz var. Son dönemde elektrik kesintileri
nedeniyle, OSB’lerin elektriklerinin sık sık kesilmesi nedeniyle orta ölçekli
KOBİ’lerin ya da üretim yapan fabrikaların hem ekonomik açıdan bir zarara
uğradıkları hem de makinelerinin yıpranmasıyla ilgili yaşadıkları bir sıkıntı
var. Bakanlığınız ya da ilgili kurum tarafından KOBİ’lerin ve orta ölçekli bu
iş yerlerinin bu konuda oluşan zararını giderme noktasında bir tedbir veya
önlem almanız mümkün mü? 
Teşekkür
ediyorum.
BAŞKAN –
Teşekkür ediyorum.
Sayın Halaçoğlu,
buyurun.
YUSUF HALAÇOĞLU
(Kayseri) – Ben kısa bir soru soracağım Sayın Bakanım. Aslında -sadece
kayıtlara girsin diye- bu soruyu size şahsi de sorabilirim.
Dünyada 3
ülkeden biriyiz toryum madeni olarak. Enerjide bugün çok önemli bir fonksiyonu
olan maden. Bu konuda Bakanlığınızın bir çalışması var mı? Bunu merak ettim.
Teşekkür ederim.
BAŞKAN –
Teşekkür ediyorum.
Sayın Acar…
GÜRKUT ACAR
(Antalya) – Teşekkür ederim Sayın Başkan.
Sayın Bakan, bu
Alakır Çayı bizim Antalya’nın en önemli çayıdır. Alakır’ın üstüne 6 tane HES
yapıyorsunuz ve o 6 HES de birbirine suyu sadece borularla gönderiyor. Orada
hiç hayat kalmayacak Sayın Bakan. Bununla ilgili gelişme nedir, son durum
nedir, onu öğrenmek istiyorum, bilgilenmek istiyorum.
Bir de
Hisarçandır’da sedir ağaçları kesiliyor hızla. Köylülerimiz yürüyüşler
yaptılar. Bununla ilgili bilgi verirseniz memnun olacağım.
Teşekkür ederim.
BAŞKAN –
Teşekkür ediyorum.
Sayın Atıcı…
AYTUĞ ATICI
(Mersin) – Teşekkür ederim Sayın Başkan.
Sayın Bakan,
nükleer fizik uzmanlarının basına düşen açıklamalarına ve raporlarına göre,
eğer şayet kurulursa, Akkuyu’daki nükleer santralde kullanılacak
radyoizotopların nükleer silah yapımında da kullanılan radyoizotoplar olduğu
yönünde açıklamalar var. Bu doğru mudur? Gerçekten Hükûmetinizin böyle bir
niyeti var mıdır? Bunları açıklarsanız sevinirim.
Teşekkür ederim.
BAŞKAN –
Teşekkür ediyorum.
Sayın Akar,
buyurun tekrar; son soru.
HAYDAR AKAR
(Kocaeli) – Sayın Bakan, 21 adet elektrik dağıtım şirketini özelleştirdiniz ve
bu özelleştirmeler yapılırken hem Sayıştay raporlarında hem de bizim sürekli
ikazlarımıza rağmen bu kurumun, özelleştirilen kurumların banka hesaplarının
doğru tespit edilmediği, hatta az gösterildiğine dair, yine sayaçların uzun
süreli okunmadığına ve bu göstergelere ait tespitler yapmıştık. Sürekli burada
gündemde tutmamıza rağmen bunların olmadığını iddia etmiştiniz. Yalnız, son
Sayıştay raporlarında bu kurumların, özelleştirilen şirketlerin tespit edildiği
görüldü ve mahkeme süreci başladı bir kısmında. Çünkü, bir kısmı parayı
ödemiyor. Bununla ilgili yetkililer hakkında bir soruşturma başlattınız mı? Bu
ihmal nereden kaynaklandı? Bunu sormak istiyorum.
BAŞKAN –
Teşekkür ediyorum.
Sayın Bakan,
buyurun.
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, değerli arkadaşlar;
bana kalan altı dakika içerisinde daha önce 31 milletvekilimizin, şu anda da
yaklaşık 11 milletvekilimizin sorularını cevaplamaya gayret edeceğim. Bütün
bunlarla alakalı, süremin uzatılması hâlinde şimdi, yoksa kanunun sonundaki
konuşmada bunlara değinmeye gayret edeceğim.
Antalya’daki
3.500 taş ocağıyla alakalı söylendi. Şu anda II-A grubu taş ocağı olarak 117
adet ruhsat verilmiş olup bunun 66 adedine işletme izni düzenlenmiştir. Bu
ruhsatların 39 adedi için de işletme projesi verilmiş olup değerlendirme
aşamasındadır. Tarihî yapılar içerisinde ruhsat verilmemektedir. Daha önceden
ruhsat verilen alanların sit alanı hâline gelmesi durumunda da faaliyetler
sonlandırılmaktadır. Şimdi, burada, belki yetkiyi daha da vurgulamak açısından,
kimlerde yetki var? Özellikle Kocaeli, Muğla ve Antalya’yla başlayan, daha
sonra diğer bütün illerimize de uyguladığımız bir yetki devri var arkadaşlar.
Sayın valiler eğer silüeti bozduğu gerekçesiyle veya herhangi bir farklı
gerekçeyle orada o taş ocağının kurulmasına müsaade etmiyorlarsa bu onların
yetkisindedir. Biz Antalya’da bütün bu taş ocaklarının ihtiyaca istinaden talep
edildiğine inanarak bunları veriyoruz ama nihayetinde, şu anda yasaklanan ve
sınırlandırılan çok fazla il var, talep edilmesi hâlinde açtığımız il var.
Bunlar imal edip de stoklanacak işlemler değil, imal edildiğinde kullanılacak
olan işlemler. 
Çevre,
şehirleşme, turizm, sit alanları dikkate alınarak da taş ocakları
faaliyetlerinin yapılamayacağını biz de belirttik ve valiliklerin talebi
üzerine de yasak alanlar oluşturuyoruz. 
Rehabilitasyonu
yapılmış pek çok ruhsat alanı bulunmakta. İki tanesinin örneğini de aslında
dijital ortamda adreslerinize gönderebiliriz, bunların eski hâlleri ve yeni
hâlleriyle alakalı.
Soru kısımlarını
çok okumayacağım; yalnızca bilgilendirmeleri okumak açısından, süremi daha iyi
kullanmak açısından söylüyorum: Ocak ayı sonu itibarıyla 7.202 adet arama
ruhsatı, 13.424 adet işletme ruhsatı, 20.626 adet toplam ruhsat sayısı; işletme
izni olanlar 9.080 adet, 8.418 adet de 2013’te faaliyette olanlar açısından
baktığımızda ham madde üretim izinleri de 5.827 adettir. Ve dolayısıyla 2.406
adet arama ve 866 adet de işletme ruhsatı 2014 yılında iptal olmuştur.
Başbakanlık
Genelgesi’yle alakalı, giden ruhsat sayısının 6.118 adet; olumlu görüşle
girenler 2.212 adet, olumsuz görüşle girenler 2.682 adet ve bekleyenlerin de
1.224 adet olduğunu, ocak sonu itibarıyla, söyleyebilirim.
Özellikle yer
altı kömür işletmelerinde redevans sözleşmeleri sona erdiriliyor. Bunların özel
sektör-kamu ayrımı yapılmaksızın sonlandırılması istendi muhalefet tarafından.
Biz bununla alakalı yalnızca kamunun redevans işletmelerinin kalması lazım
geldiğini, özelden özele bir redevans işletmesinin de doğru olmayacağı
gerekçesiyle de iptalinin bu kanun taslağında yer almasını istedik. Bunun
gerekçesi, aslında, can ve mal emniyeti açısından önlemlerin artırılmasına ve
ruhsat sahibinin de sorumluluğunun artırılmasına dönük bir işlem olarak da bu
görülebilir.
Kamunun üretim
sektöründen çekilecek olmasını, kademeli olarak çekilecek olmasını ilk defa
burada söylemiyorum, değişik vesilelerle söylüyorum. Ama önemli olan iş
güvenliği ve iş sağlıyla alakalı tedbirlerin de artırılarak bunun yapılıyor
olması.
Aynı zamanda,
Çalışma Bakanlığımız tarafından da yürürlükte olan kanunun yönetmelikleri ve örgütlenmesi
bu manada mevcut. Aynı kapsamda aslında Bakanlığımızca da yapılacak benzer bir
düzenleme görev ve yetki anlamında da çakışmaya neden olacağından bu tür bir
düzenlemeye de ihtiyaç hissedildi, iş sağlığı ve güvenliğiyle alakalı konular.
Ayrıca, her
sahaya en az bir maden mühendisi, daimî nezaretçi zorunluluğu… Hani “Maden
mühendislerinin görevlerine son mu veriliyor?” dendi. Tam tersi, bu kanun
özellikle Komisyonda görüşülürken acaba maden mühendisleri bunlar için yetecek
mi, yeterli mühendisimiz var mı diye bir tartışma açılmıştı? Tabii ki daimî
nezaretçi zorunluluğu getirilerek aslında iş sağlığı ve güvenliğiyle alakalı
daha fazla bir mal emniyeti ve can emniyeti de hedefliyoruz. 
Yer altı kömür
işletmelerinde özellikle yetkinliği olmayan gerçek ve tüzel kişilerin
işletmecilik yapmasının önüne geçilmesini istemek hepimizin en doğal, en tabii
hakkıdır değerli arkadaşlar. Özellikle bu konuda şikâyetleri dikkate aldığımız
için de bununla alakalı işlemler yapıyoruz. Maden sahalarında can ve mal emniyetinin
arttırılabilmesi açısından da havza madenciliği çokça talep edilmişti. Bununla
alakalı da işlemler yapıyoruz. Yetkilendirilmiş tüzel kişilikler oluşturuluyor,
bunların mahiyeti yine kanun tasarısında hep beraber işlendi. 
“Çevre işlendi
mi?” dendi. Aslında Maden Kanunu’na ilave edilen yeni hükümlerle beraber ruhsat
bedelinin yüzde 30’una tekabül eden kısmı çevreyle uyum çalışmalarında
kullanılmak üzere teminat hesabında tutulacak. Bu da önemli bir gelişmedir.
Ocaklarını çevreyle uyumlu hâle getirmeyen ruhsat sahiplerinin yükümlülüklerini
de devam ettirecek bir maddeden burada bahsettik ve 7’nci maddede yine aynı
şekilde bu, çevreye olan etkilerden ve bunlarla alakalı alınacak tedbirlerden
bahsetmiştik. 
Tabii, burada
ilave edilen yeni hükümlerle beraber kısmi çevre uyumla alakalı birçok konu da
tartışılmıştı. Talep edilen bilgilerin, özellikle madencilerin listesinin 16
Ocak 2015 tarihinde ilgili milletvekilimizin e-posta adresine gönderildiğini
bir kez daha söylemem lazım. Bununla alakalı eğer başka milletvekili
arkadaşlarımızın talepleri varsa, lütfen kanunun buradaki görüşmelerinin sonuna
kadar bizlere mail adreslerini verirlerse, bütün arkadaşlarımıza da bunları
gönderebiliriz.
Bu arada,
bakanlarımızdan damatlarının ve oğullarının alıp almadığını soranlar oldu.
Damatların ve oğullarının listesi şu anda bende yok. Yalnızca kendi damat ve
oğlumla alakalı almadıklarını söyleyebilirim. Eğer o listeyi verirseniz, yine,
onların arasından da araştırma yapabiliriz. 
Kalsit, dolomit,
kalker, granitle alakalı, bunlar nedir, hangi fıkraya konulduğu soruldu.
Bunlarla alakalı, kayaçlar ve radyoaktif madenlerle aynı grupta yer
almamaktadır. Bunu özellikle söylemiş olduk. Kalsit, dolomit, kalker, granit,
andezit, bazalt gibi kayaçlar 2 (a) ve 2 (c) grubunda vasıflandırıldı, uranyum
ve toryum gibi radyoaktif madenler ise 4 (c) grubunda bulunmaktadır. 
Tabii, bu
bakanlık mı, bakan mı, o yetkilinin aslında bir önergeyle beraber
düzeltilmesini istedi muhalefet partisinden arkadaşlarımız. Bizim için çok
fazla fark etmediği için de biz bunu kabul ettik. Ve aslında bakanlıktaki
yetkinin, o bakanlığı yöneten bakanın yetkisinden ayrıştırılamayacağını bu
vesileyle bir kez daha söylemiş olayım.
Madenlerle
alakalı teknolojik gelişmeler tabii ki yapılıyor. Kısa kısa geçiyorum. 
Kamuda yapılan
ihalelerle beraber yeni durumda oluşan farklar karşılanacak. Torba yasa
yükümlüklerinde oluşan kömür üretimlerinde işçinin hakkını düzenleyen, daha
sonra da işverenin hakkını düzenleyen maddeyle alakalı konuşulmuştu. Tabii ki,
bunun, yalnızca kamuyla alakalı, ilintili olanlar için geçerli olacağını
söylemem lazım. Özel sektör ancak serbest piyasa koşullarında
değerlendirilebilecektir. 
“Burada mühendis
odalarının görüşleri kabul edildi mi, edilmedi mi?” diye soruldu. Hep beraber
Komisyonda çalıştığımızı, ondan daha önce de beraber toplantı yaptığımızı bütün
herkes bilir ve aynı şekilde yönetmeliklerin çalışmasında da yine sivil toplum
örgütleri ve maden mühendisleri odası ve diğer ilgili mühendis odalarıyla
beraber toplanılacağını da ben Komisyonda zabıtlara geçmesi açısından da
bahsetmiştim.
Arama ruhsat
bedellerinde, bu bedeller üzerinde tartışıldı. Taban ruhsat bedeli bin TL,
işletme ruhsatlarında 10 bin TL olarak belirlendi. Harç ve teminat
kaldırıldığından bu bedelden yüksek olmadığını, bu işe girecek arkadaşların bu
bedelleri göz önüne alması lazım geldiğini bir kez daha burada belirtmek
istiyorum.
BAŞKAN – Sayın
Bakan, lütfen toparlar mısınız...
ENERJİ VE TABİİ KAYNAKLAR BAKANI TANER YILDIZ
(Kayseri) – İşletmeciliği belli bir sermayesi olanların istenen güvenli
faaliyetlerini de yapabilmesi açısından ruhsat bedelleri ruhsat alanlarına
bağlı olarak da kademeli olarak aktarıldı.
Değerli arkadaşlar, geriye kalan yaklaşık 21
arkadaşımızın cevaplarını da bana süre verildiği her an cevaplayabilirim.
Teşekkür ediyorum.
BAŞKAN – Teşekkür ediyorum.
AYTUĞ ATICI (Mersin) – Sayın Başkan, lütfen süre
verelim Sayın Bakana.
BAŞKAN - İkinci bölüm üzerindeki görüşmeler
tamamlanmıştır.
Şimdi, ikinci bölümde yer alan maddeleri, varsa o
madde üzerindeki önerge işlemlerini yaptıktan sonra ayrı ayrı oylarınıza
sunacağım.
19’uncu madde üzerinde iki adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 863 Sıra Sayılı 3213 Sayılı Maden
Kanununda Değişiklik Yapılmasına Dair Kanun Tasarısı'nın 19 uncu maddesi ile
düzenlenen 37 inci maddenin değişik birinci fıkrasından önce aşağıda bulunan
fıkranın eklenmesini arz ve teklif ederiz.
 Mehmet Ali
Susam Namık Havutça Atilla Kart
 İzmir Balıkesir Konya
 Sakine
Öz Kemal Değirmendereli Doğan Şafak
 Manisa Edirne Niğde
 Mehmet
Hilal Kaplan
 Kocaeli
"Arama ruhsat dönemlerinde ve işletme ruhsatı
alındıktan sonra işletme izni alıncaya kadar olan dönemde mücbir sebep veya
beklenmeyen haller dolayısıyla ruhsat sahibinin yükümlülüklerini yerine getirememesi
durumunda, yükümlülüklerin yerine getirilebilmesine ilişkin süre talebi Genel
Müdürlükçe kabul edilebilir."
Türkiye Büyük
Millet Meclisi Başkanlığına
Görüşülmekte olan 683 sıra sayılı kanun
tasarısının, 3213 sayılı Maden Kanunu'nun 37'inci maddesini düzenleyen 19'uncu
maddesinin tasarı metninden çıkarılmasını arz ve teklif ederiz.
 Erol
Dora İdris Baluken İbrahim
Ayhan
 Mardin Bingöl Şanlıurfa

 Gülser
Yıldırım Kemal Aktaş
 Mardin Van
BAŞKAN -
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ KAYNAKLAR BAKANI TANER YILDIZ
(Kayseri) – Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Mücbir sebep
yaklaşımı oldukça muğlak olup tek amacı kâr elde etmek olan sermayenin
istismarına açıktır. Ekonomik durgunluk, konjonktürel ve sektörel gerilemelerde
bu madde ile üretimi durdurmak ve ruhsat iznini sürdürmek mümkün olacaktır. Bu
iznin Genel Müdürlüğün inisiyatifine terk edilmesi ise yandaş sermayeye
tanınacak ayrıcalıkları kaçınılmaz kılacağı AKP'nin yaklaşık 13 yıllık
iktidarıyla sabittir.
Değişiklik ile bu muhtemel sorunların giderilmesi
amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 863 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın 19 uncu maddesi ile düzenlenen 37 inci maddenin değişik
birinci fıkrasından önce aşağıda bulunan fıkranın eklenmesini arz ve teklif
ederiz.
Mehmet Hilal Kaplan (Kocaeli) ve
arkadaşları
“Arama ruhsat
dönemlerinde ve işletme ruhsatı alındıktan sonra işletme izni alıncaya kadar
olan dönemde mücbir sebep veya beklenmeyen haller dolayısıyla ruhsat sahibinin
yükümlülüklerini yerine getirememesi durumunda, yükümlülüklerin yerine
getirilebilmesine ilişkin süre talebi Genel Müdürlükçe kabul edilebilir." 
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Mehmet Hilal Kaplan, Kocaeli Milletvekili. (CHP
sıralarından alkışlar) 
MEHMET HİLAL
KAPLAN (Kocaeli) – Sayın Başkan, değerli milletvekilleri; yüce heyetinizi
saygıyla selamlıyorum. 
Maden Kanunu
Türkiye’deki önemli kanunlardan bir tanesi. Önemi birçok alanı
ilgilendirdiğinden dolayı. Örneğin yer altı zenginliklerinden yararlanmak gibi;
yer altı su havzalarını denetlemek, korumak, değerlendirmek gibi; enerji
kaynaklarına ham madde üretmek gibi. Tarım ve su havzalarını içerdiği için
Tarım ve Ormancılık Bakanlığı açısından da önemli. Birçok bakanlığı
ilgilendiriyor olmasına rağmen, bu kanun tasarısı hazırlanırken ne Çevre
Bakanlığından ne Tarım, Orman Bakanlığından herhangi bir önergeyle… Bazı
maddelerin pas geçildiğini özellikle iletmek istiyorum.
Değerli
milletvekilleri, Maden Kanunu’nun önemli öğelerinden bir tanesi de çevre
sorunlarıyla karşımıza sık sık çıkan taş ocaklarıdır. Maden Kanunu’nda 2004
yılında yapılan değişiklikle taş ocağı ruhsatlarının Çevre Kanunu kapsamından
çıkarılarak valilikler ve il özel idareleri tarafından verilmesi
gerçekleştirilmiştir. Olumsuzluğu şu: Orman alanları, meralar, maki ve yeşil
alanların birçoğu taş ocakları çerçevesinde, taş ocakları değerlendirilmesinde
âdeta bir mantar yuvası hâline dönüştürülmüştür.
Sayın Bakanım,
Hükûmetiniz döneminde, son on bir yıl içerisinde 85 bin taş ocağı ruhsatı
verildi. Herhangi bir taş ocağında taş çıkarılmak için patlatılan dinamitlerin
yaklaşık 4,2-3,6 civarında bir deprem şiddeti yaratması nedeniyle hem sarsıntı
hem yer altı sularının kaybolmasına neden olduğunun bilincindeyim.
Anayasa’mızın 43’üncü maddesine göre “Devlet tarih ve kültür varlıklarının
değerlerini korumayı sağlar.” Yine, 45’inci maddesinde, tarım arazileriyle
çayır ve meraların amaç dışı kullanılmasını, tahribini önlemek, bitkisel ve
hayvansal üretimi sağlamakla ilgili bir görevi vardır. 
Şimdi size
soruyorum Sayın Bakanım: Taş ocağıyla ilgili, özellikle demin de soru olarak
sordum, sıkıntılı olanlardan bir tane ilimiz de Kocaeli ilimiz. Kocaeli ilimiz
TEM, E5 ve son yapılacak olan, üçüncü köprünün devamı olan Kuzey Anadolu
Otoyolu’nun ham maddesini, alt yapısını oluşturmak için bölge nedense taş
ocaklarından çok zengin bir olay. 
Değerli
milletvekilleri, şu resmi size göstermek istiyorum. Her gün İstanbul’a geçerken
Gebze’nin gişelerinin hemen yanında bulunan bir taş ocağı, birkaç tane taş
ocağının bulunduğu bir yer. Şimdi, bu taş ocağı yaklaşık yirmi beş yıldan beri
Kocaeli’nde. Kocaeli’nin özellikle Hereke bölgesinde, Gebze bölgesinde taş
ocaklarının konutlarla iç içe olması nedeniyle bizim de vatandaş olarak, sivil
toplum örgütleri olarak dönem dönem rahatsızlığımızı, çevre kirliliğini, tozun,
gürültünün meydana getirdiği, dinamitlerin patlaması sonucu -resimde de
görüldüğü üzere- TOKİ’nin konutlarının bulunduğu yerden şikâyet dilekçelerimiz
sık olarak Bakanlığa gittiğinde valilik, buradan, taş ocaklarının toplu bir
yere gitmesine karar verdi. Valilikten, Bilgi Edinme Yasası’ndan gidecek olan
taş ocakları yerinin mevkisini sordum. Gidecek mevkinin yerini herhangi bir
şekilde vermedi Sayın Bakanım. Koordinatlarını verdi. Koordinatlarını aldım,
bir haritacıda iz düşümünü gösterdim. Bu gösterdiğim iz düşümde yaklaşık 500
dönüm arazi üzerinde parselizasyonu yapılmış bulunan Gebze ve Hereke’deki taş
ocaklarının yeri, Kuzey Anadolu Otoyolu’nun kuzeyinde olmak kaydıyla. Yani
bugünkü deyimiyle Dilovası’nın OSB’lerinin kuzeyinde olmak kaydıyla 5 tane
köyümüzü içine alan bir alan, hepsi orman alanı. Şimdi, zaten sanayi bölgesinin
o bölgeye gelmesi nedeniyle Balçık, Pelitli, Denizli, Tavşanlı, Mollafenari
gibi köyler sanayinin içinde kaldı. Hatta Dilovası’nın köylerini sayarsanız,
Köseler, Çerkeşli, Tepecik de sanayi köylerinin içinde kaldı. Şimdi, bu taş
ocaklarıyla, bahsettiğiniz ya da valiliğin verdiği bilgi -ki Bakanlık nezdinde
verilmiş, MTA’nın araştırmaları doğrultusunda- eğer bu doğruysa bizim geri
kalan 8 köyün 5’i de sanayi veya taş ocaklarının altında kalır. Orman alanları
yok oluyor, yeşil alan yok oluyor, köyler âdeta köy olmaktan çıkmış konumda.
Sayın Bakanım,
sizden özellikle bu konuda, bir bilgi edinmeden ya da bilginiz dâhilinde taş
ocaklarının ruhsatlandırılmasıyla ilgili bu bölgenin OSB olurken taş OSB’si
olacaksa köylülerin…
(Mikrofon
otomatik cihaz tarafından kapatıldı)
MEHMET HİLAL
KAPLAN (Devamla) – …fikirlerinin alınıp alınmadığı, ÇED değerlendirmesinin
alınıp alınmaması konusunda sizden bir istirhamım, takip edilmesini istiyorum.
Saygılar
sunuyorum.
Teşekkür
ediyorum.
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
20’nci madde
üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 20 inci maddesinde bulunan "Bakanlığa"
ibaresinin "Genel Müdürlüğe" şeklinde değiştirilmesini arz ve teklif
ederiz.
 Mehmet Ali Susam Haluk
Eyidoğan Gürkut Acar
 İzmir İstanbul Antalya
 Doğan Şafak  Sakine
Öz Muhammet Rıza Yalçınkaya
 Niğde Manisa Bartın
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanunu'nun 46'ıncı
maddesinde düzenleme öngören 20'nci maddesinin sonuna aşağıdaki cümlenin
eklenmesini arz ve teklif ederiz.
“Bu hatlar için
ortaya çıkacak maliyetler kamuya herhangi bir yük olarak yansıtılamaz."
 Nursel Aydoğdu Hasip
Kaplan İdris Baluken
 Diyarbakır Şırnak Bingöl
 Faysal Sarıyıldız  Erol
Dora
 Şırnak Mardin
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe:
Değişiklik ile
ruhsat sahiplerinin bu maliyetleri yüklenmesinin açık ifade edilmesi
amaçlanmıştır.
BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 20 inci maddesinde bulunan "Bakanlığa"
ibaresinin "Genel Müdürlüğe" şeklinde değiştirilmesini arz ve teklif
ederiz.
Gürkut Acar (Antalya) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) - Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen Gürkut Acar, Antalya Milletvekili.
Buyurun Sayın
Acar. (CHP sıralarından alkışlar)
GÜRKUT ACAR
(Antalya) – Sayın Başkan, değerli milletvekili arkadaşlarım; 683 sıra sayılı
Maden Kanunu ile Bazı Kanunlarda Değişiklik Yapılmasına Dair Kanun Tasarısı’nın
20’nci maddesindeki önergemiz üzerinde söz aldım. Cumhuriyet Halk Partisi adına
hepinizi saygıyla selamlıyorum.
Değerli
arkadaşlarım, biraz önceki konuşmamda Danıştay kararını uygulamamak için enerji
özelleştirmelerinde özellikle bile bile kanunlar çıkartıldığını, Anayasa’ya
aykırı kanunların bilerek çıkartıldığını ileri sürmüştüm. 
Değerli
arkadaşlarım, bunlardan bir tanesi, 305 milyon dolara özelleştirilmiş olan
Seydişehir Alüminyum Fabrikası’nın karşılığında bedava verilen Oymapınar
Barajı’yla ilgilidir ve bu barajdan bugüne kadar haksız olarak, iptal kararına
rağmen, satılan enerji miktarı 2 milyar Türk lirasıdır. Bu dehşet verici bir
rakamdır. Bunun geri verilmemesi için kanun çıkartıldı ve bu kanunun özeti şu:
Özelleştirmenin iptaline dair Danıştayın verdiği kararın uygulanıp
uygulanmayacağına Bakanlar Kurulu karar verir. 
Değerli
arkadaşlarım, bakınız, bu 6300 sayılı Kanun’un Anayasa’ya aykırılığını bile
bile çıkartmıştır Türkiye Büyük Millet Meclisi ve Adalet ve Kalkınma Partisi
iktidarı. Sadece bu değil, bu kanun Anayasa’ya aykırılıktan dolayı iptal
edildi. Bu sefer, tekrar, bu Mehmet Cengiz ve firmasından bu paraların geri
alınması mümkün olmasın diye özel bir kanun daha çıkartıldı. Bu kanun da 6552
sayılı Kanun: “Özelleştirilen kamu kuruluşunun ilgilisine tesliminden itibaren
beş yıl geçen Danıştay iptal kararları uygulanmaz.” 
Değerli
arkadaşlarım, bakınız, bunlar yasama yetkisinin kötüye kullanılmasıdır. Adalet
ve Kalkınma Partili arkadaşlarımı buradan uyarmak istiyorum: Dünyanın bütün
hukuk sistemlerinde en temel kurallardan bir tanesi, hakkın kötüye kullanılmasının
yasa tarafından korunamayacağı kuralıdır. Herkes haklarını kullanırken,
yükümlülüklerini yerine getirirken iyi niyet kurallarına uymakla mükelleftir.
Anayasa’ya aykırılığını bile bile kanunların çıkartılması, Anayasa’nın 138’inci
maddesinin ihlalidir. Çünkü, Anayasa Mahkemesi kararlarını işlemez hâle
getirmektir. 
Değerli
arkadaşlarım, Mehmet Cengiz firması daha burayı kırk yıl işletecek ve yaklaşık
10 milyar TL yani 10 katrilyon lira daha para alacak. Bu, halkın cebine girmesi
gereken parayı onlar alacaklar. Değerli arkadaşlarım, bu, yasama yetkisinin
kötüye kullanılmasıdır. Buradan ben uyarıyorum, bu mahkeme kararları
uygulanmasın diye yasama organı kanun yapmaz, yapamaz değerli arkadaşlarım.
Bunun hukukla falan hiçbir ilgisi yok.
Değerli arkadaşlarım
bakınız, şimdi, biraz önce “Böyle olağanüstü işler oluyor, nedir bunlar?” diye
söylemiştik. Sayın Başbakanın imzasıyla Meclise gelen ve önümüzdeki günlerde,
çok yakında görüşülecek o kanun tasarısında ne deniyor, bakınız: “Mahkemeler,
tüketici hakem heyetleri elektrik faturalarındaki haksız, fahiş bedellerle
ilgili iade kararı verirse dağıtım şirketleri bu bedelleri tarifelere
yansıtır.” Sayın Bakanım, buna ne diyorsunuz? Bunu siz getiriyorsunuz, böyle
bir şey olabilir mi! Yani şirketler, mahkeme kararıyla yurttaşa ödediklerini
yine elektrik faturaları yoluyla geriye toplayacaklar. Ne kadar dâhiyane değil
mi arkadaşlar, ne kadar dâhiyane. Yani mahkemeye gidecek yurttaş, davayı
kazanacak, parasını geri alacak ama aldığı parayı, bir de avukatlık ücretini de,
elektrik faturasıyla yeniden aynı şirkete ödeyecek. Yani bunun mantıkla,
akılla, hukukla ne ilgisi var değerli arkadaşlarım? Nasıl böyle bir şey buraya
geliyor, bu yüce Meclise geliyor akıl alacak bir şey değil. Bu, insanların
aklıyla alay etmektir arkadaşlar. Yani, mahkeme kararlarını iğdiş etmek için
yapılan bu işlemler bir gün size elektrik-yol-su olarak geri döner. Geri döner,
bunun hesabını verirsiniz. Dünya sonsuza kadar bir iktidarın elinde kalmamıştır
değerli arkadaşlarım. Adalet ve Kalkınma Partisi de bir gün gidecektir ama bu
hesaplar mahkemeikübraya kalmayacaktır. Yazıktır, bu özelleştirmede bu halkın
hakkını yiyorsunuz. Bu, çocuklarımızın yurtlarının, burslarının parasını
buralara harcıyorsunuz, bu şirketlere gidiyor.
Değerli
arkadaşlarım, bakınız, burada yasama meclisinin kendisi yasama hakkını eğer
kötüye kullanıyorsa o ülkede tuz kokmuş demektir. Biz buradan uyarıyoruz,
lütfen bunları düzeltin. Bu Anayasa'ya aykırılıkları devam ettirmeyin.
Hepinize
saygılar sunuyorum (CHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
21’inci madde
üzerinde bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 21 inci maddesi ile düzenlenen fıkranın aşağıdaki
şekilde değiştirilmesini arz ve teklif ederiz.
 Mehmet Ali Susam Doğan
Şafak Sakine Öz
 İzmir Niğde Manisa
 Haluk Eyidoğan Muhammet
Rıza Yalçınkaya Haydar Akar
 İstanbul Bartın Kocaeli
“Ereğli Kömür
Havzasında kamu tarafından yürütülecek faaliyetler, bu Kanunun hak düşürücü ve
özel idare payı ve köylere hizmet götürme birliği payları hariç malî
hükümlerine tabi değildir, ruhsat bedeli ve Devlet hakkından muaftır.”
BAŞKAN – Komisyon
önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN (Bolu)
– Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
LEVENT GÖK
(Ankara) –Sayın Akar konuşacak Sayın Başkan.
BAŞKAN –
Önergede imzanız yok Sayın Akar. 
AHMET AYDIN
(Adıyaman) – Önergeyi oku da neymiş önerge ona göre imza at. Neyi imzaladığını
gördün mü? 
BAŞKAN – Buyurun
Sayın Akar. 
HAYDAR AKAR
(Kocaeli) – Sayın Başkan, değerli milletvekilleri; ben neyi imzaladığımı gördüm
Sayın Grup Başkan Vekili ama bakanlar, Bakanlar Kurulu neyi imzaladıklarını
bilmiyorlar. Niçin söyledim bu lafı? Çünkü, iki gündür KİT Komisyonunda çok
anormal iki olayla karşılaştık. Bir tanesi, Başkent Doğalgaz olayı; diğeri de
Kütahya Şeker Fabrikası olayı. Önce Kütahya Şeker Fabrikası özelleştiriliyor.
Kütahya Şeker Fabrikası özelleştirilirken Şeker Kurumuna ait olan 112 dönüm
arazi tapudaki bir memurun hilesiyle bu özelleştirme kapsamında Kütahya Şeker
Fabrikası’nı satın alan Torunlar’a geçiriliyor, Torunlar Gıda alıyor. Torunlar
Gıda’yı biliyorsunuz, Başbakanın imam-hatipten, başı secdeye varan ama
muhafazakârın kâr kısmını daha fazla düşünen bir şirket, böyle bir şirket. 
Şimdi, çok
ilginç geldi, bunu konuştuk, üç dört yıldır da konuşuyoruz ama ertesi gün
Başkent Doğalgaz geldi, Başkent Doğalgaz’da da Torunlar çıktı karşımıza.
Torunlar -biliyorsunuz- 1,5 milyar dolarlık bir Başkent Doğalgaz’ı daha sonra
1,162 milyar dolara satın aldı, satın aldıktan sonra Ankara Büyükşehir oldu, 2
milyon metreküplük daha bir doğal gazı dağıtım hakkına sahip oldu yani şartlar
değişti. Ama, çok ilginç bir şeyle karşılaştık, EGO’ya ait, Ankara’nın
merkezinde 200 milyon TL değerindeki bir binayı da Torunlar Gıda yine bir allem
kallemle, tapudaki yaptığı bir icraatla hesabına geçirmiş, kayıtlarına
geçirmiş. Ya, bu ne müthiş bir adammış, ne zeki bir adammış! Sayın Bakanlar
Kurulu üyeleri, Sayın Hükûmet, neye imza attığınızı, hangi özelleştirmelere
imza attığınızı bilmiyorsunuz galiba. 
LEVENT GÖK
(Ankara) – Melih Gökçek’i bile mat etmiş yani!
HAYDAR AKAR
(Devamla) – Şimdi, Melih Gökçek isyan etmiş, İ. Melih var ya, tweet Melih, buna
isyan etmiş, mahkemeye vermiş, kararı iptal ettirmiş, almış ama Kütahya’yı
kurtaramadık arkadaşlar Torunlar’dan. Bakalım, başka neler var bunun altında,
çok merak ediyorum. 
Şimdi, bir başka olayı da anlatıyorum. 21 tane
elektrik dağıtım şirketini özelleştirdiniz, özelleştirdikten sonra paraları
cebe koydunuz, o dağıtım şirketleri sadece tahsildarlık yapıyorlar. Geçenki
konuşmamda nasıl tahsildarlık yaptığını, nasıl kalitesiz hizmet sunduklarını,
nasıl insanları soğukta bıraktıklarını anlattım. Şimdi, başka bir hikâye var
burada. Bu şirketler özelleşirken, dağıtım şirketleri özelleşirken meğer
kasalarındaki paralar eksik gösterilmiş, banka hesapları. Örneğin Meram Elektrik.
İddia, bankadaki hesaplarında, yoldaki paralar dâhil, 14 milyon olduğu hâlde
TEDAŞ Genel Müdürlüğü 4 milyon 435 TL olarak göstermiş bunu ve on iki gün sonra
bankadaki para -hani o “4 milyon” dedikleri para- 30 milyona ulaşmış. Sadece
bir örnek veriyorum ben size burada. Bu örneği, bu elektrik dağıtım
şirketlerinde bu yolsuzluğun yapıldığını, sayaçların özelleştirilmeden önce
okunmadığını, banka hesaplarındaki rakamların yanlış olduğunu biz defalarca
burada söyledik. Defalarca geldi Sayın Bakan bu kürsüye: “Bizde böyle bir şey
olmaz. Allah’a inancımız var bizim, böyle hatalar olmaz.” Her şeyi dinle
ilişkilendirerek, ahlakla ilişkilendirerek devletin soyulmasına izin verdi.
Evet, evet, konuşmalarında böyle dedi. 
Burada her konuşmasında da bizi tehdit etti: “Sizin
arkadaşlarınızın listesi var. Sizin arkadaşlarınızın enerji konusunda ki
taleplerini de burada anlatabilirim.” dedi. Bir söyledi, iki söyledi, üçüncüde
bağırdık oradan: “Gel kürsüye, hangi arkadaşımızın talebi varsa anlat.” dedik.
Meğer bizi fişlemiş bu Sayın Bakan, bizim arkadaşlarımızı fişlemiş. Geldi, bir
arkadaşımızın taleplerinin listesini verdi. Bir de şey yaptı, mütevazılık
içinde, sadece grup başkanlarına verdi. O arkadaşımız da geldi “Bu talebim var
bütün tüccarlar gibi, bütün bu işi yapan insanlar gibi ama bir tane ruhsat
vermemişsiniz.” dedi. Ama “AKP’den gelen talepleri söyleyeceğim.” demesine
rağmen, “Yollayacağım.” demesine rağmen bu talepleri hiçbir milletvekiline
yollamadı. 
Sayın Bakan, sizden AKP milletvekillerinden de
ruhsat için talep edenleri bize yollamanızı talep ediyoruz. Bu talebi, siz,
burada oturduğunuz yerde insanlara söz verdiniz. Bizim arkadaşımızın talebini
liste hâlinde, fişlenmiş bir şekilde getirdiniz ama AKP’lileri istediğimizde ne
dediniz bize? “Henüz hazır değil.” E, bizimki hazır, onunki hazır değil. Nasıl
bir mantıktır? Anlamak güç böyle bir mantığı. 
Şimdi, sevgili arkadaşlar, gerçekten Türkiye
soyuluyor ve sizin Hükûmetiniz kanalıyla soyuluyor. Soyguncuları biliyoruz
aslında, siz de biliyorsunuz. Siz de bildiğiniz için 60 tane arkadaşınız
ellerini vicdanlarına koydular ve buna onay vermediler, bunu iyi biliyorsunuz.
RECEP ÖZEL (Isparta) – Bu olmadı ama, bu olmadı. 
AHMET AYDIN (Adıyaman) – Sen de şu elini vicdanına
koy konuş Haydar. 
HAYDAR AKAR (Devamla) - Sizin de bu yolda
olmadığınızı biliyorum ben. Onun için şu Hükûmeti denetleyin diyorum. 
Teşekkür ediyorum. (CHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
22’nci madde
üzerinde üç adet aynı mahiyette önerge vardır, okutup birlikte işleme alıyorum.
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısının çerçeve 22 nci maddesinde bulunan "hariç"
ifadesinin "dahil" şeklinde değiştirilmesini arz ve teklif ederiz.
 Mehmet Ali Susam Sakine
Öz Muhammet Rıza Yalçınkaya
 İzmir Manisa Bartın
 Osman Aydın Kemal
Değirmendereli Haluk Eyidoğan
 Aydın Edirne İstanbul
 Doğan
Şafak
 Niğde
Aynı mahiyetteki
ikinci önergenin imza sahipleri:
 İdris Baluken Erol
Dora Mülkiye Birtane
 Bingöl Mardin Kars
 Nazmi Gür Halil
Aksoy
 Van Ağrı
Aynı mahiyetteki
üçüncü önergenin imza sahipleri:
 Hasan Hüseyin Türkoğlu Yusuf
Halaçoğlu Lütfü Türkkan
 Osmaniye Kayseri Kocaeli
 Alim Işık Mehmet
Şandır
 Kütahya Mersin
BAŞKAN –
Komisyon aynı mahiyetteki önergelere katılıyor mu?
SANAYİ, TİCARET,
ENERJİ, TABİİ KAYNAKLAR, BİLİM VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN –
Gerekçeyi okuyalım sırasıyla.
Gerekçe:
Yapılan düzenleme
ile maden kazalarının önemli bir bölümünün meydana kamu kurum ve kuruluşları
ile iştiraklerinin sahibi olduğu rödövans sözleşmesi yapılan işletmelerin de
diğer işletmeler gibi üçüncü kişilerle rödövans sözleşmesi yapmasının önlenmesi
amaçlanmıştır. Yapılan bu düzenleme ile Anayasamızın eşitlik ilkesine aykırılık
da giderilmiş olacaktır.
BAŞKAN – İkinci
gerekçeyi okutuyorum.
Gerekçe:
Maden
kazalarının önemli bir bölümünün kamu kurum, kuruluş ve iştiraklerinin sahibi
olduğu ancak rödövans sözleşmesi yapılan işletmelerde meydana geldiği göz önüne
alındığında bu kuruluşlar da aynı uygulamaya tabi olmalıdır. Değişiklik ile bu
sorunların giderilmesi amaçlanmıştır
BAŞKAN – Aynı
mahiyetteki önergeler üzerinde söz isteyen Kemal Değirmendereli, Edirne
Milletvekili.
Buyurun Sayın
Değirmendereli. (CHP sıralarından alkışlar)
KEMAL
DEĞİRMENDERELİ (Edirne) – Sayın Başkan, değerli milletvekilleri; 683 sayılı
Maden Kanunu’nun 22’nci maddesi üzerine söz almış bulunuyorum. Yüce Meclisi
saygıyla selamlarım.
Değerli milletvekilleri,
bu maddede sadece kamu kurum ve kuruluşları ve iştiraklerine redevansla işletme
izni verilmesi imkânı getiriliyor. Biraz ilerideki maddelerden birinde de yine
bu 11 Eylül tarihli torba yasanın yer altı madenciliği üzerindeki
sıkıntılarını, mağduriyetlerini gidermeye yönelik olarak sadece yine kamu kurum
ve kuruluşlarındaki işletmelerin bu torba yasadan doğan zararlarını tazmin
etmek veyahut bunları gidermek üzere fiyat farkı ödeme imkânı getiriliyor
-biraz önce diğer arkadaşlar da söz etti- ancak aynı durumda olan özel sektöre
bu imkân sağlanamıyor. Biraz önce sorular kısmında Sayın Bakan yanıt verirken
özel sektörün torba yasadaki mağduriyetinin serbest piyasa koşullarında
çözüleceğinden söz etti. Şimdi, Sayın Bakanım, burada açık yüreklilikle de ifade
etmemiz gerekiyor ki özel sektörün bu yasadan doğan mağduriyetlerini
gidermeyeceğiz anlamı çıkıyor maalesef, yanlış anlamıyorsam. Niye böyle? Çünkü,
bu konuda atılmış bir adım, aynı paralel giden birkaç komisyonda atılmış bir
adım, herhangi bir önerge, herhangi bir irade de göremiyoruz maalesef. 
Bakın, değerli
arkadaşlar, Sayın Bakanım; siz çok daha iyi biliyorsunuz bu rakamları, benim
Sayın Ekonomi Bakanına sorduğum soruda ne kadar kömür ithalatı yapmışız 2014
yılında? 2014 Eylül ayı itibarıyla 2,3 yani aralık ayı sonu itibarıyla 4 milyar
dolar civarında bir kömür ithalatına ödeme yapmışız. Değerli arkadaşlar,
2014’te kömür ithalatına yaptığımız ödeme 4,6 milyar dolar. 2013 yılındaki
bütün maden ihracatımızdaki rakam 3 milyar 879 milyon TL. Yani, biri 2014, biri
2013 rakamları ama 2014 ile 2013 arasındaki kömür ithalat rakamlarında da çok
büyük bir fark olmadığını biliyorum. Yani, biz bütün mermer ihraç ediyoruz,
krom ihraç ediyoruz; neler neler ihraç ediyor isek toplamı 3 milyar 890 milyon,
ithal ettiğimiz kömürü karşılamıyor değerli arkadaşlar. Burada Sayın Bakanın da
hep iradeyle söylediği “Yerli kömür işletmelerini destekleyeceğiz.” Bu, doğru
ama nasıl destekleyeceğiz? Bunun yanıtını, bunun fiilî yansımasını, iradesini
maalesef göremiyoruz. Yani, bir daha eğer fırsat bulursanız, buradaki
değerlendirme konuşmasında, gerçekten, özel sektörün bu mağduriyetinin nasıl
giderileceği yönünde açıklayıcı bilgiler vermenizi bekliyor sektör Sayın
Bakanım. 
Diğer bir konu,
arkadaşlar, çevreyle ilgili konular. Çevreyle ilgili de hep çevreyle uyumdan
söz ediyoruz ancak burada önemli olan konulardan bir tanesi de özellikle
çevreyle uyumlu yakma teknolojilerine vermemiz gereken destekler önemli. 
Telefonla
aradılar Sayın Bakanım, “Elektrik borcumdan dolayı desteklemem kesilmiş.”
diyor. Desteklemeyi almak için gidiyor çiftçi vatandaşımız, bir bakıyor ki
elektrik borcundan dolayı desteklemesi kesilmiş, elektrik dağıtım şirketi
parasına el koymuş. “Bu özel şirkettir, benim parama nasıl el koyuyor?” diyor.
Yarın Arçelik bayisi de Hükûmetle anlaşırsa, yine benim desteklememe el mi
koyacak acaba? Biraz önce Sayın Tarım Bakanı buradaydı, gitmiş. Yani, sanıyorum
bunun esas muhatabı Tarım Bakanı ama bu tip mağduriyetleri gidermek de
sorumluluğumuz. 
Bu düşüncelerle
yüce Meclise saygılar sunuyor –herhâlde son konuşmacıyım- iyi geceler
diliyorum. (CHP sıralarından alkışlar)
BAŞKAN –
Teşekkür ediyorum. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Madde 23’e bağlı
Ek 10’uncu madde üzerindeki önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın değişik 23 üncü maddesinde bulunan "Çalışma ve Sosyal
Güvenlik Bakanlığının" ibaresinden sonra gelmek üzere "meslek
odalarının ve ilgili sivil toplum kuruluşlarının" ibaresinin eklenmesini
teklif ederiz.
 Mehmet Ali Susam Namık
Havutça Kemal Değirmendereli
 İzmir Balıkesir Edirne
 Doğan Şafak  Sakine
Öz Atilla Kart
 Niğde Manisa Konya
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanuna Ek Madde
eklemeyi öngören 23'üncü maddesinin birinci fıkrasında geçen "Bu kanunun
uygulanmasına ilişkin yönetmelikler," ibaresinden sonra gelmek üzere
"ilgili kamu kurumlarının ve meslek odalarının olumlu görüşleri
alınarak" ibaresinin eklenmesini arz ve teklif ederiz.
 İdris Baluken Erol
Dora Nursel Aydoğan
 Bingöl Mardin Diyarbakır
 Selma Irmak  İbrahim
Ayhan 
 Şırnak Şanlıurfa 
Türkiye Büyük Millet Meclisi Başkanlığına
Görüşülmekte
olan 683 Sıra Sayılı "Maden Kanunu ile Bazı Kanunlarda Değişiklik Yapılmasına
Dair Kanun Tasarısı"nın 23. Maddesinin birinci fıkrasının aşağıdaki
şekilde değiştirilmesini arz ve teklif ederiz.
"Bu Kanunun
uygulanmasına ilişkin yönetmelikler, ilgili kamu kurumu ve kuruluşları ile
meslek odalarının olumlu görüşleri alınarak Bakanlık tarafından hazırlanır ve
yürürlüğe konulur."
 Hasan Hüseyin Türkoğlu Yusuf
Halaçoğlu Alim Işık
 Osmaniye Kayseri Kütahya
 Lütfü Türkkan  Mehmet
Şandır 
 Kocaeli Mersin 
BAŞKAN -
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe: 
Yapılan
düzenleme ile bu kanun kapsamında hazırlanacak yönetmeliklerin ilgili kurum,
kuruluş ve meslek odalarının görüşleri doğrultusunda Bakanlıkça hazırlanması ve
yürürlüğe konması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 sıra sayılı kanun tasarısının, 3213 sayılı Maden Kanuna Ek Madde
eklemeyi öngören 23'üncü maddesinin birinci fıkrasında geçen "Bu kanunun
uygulanmasına ilişkin yönetmelikler," ibaresinden sonra gelmek üzere
"ilgili kamu kurumlarının ve meslek odalarının olumlu görüşleri
alınarak" ibaresinin eklenmesini arz ve teklif ederiz.
İdris Baluken (Bingöl) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe:
Kanunun
uygulanması amacıyla çıkarılacak yönetmeliklerin konuyla doğrudan ilgili
tarafların görüşlerinin alınarak çıkarılması, uygulamada yaşanabilecek
sorunların başlangıçta giderilmesini sağlayacaktır.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 683 Sıra Sayılı 3213 Sayılı Maden Kanununda Değişiklik Yapılmasına Dair
Kanun Tasarısı'nın değişik 23 üncü maddesinde bulunan "Çalışma ve Sosyal
Güvenlik Bakanlığının" ibaresinden sonra gelmek üzere "meslek
odalarının ve ilgili sivil toplum kuruluşlarının" ibaresinin eklenmesini
arz ve teklif ederiz.
Mehmet Ali Susam (İzmir) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ALİ ERCOŞKUN
(Bolu) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe:
Yönetmeliklerin
hazırlanmasında sivil toplum kuruluşlarının olumlu görüşlerinin alınması
amaçlanmıştır. 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir.
Madde 23’e bağlı
ek madde 11’i oylarınıza sunuyorum: Kabul edenler... Kabul etmeyenler... Kabul
edilmiştir. 
İki dakika ara
veriyorum.
Kapanma Saati: 21.33
ALTINCI OTURUM
Açılma Saati:
21.34
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Fehmi KÜPÇÜ (Bolu)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 49’uncu Birleşiminin Altıncı
Oturumunu açıyorum. 
683 sıra sayılı
Kanun Tasarısı’nın görüşmelerine devam edeceğiz. 
Komisyon? Yok.
Ertelenmiştir.
Türk Silahlı
Kuvvetleri Deniz Unsurlarının, Korsanlık, Deniz Haydutluğu ve Silahlı Soygun
Eylemleriyle Mücadele Amacıyla Yürütülen Uluslararası Çabalara Destek Vermek
Üzere, Gereği, Kapsamı, Zamanı ve Süresi Hükûmetçe Belirlenecek Şekilde, Aden
Körfezi, Somali Kara Suları ve Açıkları, Arap Denizi ve Mücavir Bölgelerde
Görevlendirilmesi ve Bununla İlgili Gerekli Düzenlemelerin Hükûmet Tarafından
Belirlenecek Esaslara Göre Yapılması İçin Türkiye Büyük Millet Meclisince
Hükûmete Verilen ve 5 Kez Uzatılan İzin Süresinin, 10/02/2015 Tarihinden
İtibaren Bir Yıl Daha Uzatılmasına Dair Başbakanlık Tezkeresi ile alınan karar
gereğince, kanun tasarı ve teklifleri ile komisyonlardan gelen diğer işleri
sırasıyla görüşmek için, 3 Şubat 2015 Salı günü saat 15.00’te toplanmak üzere
birleşimi kapatıyorum. 
Kapanma Saati:
21.35




(x) 683 S. Sayılı Basmayazı 28/1/2015
tarihli 48’inci Birleşim Tutanağı’na eklidir.




