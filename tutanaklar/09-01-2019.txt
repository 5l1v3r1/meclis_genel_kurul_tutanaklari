



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 43’üncü
Birleşim
 9
Ocak 2019 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, Genel Kurul
salonundaki uğultunun konuşmacıların insicamını bozduğuna ve milletvekillerini
bu konuda duyarlı olmaya davet ettiğine ilişkin konuşması
2.- Oturum Başkanı TBMM Başkan Vekili Levent Gök’ün, 7 Ocak Osmaniye
ilinin düşman işgalinden kurtuluşunun 97’nci yıl dönümününü tekraren
kutladığına ilişkin konuşması
3.- Oturum Başkanı TBMM Başkan Vekili Levent Gök’ün, iktidar partisinin
Hatay ili Arsuz ilçesinin hastane sorununa eğilmesi gerektiğine ilişkin
konuşması
4.- Oturum Başkanı TBMM Başkan Vekili Levent Gök’ün, 9 Ocak Cemal
Süreya’yı ölümünün 29’uncu yıl dönümünde saygıyla andıklarına ilişkin konuşması
5.- Oturum Başkanı TBMM Başkan Vekili Levent Gök’ün, Ankara Milletvekili
Filiz Kerestecioğlu Demir ile Ağrı Milletvekili Abdullah Koç’un yaşadığı darp
olayının kabul edilmesinin söz konusu olmadığına ve olayın takipçisi olacağına
ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Hasan Kalyoncu’nun, biyoçeşitliliğin korunmasına
ve biyokaçakçılıkla mücadeleye ilişkin gündem dışı konuşması
2.- Osmaniye Milletvekili Baha Ünlü’nün, 7 Ocak Osmaniye ilinin düşman
işgalinden kurtuluşunun 97’nci yıl dönümüne ilişkin gündem dışı konuşması
3.- Osmaniye Milletvekili İsmail Kaya’nın, 7 Ocak Osmaniye ilinin düşman
işgalinden kurtuluşunun 97’nci yıl dönümüne ilişkin gündem dışı konuşması


V.- AÇIKLAMALAR
1.- Mersin Milletvekili Ali Cumhur Taşkın’ın, 2018 yılının ihracatta
rekorlar yılı olduğuna ilişkin açıklaması
2.- Antalya Milletvekili Çetin Osman Budak’ın, kredi kartı borçlarının
yeniden yapılandırılmasında faizlerin silinmesi ve yapılandırmanın en az iki
yıla yayılması gerektiğine ilişkin açıklaması
3.- Hatay Milletvekili Serkan Topal’ın, Hatay ili Arsuz ilçesine hastane
yapmak için daha kaç kişinin ölmesi gerektiğini ve bugüne kadar kaç vatandaşın
yaşamını yitirdiğini, Arsuz ilçesine neden hastane yapılmadığını öğrenmek
istediğine ilişkin açıklaması
4.- Manisa Milletvekili Semra Kaplan Kıvırcık’ın, Manisa’nın ülkenin
kalkınmasına katkı sağlayan tarım ve sanayi kenti olduğuna, yatırımcıların her
zaman yanında olan Cumhurbaşkanına ve Hükûmete teşekkür ettiğine ilişkin
açıklaması
5.- Samsun Milletvekili Orhan Kırcalı’nın, 8 Ocak Yaşar Doğu’yu
vefatının 58’inci yıl dönümünde rahmetle andığına ilişkin açıklaması
6.- Ordu Milletvekili Mustafa Adıgüzel’in, iktidarın futbol kulüplerine
kredi açmak için Ziraat Bankasını kullanmasını doğru bulmadığına ilişkin
açıklaması
7.- Kocaeli Milletvekili İlyas Şeker’in, AK PARTİ iktidarının en büyük
özelliğinin bütçe disiplininden taviz vermeden sosyal devlet olmanın gereğini
yerine getirmek olduğuna ilişkin açıklaması
8.- Afyonkarahisar Milletvekili Burcu Köksal’ın, 6000 sayılı Kanun’la
mağdur edilen uzman erbaşların mağduriyetinin niçin giderilmediğini, askerî
öğrencilere FETÖ’cü damgası vurulmasının hakka, hukuka uygun olup olmadığını,
ilişikleri kesilen 12’nci Dönem Kara Kuvvetleri Komutanlığı astsubay kursiyerlerine
niçin mezun olma hakkı verilmediğini öğrenmek istediğine ilişkin açıklaması 
9.- Antalya Milletvekili Aydın Özer’in, Ziraat Bankasının futbol
kulüplerinin borçlarını yapılandıran uygulamasının anlaşılır olmadığına ilişkin
açıklaması
10.- Kahramanmaraş Milletvekili İmran Kılıç’ın, İran Hükümdarı
Nuşirevan’ın adaletine ilişkin açıklaması
11.- Kırklareli Milletvekili Vecdi Gündoğdu’nun, milletin vergileriyle
kurulmuş bir bankanın kaynaklarının futbol kulüpleri için seferber edilmesini
ekonomik olarak nasıl açıkladığını Hazine ve Maliye Bakanından öğrenmek
istediğine ilişkin açıklaması
12.- Denizli Milletvekili Kazım Arslan’ın, Anayasa’nın Meclis Başkanı
için düzenleme yapan 94’üncü maddesini yok mu saydığını, Cumhurbaşkanının
“İstifanıza gerek yok.” demesine istinaden mi istifa etmediğini, İstanbul
Büyükşehir Belediye Başkanlığını kazanmak için Meclis Başkanlığına çok mu
ihtiyaç duyduğunu Binali Yıldırım’dan öğrenmek istediğine ilişkin açıklaması
13.- Trabzon Milletvekili Hüseyin Örs’ün, Trabzon ili Köprübaşı ilçesi
Çifteköprü Mahallesi sakinlerinin mağduriyetine ilişkin açıklaması
14.- İstanbul Milletvekili Sibel Özdemir’in, “Türkiye'de bağımsız ve
tarafsız yargı vardır.” söylemi ile eylemi arasında büyük farklılıklar
olduğuna, İngiltere’nin The Economist dergisinin 2018 yılı Demokrasi Endeksi
Raporu’nda Türkiye’nin 10 sıra gerilediğine, toplumsal şiddet, istismar olaylarına
her geçen gün bir yenisinin eklendiğine ilişkin açıklaması
15.- Niğde Milletvekili Selim Gültekin’in, Sıfır Atık Projesi kapsamında
belirli poşetlerin ücretlendirilmesindeki amacın gelecek nesillere yaşanabilir
bir Türkiye bırakmak olduğuna ilişkin açıklaması
16.- Manisa Milletvekili Bekir Başevirgen’in, Manisa’nın Salihli ilçesi
Hacıbektaşlı köyünün gerçek sahibi olan köylülerin Gediz havzasını ve doğayı
jeotermal enerji santraline teslim etmeyeceğine ilişkin açıklaması
17.- Nevşehir Milletvekili Faruk Sarıaslan’ın, çiftçi borçlarının
yeniden yapılandırılmasında faizlerin silinmesi ve kooperatifçiliğin teşvik
edilmesi gerektiğine ilişkin açıklaması
18.- Adana Milletvekili Müzeyyen Şevkin’in, Adana’da yağan aşırı yağmur
nedeniyle kaç dekar alanda zarar meydana geldiğini, üreticilerin ve
vatandaşların zararının tamamının devlet tarafından karşılanıp
karşılanmayacağını, tarımsal kredilerin vadesinin uzatılıp uzatılmayacağını,
Ziraat Bankası ve Türkiye Tarım Kredi Kooperatiflerinin çiftçiye gerekli
desteği sağlayıp sağlamayacağını öğrenmek istediğine ilişkin açıklaması
19.- Afyonkarahisar Milletvekili İbrahim Yurdunuseven’in,
Cumhurbaşkanının AK PARTİ grup toplantısında esnafa, kredi kartı borçlularına,
ihtiyaç sahiplerine ve işverene verdiği müjdelere ilişkin açıklaması
20.- Kütahya Milletvekili Ali Fazıl Kasap’ın, mağdur kesimleri içine
alan torba kanun teklifiyle mağduriyetlerin giderilmesi gerektiğine ilişkin
açıklaması
21.- Çanakkale Milletvekili Özgür Ceylan’ın, artan gübre ve mazot
fiyatlarının çiftçinin belini büktüğüne, tarımsal üretimde verimi artırmanın
yöntemlerinden birinin de sulu tarımı yaygınlaştırmak olduğuna ve çiftçinin
doğru destekleme araçlarıyla desteklenmesi gerektiğine ilişkin açıklaması
22.- Kocaeli Milletvekili Ömer Faruk Gergerlioğlu’nun, cezaevlerindeki
skandal uygulamalara, Emrah Şanlıtürk’ün ifadelerine ve Adalet Bakanlığının
adalet dağıtamadığına ilişkin açıklaması
23.- Kocaeli Milletvekili Lütfü Türkkan’ın, 9 Ocak Halide Edip Adıvar’ı
ölümünün 55’inci, Cemal Süreya’yı ölümünün 29’uncu yıl dönümünde rahmetle
andıklarına, yeni yılla birlikte Türkiye'de kitaba erişim zorlaşırken kurşuna
erişimin kolaylaştığına, nüfusundan fazla Suriyeli barındıran Kilis’te
polislere Arapça dil kursu açıldığına, Hükûmetten Suriyelilere harcanan para konusunda
net bir cevap beklediklerine ilişkin açıklaması
24.- Sakarya Milletvekili Muhammed Levent Bülbül’ün, Anayasa’nın 56’ncı
maddesinin üçüncü fıkrasının devletin sağlık konusundaki yükümlülüklerini
belirttiğine, zorlaşan yaşam şartlarının bireyleri ruhsal olarak zorladığına ve
ruh sağlığı yasasına ihtiyaç olduğuna, herkesin ulaşabileceği yaygın ve
nitelikli ruh sağlığı hizmetlerinin sağlanmasının önem arz ettiğine ilişkin
açıklaması
25.- Batman Milletvekili Mehmet Ruştu Tiryaki’nin, Paris’te 3 Kürt kadın
siyasetçinin öldürülmesiyle sonuçlanan suikastin aydınlatılamadığına ve bu
konunun araştırılması için verilen Meclis araştırması önergesinin İç Tüzük’ün
67’nci maddesine aykırı bulunarak iade edilmesinin düşündürücü olduğuna, AK
PARTİ grup toplantısının olduğu salı günleri Meclis koridorlarında yürümekte
güçlük çekildiğine ve her gün her ilde HDP’li üye ve yöneticilerin gözaltına
alındığına ilişkin açıklaması
26.- Sakarya Milletvekili Engin Özkoç’un, bütün kurumlar düzgün
çalışırsa Türkiye’nin güçlü ve başarılı olacağına, çiftçilerin büyük sıkıntı
yaşadığına, Ziraat Bankasının çiftçinin derdine çare olamadığına ama futbol
kulüplerinin borçlarının yapılandırılmasında görevlendirildiğine, Türk
futbolunda yaşanan sorunlara ilişkin açıklaması
27.- Çankırı Milletvekili Muhammet Emin Akbaşoğlu’nun, 7 Ocak Osmaniye
ilinin düşman işgalinden kurtuluşunun 97’nci yıl dönümü vesilesiyle şehitleri
rahmetle yâd ettiğine, Türkiye'nin emperyalistlerin her türlü oyununu tarihin
çöp sepetine atmaya muktedir bir ülke olduğuna ilişkin açıklaması
28.- İstanbul Milletvekili Mehmet Akif Hamzaçebi’nin, 9 Ocak Cemal
Süreya’yı ölümünün 29’uncu yıl dönümünde rahmetle, şükranla andığına ilişkin
açıklaması
29.- İstanbul Milletvekili Erkan Baş’ın, Türkiye işçi sınıfı başta olmak
üzere emeğiyle, alın teriyle yaşayan tüm yurttaşların yeni yılını kutladığına,
TOKİ ve İZBAN işçilerinin haklarının verilmesi gerektiğine, TBMM Başkanı
sıfatını taşıyan kişinin Anayasa hükümlerine aykırı bir eylem süreci içerisinde
olduğuna ve bu usulsüzlüğe izin verilmemesi gerektiğine ilişkin açıklaması
30.- Eskişehir Milletvekili Utku Çakırözer’in, Konya Milletvekili Orhan
Erdem’in CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
31.- Kocaeli Milletvekili Lütfü Türkkan’ın, Konya Milletvekili Orhan
Erdem’in CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
32.- Ordu Milletvekili Cemal Enginyurt’un, vergi borcu olan yerel
gazeteler Basın İlan Kurumundan aldığı ücretleri alamayacağı için genelgenin
değiştirilmesi konusunda Maliye Bakanına seslendiğine, Anadolu basınının sesi
kısılırsa Türkiye'nin sesinin kısılacağına ilişkin açıklaması
33.- Karaman Milletvekili İsmail Atakan Ünver’in, 10 Ocak Çalışan Gazeteciler
Günü’nü kutladığına, yükselen maliyet artışı nedeniyle Karaman’da günlük
gazetenin çıkmadığına, Anadolu’da basının kan ağladığına ve Hükûmetin bu duruma
çare bulması gerektiğine ilişkin açıklaması
34.- Kahramanmaraş Milletvekili İmran Kılıç’ın, Kahramanmaraş ilinde ve
ülkede ilime, bilime gereken önemin verildiğine ve Sütçü İmam Üniversitesine
gösterilen ilgiden dolayı herkese teşekkürlerini sunduğuna ilişkin açıklaması
35.- İstanbul Milletvekili İbrahim Özden Kaboğlu’nun, cüzdanı dolu
olanlar ile beyni güçlü olanların yurt dışına gittiğine ama burada
çürütülenlerin de olduğuna ilişkin açıklaması
36.- Konya Milletvekili Orhan Erdem’in, Kocaeli Milletvekili Lütfü
Türkkan’ın yaptığı açıklamasındaki bazı ifadelerine, Türkiye’nin bilimde,
teknolojide, savunmada belli bir yere geldiğine ve yapılması gerekenleri
yapacak iktidarın var olduğuna ilişkin açıklaması
37.- Çankırı Milletvekili Muhammet Emin Akbaşoğlu’nun, Bursa
Milletvekili İsmail Tatlıoğlu’nun 37 sıra sayılı Kanun Teklifi’nin birinci
bölümü üzerinde İYİ PARTİ Grubu adına yaptığı konuşmasındaki bazı ifadelerine
ilişkin açıklaması
38.- Batman Milletvekili Mehmet Ruştu Tiryaki’nin, hukuksal yollar
işliyor olsa, ilçe seçim kurullarına yapılan başvurularla sorunlar çözülüyor
olsa Türkiye Büyük Millet Meclisinin gündemini meşgul etmeyeceklerine ilişkin
açıklaması
39.- Ankara Milletvekili Filiz Kerestecioğlu Demir’in, Ankara HDP il
binası önünde basın açıklaması yaparken kendisinin ve Ağrı Milletvekili
Abdullah Koç’un polis tarafından portakal gazlı darp edildiklerine, Levent
Gök’ün Genel Kurula ara vererek konuyu Bakanlığa sormasına ve olayın
kınanmasını rica ettiğine ilişkin açıklaması
40.- Çankırı Milletvekili Muhammet Emin Akbaşoğlu’nun, Siirt
Milletvekili Meral Danış Beştaş’ın 37 sıra sayılı Kanun Teklifi’nin birinci
bölümü üzerinde HDP Grubu adına yaptığı konuşmasındaki bazı ifadelerine ve
Ankara Milletvekili Filiz Kerestecioğlu Demir’in dile getirdiği hususla ilgili
bilgi akışı olduğunda Genel Kurulu bilgilendireceklerine ilişkin açıklaması
41.- Sakarya Milletvekili Engin Özkoç’un, Ankara Milletvekili Filiz
Kerestecioğlu Demir’in maruz kaldığı tutum ve tavır emniyet güçleri tarafından
sergilendiyse gereğinin yapılması gerektiğine, konuşup uzlaşılarak daha güçlü
bir Türkiye'nin yaratılabileceğine ilişkin açıklaması
42.- Siirt Milletvekili Meral Danış Beştaş’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ve Siirt
Polisevi misafirhanesinde 1.963 kişinin seçmen olarak kaydedildiğine ve
Siirt’in toplamda kaç polis gücünün olduğunu öğrenmek istediğine ilişkin
açıklaması
43.- Ağrı Milletvekili Abdullah Koç’un, basın açıklaması yaparken polis
tarafından darbedilerek yerlerde sürüklenmesinin Meclise karşı yapılan bir
husus olduğuna ilişkin açıklaması
44.- Çankırı Milletvekili Muhammet Emin Akbaşoğlu’nun, Bursa
Milletvekili Erkan Aydın’ın 37 sıra sayılı Kanun Teklifi’nin 3’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
45.- Çankırı Milletvekili Muhammet Emin Akbaşoğlu’nun, Ağrı Milletvekili
Abdullah Koç’un 37 sıra sayılı Kanun Teklifi’nin 4’üncü maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
46.- Batman Milletvekili Mehmet Ruştu Tiryaki’nin, istifa müessesesinin
tartışmalı olduğunun söylenebileceğine ama Anayasa’nın Meclis Başkanının üyesi
bulunduğu siyasi partinin veya parti grubunun Meclis içinde veya dışındaki
faaliyetlerine katılamayacağını belirten emredici hükmünün bulunduğuna ve
Binali Yıldırım’ın da uymak zorunda olduğuna ilişkin açıklaması
47.- Kocaeli Milletvekili Lütfü Türkkan’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ve parti
taassubundan çıkılıp yasaya, Anayasa’ya uyulması gerektiğine ilişkin açıklaması
48.- Artvin Milletvekili Uğur Bayraktutan’ın, Anayasa’nın 67’nci
maddesinin seçimlerin hangi koşullarda yapılacağını düzenlediğine ve 94’üncü
maddesinin son fıkrasında görevi gereği hâller dışında Meclis Başkanı ve başkan
vekillerinin siyasi faaliyetlere katılamayacağının ifade edildiğine ilişkin
açıklaması
49.- Çankırı Milletvekili Muhammet Emin Akbaşoğlu’nun, Siyasi Parti
Kanunu’ndaki milletvekilleri için geçerli olan hükmün belediye başkanlıkları,
muhtarlıklar, il genel meclisi üyelikleri için de geçerli olduğuna ilişkin
açıklaması
50.- Denizli Milletvekili Cahit Özkan’ın, Balıkesir Milletvekili Fikret
Şahin’in 37 sıra sayılı Kanun Teklifi’nin 13’üncü maddesiyle ilgili önerge
üzerinde yaptığı konuşmasındaki bazı ifadelerine ve kalp kapakçığı, kalp pili
veya başka bir sağlık hizmetinden yararlanamama durumu söz konusu olduğunda
Sağlık Bakanlığına bildirilmesi hâlinde vatandaşın mağduriyetinin
giderileceğine ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- TBMM Başkanlığının, Avrupa Parlamentosu üyeleriyle temaslarda
bulunmak üzere Türkiye-AB Karma Parlamento Komisyonu (KPK) Başkanlık Divanı
üyeleri; Eş Başkan Kayseri Milletvekili İsmail Emrah Karayel, Eş Başkan
Yardımcıları İstanbul Milletvekili Sibel Özdemir ve İstanbul Milletvekili Cemal
Çetin’den müteşekkil heyetin Strazburg’a ziyaret gerçekleştirmesi hususuna
ilişkin tezkeresi (3/511)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun Kocaeli Milletvekili Lütfü Türkkan ve arkadaşları
tarafından, Türkiye’de tarım ve hayvancılığın hak ettiği seviyelere yükselmesi,
tarımsal üretimin sürdürülebilirliğinin sağlanması, başta çiftçilerimizin
tarımsal faaliyetlerinde kullandıkları araçlara aldıkları mazotun vergiden muaf
tutulması olmak üzere kırsalda tarım istihdamını arttırmayı hedefleyen ve
tarımsal kalkınmamıza destek verecek projelerin arttırılması, tarım ve
hayvancılıkla ilgili sürdürülebilir programların hazırlanması, tarımsal üretimi
arttıracak destek ve teşvikler ile tarımsal yatırım ve hibe desteklerini içeren
programların hazırlanması amacıyla , 9/1/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 9 Ocak 2019 Çarşamba günkü birleşiminde
yapılmasına ilişkin önerisi
2.- HDP Grubunun, Grup Başkan Vekili Mersin Milletvekili Fatma Kurtulan
tarafından, İşsizlik Fonu’nun amaç dışı kullanımının önlenmesi amacıyla
9/1/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 9 Ocak 2019
Çarşamba günkü birleşiminde yapılmasına ilişkin önerisi
3.- CHP Grubunun, Eskişehir Milletvekili Utku Çakırözer ve arkadaşları
tarafından, beyin göçünün nedenlerinin ve sonuçlarının araştırılması amacıyla
8/1/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 9 Ocak 2019 Çarşamba
günkü birleşiminde yapılmasına ilişkin önerisi

IX.- YAZILI SORULAR VE CEVAPLARI
1.- Denizli Milletvekili Yasin Öztürk'ün, Afşin Elbistan Linyitleri
İşletme Müdürlüğünün özelleştirilmesi sonrası personelin durumuna ilişkin
sorusu ve Enerji ve Tabii Kaynaklar Bakanı Fatih Dönmez’in cevabı (7/6620)
2.- İstanbul Milletvekili Mustafa Sezgin Tanrıkulu'nun, Çorum Hitit
Üniversitesinde liyakate aykırı atama yapıldığı iddialarına ilişkin
Cumhurbaşkanı Yardımcısı Fuat Oktay’a sorusu ve Milli Eğitim Bakanı Ziya
Selçuk’un cevabı (7/6742)
9 Ocak 2019 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Levent GÖK
KÂTİP ÜYELER: İshak GAZEL (Kütahya), Emine Sare AYDIN
YILMAZ (İstanbul)
-----0-----
BAŞKAN
– Türkiye Büyük Millet Meclisinin 43’üncü Birleşimini açıyorum.
Toplantı
yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, Genel Kurul
salonundaki uğultunun konuşmacıların insicamını bozduğuna ve milletvekillerini
bu konuda duyarlı olmaya davet ettiğine ilişkin konuşması
BAŞKAN
– Değerli milletvekilleri, gündeme geçmeden önce 3 sayın milletvekiline gündem
dışı söz vereceğim ancak salonda her zaman olduğu gibi bir uğultu var. 
Değerli
arkadaşlarım, konuşmacıları dinleyelim, onların konuşma üslubunu bozmayacak
şekilde arkadaşlarımızın konuşmaları dikkatlice dinlemelerini rica ediyorum.
Konuşmak isteyen arkadaşlarımıza kuliste bol bol yer var değerli arkadaşlarım,
orada çay da veriyorlar, kahve de veriyorlar ama bir uğultu duymak da
istemiyoruz değerli arkadaşlar, konuşmacılarımızın insicamı bozuluyor. Bunları
sürekli olarak tekrarlamak da istemiyorum ama ben bu konuşmayı yaparken dahi
arkadaşlarımızın konuşmalarına tanık olmaktan da büyük bir üzüntü duyuyorum ve
bu durumu hepimizin duygularına, hislerine havale ediyorum. 
Lütfen
arkadaşlar, sessiz olalım. 
Gündem
dışı ilk söz, biyoçeşitlilik ve biyokaçakçılık hakkında söz isteyen İzmir
Milletvekilimiz Hasan Kalyoncu’ya aittir.
Buyurun
Sayın Kalyoncu. (MHP sıralarından alkışlar) 
Süreniz
beş dakika.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Hasan Kalyoncu’nun, biyoçeşitliliğin korunmasına
ve biyokaçakçılıkla mücadeleye ilişkin gündem dışı konuşması
HASAN
KALYONCU (İzmir) – Sayın Başkan, değerli milletvekilleri; Genel Kurulu saygıyla
selamlıyorum. 
Biyokaçakçılıkla
mücadelede esas hedef, siyasi sınırlarımız içerisindeki millî varlığımız olan
bitki ve hayvanların tümünün veya bir parçasının ya da fosilinin yasa dışı
yollarla yurt dışına çıkarılmasının önlenmesidir. Tarım ve Orman Bakanlığı,
2013 yılında biyokaçakçılık üzerine 81 ilde başlattığı proje kapsamında
kaçakçılığın nerelere ulaştığını resmî olarak rakamlara yansıtmış ve bu vakalar
gazete, televizyon ve basına konu olmuş durumdadır. Bu konuyla ilgili camilerde
hutbelere konu olmuş biyokaçakçılık haberlerde geçmeye başlamış, kolluk
kuvvetlerine bilgi verilmiş, güvenlik güçlerimiz bilinçlendirilmiş ve konuya
müdahil olmuştur. Mücadele ülkemizde hâlen devam etmektedir. Bu mücadele
kapsamında aslında Tarım Bakanlığı, Millî Eğitim Bakanlığıyla iş birliğine
gidip okullarda da biyokaçakçılıkla ilgili gençlerimizi, öğrencilerimizi
bilinçlendirmelidir. Bu uygulamaların yerli araştırıcılara negatif etkileri de
olmuştur. Yerli araştırıcılar özellikle zaman ve bürokrasi açısından
zorlanmıştır fakat unutulmamalıdır ki yurt dışına bitki çıkışlarının muhtelif ayakları
vardır ve bunlardan birisi uluslararası ortak projelerdir. Gayet masumane
görünen ortaklaşa bilimsel çalışmalarla biyokaçakçılığın yapıldığı resmî
kayıtlara geçmiş durumdadır. Bu sebeple Tarım Bakanlığı, yerli araştırıcıların
da ancak izinle bitki toplayabilmesini ve yapılan çalışmaların bir nüshasının
ilgili Bakanlığa verilmesini şart koymuştur. 
Ülkemizde
tescilli çeşitlerin çoğu yabancı ülkelerden gelmektedir. Ülkemiz bitkisel
olarak önemli bir merkez olmasına rağmen, TAGEM, üniversiteler ve özel sektör
ıslah birimleri yeterince yeni çeşitler elde etmek için bu potansiyeli
kullanamamaktadırlar. Bu durumun çok iyi incelenmesi gerekir. Eğer bu biyolojik
potansiyeli kullanamazsak dışarı bağımlı ve gelecekte tohum üretemez hâle
geleceğiz.
Türkiye'deki
floristik çalışmalar 1700’lü yıllara dayanır. 1600’lü yıllardan sonra ülkemizde
botanikçiler yetişmeye başlamıştır fakat ülkemizde araştırma yapan bilim
adamlarına baktığımız zaman, İngiliz, Fransız, Hollandalı, İsviçreli ve Alman
menşeli olduklarını görüyoruz. Mesleklerine baktığımız zaman, bunların
çalıştıkları yerlere baktığımız zaman, çalıştıkları gruplara baktığımız zaman
çok farklı şeyler karşımıza çıkıyor. Bunlardan birisi, yine, biyokaçakçılığın
var olduğudur ve meslekleri hekim, eczacı, ziraatçı olanların bir kısmının
ajan, bir kısmının çiçekçi tüccar olduğuyla karşılaşıyoruz. 
Kaçırılan
canlılar ise tıbbi aromatik bitkiler, endüstri bitkileri, baharat ve süs amaçlı
bitkiler durumundadır. Bunun yanında Hopa engereği, bombus arıları, Kangal
köpekleri, yine bu kaçırılan organizmalar veya canlılar arasında sayılabilir. 
Yapılan
uluslararası projelerde, özellikle ülkemizdeki endemik hayvan ve bitkileri
proje kapsamında yurt dışına çıkararak, bunlardan yeni kültür bitkileri elde
etmek için gen aktarımı yaparak soğuğa, sıcağa, kuraklığa ve hastalıklara
dayanıklı türler elde ederek, bunları ülkemize tekrar yüksek fiyatlarla satarak
önemli ölçüde gelir elde etmektedirler. Aynı zamanda, kendi ekolojilerinde
yetişmeyen bitkilerde bulunan genleri izole ederek sahiplenmektedirler. Bunun
önüne geçmek için, ülkemizdeki yaklaşık 3 bin endemik bitkinin ve hayvanın DNA
bantlarının çıkarılarak genlerin ülkemiz adına tescillenmesi, uluslararası
yapılan projelerde üniversite, özel sektör ve TAGEM tarafından yapılan projelerin
uzmanlar tarafından çok iyi incelenmesi gerekmektedir. 
(Mikrofon
otomatik cihaz tarafından kapatıldı) 
BAŞKAN
– Sayın Kalyoncu, bir dakika ilave edelim. 
HASAN
KALYONCU (Devamla) – Biyokaçakçılıkla mücadele anlamında önemli katkı
sağlayacak olan, 26’ncı Dönemde Orman ve Su İşleri Bakanlığınca hazırlanan
Tabiatı ve Biyolojik Çeşitliliği Koruma Kanunu Tasarısı bakanlıklar arasındaki
bürokrasiye takılarak gündeme gelmemiştir fakat bu konu oldukça önemli olup bu
dönemde Tabiatı ve Biyolojik Çeşitliliği Koruma Kanunu ve biyokaçakçılıkla
ilgili kanunun bir an önce hazırlanarak yürürlüğe girmesi gerekmektedir. Bunu
sayın milletvekillerine özellikle söylüyorum. Türkiye’nin önünde en önemli
konulardan birisi çünkü biyokaçakçılık ve biyoçeşitliliğin devamında biyolojik
savaşa doğru giden bir durum söz konusu. 
Genel
Kurulu saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Kalyoncu.
Gündem
dışı ikinci söz, 7 Ocak Osmaniye’nin düşman işgalinden kurtuluşunun 97’nci yıl
dönümü münasebetiyle söz isteyen Osmaniye Milletvekilimiz Sayın Baha Ünlü’ye
aittir.
Buyurun
Sayın Ünlü. (CHP sıralarından alkışlar)
Süreniz
beş dakika. 
2.- Osmaniye Milletvekili Baha Ünlü’nün, 7 Ocak Osmaniye ilinin düşman
işgalinden kurtuluşunun 97’nci yıl dönümüne ilişkin gündem dışı konuşması
BAHA
ÜNLÜ (Osmaniye) – Sayın Başkan, değerli milletvekilleri; 7 Ocak Osmaniye’nin
düşman işgalinden kurtuluşunun 97’nci yıl dönümü sebebiyle gündem dışı söz
almış bulunuyorum. Bu vesileyle Genel Kurulu selamlıyor, ekran başında bizleri
izleyen tüm Osmaniyeli hemşehrilerimizin 7 Ocak kurtuluş bayramını onurla,
mutlulukla, ayrıca cumhuriyeti ve onun tüm kazanımlarını koruma kararlılığımla,
en içten duygularla kutluyorum. 
7
Ocak, Osmaniye’deki Kuvayımilliye’nin yürekli insanlarından oluşan çok değerli
ecdadımızın teslimiyetçi ve tutsak yaşamın tüm aşamalarını hayatını ortaya
koyarak reddettiği ve bağımsızlık destanının yazıldığı tarihtir. 30 Ekim 1918
Mondros Mütarekesi’nden sonra Anadolu işgal edilmiş, Kahramanmaraş, Gaziantep
ve Şanlıurfa önce İngilizlerin, ardından Fransızların kontrolüne girmişti.
Fransızlar daha sonra Mersin, Adana, Hatay ve Osmaniye’yi de işgal ederek genç,
yaşlı, kadın, erkek demeden masum vatandaşlarımızı katletmiştir. Osmaniyeli
hemşehrilerim yoksulluğun ve çaresizliğin bütün acılarını yaşarken emperyal
güçlerin işgalci ve yayılmacı emellerine karşı bedenini siper ederek birçok
evladını şehit vermiş ancak bu toprakların vazgeçilmezliğini bütün dünyaya
göstermiştir. 
Bugün,
atalarımızın bizlere vatan toprağı olarak bıraktığı bu güzide köşenin
kalkınmışlık seviyesini yükseklere taşımak, hakça paylaşımı bütün yaşam
alanlarına yaymak, demokratik, laik, çağdaş hukuk kurallarıyla temeli atılmış
cumhuriyetimizi yaşatmak vazgeçilmez duruşumuz olmaya devam edecektir. 
Bütün
vatan sathında olduğu gibi, Kurtuluş Savaşı sürecinde eşsiz bir rol oynayan
Sivas Kongresi’nde alınan “Millî sınırlar içinde vatan bölünmez bir bütündür,
parçalanamaz. Kuvayımilliye’yi tek kuvvet tanımak, millî iradeyi hâkim kılmak
esastır. Manda ve himaye kabul edilemez.” kararları Osmaniye’miz için de büyük
bir kararlılığın oluşmasında önemli bir yer tutmuştur. Gazi Mustafa Kemal
Atatürk’ün veciz ifadesinde “Milletin bağımsızlığını yine milletin azim ve
kararı kurtaracaktır.” inancından büyük bir ilham alan Osmaniyeli atalarımız,
genciyle, yaşlısıyla Rahime Hatun’uyla, Kadir Çavuş’uyla amansız bir vatan
savunmasına geçmiş, kurtuluş mücadelesini başarıyla tamamlamıştır. 
Değerli
milletvekilleri, Ulu Önder Gazi Mustafa Kemal Atatürk, 16 Ocak 1925 Cuma günü
Osmaniye’mize gelmiş ve halkın coşkulu tezahüratları arasında şehre girmiştir.
Önce Hükûmet Konağı’nı, daha sonra belediye dairesini ziyaret ederek anı
defterine “Osmaniye kasabasını ve buranın halkını ziyaret edebildiğimden dolayı
çok memnun oldum. Halkın gösterdiği kalbî ve samimi tezahürattan fevkalade
mütehassizim. Bu güzel kalpli mert insanlar arasında daha ziyade kalmak saadeti
için de ayrıca bir fırsat arayacağım.” yazarak Osmaniye’mizin güzelliklerinden
ve Osmaniye halkının mertliğinden ve misafirperverliğinden bahsetmiştir. 
Şehitler
diyarı olarak da anılan Osmaniye’mizin düşman işgalinden kurtuluşunun 97’nci
yıl dönümünü kutlarken, başta Gazi Mustafa Kemal Atatürk olmak üzere, bütün
şehitlerimizi rahmetle anıyor, aziz hatıraları önünde minnet ve şükran
duygularımla bir kere daha eğiliyor, Gazi Meclisimizin 1’inci Dönemden
başlayarak bugüne kadar bu kutsal çatı altında görev yapan bütün üyelerini
içten duygularla selamlıyorum. 
Saygılarımla.
(CHP sıralarından alkışlar) 
BAŞKAN
– Teşekkürler Sayın Ünlü. 
Gündem
dışı üçüncü söz, aynı konuda söz isteyen Osmaniye Milletvekilimiz Sayın İsmail
Kaya’ya aittir. 
Buyurun
Sayın Kaya. (AK PARTİ sıralarından alkışlar) 
Süreniz
beş dakika. 
3.- Osmaniye Milletvekili İsmail Kaya’nın, 7 Ocak Osmaniye ilinin düşman
işgalinden kurtuluşunun 97’nci yıl dönümüne ilişkin gündem dışı konuşması
İSMAİL
KAYA (Osmaniye) – Sayın Başkan, değerli milletvekilleri; 7 Ocak Osmaniye’nin
kurtuluşunun 97’nci yıl dönümü üzerine gündem dışı söz almış bulunmaktayım. Bu
vesileyle Genel Kurulu ve ekranları başında bizleri izleyen aziz milletimizi
saygıyla selamlıyorum. 
Değerli
milletvekilleri, Osmaniye’nin düşman işgalinden kurtuluşunun 97’nci yıl
dönümünü 7 Ocak Pazartesi günü protokol üyelerimiz ve çok değerli Osmaniyeli
hemşehrilerimizle birlikte Osmaniye’de büyük bir coşku ve gururla kutladık. Bu
kutlamalarla göstermiş olduğumuz birlik ve beraberliğimiz, ülkemizin bekası ve
dünyaya verilen mesaj açısından çok büyük önem arz etmektedir. 
Kahraman
ecdadımız, yokluk ve kıtlık içerisinde, işgalci güçlere karşı, yaşlısı, genci,
kadını ve erkeği birbirlerine kenetlenerek savunma ve direnişlerini
sürdürmüşlerdir. Aziz Türk milleti dünyaya şunu kanıtlamıştır: Türk milleti en
güç koşullarda bile yurdunu müdafaa eder ve savunur. Türk milleti asildir,
boyunduruk altına canı pahasına dahi olsa asla girmez. Geçmişte İstiklal
Savaşı’mız, yakın tarihimizde ise 15 Temmuz hain darbe girişiminde olduğu gibi,
geçmişten almış olduğumuz düstur, manevi güçle ülkemize karşı takınılan haince
tutumlar, devletimizi bölmeye ve parçalamaya yönelik yapılan kalleş planlar
karşısında aziz milletimiz gereken dersi vermiştir, bundan sonra da vermeye
devam edecektir. 
Değerli
milletvekilleri, tarihimize baktığımızda, 30 Ekim 1918 Mondros Mütarekesi’nin
hemen akabinde Haçlı ruhuyla Anadolu bilfiil işgal edilmiştir. Bölgemiz
Kahramanmaraş, Gaziantep, Şanlıurfa illeri önce İngilizlerin, ardından da
Fransızların himayesi altına girmiştir. Fransızlar daha sonra Mersin, Adana,
Hatay ve Osmaniye’yi de işgal etmişlerdir. Kurtuluş Savaşı’ndaki destansı
mücadelemizle nasıl ki Antep “gazi”, Maraş “kahraman”, Urfa da “şanlı” unvanını
hak ettiyse Osmaniye’miz de yiğit insanlarıyla aziz milletimizin gönlünde
“Yiğit Osmaniye” unvanını hak etmiştir. 
Güney
Cephesi olarak bilinen Çukurova’daki kurtuluş ve bağımsızlık mücadelesi birçok
kahramanlık destanlarıyla doludur. Osmaniye’mizin bir merkez olarak içinde yer
aldığı bağımsızlık mücadelesi, Gaziantep ve Kahramanmaraş’ın kurtuluşuna da
vesile olmuş büyük zaferler manzumesidir. Rahime Hatun Onbaşı’dan Palalı
Süleyman’a nice Osmaniyeli vatan evladı, bu topraklarda vatanın bağımsızlığı ve
özgürlüğü için şehit olmuş, nicesi de gazilik makamına ulaşmıştır. Bu uğurda
ecdadımız Osmaniye’yi vatan yaptılar, Osmaniye’yi “Yiğit Osmaniye” yaptılar.
Şehitlerimizin kanlarıyla rengini bulan ay yıldızlı bayrağımız vatanımızın en
güzel köşelerinden biri olan Osmaniye’mizde gurur ve onurla dalgalanmaktadır. 
Anadolu’yu
yurt edindiğimiz 1071 Malazgirt Zaferi’nden beri ülkemiz üzerinde emelleri olan
dış güçlerin, bizi bu coğrafyadan silip atma arzusuyla yanıp tutuşanların yine
bugünlerde de boş durmadıklarını hepimiz çok net bir şekilde görüyoruz. Hemen
yanı başımızda Suriye ve Irak başta olmak üzere Filistin ve Myanmar gibi birçok
Müslüman ülkede çıkarılan kargaşa, akıtılan gözyaşı ve kanın senaryosunu
hazırlayan şer güçler ve onların taşeronları, ülkemizin birliğini, dirliğini ve
beraberliğini bozmaya yönelik faaliyetlerine devam etmektedirler. Sözde çeşitli
bahaneler üreterek ülkemizi hedef alan dış güçler dünkü yenilgilerini asla
unutmasınlar. Biz de ecdadımızın vatan sevgisini ve bu uğurda gösterdikleri
kahramanlıkları asla unutmayacağız ve unutturmayacağız. Bin yıllık
kardeşliğimizi bozmaya çalışanlara, özellikle, 15 Temmuz hain darbe girişiminde
olduğu gibi, milletimizin aynı ruhla, tek bir yumruk olarak cevap
vereceğimizden hiç kimsenin asla şüphesi olmasın. Konu vatansa gerisi
teferruattır diyerek bu mukaddes günde bizlere vatan toprağında, bayrağımızın
altında hür bir şekilde yaşama imkânını sağlayan ve bu uğurda canlarını hiçe
sayan ecdadımızın aziz hatıraları önünde saygıyla eğiliyorum.
Bu
vesileyle, Osmaniye’mizin düşman işgalinden kurtuluşunun 97’nci yıl dönümünü
bir kez daha kutlayarak tüm şehitlerimizi ve gazilerimizi rahmet, minnet ve
şükranla anıyor, Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkürler Sayın Kaya.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, 7 Ocak Osmaniye
ilinin düşman işgalinden kurtuluşunun 97’nci yıl dönümününü tekraren
kutladığına ilişkin konuşması
BAŞKAN
– Biz de bir kez daha Osmaniye’mizin kurtuluş yıldönümü münasebetiyle sevgili
Osmaniyeli hemşehrilerimizin her birini sevgiyle saygıyla selamlıyoruz,
kurtuluş yıl dönümünüz kutlu olsun diyoruz.
Değerli
milletvekilleri, şimdi, sisteme giren milletvekillerimize yerlerinden birer
dakika söz vereceğim. Bu sözlerin ardından sayın grup başkan vekillerinin söz
taleplerini de karşılayacağım. 
Sayın
Taşkın…
V.- AÇIKLAMALAR
1.- Mersin Milletvekili Ali Cumhur Taşkın’ın, 2018 yılının ihracatta
rekorlar yılı olduğuna ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
2018
yılı ihracatta rekorlar yılı oldu. Yıllık ihracatımızda yüzde 7,1 artışla 168,1
milyar dolarla cumhuriyet tarihi rekoru kırıldı. 2018 yılında ithalatımız ise
geçen yıla göre yüzde 4,6 düşüşle 223,1 milyar dolar oldu. Böylece
ihracatımızın ithalatımızı karşılama oranı 2018 yılında bir önceki yıla göre
8,2 puan artışla yüzde 75,3 olarak gerçekleşmiştir. 
Türkiye
ekonomisi üretime ve ihracata dayalı sağlıklı büyümesine devam ediyor. Ağustos
ayında başlayan kur, faiz, enflasyon saldırısı ekonomimizin güçlü yapısı ve
alınan tedbirlerle kısa sürede bertaraf edildi. Hamdolsun AK PARTİ iktidarı
olarak ihracatımızı tarihimizin en yüksek seviyesine çıkarmayı, cari açığımızı
da son dönemin en alt düzeyine indirmeyi başardık diyor, Genel Kurulu saygıyla
selamlıyorum.
BAŞKAN
– Sayın Budak…
2.- Antalya Milletvekili Çetin Osman Budak’ın, kredi kartı borçlarının
yeniden yapılandırılmasında faizlerin silinmesi ve yapılandırmanın en az iki
yıla yayılması gerektiğine ilişkin açıklaması
ÇETİN
OSMAN BUDAK (Antalya) – Teşekkürler Sayın Başkanım.
İktidar
kredi kartı borçlarının Ziraat Bankası tarafından yeniden yapılandırılmasına
ilişkin açıklamasıyla ekonomik krizin başından beri ortaya koyduğu popülist
uygulamalarına bir yenisini daha eklemiştir. On altı yıllık AKP iktidarı
döneminde hane halkının bankalara borçları 6,8 milyar liradan 506 milyar liraya
çıkmıştır. Vatandaşın kredi kartı borcu ise 4 milyar liradan 103 milyar liraya
yükselmiştir. Rakamlardan açıkça görüldüğü gibi iktidar vatandaşı üretmeden
tüketime yönlendirmiş ve borçlandırmıştır. Bu dönemde üretim ise tamamıyla
ihmal edilmiş, sürekli yüksek cari açık verilerek bugünkü krize ortam
hazırlanmıştır. Hayatta hiçbir şekilde yoksulluk görmemiş Maliye ve Hazine
Bakanı olan damadın sürekli vurguladığı gibi giderilmeye çalışılan
dengesizlikler yani kriz, bu iktidarın eseridir. Kart borçlarının bu koşullarla
yeniden yapılandırılması vatandaşa herhangi bir çıkış kapısı yaratmamaktadır
çünkü vatandaşın giderleri artarken geliri artmıyor, fiyat artışları karşısında
günden güne erime devam ediyor. İktidar vatandaşın sorununa çözüm getirmek
istiyorsa yeniden yapılandırmada faizlerin silinmesi ve yapılandırmanın en az
iki yıla yayılması doğru olacaktır.
Teşekkür
ederim.
BAŞKAN
– Sayın Topal…
3.- Hatay Milletvekili Serkan Topal’ın, Hatay ili Arsuz ilçesine hastane
yapmak için daha kaç kişinin ölmesi gerektiğini ve bugüne kadar kaç vatandaşın
yaşamını yitirdiğini, Arsuz ilçesine neden hastane yapılmadığını öğrenmek
istediğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Hatay
ilimizin aynı zamanda bir turizm kenti olan Arsuz ilçesinde hâlâ bir devlet
hastanesi yok. Birçok defa dile getirmemize rağmen iktidar bir türlü Arsuz
halkının bu haklı talebini yerine getirmiyor. Daha kısa bir süre önce trafik
kazası geçiren 15-16 yaşlarındaki Eren Tultak ve Kamil Ekenel adlı gençlerimiz
kan kaybından hayata veda ettiler. Tekrar Allah’tan rahmet diliyorum. Şimdi,
arkadaşlarını kan kaybından yitiren liseli öğrencilerimiz “Arsuz’a hastane
istiyoruz” adıyla anlamlı bir imza kampanyası yürütüyorlar. Biz destek oluyoruz
onlara. Buradan Hükûmete soruyorum: Arsuz’a hastane yapmak için daha ne kadar
insanımızın ölmesi gerekiyor? Tüm Arsuz halkının talebi olan hastane neden
yapılmıyor? Arsuz’da hastane olmayışından kaynaklı kaç vatandaşımızın yaşamını
yitirdiğini biliyor musunuz?
Hatay’ın
AK PARTİ’li sayın milletvekilleri, Sayın Meclis Başkanı ve Sayın Meclis Başkan
Vekili; Arsuzlular sizden açıklama ve hastane bekliyor.
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Levent Gök’ün, iktidar partisinin
Hatay ili Arsuz ilçesinin hastane sorununa eğilmesi gerektiğine ilişkin
konuşması
BAŞKAN
– Peki. İktidar partisi Arsuz’un bu hastane ihtiyacını bir baksın, nedir durum
değerli arkadaşlar.
Sayın
Kıvırcık...
V.- AÇIKLAMALAR (Devam)
4.- Manisa Milletvekili Semra Kaplan Kıvırcık’ın, Manisa’nın ülkenin
kalkınmasına katkı sağlayan tarım ve sanayi kenti olduğuna, yatırımcıların her
zaman yanında olan Cumhurbaşkanına ve Hükûmete teşekkür ettiğine ilişkin
açıklaması
SEMRA
KAPLAN KIVIRCIK (Manisa) – Teşekkürler Sayın Başkan.
Şehzadeler
şehri Manisa’mız, ülkemizin kalkınmasına ve gelişmesine katkı sağlayan başarılı
bir tarım ve sanayi kentidir. Manisa’mızda Türkiye’nin ilk 500 büyük sanayi
kuruluşu sıralamasında 19, ikinci 500 büyük sanayi kuruluşu sıralamasında 14
firma mevcut. 5 Ocak tarihinde Cumhurbaşkanımız Sayın Recep Tayyip Erdoğan’ın
teşrifleriyle 2 dev fabrikamızın daha açılışını gerçekleştirdik. Dünya
standartlarında, Endüstri 4.0’a uygun bir şekilde tasarlanan, 246 milyon
liralık yatırımla kurulan Tirsan Kardan AŞ’nin ve tüm dünyada ilk kez yalın
üretime ve dijital dönüşüme göre dizayn edilen, 105 milyon dolar yatırımla
kurulan dünyanın lider gıda ve içecek şirketlerinden PepsiCo’nun açılışlarını
gerçekleştirdik. Güçlü bir Manisa, güçlü bir Türkiye için yatırımcılarımızın
her zaman yanında olan Hükûmetimize ve Sayın Cumhurbaşkanımıza Manisa’mız adına
teşekkür ediyorum.
BAŞKAN
– Sayın Kırcalı...
5.- Samsun Milletvekili Orhan Kırcalı’nın, 8 Ocak Yaşar Doğu’yu
vefatının 58’inci yıl dönümünde rahmetle andığına ilişkin açıklaması
ORHAN
KIRCALI (Samsun) – Teşekkür ederim Sayın Başkanım.
Elde
ettiği başarıları ve karşılık beklemeden güreş sporumuza yaptığı katkılarından
dolayı “Türk güreşinin babası” olarak anılan Samsunlu hemşehrimiz Yaşar Doğu,
uluslararası müsabakalarda önüne kim gelirse gelsin birkaç dakika içerisinde
tuş ederek “Türk gibi kuvvetli.” sözünü zirveye taşımıştır. Kariyerinde bir
olimpiyat, bir dünya ve üç Avrupa şampiyonluğu bulunan Yaşar Doğu sporculuk
hayatından sonra da minderden kopmayarak Türk güreşine antrenör olarak hizmet
etmeyi sürdürmüştür. Köy köy dolaşıp yetenekli gençleri keşfeden Yaşar Doğu
öğrencileri için hiçbir fedakârlıktan kaçınmamıştır. Gençliğimize örnek olmuş
dünya ve olimpiyat şampiyonu, millî güreşçi, güreşin duayeni, efsane
güreşçimiz, hemşehrimiz Yaşar Doğu’yu vefatının 58’inci yılında rahmet ve
saygıyla anıyorum. 
BAŞKAN
– Sayın Adıgüzel…
6.- Ordu Milletvekili Mustafa Adıgüzel’in, iktidarın futbol kulüplerine
kredi açmak için Ziraat Bankasını kullanmasını doğru bulmadığına ilişkin
açıklaması
MUSTAFA
ADIGÜZEL (Ordu) – Teşekkür ederim Sayın Başkan. 
İktidar
kamu kaynaklarını üretimden, istihdamdan, hizmetten, emekten yana değil,
yandaşa ve boşa çarçur etmeye devam ediyor. En son Ziraat Bankası Doğan
Medyanın satışında kullanıldığı gibi şimdi de spor kulüplerinin borçları için
kullanılmaya kalkıyor. Ziraat Bankası çiftçiye, üreticiye icra gönderirken spor
kulüplerine para göndermeye kalkıyor. 
Binlerce
sağlık çalışanı var özel hastanelerde. 550 tane özel sağlık kurumu var, 500 bin
kişiyi istihdam ediyor. Bunlar zor durumda. En azından Ziraat Bankası başka
işlerle uğraşacağına mesela bunların üç ay sonra olan ödemelerini günü gününe
yapıp ya da onlara düşük faizli kredi verip bu sektörü rahatlatabilir. En
azından bu sektör bu faizle birlikte bu kredileri geri ödeyebilir, bunlar rahatlayabilir.
Çiftçiden, üretimden ve hizmetten yana bir duruş sergilenmesini tavsiye ederim.

(Mikrofon
otomatik cihaz tarafından kapatıldı)
BAŞKAN
– Sayın Şeker…
7.- Kocaeli Milletvekili İlyas Şeker’in, AK PARTİ iktidarının en büyük
özelliğinin bütçe disiplininden taviz vermeden sosyal devlet olmanın gereğini
yerine getirmek olduğuna ilişkin açıklaması
İLYAS
ŞEKER (Kocaeli) – Teşekkür ediyorum. 
Sayın
Başkan, değerli milletvekilleri; on altı yıllık AK PARTİ iktidarının en büyük
özelliği bütçe disiplininden taviz vermeden sosyal devlet olmanın gereğini
yerine getirmesidir. Hükûmetlerimiz ekonomik büyüme sayesinde elde ettiği refah
artışını her sosyal kesime paylaştırmaktadır. 2002 yılında bütçeden sosyal
harcamalar için 1,3 pay ayrılmışken insanı merkeze alan 2019 yılı bütçesinde bu
oran 6,5’e çıkarılmıştır. Sosyal yardımlara ayrılan bu paylarla reform
niteliğinde birçok yeni uygulama hayata geçirildi ve geçirilmeye devam ediyor.
İhtiyaç sahibi vatandaşlarımızın elektrik faturalarının karşılanmasından kredi
kartı borçlarını ödemekte güçlük çekene kredi teminine ve sigorta primlerinin
desteğine kadar birçok alanda bunlar yapılmaktadır. 
Milletimize
bu müjdeleri veren Sayın Cumhurbaşkanımız Recep Tayyip Erdoğan’a teşekkür
ediyor, Genel Kurulu saygıyla selamlıyorum.
BAŞKAN
- Sayın Köksal…
8.- Afyonkarahisar Milletvekili Burcu Köksal’ın, 6000 sayılı Kanun’la
mağdur edilen uzman erbaşların mağduriyetinin niçin giderilmediğini, askerî
öğrencilere FETÖ’cü damgası vurulmasının hakka, hukuka uygun olup olmadığını,
ilişikleri kesilen 12’nci Dönem Kara Kuvvetleri Komutanlığı astsubay
kursiyerlerine niçin mezun olma hakkı verilmediğini öğrenmek istediğine ilişkin
açıklaması 
BURCU
KÖKSAL (Afyonkarahisar) - Teşekkürler Sayın Başkan.
Sayın
Başkan, 6000 sayılı Kanun’la 45 yaşında memur emeklisi edilen uzman erbaşlara
uzman erbaş kimliği ve özlük hakları verilmeyerek mağdur edilmiştir. Bu
mağduriyet niçin hâlâ giderilmemektedir?
Yine,
669 sayılı KHK’yle, askerî öğrenciler güvenlik soruşturmasından dahi
geçirilmeden hakları ellerinden alınmıştır. Bu öğrencilerin, masum oldukları
hâlde, güvenlik soruşturması yapılmadığı için FETÖ’cü damgası vurularak âdeta
hayatları karartılmıştır. Bu şekilde insanlara FETÖ’cü damgası vurmak hakka,
hukuka, vicdana ve hakkaniyete sığmakta mıdır? 
Yine,
12’nci Dönem Kara Kuvvetleri astsubay kursiyerleri, 26 Ağustos 2016 tarihi
itibarıyla idari izne çıkarılmışlardır. 960 kişi olan bu kursiyerlerin iki ay
kadar sonra 675 sayılı KHK’yle ilişikleri kesilmiştir. Bunların içerisinde
sadece 1 kişi Kuzey Kıbrıs Türk Cumhuriyeti vatandaşı olan kadın kursiyere
mezun olma hakkı verilirken 959 Türkiye Cumhuriyeti vatandaşına niçin mezun
olma hakkı verilmemiştir? 
BAŞKAN
- Sayın Özer…
9.- Antalya Milletvekili Aydın Özer’in, Ziraat Bankasının futbol
kulüplerinin borçlarını yapılandıran uygulamasının anlaşılır olmadığına ilişkin
açıklaması
AYDIN
ÖZER (Antalya) - Teşekkürler Sayın Başkan.
Anadolu’da
bir söz vardır “Köy yanar, deli kız taranır.” derler. Futbol kulüplerinin
borçlarını yapılandıran ama çiftçinin borcunu umursamayan Ziraat Bankasının son
uygulaması da üreticilerimizi çileden çıkartacak cinsten. Banka, sübvansiyonlu
işletme ve tesis kredileri için çiftçiden yapı ruhsatı ve yapı kullanım izin
belgesi talep ediyor. Tarımsal yatırım kredileri için düne kadar istenmeyen bu
belgenin düzenleme ve maliyetleri 30 ile 40 bin lira arasında tutuyor ama
çiftçimiz bu parayı ödeyebilecek durumda değil. 2 milyon çiftçimiz, 100
milyarlık borcun altında eziliyor. Ekip biçmeye devam edebilmesi için düşük
faizli krediye ihtiyacı var. Oysa Ziraat Bankası, yüz iki yıl önce çıkan
yasayla, çiftçilere kolaylık sağlamak ve tarımın gelişmesine yardımcı olmak
için kurulmuştu. O tarihte bile çiftçi düşünülmüş, tarıma yatırım yapılmışken
bugün tarıma niye darbe vuruluyor; anlaşılır gibi değil. 
Teşekkür
ederim. 
BAŞKAN
- Sayın Kılıç...
10.- Kahramanmaraş Milletvekili İmran Kılıç’ın, İran Hükümdarı
Nuşirevan’ın adaletine ilişkin açıklaması
İMRAN
KILIÇ (Kahramanmaraş) - Teşekkür ederim Sayın Başkanım.
Adaletiyle
ün yapmış Hükümdar Nuşirevan’a bir av yerinde kebap ikram edilecekti fakat tuz
olmadığından, adamlarından birini yakındaki bir köye göndermek gerekti. Fakat
Nuşirevan, gidecek olan adama “Tuzu parayla al ki köyden tuz almak hükûmetçe
bir âdet hâline gelmesin.” diye tembih etti. Yanındakiler “Bir parça tuzdan ne
çıkar?” deyince Nuşirevan “Zulüm aslında cihanda az imiş fakat her gelen, onu
bir parça daha artırarak bugünkü dereceyi buldurmuştur.” karşılığını vermiş ve
“Hükümdar, halkın bir elmasını karşılıksız alırsa onun adamları tüm ağaçların
kökünü söker. Hükümdar, halkın bir yumurtasını karşılıksız alırsa onun adamları
tüm tavukları şişe vurur.” demiştir. “Önlenmezse bir kıvılcım bir orman yakar.”
denmiştir. 
BAŞKAN
– Sayın Gündoğdu…
11.- Kırklareli Milletvekili Vecdi Gündoğdu’nun, milletin vergileriyle
kurulmuş bir bankanın kaynaklarının futbol kulüpleri için seferber edilmesini
ekonomik olarak nasıl açıkladığını Hazine ve Maliye Bakanından öğrenmek
istediğine ilişkin açıklaması
VECDİ
GÜNDOĞDU (Kırklareli) – Teşekkür ediyorum Sayın Başkan.
Hazine
ve Maliye Bakanından öğrenmek istiyorum: Tarlasını ekemeyen, ektiğini
biçemeyen, biçtiğini satamayan, sattığında para kazanamayan, zarar eden
üreticimiz, çiftçilerimiz perişan hâldeyken, esnaf kan ağlarken, milletin
kaynaklarıyla kurulmuş ve yaşayan, çiftçinin bankası Ziraat Bankasından, önce
yandaş medya patronu yaratmak için, sonra yandaş müteahhitleri kurtarmak için,
şimdi de futbol kulüplerini kurtarmak için milyonlarca lira kaynak aktarılması
hangi ekonomik gerekçeyle, hangi vicdanla, hangi adaletle, hangi kalkınmayla
açıklanabilir? Milletin vergileriyle kurulmuş bir bankanın kaynaklarının bu
ülkenin vefakâr üreticisinden, köylüsünden, çiftçisinden, esnafından
esirgenerek üç beş yandaş patron için, yanlış yönetilen futbol kulüpleri için
seferber edilmesini ekonomik olarak nasıl açıklıyorsunuz?
BAŞKAN
– Sayın Arslan…
12.- Denizli Milletvekili Kazım Arslan’ın, Anayasa’nın Meclis Başkanı
için düzenleme yapan 94’üncü maddesini yok mu saydığını, Cumhurbaşkanının
“İstifanıza gerek yok.” demesine istinaden mi istifa etmediğini, İstanbul
Büyükşehir Belediye Başkanlığını kazanmak için Meclis Başkanlığına çok mu
ihtiyaç duyduğunu Binali Yıldırım’dan öğrenmek istediğine ilişkin açıklaması
KAZIM
ARSLAN (Denizli) – Meclis Başkanı Binali Yıldırım’a soruyorum: 24 Haziran 2018
genel seçimlerinden sonra Mecliste yapılan oylama sonucu Meclis Başkanı
seçildiniz. Şimdi ise, Meclis Başkanlığından istifa etmeden İstanbul Büyükşehir
Belediye Başkan adayı olarak seçim kampanyasını sürdürüyorsunuz. Öncelikle şunu
belirtmek isterim ki: Anayasa’nın 94’üncü maddesine göre, Meclis Başkanı
seçildikten sonra tarafsız olarak Başkanlık görevini sürdürmeniz, bütün
partilere eşit mesafede olmanız gerektiği, hiçbir siyasi faaliyette
bulunamayacağınız açık ve kesin olarak yazılı olmasına rağmen istifa
etmemenizin sebebi nedir? Anayasa’mızın, Meclis Başkanı için düzenleme yapan
94’üncü maddesini yok mu sayıyorsunuz? Cumhurbaşkanı “İstifanıza gerek yok.”
dediği için mi istifa etmiyorsunuz? Başta Cumhurbaşkanı olmak üzere,
Anayasa’mızı askıya mı aldınız? İstanbul Büyükşehir Belediye Başkanlığını
kazanmak için Meclis Başkanlığına çok mu ihtiyaç duyuyorsunuz?
Teşekkür
ederim.
BAŞKAN
– Sayın Örs…
13.- Trabzon Milletvekili Hüseyin Örs’ün, Trabzon ili Köprübaşı ilçesi
Çifteköprü Mahallesi sakinlerinin mağduriyetine ilişkin açıklaması
HÜSEYİN
ÖRS (Trabzon) – Teşekkür ederim Sayın Başkanım.
Trabzon’un
Köprübaşı ilçesi Çifteköprü Mahallesi’nde yaşayan vatandaşlarımız tarafından
bana iletilen bir problemi dile getirmek için söz aldım. 
Trabzon’un
Köprübaşı ilçesi Çifteköprü Mahallesi’nde yaklaşık 50 dönümlük bir alan heyelan
nedeniyle kaymaktadır ve bu arazinin hemen yukarısında 15 haneli yerleşim alanı
toprak kaymasından dolayı tehdit altındadır. Bundan birkaç gün önce mahallenin
bağlantı yolu da kullanılmaz hâle gelmiştir. Mahalle sakinleri tarafından
yetkili mercilere yapılan başvurulardan bir cevap alınamadığı bana
iletilmiştir. Trabzon Köprübaşı ilçesi Çifteköprü Mahallesi sakinlerinin
mağduriyetlerinin giderilmesi noktasında vatandaşlarımızın istediğini yüce
Meclisimizin takdirlerine arz ediyorum.
Söz
verdiğiniz için teşekkür ederim Sayın Başkanım.
BAŞKAN
– Sayın Özdemir…
14.- İstanbul Milletvekili Sibel Özdemir’in, “Türkiye'de bağımsız ve
tarafsız yargı vardır.” söylemi ile eylemi arasında büyük farklılıklar
olduğuna, İngiltere’nin The Economist dergisinin 2018 yılı Demokrasi Endeksi
Raporu’nda Türkiye’nin 10 sıra gerilediğine, toplumsal şiddet, istismar
olaylarına her geçen gün bir yenisinin eklendiğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
“Türkiye'de
bağımsız ve tarafsız yargı vardır.” söylem ve eylemi arasında büyük
farklılıklar vardır. Son dönemde şahit olduğumuz birçok somut olayda bunu
açıkça görüyoruz. Daha iki gün önce haksız hukuksuz yere tutuklu bulunan parti
meclisi üyemiz Eren Erdem’in duruşmasına bakan mahkeme heyeti öğle saati
tahliye kararı verirken gece toplanan başka bir mahkeme heyeti tutukluluğunun
devamına karar verdi. Zaten tartışmalı olan yargıya güvenin tekrar zedelenmesi
ve talimatla karar veren yargı imajı maalesef her geçen gün perçinleniyor. Son
yayınlanan Economist dergisinin Demokrasi Endeksi 2018 Raporu’nda Türkiye’nin
10 sıra birden gerileyerek 110’uncu sıraya gerilemesi de bu durumu tekrar
ortaya koyuyor. 
Bunun
yanında, son zamanlarda ortaya çıkan toplumsal şiddet, bunalım, istismar
olaylarına da her geçen gün bir yenisi ekleniyor. İşte, son bir üniversitede
yaşanan vahim olayla değerli meslektaşım Ceren Şenel hocamızı eğitim şehidi
vermemiz gibi. 
Değerli
milletvekilleri…
(Mikrofon
otomatik cihaz tarafından kapatıldı) 
BAŞKAN
– Sayın Gültekin…
15.- Niğde Milletvekili Selim Gültekin’in, Sıfır Atık Projesi kapsamında
belirli poşetlerin ücretlendirilmesindeki amacın gelecek nesillere yaşanabilir
bir Türkiye bırakmak olduğuna ilişkin açıklaması
SELİM
GÜLTEKİN (Niğde) – Teşekkürler Sayın Başkan. 
Çevre
kirliliğini önlemek amacıyla Sayın Emine Erdoğan Hanımefendi’nin himayesindeki
Sıfır Atık Projesi kapsamında başlatılan belirli poşetlerin 25 kuruş karşılığı
ücretli olarak verilmesine 1 Ocak 2019 tarihi itibarıyla başlanmıştır. Gıdanın
doğrudan temas ettiği ve hijyen için ihtiyaç duyulan birincil ambalaj poşetler
ise ücretsiz verilmeye devam edilecektir. Petrol türevi kimyasal maddelerden
yapılan poşetler bin yıl boyunca doğada kalmaktadır. Bu nedenle amaç poşeti
paralı satmak değil, sağlığımız ve çevremiz için poşeti caydırıcı hâle
getirmek, çevreyi plastik ve benzeri atıklardan kurtarmak ve gelecek nesillere
daha yaşanabilir bir Türkiye bırakmaktır. Ülkemizde uygulamanın faaliyete geçmesiyle
ilk dört beş günlük sürede poşet kullanımının yüzde 50-60 oranında azaldığı
görülmüştür. Bu uygulamayla kişi başı 440 olan plastik poşet kullanımının,
yüzde 90 oranında azaltılarak, 2025’te 40 adete düşürülmesi hedeflenmektedir.
Çevreye duyarlı, yeşili ve doğayı seven Niğdeli hemşehrilerimizin de Sıfır Atık
Projesi’ni önemsediğini, yüksek oranda tam destek verdiğini ve vermeye de devam
edeceğini belirtir, Gazi Meclisimizi saygıyla selamlarım.
BAŞKAN
– Sayın Başevirgen…
16.- Manisa Milletvekili Bekir Başevirgen’in, Manisa’nın Salihli ilçesi
Hacıbektaşlı köyünün gerçek sahibi olan köylülerin Gediz havzasını ve doğayı
jeotermal enerji santraline teslim etmeyeceğine ilişkin açıklaması
BEKİR
BAŞEVİRGEN (Manisa) – Teşekkür ederim Sayın Başkanım.
Sanko
Enerji tarafından Salihli’nin Hacıbektaşlı köyünde kurulması planlanan
jeotermal enerji santralinin inşası hukuki süreç tamamlanmadan başlamıştı.
Köylülerimiz JES inşaatına karşı barışçıl bir eyleme kalkışmışlar ve
çevrecilerin de destekleriyle bir direniş çadırı kurmuşlardı. 4 Ocak Cuma günü
gece yarısı jandarmanın katılımıyla çadır zorla sökülüp el konuldu ve köylüler
gözaltına alındı. Çadır çevresinde olan vatandaşlarımızın telefonlarına el
konularak haberleşme hakları engellendi. Manisa Valisinin devreye girmesiyle
şirketin çalışmalarını durdurduğu ve geri çekileceği belirtildi. Yaşanan bu
gelişmeler üzerine Sanko Enerji söz konusu sondaj kulesini indirdi. Ancak bu
JES tehlikesinin bittiği anlamına gelmemektedir. Şirket köylünün arazisinden
çıkana kadar direnişimize devam edeceğiz. Hacıbektaşlıların gerçek sahibi olan
köylülerimizin arkasında olacak ve direnişlerine her türlü desteği vereceğiz.
Gediz havzasını, geleceğimizi ve doğayı sizin JES hayallerinize teslim
etmeyeceğiz.
Teşekkür
ederim.
BAŞKAN
– Sayın Sarıaslan…
17.- Nevşehir Milletvekili Faruk Sarıaslan’ın, çiftçi borçlarının
yeniden yapılandırılmasında faizlerin silinmesi ve kooperatifçiliğin teşvik
edilmesi gerektiğine ilişkin açıklaması
FARUK
SARIASLAN (Nevşehir) – Çiftçilerimizin borçlarının yeniden yapılandırılmasıyla
ilgili bir yasa görüşeceğiz. Şimdi, bu yeniden yapılandırmada faizler
silinmeden yeniden yapılandırmanın olması çiftçilerimizi rahatlatmayacaktır. Bu
konuyla ilgili yasada yeni bir değişiklik yapılmasını teklif ediyorum.
İki:
Türkiye şu anda tarımda büyük bir sorun yaşıyor. Türkiye bir tarım ülkesidir.
Türkiye sanayi ülkesi deniliyor ancak Türkiye'nin yüksek teknoloji ihraç edecek
bir sanayi ülkesi olması için öncelikle tarım ülkesi olması lazım. Tarımsal
üretim sanayiye de girdidir, tarımda güçlü olmamız lazım. Biz üreticiyi
desteklemeyi unuttuk, üretim planımız yok, kimin ne ekeceğini Hükûmet bilmiyor,
çiftçi üretici birlikleri bilmiyor, kooperatifler bilmiyor, iyi çalışan
kooperatiflerimiz de yok. Özellikle ve öncelikle Türkiye’de Batılı ülkelerde
olduğu gibi, kooperatifçiliği teşvik etmemiz lazım.
Teşekkür
ediyorum.
BAŞKAN
– Sayın Şevkin...
18.- Adana Milletvekili Müzeyyen Şevkin’in, Adana’da yağan aşırı yağmur
nedeniyle kaç dekar alanda zarar meydana geldiğini, üreticilerin ve vatandaşların
zararının tamamının devlet tarafından karşılanıp karşılanmayacağını, tarımsal
kredilerin vadesinin uzatılıp uzatılmayacağını, Ziraat Bankası ve Türkiye Tarım
Kredi Kooperatiflerinin çiftçiye gerekli desteği sağlayıp sağlamayacağını
öğrenmek istediğine ilişkin açıklaması
MÜZEYYEN
ŞEVKİN (Adana) – Teşekkür ederim Başkan.
Adana’da
son günlerde yağan aşırı yağmur nedeniyle özellikle Yumurtalık ilçesi
Kuzupınarı, Yeşilköy, Kırmızıdam ve Kaldırım mahalleleri; Ceyhan ilçesi
Hürriyet, Mithatpaşa, Küçükkırım, Yılankale, Nazımbey, Yeniköy ve Ağaçpınar
mahalleleri; Karataş ilçesi Kızıltahta mahallesi; Yüreğir ilçesi Eski Misis ve
Vali Köprüsü etrafında Aşağı Yahşiler, Vayvaylı, Kütüklü ve Esenler
mahallelerinde vatandaşlarımız ve çiftçilerimiz ağır maddi hasara uğramıştır.
Sera ve bahçelerde narenciye ekili alanlarda ve buğday tarlalarında milyonlarca
liralık hasarın yanı sıra ev ve iş yerlerinde de su baskınları oluşmuş, bazı
mahallelerdeki hemşehrilerimiz evlerini terk etmek zorunda kalmıştır. Bölgede
kaç dekar alanda zarar meydana gelmiştir? Üreticilerin ve vatandaşların
zararının tamamı devlet tarafından karşılanacak mıdır? Karşılanacaksa ne zaman
karşılanacaktır? Çiftçimizin zirai kredi vadelerinin uzatılması için
girişimlerde bulunulacak mıdır? Amacını aşarak çiftçiyi desteklemesi
gerekirken...
(Mikrofon
otomatik cihaz tarafından kapatıldı)
MÜZEYYEN
ŞEVKİN (Adana) – ...futbol kulüplerinin borçlarını temizlemeye yönelen Ziraat
Bankası ve Tarım Kredi Kooperatifi çiftçiye gerekli desteği sağlayacak mıdır?
Teşekkür
ederim.
BAŞKAN
– Sayın Yurdunuseven...
19.- Afyonkarahisar Milletvekili İbrahim Yurdunuseven’in,
Cumhurbaşkanının AK PARTİ grup toplantısında esnafa, kredi kartı borçlularına,
ihtiyaç sahiplerine ve işverene verdiği müjdelere ilişkin açıklaması
İBRAHİM
YURDUNUSEVEN (Afyonkarahisar) – Teşekkür ederim Sayın Başkan.
Cumhurbaşkanımız,
liderimiz, Genel Başkanımız Sayın Recep Tayyip Erdoğan dün yapılan grup
toplantımızda esnaflara, kredi kartı borçlularına, işverenlere ve ihtiyaç
sahiplerine yeni müjdeler verdi. İlk müjde: Düzenli sosyal yardım alan ihtiyaç
sahibi vatandaşlarımızın aylık 150 kilovatsaate kadar olan yaklaşık 80 liralık
elektrik faturasını devletin ödeyecek olmasıdır.
İkinci
müjde: Kredi kartı borcunu ödemekte güçlük çeken vatandaşlarımız Ziraat
Bankasından alacakları krediyle mevcut borçlarını kapatıp aylık gelirine uygun
şekilde altmış aya varan vadelerle borçlarını yeniden yapılandırabileceklerdir.

Üçüncü
müjde: Esnafımıza Halkbanktan yaklaşık 22 milyar liralık ciddi bir kredi
kullandırılmasıdır.
Dördüncü
müjde: 500 ve üzeri sigortalı işçi çalıştıran iş yerleri için 3 puan olan
sigorta prim desteği 5 puana yükseltilecektir. Bu müjdelerin aziz milletimize
hayırlı olmasını diliyor, Genel Kurulu saygıyla selamlıyorum. 
BAŞKAN
– Sayın Kasap...
20.- Kütahya Milletvekili Ali Fazıl Kasap’ın, mağdur kesimleri içine
alan torba kanun teklifiyle mağduriyetlerin giderilmesi gerektiğine ilişkin
açıklaması
ALİ
FAZIL KASAP (Kütahya) – Teşekkür ederim Sayın Başkanım. 
Torba
yasalarla torbalar doldu. Halk için bu torbaya önümüzdeki günlerde emeklilikte
yaşa takılanlar, atanamayan öğretmenler, C sınıfı iş güvenliği elemanları,
ameliyathane teknikerleri, sağlık yönetimindeki mağdur arkadaşlarımız, Aile ve
Sosyal Politikalar Bakanlığına bağlı ücretli öğretmenler, kadroya atanamayan
taşeronlar, 4 Aralık jokerleri, 3600 gösterge sözünü verdiklerimiz, ATT
sürücüleri, diyaliz teknikerleri, 4/B’den “4+2” çakılı sözleşmesi olanlar,
çiftçi borçları, 150 bin civarında ziraat, gıda, su ürünleri, orman
mühendisleri, veteriner hekimler, teknikerler ve teknisyenlerine de bir küçük
torba, bir küçük poşetçik oluştursak da bir kanun teklifiyle bu arkadaşlarımız
da torbadan nasiplerini alsalar. 
Hepinize
teşekkür ediyorum. 
BAŞKAN
– Sayın Ceylan…
21.- Çanakkale Milletvekili Özgür Ceylan’ın, artan gübre ve mazot
fiyatlarının çiftçinin belini büktüğüne, tarımsal üretimde verimi artırmanın
yöntemlerinden birinin de sulu tarımı yaygınlaştırmak olduğuna ve çiftçinin
doğru destekleme araçlarıyla desteklenmesi gerektiğine ilişkin açıklaması
ÖZGÜR
CEYLAN (Çanakkale) – Teşekkür ediyorum Sayın Başkan. 
2002
yılından bugüne yüzde 700 artan gübre ve yüzde 380 artan mazot fiyatları
çiftçinin belini büküyor. Çiftçilerin çoğu tarlasına taban gübresi atamadı.
Önümüzdeki yıl ciddi bir ürün daralması yaşayacağımız anlaşılıyor.
Tarımsal
üretimde verimi artırmanın yöntemlerinden biri de sulu tarımı
yaygınlaştırmaktır. Bu anlamda Çanakkale’de Bayramiç-Çavuşlu, Çan-Karlı,
Lapseki-Güreci, Yenice-Koruköy göletleri; Bayramiç-Karaköy, Çan-Yaykın,
Ezine-Geyikli, Lapseki-Çavuş, Yenice-Kovancı, Yenice-İnova barajlarındaki
çalışmaların ivedilikle tamamlanıp bölge çiftçisinin hizmetine sunulması
gerekmektedir.
Tek
başına sulama sistemi sorunu çözer mi? Elbette ki çözmez. Çiftçinin doğru
destekleme araçlarıyla desteklenmesi gerekir. Alım garantili ihalelerle
yandaşları destekleyeceğinize, Tarım Kanunu’nun 21’inci maddesinin gereğini
yerine getirin. 2006 yılından beri çiftçimize ödemeniz gerekip de ödemediğiniz
destekleme borcunuzu ödeyin. 
BAŞKAN
– Sayın Gergerlioğlu…
22.- Kocaeli Milletvekili Ömer Faruk Gergerlioğlu’nun, cezaevlerindeki
skandal uygulamalara, Emrah Şanlıtürk’ün ifadelerine ve Adalet Bakanlığının
adalet dağıtamadığına ilişkin açıklaması
ÖMER
FARUK GERGERLİOĞLU (Kocaeli) – Teşekkür ederim Sayın Başkan. 
Her
geçen gün cezaevlerinde skandal uygulamalarla karşılaşıyoruz. Bana gelen bir
iletideki ifadeleri size okumak isterim, Emrah Şanlıtürk isimli bir kişi, diyor
ki: “Gözaltına alındığımda eşim altı aylık hamileydi. Çocuğumu ilk gördüğümde
yirmi altı günlüktü. O açık görüşte kızımın patiğini almıştım. Sekiz ayı onu
koklayarak geçirdim. Aramada çorabı buldular.” Tutanaktaki kısım tarihe geçer,
şöyle bir ifade vardı: “Suça konu: Bir adet pembe bebek çorabı.” Belge de
burada. Cezaevlerinde adaletsizlik had safhada ve böyle trajikomik olaylarla
karşı karşıya kalıyoruz. Diyor ki belgede: “Emrah Şanlıtürk’ün oda araması
esnasında, giysi dolabında bir adet kız çocuğu çorabı tespit edilmiş olup
görevli memurlar tarafından muhafaza altına alınmış olduğu tutanağa alınmıştır.”
Bunlara gülsek mi ağlasak mı? Adalet sistemi böyle bir hâlde. Adalet Bakanlığı,
adalet dağıtamıyor. Ceza ve Tevkifevleri…
(Mikrofon
otomatik cihaz tarafından kapatıldı)
BAŞKAN
– Teşekkür ederim.
Değerli
milletvekilleri, şimdi grup başkan vekillerine söz vereceğim. 
Buyurun
Sayın Türkkan. 
23.- Kocaeli Milletvekili Lütfü Türkkan’ın, 9 Ocak Halide Edip Adıvar’ı
ölümünün 55’inci, Cemal Süreya’yı ölümünün 29’uncu yıl dönümünde rahmetle
andıklarına, yeni yılla birlikte Türkiye'de kitaba erişim zorlaşırken kurşuna
erişimin kolaylaştığına, nüfusundan fazla Suriyeli barındıran Kilis’te
polislere Arapça dil kursu açıldığına, Hükûmetten Suriyelilere harcanan para
konusunda net bir cevap beklediklerine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; bugün Halide Edip
Adıvar’ın 55’inci ölüm yıl dönümü. Cumhuriyet Dönemi’nin rol model Türk kadını
olan Halide Edip, Millî Mücadele yıllarının başında İstanbul halkını ülkenin
işgaline karşı harekete geçirmek için yaptığı hararetli konuşmalarla zihinlerde
yer etmiş usta bir hatip. “Türk’ün Ateşle İmtihanı” adlı eseriyle de her Türk
gencinin kutup yıldızı olmuş bir yazar ve hepsinden önemlisi Kurtuluş
Savaşı’nda Gazi Mustafa Kemal Atatürk’ün yanında görev yapmış, sivil olmasına
rağmen rütbe almış gerçek bir savaş kahramanı. 9 Ocak 1964 tarihinde yaşamını
yitiren Halide Edip Adıvar’ı yüce Meclisin huzurunda bir kez daha minnet,
rahmet ve saygıyla anıyorum. 
Bugün
ayrıca, hislerimizin tercümanı olan ve şu günlerde ciddi anlamda mısralarının
çok daha anlam kazandığı şair Cemal Süreya’nın ölüm yıl dönümü. Türk şiirinde
modernist bir hareket olan “İkinci Yeni Şiir” akımının öncüsüdür Cemal Süreya.
Onun da vefatının 29’uncu yıl dönümü, onu da rahmetle anıyoruz. 
Yeni
yılla birlikte Türkiye'de yeni bir şey daha oldu, kitaba erişim zorlaştı,
kurşuna erişim ise kolaylaştı. Yani biz gençlere diyoruz ki: “Siz kitap
okumayın. Siz kitaba müracaat ettiğinizde, kitaba erişmek istediğinizde yüzde
18 KDV ödeyin ama Makina ve Kimya Endüstrisinin kurşun fiyatlarını yüzde 7
indirmesiyle kurşuna çabuk ulaşın.” Gençlerin ulaştığı bu kurşun, Türk
toplumunda sadece, Ceren Damar örneğinde gördüğümüz gibi, toplumu geren,
toplumu cinnet hâline getiren bir meselenin tekrar gündeme gelmesi oldu. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Türkkan.
LÜTFÜ
TÜRKKAN (Kocaeli) – Yani Türkiye'de bunu anlamanın mümkün olmadığını
düşünüyorum; kitap fiyatlarını yükselteceksiniz, mermi fiyatlarını
düşüreceksiniz. Gençlerin mermiye ihtiyacı yok, gençlerin kitaba ihtiyacı var.
Gençlerin mermiye ihtiyacı olduğu dönemde çok ciddi faturalar ödemiş bir
nesiliz biz. Bu mermiyi ucuzlatmayın, kitaba erişimi kolaylaştırın, size
tavsiyemiz odur. 
Kilis’te
Kilis’in nüfusundan fazla Suriyeli var biliyorsunuz. Polislerin Arapça
bilmemesi nedeniyle Suriyelilerle aralarında bir iletişim bozukluğuna
rastlanmış, o yüzden Kilis İl Emniyet Müdürlüğü Arapça dil kursu açmış. Kursa
katılan polisler “Kilis’te Suriyelilerin sayısının fazla olması nedeniyle zaten
biz konuşamıyorduk, iletişim kuramıyorduk, o yüzden bu kurs bizim için önemli.”
diye söylemişler.
(Mikrofon
otomatik cihaz tarafından kapatıldı) 
BAŞKAN
– Devam edin Sayın Türkkan.
LÜTFÜ
TÜRKKAN (Kocaeli) – Türk topraklarında bir şehir düşünün ki Suriyelilerin
sayısı Türk vatandaşlarından fazla olsun, resmî dili Türkçe olan bir Türk
devletinin güvenlik görevlilerini düşünün ki anlaşabilmek ve kamu güvenliğini
sağlamak için Arapça öğrenmek zorunda kalsınlar. Bu acı tablo, Türkiye'yi
yanlış Suriye politikası sonucu getirdiğiniz vahim noktanın gerçekte özetidir.
Bu noktayı değiştirmezseniz Kilis’ten başlayan bu durum yakında tüm memleketi
saracaktır. Bu konuda Hükûmeti bir kez daha uyarıyoruz. Suriyeli sorunu sadece
sosyal güvenlik tehdidi değil aynı zamanda ekonomik de bir külfettir.
Cumhurbaşkanı Sayın Erdoğan “Suriyelilere 30 miyar dolar harcadık.” diyor,
bazen “35 milyar dolar.” diyor. “Bu rakam Avrupa Birliğinden gelen 3 milyar
doların 10 katı.” diyor aynı zamanda. Sayın Cumhurbaşkanı diyor ki: “Biz 30
milyar dolar harcadık, Avrupa Birliğinden 3 milyar dolar geldi. Bu para Avrupa
Birliğinden gelen paranın 10 katı fazla.” İçişleri Bakanı Sayın Süleyman Soylu
da dün diyor ki açıklamasında: “Suriyelilere harcanan tüm para sadece Avrupa
Birliğinden gelen para kadardır.” Şimdi hangisi doğru söylüyor? Sayın Süleyman
Soylu mu…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Türkkan.
LÜTFÜ
TÜRKKAN (Kocaeli) – Biz şimdi merak ediyoruz. Bu konuda doğru söyleyen kim,
Sayın Cumhurbaşkanı Erdoğan mı, Sayın Süleyman Soylu mu? Sayın Erdoğan, bu
kadar para harcanmadığı hâlde harcanıyor gibi mi gösteriyor yoksa Sayın Soylu
harcanan parayı bilerek düşük mü gösteriyor? 
Hükûmetten
Suriyelilere harcanan para konusunda ciddi, net bir cevap bekliyoruz. Bakın, 30
milyarlar, 35 milyar dolarlar çok önemli bir para. Bu paranın nereye
harcandığını bilmediğimiz gibi net harcanan parayla ilgili İçişleri Bakanının
bile bilgisi yok. Bu kadar ketum devlet olunmaz. Para konusunda bu kadar
ketumiyet varsa burada başka bir dümen vardır. O dümenin de açıklanmasını
istiyoruz. 35 milyar dolar... İçişleri Bakanı “3 milyar dolar.” diyor. 32
milyar dolar arada bir fark var. Bu fark bir yerlere mi gitti, gittiyse nereye
gitti bilmek istiyoruz? 
Teşekkür
ediyorum. 
BAŞKAN
– Sayın Bülbül…
24.- Sakarya Milletvekili Muhammed Levent Bülbül’ün, Anayasa’nın 56’ncı
maddesinin üçüncü fıkrasının devletin sağlık konusundaki yükümlülüklerini
belirttiğine, zorlaşan yaşam şartlarının bireyleri ruhsal olarak zorladığına ve
ruh sağlığı yasasına ihtiyaç olduğuna, herkesin ulaşabileceği yaygın ve
nitelikli ruh sağlığı hizmetlerinin sağlanmasının önem arz ettiğine ilişkin
açıklaması
MUHAMMED
LEVENT BÜLBÜL (Sakarya) – Sayın Başkan, değerli milletvekilleri; Anayasa’mızın
56’ncı maddesinin üçüncü fıkrası “Devlet, herkesin hayatını, beden ve ruh
sağlığı içinde sürdürmesini sağlamak; insan ve madde gücünde tasarruf ve verimi
artırarak, işbirliğini gerçekleştirmek amacıyla sağlık kuruluşlarını tek elden
planlayıp hizmet vermesini düzenler.” demekle sağlık konusundaki devletin
yükümlülüklerinin bir bölümünü izah etmiştir. 
Karmaşıklaşan
ve gittikçe zorlaşan yaşam şartları karşısında bireyler fiziksel ve maddi
sorunların yanı sıra ruhsal olarak da zorlanmakta, ruh sağlığı hizmetleri
alanındaki hizmet alan ve hizmet verenlerin sorunları da buna paralel olarak
artmaktadır.
Tüm
bu sorunlarla bilinçli, programlı bir şekilde başa çıkabilmek için hakların,
sınırların ve yetkilerin açık ve net olarak belirlendiği bir toplumsal
sözleşmeye, açıkça “ruh sağlığı yasası”na acilen ihtiyacımız vardır. Gelişmiş
ülkelerin tamamında ve gelişmekte olan ülkelerin birçoğunda ruh sağlığı
yasasının mevcut olduğu görülmektedir. 
Ne
yazık ki ülkemizin bugüne kadar bir ruh sağlığı yasası olmamıştır. Ruh sağlığı
yasası hizmetlerinin yasal bir çerçeveye oturtulmaması alan içi sorumlulukların
sınırlarının belirsiz olmasına sebep olmuştur. Daha da kötüsü, ruh sağlığı
alanı, ruh sağlığıyla ilgili eğitimi olmayanların istismarına maruz kalmıştır.
Bu sorun özellikle ruh sağlığı hizmeti almak isteyenlerin ekonomik açıdan
istismarına, yanlış uygulamalarla sağlıklarının riske girmesine sebep
olmaktadır.
Birçok
ülkede yapılmış olan toplum taramaları, ruhsal hastalıkların sanılandan çok
daha yaygın olduğunu göstermektedir. 
(Mikrofon
otomatik cihaz tarafından kapatıldı) 
BAŞKAN
– Devam edin.
MUHAMMED
LEVENT BÜLBÜL (Sakarya) - Ülkemizde tüm toplumu temsil eden Türkiye Ruh Sağlığı
Profili çalışmasında on iki aylık yaygınlık yüzde 17,2 olarak tespit
edilmiştir. Sağlık Bakanlığı verilerine göre her geçen yıl Türkiye’de antidepresan
ilaç kullanımı had safhada ve artış göstermektedir. Burada dikkat çekici bir
veri daha söz konusudur. Antidepresan kullanan erkeklerin 2 misli kadınlar
antidepresan ilaç kullanmaktadırlar. 
Bağımlılıkla
ilgili sorunlarımız da hâlen devam etmektedir. AMATEM’e bağımlılıkla alakalı
başvuranların çok büyük bir çoğunluğunun uyuşturucu madde bağımlılığı
dolayısıyla bu başvuruyu gerçekleştirdiği görülmektedir. 
(Mikrofon
otomatik cihaz tarafından kapatıldı) 
BAŞKAN
– Devam edin Sayın Bülbül.
MUHAMMED
LEVENT BÜLBÜL (Sakarya) – Yine, kadına, çocuğa ve yaşamımızı paylaştığımız
diğer canlılara yönelik şiddet vakaları da hafızamızda tazeliğini korumakta,
her geçen gün ne yazık ki vahim vakalar gündeme gelmektedir. Kamuoyu önünde
sıkıntılı bir şekilde, toplumumuza üzüntü verecek şekilde hepimizin gündeminde
bulunmaktadır. 
Türkiye
Ruh Sağlığı Profili çalışmasında, ruhsal sorunu olanların yalnızca yüzde
14’ünün herhangi bir uzmana başvurduğu saptanmıştır. Bu demek oluyor ki
tedaviye ihtiyacı olan binlerce kişi tedavisiz kalmaktadır. Ruhsal hastalıklar
sık görülmelerine ek olarak ciddi yeti yitimine yani bireyin iş yapamaz hâle
gelmesine neden olurlar. Birçok bedensel hastalığın aksine genç yaşta ortaya
çıkarlar ve üstelik çoğu kronik ve ömür boyu sürebilecek niteliklere sahiptir.
Bu nedenle ülkemiz için ruhsal ihtiyaçlar arasında, ruhsal hastalıkların erken
tanı ve tedavisini sağlayacak şekilde toplum eğitimi… 
(Mikrofon
otomatik cihaz tarafından kapatıldı) 
BAŞKAN
– Toparlayın…
MUHAMMED
LEVENT BÜLBÜL (Sakarya) - …koruyucu ve engelleyici tedbirlerin alınması,
herkesin ulaşabileceği yaygın ve nitelikli ruh sağlığı hizmetlerinin sağlanması
önem arz etmektedir. 
Bu
çerçevede, Milliyetçi Hareket Partisi tarafından 2018 Martında Türkiye Büyük
Millet Meclisine sunulmuş olan Ruh Sağlığı Yasa Teklifi önem arz etmektedir. Bu
yasa teklifi, Türkiye’de faaliyet göstermekte olan dokuz sivil toplum
kuruluşunun ve bu konuda çalışan örgütün temsilcilerinin görüş ve önerileri ve
ortak mutabakatıyla ortaya çıkmış olan bir yasa teklifidir ve kıymetli olduğunu
düşünmekteyiz bu teklifin. 2019 yılı içerisinde yasalaşmasını arzu ettiğimiz bu
teklifi dün Sayın Genel Başkanımız toplumda had safhaya çıkan şiddet
vakalarının değerlendirmesini yaparken dile getirmiştir. Bizler Milliyetçi Hareket
Partisi olarak, özellikle ruh sağlığı alanında hizmet alan kişilerin haklarının
savunulacağı ve yetki karmaşalarının ortadan kalkacağı, istismarların ortadan
kalkacağı birçok olumlu teklif barındıran bu yasa teklifinin 2019 yılı
içerisinde yasalaşmasını ve bunun tüm Meclisimizin ortak mutabakatıyla
geçmesinin önemli olduğunu düşünüyor…
(Mikrofon
otomatik cihaz tarafından kapatıldı)
BAŞKAN
– Toparlayın.
MUHAMMED
LEVENT BÜLBÜL (Sakarya) - …milletimiz açısından, devletimiz açısından bu
yasanın büyük hayırlara vesile olacağı kanaatini taşıyoruz.
Teşekkür
ediyorum, saygılar sunuyorum.
BAŞKAN
– Teşekkür ederim.
Halkların
Demokratik Partisi Grubu adına, Grup Başkan Vekili Sayın Kurtulan’ın
yetkilendirmesiyle Sayın Tiryaki.
25.- Batman Milletvekili Mehmet Ruştu Tiryaki’nin, Paris’te 3 Kürt kadın
siyasetçinin öldürülmesiyle sonuçlanan suikastin aydınlatılamadığına ve bu
konunun araştırılması için verilen Meclis araştırması önergesinin İç Tüzük’ün
67’nci maddesine aykırı bulunarak iade edilmesinin düşündürücü olduğuna, AK
PARTİ grup toplantısının olduğu salı günleri Meclis koridorlarında yürümekte
güçlük çekildiğine ve her gün her ilde HDP’li üye ve yöneticilerin gözaltına
alındığına ilişkin açıklaması
MEHMET
RUŞTU TİRYAKİ (Batman) – Sayın Başkan, değerli milletvekilleri; hepinizi
saygıyla selamlıyorum.
Keşke
güzel konulardan bahsetsem ama can sıkıcı üç başlık hakkında bir açıklama
yapmak istiyorum.
Birincisi
şu: Kürt sorununun demokratik siyaset yöntemleri ve barışçıl bir biçimde
çözülmesi yönünde görüşmelerin yoğun olarak sürdüğü bir dönemde Paris’te 3 Kürt
kadın siyasetçi bir suikast sonucu öldürüldü bundan altı yıl önce bugün. Olayın
üzerinden altı yıl geçti. Kürt sorununun demokratik yöntemlerle çözülmesi
konusunda görüşmelerin başlatıldığının kamuoyuna duyurulduğu 3 Ocak 2013
tarihinden altı gün sonra gerçekleşmişti bu suikast. Bu suikast olayı hâlâ tam
olarak aydınlatılmadı, içinde derin çelişki ve bilinmezlikler barındırıyor.
Cinayete ilişkin Fransave Türkiye’de soruşturmalar başlatılmışsa da davanın
Fransa ayağında dosya hâkimi dosyayı sonuçlandırdı ancak suikast
aydınlatılamadı. Olayın tek sanığı olan Ömer Güney’in bundan iki yıl önce
ölmesi cinayetin aydınlatılmasına dair olasılıkları da ortadan kaldırmış
gözüküyor. Bu konuda avukatlar tarafından yargılamanın devam etmesine yönelik
başvurularla ilgili olarak da bir gelişme kaydedilmedi. Türkiye’de süren
yargılama ayağında ise dosyada herhangi bir gelişme yaşanmadığı gibi gizlilik
kararı nedeniyle avukatlar konu hakkında hiçbir bilgi alamıyorlar. 
Olayın
gerçekleştiği döneme kısaca bir göz atmakta yarar var. Bu olaydan çok kısa bir
süre sonra 15 Ocak 2013 tarihli AKP grup toplantısında dönemin Başbakanı Sayın
Recep Tayyip Erdoğan yapmış olduğu konuşmada “Başlattığımız bu barış süreci
dinamitlenmek isteniyor, buna fırsat vermemeliyiz.” şeklinde bir konuşma
yapmıştı, cinayetin aydınlatılmasına yönelik çağrılarda bulunmuştu. Cinayet pek
çok soruyu akla getirmiş ancak o zaman Hükûmet barış sürecine sahip çıkarak
cinayetin aydınlatılmasına dair açıklamalar yapmıştı.
(Mikrofon
otomatik cihaz tarafından kapatıldı)
BAŞKAN
– Devam edin.
MEHMET
RUŞTU TİRYAKİ (Batman) – Gelinen noktada cinayet aydınlatılamadığı gibi buna
ilişkin etkin bir çaba da sarf edilmiyor.
Şimdi
bunu neden anlattım Sayın Başkan, sayın milletvekilleri: Bu konunun
araştırılması, bir Meclis araştırması için 3 milletvekilimiz önerge verdiler;
Sayın Meral Danış Beştaş, Sayın Ayşe Acar Başaran ve Sayın Dirayet Taşdemir. 3
vekilimizin önergesi de İç Tüzük’ün 67’nci maddesine aykırı bulunarak iade
edildi. Şimdi, bu önerge sahiplerinin ikisi kendi alanında uzman, iyi hukukçu
arkadaşlarımız, emin olunuz, Anayasa’yı da İç Tüzük’ü de Kanunlar ve Kararlar
Başkanlığının uzmanları kadar biliyorlar en az. Bir önergenin bile, Meclis
tarafından kabul edilip edilmeyeceği belli olmayan bir önergenin bile Meclise
gelemiyor olması düşündürücü. Bunu Meclisin takdirine sunuyorum. 
(Mikrofon
otomatik cihaz tarafından kapatıldı) 
BAŞKAN
– Devam edin.
MEHMET
RUŞTU TİRYAKİ (Batman) – Bu ciddi bir sorun. İçinden ya cümleler ayıklanıyor ya
paragraflar ayıklanıyor ya kelimeler ayıklanıyor ya da hiçbir açıklama gereği
duyulmadan önergeler reddediliyor. 
Dile
getirmek istediğim ikinci konu: Salı günleri Mecliste grup toplantıları
gerçekleştiriliyor. Sayın Cumhurbaşkanı AKP Genel Başkanı olarak salı günleri
grup toplantısı yapıyor. Bunun için özel önlemler alınıyor, Mecliste
milletvekillerimiz dahi koridorlarda yürüyemiyorlar. Dün bunun bir benzerini
yaşadık, milletvekili arkadaşlarımız koridorda yürümekte güçlük çektiler. Pek
çok yer kapatılmıştı, açılması konusunda uyarılarda bulunan Mardin
Milletvekilimiz Sevgili Tuma Çelik bir milletvekili tarafından darbedildi.
Bakın, burada çokça sataşmada bulunan bir milletvekiliydi. Biz, sadece burada
sataşmalarda, sözlü sataşmalarda bulunuyor sanıyorduk ama bu milletvekili
-“arkadaşımız” demeyeceğim- kendisine görev bilmiş olmalı ki Meclis
koridorlarında da aynı zamanda fiziki sataşmada bulunuyor.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Tiryaki. 
MEHMET
RUŞTU TİRYAKİ (Batman) – Adalet ve Kalkınma Partisi Grubunun bu konuda daha
duyarlı davranması gerektiği kanısındayım. Bir milletvekilimiz eğer
koridorlarda bir başka milletvekilinin saldırısına uğramadan yürüyemeyecekse bu
hepimiz açısından bir sorundur. 
Son
olarak, dün konuşmamda belirtmiştim, neredeyse her gün, her ilde üye ve
yöneticilerimiz gözaltına alınıyorlar, bunlarla ilgili açıklamalar yapıyoruz.
Dün de yaklaşık 20 üye ve yöneticimiz Ankara’da gözaltına alınmıştı, aralarında
parti meclisi üyemiz de vardı. Ankara il yönetimimiz bu konuda kendi il
binasının önünde basın açıklaması yapmak istedi il yöneticileri, ilçe
yöneticileri ve parti meclisi üyelerinin gözaltına alınmasıyla ilgili. 2
milletvekilimiz vardı, Sayın Abdullah Koç ve Filiz Kerestecioğlu. Güvenlik görevlileri
basın açıklaması yapılmasına izin vermediği gibi milletvekili arkadaşlarımızı
bugün parti binasının önünde darbetti. Bu, bütün Meclise yapılmış bir
saygısızlıktır. Eğer parti binası önünde milletvekilleri açıklama yapamayacaksa
gerçekten ülkemizde demokrasinin artık son kırıntılarından da söz edemeyiz
diyorum. 
(Mikrofon
otomatik cihaz tarafından kapatıldı) 
BAŞKAN
– Toparlıyor musunuz?
MEHMET
RUŞTU TİRYAKİ (Batman) – Evet. 
Adalet
ve Kalkınma Partisinin, Hükûmetin, gerçekten, bu uygulamalar konusunda kendini
gözden geçirmesini, ülkemizin demokrasisine yönelik bu saldırılar konusunda
hassas davranmasını bekliyoruz çünkü milletvekillerine serbestçe, istenildiği
gibi saldırabileceğini bir güvenlik görevlisinin düşünebileceği bir ortamda
yasama faaliyetinden söz edilemez diyorum. 
Hepinize
saygılar sunuyorum. (HDP sıralarından alkışlar) 
BAŞKAN
– Cumhuriyet Halk Partisi Grubu adına Sayın Özkoç…
26.- Sakarya Milletvekili Engin Özkoç’un, bütün kurumlar düzgün
çalışırsa Türkiye’nin güçlü ve başarılı olacağına, çiftçilerinbüyük sıkıntı
yaşadığına, Ziraat Bankasının çiftçinin derdine çare olamadığına ama futbol
kulüplerinin borçlarının yapılandırılmasında görevlendirildiğine, Türk
futbolunda yaşanan sorunlara ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; hepinizi
saygıyla selamlıyorum. 
Sayın
Başkan, eğer Türkiye Cumhuriyeti devletinde bütün kurumlar düzgün çalışır, ait
oldukları kurumlara dürüst bir şekilde hizmet ederlerse Türkiye bir bütün
hâlinde güçlü olur ve başarılı olur. 
Bugünlerde
çiftçilerimizin büyük bir sıkıntısı var, geçinemiyorlar. Ektikleri üründen,
istediklerini ve emeklerinin karşılığını alamıyorlar, ürünü ekmek için de
yeterli imkânlara sahip değiller. Günlerden beri söylüyoruz, bütün bir Tekirdağ
büyüklüğünde alan maalesef ekim dışı kalmıştır ve büyük sıkıntı yaşıyor
çiftçilerimiz. Öyle ki sütlerini getirip Ziraat Bankasının önüne döküyorlar,
tütünlerini getirip orada yakıyorlar. Artık, bardaktaki son damla taşmış, bu
sıkıntı sokağa taşıyor. Peki, Türkiye Cumhuriyeti devletinde onları
destekleyecek olan kurumsal yapı hangisi? Bir, Bakanlık; iki, Ziraat Bankası.
Ziraat Bankası Türk çiftçisini yeteri kadar destekleyip derdine çare olamıyor
ama doğru yönetilmeyen bir başka kurumun borcunun yapılandırılmasında
görevlendiriliyor. Doğru yönetilmeyen kurum futbol camiası.
Her
gencin içinde yeşerttiği bir kahramanı vardır; birisi Saffet’i tutar, birisi
Alpay’ı tutar, birisi Arda’yı tutar; herkesin bir kahramanı vardır.
(Mikrofon
otomatik cihaz tarafından kapatıldı)
BAŞKAN
– Devam edin.
ENGİN
ÖZKOÇ (Sakarya) – Bu kahramanlar başarılarıyla ve yıldızlaşmış süreçleriyle
gençlerimize örnek olurlar. Alın teri gerekir başarı için, çalışmak gerekir,
geldiği noktayı hazmetmek gerekir, hareketleriyle ve davranışlarıyla bunu Türk
toplumuna göstermesi gerekir. İşte o zaman onlar bizim hayallerimizin
kahramanları olurlar. 
Nefes
alacağımız bütün alanlar eğer yok edilirse o zaman hayallerimiz yok edilir.
Hayallerimiz yok edilirse gelecekle ilgili umutlarımız tükenir. Futbol
dünyasını yönetenler ilk önce dediler ki: “3 yabancı futbolcu yeterlidir.”
Sonra “Bunu kaldıralım, sınırsız yabancı futbolcu alalım.” dediler. Neyle
alıyoruz? Dövizle alıyoruz. Nereden alıyoruz? Dışarıdan alıyoruz. Vergisini tam
karşılıyor mu?
(Mikrofon
otomatik cihaz tarafından kapatıldı)
BAŞKAN
– Sayın Özkoç, devam edin.
ENGİN
ÖZKOÇ (Sakarya) – Düşük vergiyle yapılıyor. Ülkemizde imkân verildiği zaman o
yıldızları cebinden çıkartacak futbolcular varken onların önü kesiliyor.
Altyapıda yetişmek için mücadele eden çocuklarımızın bir umudu yok edilmiş
hâlde kendilerine sunuluyor. Kulüpler ne yapıyor? Birbiriyle yarışıyor.
Başkanlar ne yapıyor? Birbiriyle yarışıyor. Peki, doğru yönetiyorlar mı?
Yönetselerdi bugün Türk futbolunda bu düşülen duruma gelinmezdi. Zaman zaman
Sayın Sancaklı’yı ben kürsüden dinliyorum, uyarılarda bulunuyor, “Doğru olan
şeyler bunlardır.” diyor. Neden? Futbol dünyasından gelmiş, milletvekili olmuş,
ülkesinin geleceğiyle ilgili kaygılarını kürsüden paylaşıyor. Peki, iktidar
partisinin görevlileri Meclisin içindeki bu değerlere “Ya, arkadaşlar, ne
yapacağız?” diyor mu?
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Özkoç.
Buyurun,
devam edin.
ENGİN
ÖZKOÇ (Sakarya) – Yeteri kadar dendiğini sanmıyorum. Onların bilgisinden ve
birikiminden yararlanılıyor mu? Yeteri kadar yararlanıldığını sanmıyorum.
Şimdi, yıllardan beri sorumsuzca birbirleriyle yaptıkları yarıştan ve perde
arkasında bilmediğimiz kaygılardan dolayı bu kulüpler borç altındalar ama bizim
üreticimiz de borç altında, onlar da bu ülkenin değerleri ve onlar yaşam
mücadelesi veriyorlar. Bu konuyla ilgili Ziraat Bankası İspanya’da örneği
olduğu gibi borçları yapılandırırsa bu çözüm olacak mı? Hayır, çözüm olmayacak,
borçlar 2’ye, 3’e katlanacak çünkü burada sorumluluk duygusu önemli. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Özkoç.
ENGİN
ÖZKOÇ (Sakarya) - Peki, kulüpler bu borçlarla mücadele ederken birden bazı
futbol takımları türüyor; Başakşehir, Kasımpaşa. Başakşehir alıyor başını
gidiyor, yeni futbolcu alıyor. Aldığı futbolcuların bedelini karşılayacak kadar
bir geliri yokken sponsorlar yarışıyor Başakşehir’le ilgili. Diğerleri ise
sponsor bulamamaktan ve kaynak yaratamamaktan şikâyetçi, Ziraat Bankasının
önünde kuyruk oluyorlar ama Başakşehir şu anda açık ara önde gidiyor. Peki, bu
yarışa güven nasıl sağlanacak? İnsanlar, taraftarlar bu yarışta “Evet, hak eden
kazandı, benim takımım kazandı.” nasıl diyecekler? Nasıl hayallerinin
takımlarını içlerinde canlandırıp da “Bu ülkede bu işler doğru gidiyor.”
diyebilecekler. Orası da yok ediliyor. 3 yabancı futbolcu sınırlaması
getirirken de onun önünü açıp futbolcu sınırını kaldırırken… 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Özkoç.
ENGİN
ÖZKOÇ (Sakarya) - …eğer sadece şunu yapabilselerdi, 3 yerli futbolcuyu oynatma
zorunluluğu getirselerdi, belki millî takım bu durumda olmazdı, belki de futbol
dünyası bu durumda olmazdı. 
Kendi
gençlerine ve kendi özüne güvenmeyen bir anlayış, bugün tank palet fabrikasını
Katar’a, bugün milyon dolarları başka ülkelerin ceplerine, bugün hak
etmeyenleri liderliğe getirir. O kulüpte oyun oynayan futbolcular ve o
futbolcuların teknik direktörüyle ilgili söyleyecek tek bir sözüm yoktur, onlar
görevlerini yapıyorlar ama Türkiye ciddi yönetilmelidir.
Saygılar
sunuyorum. (CHP sıralarından alkışlar)
BAŞKAN
– Adalet ve Kalkınma Partisi Grubu adına Sayın Grup Başkan Vekili Akbaşoğlu,
buyurun.
27.- Çankırı Milletvekili Muhammet Emin Akbaşoğlu’nun, 7 Ocak Osmaniye
ilinin düşman işgalinden kurtuluşunun 97’nci yıl dönümü vesilesiyle şehitleri
rahmetle yâd ettiğine, Türkiye'nin emperyalistlerin her türlü oyununu tarihin
çöp sepetine atmaya muktedir bir ülke olduğuna ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Değerli Başkanım.
Değerli
arkadaşlar, bugün Osmaniye’nin düşman işgalinden kurtuluşunun 97’nci yıl
dönümü. Bu münasebetle şehitlerimizi rahmetle ve minnetle yâd ediyorum.
Osmaniye’nin ve aziz milletimizin yiğit evlatları, 97 yıl önce din ve devlet, vatan
ve millet müdafaası için canlarını ortaya koymak suretiyle hakikaten güzel bir
neticeye vardılar. Millî Şairimiz Akif’in ifadesiyle: “Ben ezelden beridir hür
yaşadım, hür yaşarım, / Hangi çılgın bana zincir vuracakmış? Şaşarım. /
Kükremiş sel gibiyim, bendimi çiğner, aşarım, / Yırtarım dağları, enginlere
sığmam, taşarım. / Garbın afakını sarmışsa çelik zırhlı duvar, / Benim iman
dolu göğsüm gibi serhaddim var / Ulusun, korkma! Nasıl böyle bir imanı boğar, /
“Medeniyet” dediğin tek dişi kalmış canavar?” Evet, işte o canavara, düşmana
hem Osmaniyeli kardeşlerimiz hem milletimizin asil fertleri birlikte tek bir
yürek, tek bir bilek olmak suretiyle hakikaten gereken cevabı verdiler. 
Bugün
de aziz milletimiz ve güçlü devletimizle emperyalistlerin her türlü oyununu
tarihin çöp sepetine atmaya muktedir bir ülkeyiz elhamdülillah. Türkiye
Cumhuriyeti devleti güçlü, kararlı ve dirayetli bir liderlikle,
Cumhurbaşkanımızın liderliğiyle hem her türlü terör koridorunu hem de her türlü
terör koalisyonunu yerle yeksan etmeye, tarihin çöp sepetine atmaya bugün de
muktedirdir. 
Bu
duygu ve düşüncelerle aziz Meclisimizi hürmetle, muhabbetle selamlıyorum.
Teşekkür
ediyorum. 
BAŞKAN
– Teşekkür ederim. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım. 
VI.- BAŞKANLIĞIN GENEL KURULA SUNUŞLARI
A) Tezkereler
1.- TBMM Başkanlığının, Avrupa Parlamentosu üyeleriyle temaslarda
bulunmak üzere Türkiye-AB Karma Parlamento Komisyonu (KPK) Başkanlık Divanı
üyeleri; Eş Başkan Kayseri Milletvekili İsmail Emrah Karayel, Eş Başkan
Yardımcıları İstanbul Milletvekili Sibel Özdemir ve İstanbul Milletvekili Cemal
Çetin’den müteşekkil heyetin Strazburg’a ziyaret gerçekleştirmesi hususuna
ilişkin tezkeresi (3/511)
2/1/2019
Türkiye Büyük Millet Meclisi Genel Kuruluna
Avrupa
Parlamentosu üyeleri ile temaslarda bulunmak üzere Türkiye-AB Karma Parlamento
Komisyonu (KPK) Başkanlık Divanı üyeleri; Eş Başkan Kayseri Milletvekili İsmail
Emrah Karayel, Eş Başkan Yardımcıları İstanbul Milletvekili Sibel Özdemir ve
İstanbul Milletvekili Cemal Çetin’den müteşekkil heyetin Strazburg’a bir
ziyaret gerçekleştirmesi Türkiye Büyük Millet Meclisi Başkanlık Divanının
27/11/2018 tarihli ve 8 sayılı Kararı’yla uygun bulunmuştur. 
Söz
konusu ziyaret 28/3/1990 tarihli ve 3620 sayılı Türkiye Büyük Millet Meclisinin
Dış İlişkilerinin Düzenlenmesi Hakkında Kanun’un 10’uncu maddesi gereğince
Genel Kurulun onayına sunulur. 
 Binali
Yıldırım
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir. 
Sayın
Hamzaçebi, sisteme girmişsiniz. 
Buyurun.
V.- AÇIKLAMALAR (Devam)
28.- İstanbul Milletvekili Mehmet Akif Hamzaçebi’nin, 9 Ocak Cemal
Süreya’yı ölümünün 29’uncu yıl dönümünde rahmetle, şükranla andığına ilişkin
açıklaması
MEHMET
AKİF HAMZAÇEBİ (İstanbul) – Teşekkür ederim Sayın Başkan. 
Bugün
büyük şair Cemal Süreya’nın 29’uncu ölüm yıl dönümü. 9 Ocak 1990 tarihinde
aramızdan ayrılmıştı Cemal Süreya. Cenaze törenini dün gibi hatırlıyorum, Şişli
Osman Ağa Camisi’nde cenaze namazı kılınmıştı, ben de iştirak etmiştim. Sonra
kendisini Haliç’e nazır Kulaksız Mezarlığı’nda defnetmiştik. Kendisine bu
vesileyle bir kez daha Allah’tan rahmet diliyorum, rahmetle kendisini anıyorum.
Defnedildiği mezarlık, Kulaksız Mezarlığı onun henüz İstanbul’daki, Boğaz’daki
köprülerin olmadığı dönemde “diyalektik köprüler” diye sözünü ettiği
Galata’daki köprülere nazır bir mezarlıktır. Diyalektik köprüler, lirik
minareler o hepsini, o manzarayı gören bir mezarlıktı.
İkinci
Yeni’nin çok büyük bir şairidir. Kendisini tanıma fırsatını elde etmiş, o onuru
yaşamıştım. “Şiir Anayasa’ya aykırıdır.” diyerek şairin ve kendisinin şiir
anlayışını çok özlü bir şekilde, şiirsel bir şekilde ifade etmiştir. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Hamzaçebi. 
MEHMET
AKİF HAMZAÇEBİ (İstanbul) – Teşekkür ederim Sayın Başkan. 
Şiirlerinin
ana teması aşk, hüzün, bitmeyen yolculuklardır. Onun yolculukları sadece
Anadolu coğrafyasındaki yolculuklar değil, bu coğrafyada yolculuk yaparken aynı
zamanda kendi içindeki yolculuklardı. Bunu bütün şiirlerinde hemen hemen
görürüz. “Üvercinka”da “Laleli’den dünyaya doğru giden bir tramvaydayız.”
derken hem coğrafi bir yolculuğu hem de kendi iç dünyasındaki bir yolculuğu
ifade eder. Aynı duyguları onun “Göçebe” şiirinde görürüz. “Göçebe” başlı
başına ismiyle zaten bir yoluculuğu, yolculukları anlatan bir şiirdir: “Belki
de bir günler bunun için Aydın'da bulunduğumu, / Zaten nedense hep bir şehirden
bir şehre yolcu olduğumu, / İşte eflatun kakalı çocuklar olduğunu Kütahya'da, /
Ankara'da dokunak Yozgat'ta becerik olduğunu…” diyerek Anadolu coğrafyasını
kendi hüznünün anlatımına eşlik olarak orada yerleştirir. Kars olsun, diğer
Anadolu şehirleri olsun, İstanbul’un semtleri olsun ama bütün bunlar onun
aşkını, duygularını, hüznünü ifade etmenin birer aracı olarak kullanılır.
Bu
değerli şairi bu vesileyle bir kez daha rahmetle, şükranla anıyorum. Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Hamzaçebi. 
III.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Levent Gök’ün, 9 Ocak Cemal
Süreya’yı ölümünün 29’uncu yıl dönümünde saygıyla andıklarına ilişkin konuşması
BAŞKAN
– Sayın Cemal Süreya’nın sizin düşünce dünyanızda ne kadar önemli olduğunun ben
yakından tanığıyım. Bu vesileyle Cemal Süreya’yı bir kez daha saygıyla anma
fırsatını da hep beraber buluyoruz. 
Sayın
Baş, siz de girdiniz sisteme. 
Buyurun.

V.- AÇIKLAMALAR (Devam)
29.- İstanbul Milletvekili Erkan Baş’ın, Türkiye işçi sınıfı başta olmak
üzere emeğiyle, alın teriyle yaşayan tüm yurttaşların yeni yılını kutladığına,
TOKİ ve İZBAN işçilerinin haklarının verilmesi gerektiğine, TBMM Başkanı
sıfatını taşıyan kişinin Anayasa hükümlerine aykırı bir eylem süreci içerisinde
olduğuna ve bu usulsüzlüğe izin verilmemesi gerektiğine ilişkin açıklaması
ERKAN
BAŞ (İstanbul) – Teşekkür ediyorum Sayın Başkan. 
Biraz
geç oldu ama 2019’da ilk defa söz aldığımız için, Türkiye işçi sınıfı başta
olmak üzere emeğiyle, alın teriyle yaşayan tüm yurttaşlarımızın yeni yılını
kutluyorum, 2019’un hepsi için başarılar, mutluluklar getirmesini diliyorum. 
Tabii,
2019’a 2018’in yükleriyle girdik. En önemlisini dün hemen Meclis bahçesinin
duvarlarında yaşadık. TOKİ işçisi kardeşlerimiz aylardır seslerini duyurmaya,
haklarını almaya çalışıyorlar. Çeşitli yöntemler denediler. Dün de Meclise
seslerini duyurmak için gelen bu işçi kardeşlerimiz maalesef Meclisin
milletvekilleri tarafından değil de polisler tarafından karşılandı ve bir şiddete
uğradılar. Bu vesileyle TOKİ işçilerinin yanında olduğumuzu bir kez daha ifade
etmek istiyorum ve haklarının mutlaka verilmesi gerektiğini buradan kayıtlara
geçiriyorum. 
İZBAN
işçisi kardeşlerimiz –hepimiz biliyoruz- aylardır hakları için grev yapıyorlar
ve bu grevleri fiilen yasaklandı, erteleme adı altında yasaklandı. İZBAN işçisi
kardeşlerimizin de haklarının verilmesi gerektiğini düşündüğümüzü buradan
paylaşmak istiyorum. 
Değerli
arkadaşlar, işçi sınıfına, emekçilere, yoksullara dönük pek çok haksız,
hukuksuz uygulamadan söz edebiliyoruz. Bunları saymaya vaktimiz yetmez,
binlerce hukuksuzluk örneği var ama daha acı olan şey şu: Yasa yapmakla görevli
Türkiye Büyük Millet Meclisinin Başkanı sıfatını taşıyan kişi şu anda açıkça,
aleni biçimde Anayasa’nın hükümlerine aykırı bir eylem süreci içerisinde.
Hepimiz biliyoruz, Meclis Başkanı sıfatı taşıyan Binali Yıldırım, Adalet ve
Kalkınma Partisinin İstanbul Büyükşehir Belediye Başkan adayı olarak parti
faaliyetlerine katılıyor. Bu, Anayasa’nın 94’üncü maddesine açık aykırı eyleme
çoğunluk partisinin ses çıkarmamasını…
(Mikrofon
otomatik cihaz tarafından kapatıldı)
BAŞKAN
– Bir dakika daha ilave ediyorum Sayın Baş.
Buyurun.
ERKAN
BAŞ (İstanbul) – Anayasa’ya açıkça aykırı bu eyleme çoğunluk partisinin ses
çıkarmamasını saraydan gelen talimatlara uyma alışkanlıklarının bir uzantısı
olarak anlayabiliyoruz fakat benim anlayamadığım, Meclisin muhalefet
partilerinin bu durumu sessizlikle geçiştiriyor olması. Dün grup
toplantılarında, dün Genel Kurul salonunda ve bugün bu saate kadar Türkiye
Büyük Millet Meclisi Başkanı açıkça Anayasa’ya aykırı eylemler
gerçekleştirirken biz hep beraber susuyoruz.
Ben
şöyle tamamlayayım sözlerimi: Hepimizin bildiği bir masal var; böyle, sefahat
ülkesi anlatılıyor, sefahat sürülüyor o ülkelerde. Krala güzel güzel elbiseler
biçiyorlar ve herkes o elbisenin ne kadar güzel olduğunu birbirine anlatıyor.
Ben kendimi şu anda o masaldaki gibi hissediyorum. Herhâlde Parlamentonun en
küçük grubu olarak Türkiye İşçi Partisinin kayıtlara şunu geçirmesi gerekiyor:
Arkadaşlar, kral çıplak. Bu usulsüzlüğe izin vermeyelim.
BAŞKAN
– İYİ PARTİ Grubunun İç Tüzük’ün 19’uncu maddesine göre verilmiş bir önerisi
vardır. Okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun Kocaeli Milletvekili Lütfü Türkkan ve arkadaşları
tarafından, Türkiye’de tarım ve hayvancılığın hak ettiği seviyelere yükselmesi,
tarımsal üretimin sürdürülebilirliğinin sağlanması, başta çiftçilerimizin
tarımsal faaliyetlerinde kullandıkları araçlara aldıkları mazotun vergiden muaf
tutulması olmak üzere kırsalda tarım istihdamını arttırmayı hedefleyen ve
tarımsal kalkınmamıza destek verecek projelerin arttırılması, tarım ve
hayvancılıkla ilgili sürdürülebilir programların hazırlanması, tarımsal üretimi
arttıracak destek ve teşvikler ile tarımsal yatırım ve hibe desteklerini içeren
programların hazırlanması amacıyla , 9/1/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön görüşmelerinin,
Genel Kurulun 9 Ocak 2019 Çarşamba günkü birleşiminde yapılmasına ilişkin
önerisi
09/01/2019
Türkiye Büyük Millet Meclisi Başkanlığına
Danışma
Kurulu 09/01/2019 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli
Milletvekili
 Grup
Başkan Vekili
Öneri:
Kocaeli
Milletvekili Lütfü Türkkan ve arkadaşları tarafından Türkiye’de tarım ve
hayvancılığın hak ettiği seviyelere yükselmesi ve tarımsal üretimin
sürdürülebilirliğinin sağlanması, başta çiftçilerimizin tarımsal
faaliyetlerinde kullandıkları araçlara aldıkları mazotun vergiden muaf
tutulması olmak üzere, kırsalda tarım istihdamını arttırmayı hedefleyen ve tarımsal
kalkınmamıza destek verecek projelerin arttırılması, tarım ve hayvancılık ile
ilgili sürdürülebilir programların hazırlanması, tarımsal üretimi arttıracak
destek ve teşvikler ile tarımsal yatırım ve hibe desteklerini içeren
programların hazırlanması amacıyla 9/1/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerinin 9/1/2019 Çarşamba günü birleşimde
yapılması önerilmiştir.
BAŞKAN
– Teşekkür ederim.
Şimdi
önerinin gerekçesini açıklamak üzere öneri sahibi İYİ PARTİ Grubu adına Konya
Milletvekili Sayın Fahrettin Yokuş. (İYİ PARTİ sıralarından alkışlar)
Süreniz
beş dakika Sayın Yokuş.
İYİ
PARTİ GRUBU ADINA FAHRETTİN YOKUŞ (Konya) – Sayın Başkan, değerli milletvekilleri;
hepinizi İYİ PARTİ Grubu adına saygıyla selamlıyorum.
Türkiye’de
tarım ve hayvancılık maalesef hak ettiği yerde değildir. Türk tarımının, Türk
çiftçisinin ve Türk hayvancılığının hak ettiği seviyelere yükselmesi ve
tarımsal üretimin sürdürülebilirliğinin sağlanması gerekmektedir.
Çiftçilerimizin tarım faaliyetlerinde kullandıkları araçlara aldıkları mazotun
vergiden muaf tutulması gerekmektedir. Kırsal alanlarımızda tarım istihdamını
artırmayı hedefleyen ve tarımsal kalkınmamıza destek verecek projelerin
artırılması, tarım ve hayvancılıkla ilgili sürdürülebilir programların
hazırlanması, tarımsal üretimi artıracak destek ve teşviklerle tarımsal yatırım
ve hibe desteklerini içeren programların hazırlanması şarttır.
Ülkemizi
kalkındırmak Türk çiftçisine ve Türk tarımına sahip çıkmakla mümkündür. Köyden
kente yaşanan göçlerin önüne geçmek, gelecek nesillerin sağlıklı tarım
ürünlerini tüketerek büyümesini sağlamak ülkeyi yönetenlerin yegâne görevidir.
Gelişmiş ülkeler ve gelişmekte olan birçok ülke tarım ve hayvancılık
faaliyetlerinin gelişmesi için projeler üretip çiftçilere destek veriyor, bizse
ithalata yönelip tohumdan fidana, meyveden sebzeye, tahıl ürününden et ve süt
ürünlerine, gübreye ve samana kadar her şeyi ithal ediyoruz. Bu ithalatlar
olduğu sürece hayvancılığımız ve çiftçiliğimizi nasıl geliştirebiliriz? Neden
biz de diğer ülkeler gibi çiftçilerimizi güçlendirecek projeler üretmiyoruz?
Bizim ülkemizin neyi eksik? Bizim ülkemiz tarım ülkesi değil mi? Bir zamanlar
bizim ülkemiz tarım ülkesiydi, hayvancılık ülkesiydi. Hollanda kadar toprağı
olan Konya şehrimiz tarım ambarıydı, toprağından iklimine kadar en verimli ve
bereketli ülke Türkiye’ydi. Tarım arazilerimiz var, çiftçi tarım arazilerini
terk ediyor, toprağa küsüyor, bizim neyimiz eksik Allah aşkına? Bereketli bir
tarım ülkesiyken ne oldu da dışa bağımlı hâle geldik? Tarım ve Hayvancılık
Bakanımız yetersiz, bizim tarım politikasını geliştirecek Hükûmetimiz yetersiz,
bizim çiftçilerimizi toprakla barıştıracak, kentten köye göçü sağlayacak projelerimiz
eksik. 
Değerli
milletvekilleri, çiftçilerimizi mazot vergisinden muaf tutmak
mecburiyetindeyiz. Aksi hâlde, gemilere, gemiciklere mazot muafiyeti getiren
bir iktidar çiftçiye niye getirmediğini izah edemez ve edemeyeceksiniz. 
Çiftçilerimizin
üzerine yük olan, yasal takibe düşen borçlarının faizsiz şekilde yeniden
yapılandırılması şarttır. 
Meraları
köylülerimize verelim. Tarım ve hayvancılığı geliştirme ve sürdürme
politikasının temelini oluşturan meralar köy tüzel kişilerinin kullanımına
açılmalıdır. 
Çiftçilik
yapmak isteyenler için büyüklüğüne göre özel teşvik paketleri hazırlanmalıdır.
Ziraat Bankası, Kredi Garanti Fonu ve EXİMBANK üretime ve ihracata yönelik
uygun koşullarda kredi sağlamalıdır. 
Yeni
bölgelerde çiftçilik yapmak isteyen köylü ve bazı kişilerin sigorta primleri
devlet tarafından karşılanarak uzun vadeli tarım yapmak isteyenlere TOKİ
vasıtasıyla her türlü ev, barınak destekleri verilmelidir. Köyde kalıp tarım
yapmak isteyen gençlere ekstra maaş ve gelecek planlaması desteği verilmelidir.
Sigortasız hiçbir tarım işçisi kalmamalıdır. Tarım, ülkenin önemli bir gelir
kaynağı olmalıdır. Tüm bu teşvikler sağlandıktan sonra modern teknoloji
vasıtasıyla dönüm başına sağlanan verim kontrol edilmeli, verimin artması veya
azalması sonucunda oluşacak verimlilik farkı prim olarak çiftçiye
yansıtılmalıdır. Devlet, bir koruyucu olarak teşvik vasıtasıyla destek verdiği
gibi, ürünün pazarlanmasında da tüm köylünün ve çiftçinin yanında olmalıdır.
Devlet, hem iç pazarda hem dış pazarda tarım tanıtım ajansları kurarak,
ürünlerin pazarlanmasını sağlayarak, yetişen ürünler için belirli oranda alım
garantisi vererek ürünlerin satılmasını temin etmelidir. 
(Mikrofon
otomatik cihaz tarafından kapatıldı) 
BAŞKAN
– Sayın Yokuş, bir dakika ilave ediyorum. 
Buyurun.
FAHRETTİN
YOKUŞ (Devamla) – FİSKOBİRLİK, TARİŞ, ÇUKOBİRLİK, Tarım Kooperatifleri,
KÖY-KOOP gibi kooperatifler özel sektörle ortaklaşa çalıştırılarak ürünlerin
maksimum seviyede satışı organize edilmelidir. Hiçbir çiftçinin ve köylünün,
ürününü, maliyetini karşılamayan bir fiyatla pazarlama gibi bir endişesi
olmamalıdır. Pazarlama esnasında tüm kayıpların azalması için her türlü
teknolojik destek, soğuk tedarik, depolama, lojistik ve bazı yardımlar devlet
tarafından karşılanmalıdır. Böylelikle, çiftçi beş yıl sonra ne kadar
kazanacağını bilecek ve ona göre yatırım yapacaktır. Hollanda, Fransa, Kanada,
Dubai gibi dünyanın belli başlı ülkelerinde ürünlerimizin en iyi şekilde
pazarlanması için ajans hizmetleri verilmelidir. Devlet pazarlama araçlarından,
çiftçinin ürettiği ürünü pazarlaması için en üst seviyede yararlanmalıdır.
Geleneksel tarımdan akıllı tarıma geçiş mutlaka yapılmalıdır diyor hepinizi
saygıyla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Yokuş.
Öneri
üzerinde, Halkların Demokratik Partisi Grubu adına söz isteyen Kocaeli
Milletvekilimiz Sayın Ömer Faruk Gergerlioğlu. (HDP sıralarından alkışlar) 
Süreniz
üç dakika Sayın Gergerlioğlu.
HDP
GRUBU ADINA ÖMER FARUK GERGERLİOĞLU (Kocaeli) – Sayın Başkan, değerli milletvekilleri;
çiftçinin durumunu konuşuyoruz; çiftçi üzgün, çiftçi dertli, çiftçi borçlu.
Çiftçi, 2017’de 85,5 milyar lira borçluymuş, 2018’de, şu anda 100 milyar lira
borçlu. 
Çiftçi
neye ihtiyaç duyar? Yakıt ve gübre fiyatlarının az olmasını ister ancak yakıt
ve gübre fiyatları yüksek olduğu için gittikçe köyden uzaklaşıyor, köyden kente
kaçıyor, köydeki büyük, güzel arazilerini, topraklarını bırakıyor, kentte
asgari ücrete mecbur kalıyor; bu, doğru bir şey değil. İyi bir yönetim yok,
topraklarımızı işletemiyoruz; çiftçi borçlu olduğu için de ya ürününü yarı
fiyata satıyor ya da borcunu aldığı yeni krediyle kapatmaya çalışıyor. 
Çiftçi
Kayıt Sistemi’ne göre 2017’de 2,5 milyon çiftçi varken şu anda 2 milyon 100 bin
çiftçimiz var; köyden kente göçün yüzde 7,5 olduğunu gösteren, köy nüfusunun
yüzde 7,5’e düştüğünü gösteren bir geçiş var. 
Şimdi,
hayvancılık bitmiş durumda, tarım bitmiş durumda. Ben sadece muhalefet
yapmayacağım, öneri de getireceğim arkadaşlar. Bakın, doğal tarım yapılabilir.
Büyük arazilerimiz var; doğal tarımla, bitkisel ve hayvansal atıklardan biyogaz
sistemiyle yakıt elde edilebilir, onun tortusuyla gübre elde edilebilir ama
bunu nazarıitibara alan bir Tarım Bakanlığı yok maalesef. 
İkincisi
de, mesela fındık konusunda. Fındık çok önemli bir ürün ülkemizde; şu anda, bu
sene üretici 12 liradan sattı, tüccar aldı 14,5’tan TMO’ya sattı, iki dakikada
büyük kâr elde etti. Fındık üreticisi çok zor durumda ve çok üzgün. Bununla da
ilgili önerilerimiz var. Bakın, iki sene önce fındık 20 liraydı, geçen sene 9
lira, bu sene 12 lira. Ancak şöyle bir öneri var, sivil toplum örgütleri de
bunu bakanlıklara sunuyor ancak kabul etmiyorlar: Devlet fındık üreticisine
faizsiz kredi versin ve katma değerli ürün yetiştirilsin fındık işlenerek,
fındık 20 lira olur en kısa sürede arkadaşlar. Bunun örneği nedir? Şu anda bir
firma, bir İtalyan firması gelip Türkiye’den fındığımızın dörtte 1’ini alıyor,
12 milyar dolar para kazanıyor. Biz ise ham fındığımızı satıyoruz, ancak 2
milyar dolar kazanıyoruz. Tam bir sefalet tablosu, tam bir ilkellik tablosu.
Teknolojiden uzak bir ülkeyiz değerli arkadaşlar. Bunu da hepimizin görmesi
lazım. 
Hayvancılık
alanına gelirsek hayvancılık da bitmiş durumda. Bu hükûmet, AK PARTİ
iktidarları hayvancılığı bitirmiştir arkadaşlar.
(Mikrofon
otomatik cihaz tarafından kapatıldı) 
BAŞKAN
– Bir dakikayla toparlayalım. 
ÖMER
FARUK GERGERLİOĞLU (Devamla) – Şu anda 2015’te 200 bin hayvan ithalatı
yapılmıştır. 2016’da 500 bin, 2017’de 1 milyon 200 bin ithalat yapılmıştır.
2011-2017 arasında kara bir tablo vardır AK PARTİ için, 2,8 milyon büyükbaş
ithal edilmiştir. Üretim, hayvanların yetiştirilmesi durmuştur. Alıp marketler
zincirine veriyorsunuz, kendi yandaşınız marketler zincirine 28 liradan verip
ona 20 liradan sattırıyorsunuz ve 3 tane markete bunu yaptırıyorsunuz.
Kasaplara sunmuyorsunuz bunu. 
Ayrıca,
bakın, buradan Tarım Bakanına da önemli bir sorum var, kendisi lütfen
cevaplasın. 2017’de 20 bin ton et varken Et ve Süt Kurumu depolarında, 19 bin
ton ithal et alınmıştır. 2018’de 300 bin hayvan varken 33 bin ton ithal
edilmiştir. Bakın, burada bir rant var arkadaşlar, ithalatta ve ihracatta rant
politikası var. Bu çok açık, ortada, hepimiz bunu görüyoruz. 
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) – Onun için yapıyorlar zaten.
ÖMER
FARUK GERGERLİOĞLU (Devamla) – Evet, bunun için yapıyorlar ve gübre ve mazot
alanında da desteklemeler 2017’den 2018’e doğru azalmıştır. Hayvancılık ve
tarım bitmiştir. Bunun için, gerçekten bu konuyu ayrıntılı bir şekilde
konuşmamız gerekiyor. 
Teşekkür
ediyorum. (HDP sıralarından alkışlar)
BAŞKAN
– Teşekkürler. 
Öneri
üzerinde söz isteyen, Cumhuriyet Halk Partisi Grubu adına Edirne
Milletvekilimiz Sayın Okan Gaytancıoğlu. (CHP sıralarından alkışlar)
Süreniz
3 dakika Sayın Gaytancıoğlu.
CHP
GRUBU ADINA OKAN GAYTANCIOĞLU (Edirne) – Sayın Başkan, değerli milletvekilleri;
evet, yapısal sorunlar çok fazla Türkiye tarımında ve on altı yıllık bir
iktidar var. Bu yapısal sorunları çözmek için, on altı yıl boyunca uyumuş,
yatmış, neredeyse hiçbir şey yapmamış bir iktidarla karşı karşıyayız. 
Verim
düşük, araziler küçük ve parçalı, su götürülmemiş, gübre götürülmemiş, teknik
yönden çok sıkıntı var, ziraat mühendisleri işsiz, veterinerler ahırda değil.
Bunları çözmeniz gerekirken siz bu sorunları aşırı derecede
ağırlaştırıyorsunuz. Ne yapıyorsunuz? Gidiyorsunuz -sorunlar girdi
fiyatlarından kaynaklanıyor- girdi fiyatlarını artırıyorsunuz. Ya, çiftçiyi siz
niye sevmiyorsunuz? Girdi fiyatlarını düşürmeniz gerekirken, çiftçinin daha
fazla gübreyle, mazotla, suyla, elektrikle, tohumla, ilaçla buluşması
gerekirken siz bunların fiyatlarına zam yapıyorsunuz. Vergileri düşürmenize
rağmen fiyatlar düşmüyor, yem fiyatları tavan yapıyor. Bu sorunları
artırıyorsunuz, ürün fiyatlarını da sabitliyorsunuz. Birçok kurumu, başta
Toprak Mahsulleri Ofisi olmak üzere, devre dışı bırakıyorsunuz. Kurumlar boş,
bir şey yapamıyorlar; piyasalar başıboş. Bu ülkede neredeyse on yıldan beri
buğday fiyatı artmıyor. 
Şimdi,
böyle bir tarım var. Bu tarımda bir kaptan var. E kaptan da kullanmayı
bilmiyor, liyakati yok. Sürekli tarımın dışından birilerini getiriyorsunuz,
gemiyi yürütmeye çalışıyorsunuz. O da zaten -bildiği bir şey var, bir lobi var-
diyor ki: “Türkiye’de hayvan yokmuş, hayvan ithal edelim. Türkiye’de buğday
yokmuş, buğday ithal edelim.” Niye? Planlama yapmıyorsunuz ki. 50 milyon dönüm
arazi boşken siz bu arazileri nasıl kullanacağınızı araştırmıyorsunuz, bu
konuda çaba göstermiyorsunuz, işi ithalatla çözmeye çalışıyorsunuz. Tabii,
orada da yandaşlar devreye giriyor, küresel sermaye devreye giriyor. Onlara
anahtarları teslim ediyorsunuz -bir dönem FETÖ’cülere her şeyi teslim ettiğiniz
gibi- onlar da ithalat yapıyor. Buğday ithalatını onlar yapıyor, arpa
ithalatını, mısır ithalatını. Bakın, sadece 7 kalem ithalat, çiftçiye verdiğiniz
destekten fazla yani buğday, arpa, mısır, tütün, soya, kırmızı et, canlı hayvan
ithalatına verdiğiniz para bir yılda 18 milyar lira, çiftçiye verdiğiniz para
da bu kadar. Yani bu ürünleri Türkiye üretebilecekken ithalat yapıyor, siz
çareyi başka yerlerde arıyorsunuz, planlama yapmadığınız için. 
Dün
Genel Başkanımız da açıkladı, hortumcu piyasa düzeni var, siz de bu piyasa
düzenine destek veriyorsunuz, ithalatla çözmek istiyorsunuz. Hâlbuki çözüm çok
kolay; üretimi desteklemek. 
(Mikrofon
otomatik cihaz tarafından kapatıldı) 
BAŞKAN
– Bir dakika ilave edelim.
Toparlayalım
Sayın Gaytancıoğlu.
OKAN
GAYTANCIOĞLU (Devamla) – Gerçekten çok kolay. Yasa var, yasa elinizden
tutmuyor. Yasaya uyun, çiftçiye alması gereken desteği verin, borcunu silin. 
Bakın,
biz bir kanun teklifi verdik, dedik ki: “Çiftçinin çok fazla borcu var, en
azından faizini silin, geri kalanını da dört yıla bölelim, eşit taksitlerle
ödesin ve destekleme yapalım. Yasadaki hakkını verelim.” Yasa ne diyor?
“Tarımsal destekler gayrisafi millî hasılanın yüzde 1’inden az olmaz.” diyor.
Gayrisafi millî hasılamız belli; 36 milyar lira destek alması gerekirken siz 16
milyar lira destek veriyorsunuz; olmaz, bu sefer çiftçi borçlanıyor. Destek
vermezseniz, çiftçiyi sürekli borçlandırırsanız, biz burada, sürekli, Türkiye
tarımının sorunlarını çözmek için uğraşırız. Çözmek için bir gayretiniz yok ama
Türkiye tarımının o kadar kolay çözülebilecek sorunları var ki çünkü dünyada
tarım topraklarının fazlalığı bakımından ilk sıralarda gelen bir tarım ülkesinde
yaşıyoruz ama nedense siz bu sorunları çözmek istemiyorsunuz. Bırakın biz
çözelim. Biz bunu çözmek için elimizden geleni yapmak istiyoruz, size de destek
vermeye hazırız. (CHP ve İYİ PARTİ sıralarından alkışlar)
ÖMER
FETHİ GÜRER (Niğde) – Çiftçiler futbol takımı kursun, o zaman borçlarını
sıfırlarlar.
BAŞKAN
– Öneri üzerinde söz isteyen Adalet ve Kalkınma Partisi Grubu adına Kars
Milletvekilimiz Sayın Yunus Kılıç. (AK PARTİ sıralarından alkışlar)
Süreniz
üç dakika Sayın Kılıç.
AK
PARTİ GRUBU ADINA YUNUS KILIÇ (Kars) – Teşekkürler Sayın Başkan.
Sayın
Başkan, saygıdeğer milletvekilleri; tabii, tarım, hemen hemen herkesin üzerinde
en kolay konuşabileceği alan olduğu düşüncesiyle en sık belki de Meclis
araştırma önergesi verilen bir alan. 
Saygıdeğer
milletvekilleri, tabii, istatistik, bugün dünyada en çok rağbet edilen ve
inanılan bir bilim. Tarımda herkesin amacı daha çok üretmek, üretene daha çok
destek vermek, onların hayat standartlarını yüceltmek, yükseltmek; zaten Meclis
araştırma önergesinin gayesi de bu. Tabii, bunu kıyaslamak lazım anlayabilmek
için. Kıyaslayacağımız yer nedir? Biz hükûmetler olarak, AK PARTİ hükûmetleri
olarak nereden aldık, nereye getirdik; en doğrusu, yapmamız gereken bu.
Elbette, 2002’yi referans aldığımız zaman, çoğu zaman buna itiraz edersiniz. E
peki, AK PARTİ olarak sorumluluk alanı olarak bu yıllar, başka nereyi referans
alacağız? Demek ki buradan başlamamız lazım.
Arkadaşlar,
demin konuşmacımız dedi ki: “Türkiye, dünyada en verimli tarım alanlarına sahip
olan bir ülkedir.” Aslında hiç böyle bir şey yok. Bu, tamamen bir iyi niyet
ülkemizle alakalı. Türkiye, dünyada tarımsal arazisi 17’nci sırada olan bir
ülke, bölünmüşlüğü ve parçalanmışlığı da en fazla olan ülkelerden bir tanesi.
Türkiye'nin tarımsal arazisi…
LÜTFÜ
TÜRKKAN (Kocaeli) – Az mı ya?
YUNUS
KILIÇ (Devamla) – Arkadaşlar, 2,5 milyon üreticinin elinde 30 milyon parsel ve
45 milyon sahibi olan bir araziden bahsediyoruz. Bu kadar olumsuzluğa rağmen,
1980 yılından sonra darbeci Anayasa’da çiftçinin desteklenmesinin önüne geçecek
maddeler varken buna rağmen AK PARTİ dönemlerinde, arkadaşlar, çiftçimiz
yaklaşık gelecek yıl 16 milyarın üzerinde bir destekleme alacak. Bazen
arkadaşlar şöyle bir iddiada bulunurlar: “Tarım Kanunu’nun 6’ncı maddesinde
denilir ki: ‘Yüzde 1 en az çiftçi desteklenecek.’”
OKAN
GAYTANCIOĞLU (Edirne) - 21’inci madde o, 21.
YUNUS
KILIÇ (Devamla) – 20’nci maddesinde.
OKAN
GAYTANCIOĞLU (Edirne) – 21, 21.
YUNUS
KILIÇ (Devamla) – Arkadaşlar, emin olun, şu anda Türkiye'nin doğrudan
desteklerini sadece hesaplıyorsunuz. 
ÖMER
FETHİ GÜRER (Niğde) – Kime gittiği belli değil.
YUNUS
KILIÇ (Devamla) – Türkiye'nin şu anda tarıma vermiş olduğu destek yüzde 2,5’un
üzerindedir, Avrupa Birliğinin 3 katıdır. 
ÖMER
FETHİ GÜRER (Niğde) – Çiftçiye gitmiyor, herkese gidiyor.
YUNUS
KILIÇ (Devamla) – Arkadaşlar, hesabı düzgün yapmak lazım. Bazen tarımdan hiç
haberi olmayan milletvekili arkadaşlarımız çıkar, şöyle der: “Avrupa Birliği,
tarıma millî gelirin yüzde 40’ı oranında destek verir.” Arkadaşlar, hesap bu
kadar zayıf olamaz. Avrupa Birliğinin 20 trilyon euro bütçesi var yani 8
trilyon euro Avrupa Birliği destek mi veriyor? Hiç böyle bir şey yok. Bundan
sonra kullanmanız açısından doğrusunu söyleyeyim: Avrupa Birliği, toplam Avrupa
Birliği içerisindeki yapmış olduğu desteklemelerin sadece yüzde 40’ını tarım
için verir, bu da yaklaşık yüzde 1’in altında bir rakamdır. 
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) – 4 milyon hektar tarım arazisi eksildi bu ülkede sizin
döneminizde.
BAŞKAN
– Bir dakika ilave edelim Sayın Kılıç.
YUNUS
KILIÇ (Devamla) – Dolayısıyla Türkiye, AK PARTİ döneminde -arkadaşlar şu
rakamlar önemli- tarımsal hasıla açısından Avrupa’da bakın 4’üncü sıradaydı,
bugün 1’inci sıradayız; dünyada 11’inci sıradaydı, bugün 7’nci sıradayız ve üretmiş
olduğumuz tarımsal hasıla, arkadaşlar, 36 milyar liradan şu anda 190 milyar
lira civarında. 
Bakın
bu önergede şöyle bir şey var: Mazotun ucuzlatılması. Türkiye, yaklaşık yüz
yıldır kurulmuş bir cumhuriyet ama bakın AK PARTİ döneminde mazota destek
başladı, AK PARTİ döneminde mazotun yüzde 50’sini biz vatandaşımıza vermeyi
taahhüt ettik, veriyoruz, helalühoş olsun.
ÖMER
FETHİ GÜRER (Niğde) – Çiftçi bitti, köyde adam kalmadı. 
YUNUS
KILIÇ (Devamla) – Ama emin olun bir gün tamamını vermek gerekirse ülkemizin
durumuna göre onu da yaparsa yine AK PARTİ yapar diyor, hepinize saygılar
sunuyorum. (AK PARTİ sıralarından alkışlar) 
ÖMER
FETHİ GÜRER (Niğde) – Çiftçi kalmayacak, o güne çiftçi kalmayacak, Ziraat
Bankası futbol kulüplerine destek olacak. 
BAŞKAN
– Teşekkürler Sayın Kılıç.
OKAN
GAYTANCIOĞLU (Edirne) – Sayın Başkanım...
BAŞKAN
- Öneriyi oylarınıza sunuyorum: Kabul edenler... Kabul etmeyenler... Öneri
kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, Grup Başkan Vekili Mersin Milletvekili Fatma Kurtulan
tarafından, İşsizlik Fonu’nun amaç dışı kullanımının önlenmesi amacıyla
9/1/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 9 Ocak 2019
Çarşamba günkü birleşiminde yapılmasına ilişkin önerisi
9/1/2019
Türkiye Büyük Millet Meclisi Başkanlığına
Danışma
Kurulu 9/1/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Fatma
Kurtulan
 Mersin
 Grup
Başkan Vekili
Öneri:
9
Ocak 2019 tarihinde Mersin Milletvekili Grup Başkan Vekili Fatma Kurtulan
tarafından -1261 grup numaralı- İşsizlik Fonu’nun amaç dışı kullanımının
önlenmesi amacıyla Türkiye Büyük Millet Meclisine verilmiş olan Meclis
araştırma önergesinin diğer önergelerin önüne alınarak görüşmelerinin 9/1/2019
Çarşamba günkü birleşiminde yapılması önerilmiştir.
BAŞKAN
– Halkların Demokratik Partisi grup önerisinin gerekçesini açıklamak üzere,
öneri sahibi İstanbul Milletvekilimiz Sayın Erol Katırcıoğlu. (HDP sıralarından
alkışlar)
Süreniz
beş dakika Sayın Katırcıoğlu.
HDP
GRUBU ADINA EROL KATIRCIOĞLU (İstanbul) – Sayın Başkan, sayın vekiller;
hepinize saygılarımı sunuyorum.
Efendim,
bu önergeyi getirmemizin sebebi, açıkçası ülkemiz bir zamandan beri çok ciddi
bir ekonomik bunalım içinde. Her ne kadar bazıları ülkemizde bir ekonomik kriz
olmadığını söylese de rakamlar öyle söylemiyor. Özellikle işsizlik rakamlarına
baktığımızda işsizlik rakamları giderek artıyor yani bugün itibarıyla
baktığımızda, dar anlamda işsizlik oranı olarak baktığımızda yüzde 10,4 gibi
gözükse de geniş anlamda bir işsizlik tanımı içinden gidersek işsizlik şu anda
yüzde 18 civarında, yüzde 18-19 civarında. Hele hele buna daha ayrıntılı,
kadınlar, gençler vesairede baktığımızda, doğrusunu isterseniz, giderek alarme
olmamız gereken bir yere doğru gittiğini söylemek zorundayız. 
Şimdi,
bu çerçevede baktığımızda, İşsizlik Fonu önemli bir araç olarak karşımıza
çıkıyor ve İşsizlik Fonu’nun bundan önceki kullanımlarından giderek bir
şeffaflaşma, İşsizlik Fonu’nun daha net ve anlaşılabilir hâle gelmesini ve İşsizlik
Fonu’ndan yararlanacaklarla ilgili olarak da herkesin üzerinde anlaşabileceği
seçim kriterlerinin net ve açık olduğu bir sistem arayışı içinde olmamız
gerektiğini düşünerek böyle bir önergede bulunduk. 
Arkadaşlar,
biliyorsunuz, toplum yararına programlar dediğimizde, bu programlar toplumun en
muhtaç kesimine yönelik olmak üzere İşsizlik Fonu’ndan kullanılan kaynaklar
bunlar ve toplum yaranına projelerde, programlarda gerçekten işte özellikle
kadınlar, terörle mücadelede malul, yarı malul hâle gelmiş olan insanlar,
hükümlüler, eski hükümlüler gibi toplumda gerçekten maddi olarak çok zor
koşullarda yaşayan insanlar. Dolayısıyla da toplum yararına bu projelerin
gerçekten bir işlevi var fakat bugüne kadar kullanılış biçimiyle ilgili olarak
şüphelenmemize ve en azından bu önergeyi vermemize sebep olan durumlar var.
Yani bunlar olmasaydı belki böyle bir önergeye de ihtiyaç olmayacaktı. Mesela,
en belirgin olanını söyleyeyim size. Şurada bir tablo var, bu, toplum yararına
programlardan yararlanan insanların sayılarını veriyor; mesela, ilginç bir
şekilde, seçim kararından önce bu programlardaki imkânları kullananların sayısı
8.250 iken seçim kararı alındıktan sonra bu sayı 308 bine çıkıyor arkadaşlar.
Yani açıkçası, toplum yararına programlardan insanların yararlanmasıyla ilgili
olarak verilen kararlarda siyasi olma özelliğinin çok fazla olduğu açık bir
şekilde gözüküyor. Yani tekrar edeyim: Seçim öncesinde 8 bin civarında insan bu
programlardan yararlanırken seçim kararı alındıktan sonra 308 bine sıçrıyor yani
300 binlik bir artış söz konusu oluyor; bu bir.
İkincisi:
Baktığımızda, seçim yaklaşırken özellikle, istihdam sorununun yaşandığı
bölgelerden ziyade, örneğin, Ankara’da daha fazla bu programların
kullanıldığını görüyoruz. Dolayısıyla, bu da bizim bundan kuşkulanmamıza neden
oluyor ve dolayısıyla da böyle bir önergeyle, bir Meclis araştırması
önergesiyle bu meseleyi gündeme getirmenin doğru ve yararlı olacağını
düşünüyoruz. Çünkü arkadaşlar, kabul edin ki bu insanlar toplumun -demin de
söylediğim gibi- en muhtaç kesimleri ve çok rahatlıkla rencide olabilecek olan
kesimler ve anladığımız, hissettiğimiz, bildiğimiz kadarıyla söyleyebilirim ki
bu insanları kimi devlet yetkilileri, sadakaya ihtiyacı olan insanlar gibi
görerek onlara devletin imkânlarını sadaka biçiminde vermeyi uygun buluyorlar
ve öyle davranıyorlar. Dolayısıyla da burada kimin bu programlardan
yararlanacağı meselesi önemli bir mesele ve bu meselenin daha net ve açık –daha
önce de söylediğim gibi- kriterlere kavuşturulması gerekir diye düşünüyorum.
Dolayısıyla da bu önerimiz… Özellikle yeni bir seçim dönemine yaklaştığımızı ve
toplum yararına projelere önümüzdeki günlerde mali olarak İşsizlik Fonu’ndan 20
milyar TL’ye yaklaşan kaynak transferi yapılacağını düşündüğümüzde…
(Mikrofon
otomatik cihaz tarafından kapatıldı)
EROL
KATIRCIOĞLU (Devamla) – Bitiriyorum.
BAŞKAN
– Bir dakika ilave ediyorum.
EROL
KATIRCIOĞLU (Devamla) – …bu meselenin acilen Meclisimiz tarafından öne
alınması, üzerinde tartışılması ve bugüne kadarki uygulamayı tersine çevirebilecek
bir yeni yaklaşımın benimsenmesi gerektiğini düşünüyoruz.
Hepinize
saygılar sunuyorum. (HDP sıralarından alkışlar)
BAŞKAN
– Teşekkürler Sayın Katırcıoğlu.
Öneri
üzerinde söz isteyen İYİ PARTİ Grubu adına Kocaeli Milletvekilimiz Sayın Lütfü
Türkkan. (İYİ PARTİ sıralarından alkışlar)
Süreniz
üç dakika Sayın Türkkan.
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; HDP’nin grup önerisinde İşsizlik Fonu’nun amaç dışı
kullanılması var. 
İşsizlik
Fonu niye vardı? İşsiz kalan vatandaşlara işsizlik maaşı ödensin diye. Peki, şu
anda işsiz yok mu yani Türkiye’de işsizlik meselesi bitti mi, bu fona ihtiyacı
mı kalmadı Türkiye'nin? Hayır; aksine, Türkiye’de işsizlik çoğaldı. Hatta, son
ekonomik sıkıntıdan sonra bu işsizliğin, her birimiz, bulunduğumuz bölgede çok
daha fazla arttığını görüyoruz. Sizler çoğunluk partisi, mevcut Hükûmetle aynı
partide olmanıza rağmen, size her müracaat edeni devlete yerleştirme imkânınız
yok, mutlaka bulunduğunuz şehirde özel sektörde bir yerlere müracaat konusunda
yardımcı olmaya çalışıyorsunuz. Aldığınız cevap hepimizle aynı: “Kusura
bakmayın, şu anda personel alamıyoruz, hatta personel çıkarmak zorundayız.”
Doğru mu? Burada anlaşıyoruz. Yani bu İşsizlik Fonu, devletin işsiz kalan
işçisine ödemek üzere biriktirdiği bir fon. Bu fonu siz ne yaptınız? Yandaşlara
sermaye transferi yaptığınız bankaların açığını kapatmak için bankalara
aktardınız. Bakın, o da yetmedi, orada da deniz bitti. Şimdi de ne yapıyorsunuz
biliyor musunuz? Merkez Bankasının Genel Kurulu her yıl nisan ayında yapılır.
Merkez Bankası çok kârlı bir kuruluştur, temettü dağıtır ama nisan ayını
bekleyemediniz çünkü 31 Martta seçim var. Bizim çuvalın dibi delindi,
Türkiye'nin sermaye yapısındaki biriktirdiğimiz o çuvalın dibini deldiniz. Şu
anda da Merkez Bankasının Genel Kurulunu ocak ayına alıyorsunuz, temettü
dağıttıracaksınız, o temettülerle -daha önce İşsizlik Fonu’nda yaptığınız gibi-
bu paraları tekrar bankalara aktaracaksınız. Oradan da tekrar, Katar’la beraber
Arifiye fabrikasını özelleştirmeye çalışıyorsunuz ya, Ethem Sancak’a kaynak
yaratacaksınız. Bu İşsizlik Fonu meselesi değil, bu Türkiye'nin yolsuzluk
meselesi aslında. (İYİ PARTİ sıralarından alkışlar) Türkiye, yolsuzluklarına
kılıf arıyor, yolsuzluklarına kaynak yaratıyor. Bu meselenin aslı budur.
Bankaların herhangi bir görev zararları yok, bankalar birileri tarafından
dolandırılıyor ve o dolandıranlar da maalesef hep sizin çevrenizde bulunan
insanlar, üzülerek beyan ediyorum. Yani Hariri’yi getirdiniz buraya 22 milyar
dolarını aldı bu ülkenin, gayrimenkullerini sattı TELEKOM’un, gelirlerini aldı;
giderken de size 4,5 milyar dolar borç bıraktı, gitti. Şimdi, o açığı nasıl
kapatacaksınız? İşsizlik Fonu’ndaki paraları alıp… Hariri’nin çaldığı paraları
kapatmak üzere İşsizlik Fonu’nu kullandınız. 
Ben
size bir şey daha söyleyeyim mi? 31 Marta kadar -15 Şubatta zannediyorum
kapatacağız burayı- yolda en çok rastlayacağınız konu işsizlik.
(Mikrofon
otomatik cihaz tarafından kapatıldı)
LÜTFÜ
TÜRKKAN (Devamla) – Başkanım toparlıyorum.
BAŞKAN
– Bir dakika ilave edelim.
LÜTFÜ
TÜRKKAN (Devamla) – Seçmenlerinizden en çok şikâyet konusu edilecek mesele
işsizlik konusu ve bu işsizliğe kısa vadede hemen çözüm bulmak da mümkün değil.
Yani bugün düğmeye basıp yarın millete iş bulmamız mümkün olmayacak. O yüzden
bu İşsizlik Fonu gerçekten çok önemliydi ama bu İşsizlik Fonu’nu siz, beraber
siyasetinizi finanse ettiğiniz yandaşlarınıza transfer ederek kullandınız. 
Teşekkür
ediyorum, saygılar sunuyorum. (İYİ PARTİ sıralarından alkışlar) 
BAŞKAN
– Öneri üzerinde söz isteyen Adalet ve Kalkınma Partisi Grubu adına Konya
Milletvekilimiz Sayın Halil Etyemez. (AK PARTİ sıralarından alkışlar) 
Süreniz
üç dakika Sayın Etyemez. 
AK
PARTİ GRUBU ADINA HALİL ETYEMEZ (Konya) – Sayın Başkan, değerli milletvekilleri,
İşsizlik Sigortası Fonu hakkında verilen HDP grup önerisi üzerine söz almış
bulunmaktayım. Bu vesileyle Genel Kurulumuzu saygıyla selamlıyorum. 
Değerli
milletvekilleri, istihdam, içinde bulunduğumuz yüzyılda en çok tartışılan
konulardan biri hâline gelmiştir. Bugün dünyaya baktığımızda hemen her ülkede
işsizliğin en önemli sorunlardan biri olduğunu görmekteyiz. Özellikle 2008’de
başlayan küresel kriz, ekonomilere etkilerinin yanı sıra pek çok ülkede
işsizliği de tetiklemiştir. Biz de Türkiye olarak bu dönemde yaşanabilecek
olumsuzluklara karşı bir dizi tedbirler aldık, istihdam paketlerini uygulamaya
koyduk. Bu sayede istihdam edilenlerin sayısını istikrarlı bir şekilde
artırmayı ve işsizlik oranlarını aşağıya çekmeyi başardık.
AK
PARTİ iktidarlarımız döneminde istihdamı 19,6 milyondan yaklaşık 29 milyona
çıkardık. On altı yılda yaklaşık 10 milyon ilave istihdam sağlayarak
istihdamdaki bu başarımızla Avrupa ve tüm dünyaya örnek bir model teşkil
edilmiştir. Gelecek dönem için hedefimiz, ülkemizde işsizlik oranlarının daha
aşağı seviyelere çekilmesi ve tüm vatandaşlarımızın istihdam ve eğitim
imkânlarından azami ölçüde faydalanmasıdır. Bunun için var gücümüzle çalışıyor
ve her geçen gün yeni teşvik paketlerini de hayata geçiriyoruz. İstihdamı
artırmak için bu doğrultuda, sigorta primi teşvik uygulaması kapsamında 500 ve
üzeri çalışanı olan iş yerleri için uyguladığımız destek 5 puanlı olarak devam
etmektedir. 2019 ve 2020’de ilk defa işe alınacak işçinin asgari ücretinden tüm
sigorta ve vergi giderlerini üstleniyoruz. Kadın, genç ve engelli
istihdamındaki teşvik süresini on iki aydan on sekiz aya çıkarıyoruz. Bölgesel
istihdam teşvikini bir yıl daha uzatıyoruz. 51 il ve 2 ilçede işverenlere
sağladığımız 6 puanlık SGK teşviki devam edecek. 2018’de de dokuz ay olarak
uyguladığımız asgari ücret desteğini on iki ay devam ettireceğiz. 
Değerli
milletvekilleri, çalışanlarımızı hiçbir dönemde enflasyona ezdirmedik, asgari
ücretlilerimizi de her dönemde koruduk. En son, asgari ücretlilerimizin
ücretlerini geçen yıla oranla yüzde 26,5 artırarak 2.020 TL olmasını sağladık.
Bu rakam, geçen yılın enflasyon rakamlarının üzerinde bir artıştır. 
Değerli
milletvekilleri, 127 milyar TL fon varlığı olan İşsizlik Sigortası Fonu’nun
yönetimi, İŞKUR bünyesinde oluşturulan ve fona katkı sunan tüm tarafların
temsilinden oluşan Yönetim Kurulu tarafından gerçekleştirilmektedir. İlgili
kanunda, fon gelirlerinin belirli oranının istihdamı artırıcı ve koruyucu
tedbirler almak ve uygulamak maksadıyla kullanılması hükmü yer almaktadır. Toplum
yararına programlarımız da bu kapsamda, kanuni dayanağıyla, İŞKUR tarafından
objektif kriterler ve şeffaf bir anlayışla yürütülmektedir. İşsizlik Sigortası
Fonu’muzla, işsizliğin en önemli problemi olan istihdam ve eğitim eşleşmesinin
gerçekleştirilmesi için İşbaşı Eğitim Programı’mız, Mesleki Eğitim Programı’mız
ve Girişimcilik Eğitim Programı’mızla geçlerimizi eğitiyor, iş hayatına
hazırlıyor ve istihdamlarını gerçekleştiriyoruz. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Etyemez. 
HALİL
ETYEMEZ (Devamla) – Uygulamasına 2009 yılında başlanan ve iş gücünün tecrübe
eksiliğini gidermede önemli bir araç olan İşbaşı Eğitim Programı’ndan 2009’dan
2018 yılı sonuna kadar 1 milyon 172 bin 286 kişi yararlanmış olup İşbaşı Eğitim
Programı’na katılanların yüzde 80’inin de istihdamı devam etmektedir. Mesleki
eğitim kurslarından 2003 yılından 2018 yılına kadar 1 milyon 530 bin 481 kişi
yararlanmıştır. Girişimcilik Eğitim Programı çerçevesinde de 2005 yılından 2018
yılına kadar 408.546 kişi yararlanmıştır. İşsizlik sigortası ödemesi kapsamında
ilk ödemelerin yapıldığı 2002 yılından 2018 yılına kadar 6 milyon 600 bin kişi
işsizlik ödeneğine hak kazanmış ve bu kapsamda genel sağlık sigortası ödemeleri
dâhil yaklaşık olarak 28,3 milyar TL ödeme yapılmıştır. 
Değerli
milletvekilleri, istihdam edilenlerin sayısı 2018 yılı Eylül döneminde bir
önceki yılın aynı dönemine göre 266 bin kişi artarak 29 milyon 63 bin kişi
olmuştur. 
(Mikrofon
otomatik cihaz tarafından kapatıldı) 
HALİT
ETYEMEZ (Devamla) – Bu çerçevede çalışmalarımız her zaman devam edecektir. Ben
Genel Kurulu tekrar saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Etyemez.
Cumhuriyet
Halk Partisi Grubu adına Niğde Milletvekilimiz Sayın Ömer Fethi Gürer. (CHP
sıralarından alkışlar) 
Süreniz
üç dakika Sayın Gürer.
CHP
GRUBU ADINA ÖMER FETHİ GÜRER (Niğde) – Sayın Başkan, değerli milletvekilleri;
ülkemizde en ciddi sorunlardan biri işsizliktir. Bugün için ülkenin genelinde 7
milyona yakın insanın işsiz olduğu artık kanıtlanmış durumdadır. Bunun yanında
üniversite mezunları işsizdir. 1 milyonu aşkın üniversite mezunu iş
aramaktadır. Acı olan, mühendisler, mimarlar da iş arayanların içine
katılmıştır. “Ülkede işsizlik var mı yok mu?” diye bazen konuşuluyor veya buraya
gelip iktidar partisine mensup milletvekili arkadaşlarımızın bazı verilere
dayanarak anlattıkları oluyor ama işsizliğin hangi boyutta olduğunu anlamak
için, geçen yıl ülkede kaç kişi kendini “işsizim” diye yaktı, bir ona bakmak
lazım. Meclisin kapısına kadar gelip “işsizim” diye kendisini yakan insanların
olduğu bir ülkedeyiz artık. Bunu kabul edelim. 
Her
gün konkordato ilan eden iş yerlerinin dışında Türkiye genelinde kapanan iş
yerlerinden haber geliyor, işçiler geçici olarak işten çıkarılıyor, işsiz
kalıyorlar. İşsizlik Fonu’ndan yararlanması gereken beş ay yirmi dokuz gün ya
da dokuz ay yirmi dokuz gün çalışanlara bu hak da sağlanmadı. 
Şu
anda ciddi anlamda ülkenin genelinde işsizlik yaygınlaşıyor ve kadınlarda ne
yazık ki işsizlik rakamı yüzde 24’lere vurmuş durumda. Genç işsizlik artıyor.
Ülkenin bu anlamda üretime yönelmesi lazım. Endüstri 4.0 gerçekleşmesiyle
robotlaşan iş yerlerinden çıkacak işçilerle sorun daha da büyüyecek. 
Bunun
çözümü var mı? Var. Biraz evvel reddettiğiniz tarımla ilgili araştırma
önergesinde konu edilen ülkenin tarım politikasının plansızlığıyla bu işi
çözebiliriz. Bunun için yapılacak olan, tarım ve hayvancılıkta planlamayla
geleceğimizi doğru kurgulamak, ürettiğimiz ürünü kendimiz işleyerek yurt dışına
satabilecek potansiyeli geliştirmek. Bu yönde Türkiye’de yatırım alanlarını
çoğaltabiliriz, tarım ve sanayide oluşabilecek çalışma alanlarına işsizlerimizi
yönlendirebiliriz, yoksa gidiş iyi değil. Elinizdeki veriler, rakamlar, sokakla
örtüşmüyor. Sokakta yokluk, yoksulluk artıyor, işsizlik artıyor. Bunun
yansıması sizlere de geliyor, bizlere de geliyor. Her gün onlarca insan
telefonda ağlıyor; “İşsizim.” diyor, “Perişanım.” diyor, “Ne yapacağım sayın
vekilim?” diyor. Bu, kulaklarımızda sabaha kadar çınlıyor ve ben kendi adıma,
vicdanen, uyurken bile rahat edemiyorum. (CHP ve İYİ PARTİ sıralarından
alkışlar) O anlamda, işsizlik yok denemez. 
Bunun
için de bu tür araştırmalara, gelin, karşı çıkmayın. Bürokratların yarattığı
yanlışların üstüne tuz biber ekmeyin. Gelin, bu konular araştırılsın. Ülkede
durum nedir? Meclisin eliyle bunu düzeltecek yöntemler geliştirelim diyorum. 
Bu
bağlamda, yüce Meclisi saygıyla selamlıyorum. (CHP ve İYİ PARTİ sıralarından
alkışlar)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Eskişehir Milletvekili Utku Çakırözer ve arkadaşları
tarafından, beyin göçünün nedenlerinin ve sonuçlarının araştırılması amacıyla
8/1/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 9 Ocak 2019
Çarşamba günkü birleşiminde yapılmasına ilişkin önerisi
9/1/2019
Türkiye Büyük Millet Meclisi Başkanlığına
Danışma
Kurulu 9/1/2019 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Özkoç
 Sakarya

 Grup
Başkan Vekili
Öneri:
Eskişehir
Milletvekili Utku Çakırözer ve arkadaşları tarafından, beyin göçünün
nedenlerinin ve sonuçlarının araştırılması amacıyla 8/1/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
(668 sıra no.lu) diğer önergelerin önüne alınarak, görüşmelerinin 9/1/2019
Çarşamba günlü birleşimde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Cumhuriyet Halk Partisi
Grubu adına Eskişehir Milletvekilimiz Sayın Utku Çakırözer. (CHP sıralarından
alkışlar) 
Süremiz
beş dakika Sayın Çakırözer.
CHP
GRUBU ADINA UTKU ÇAKIRÖZER (Eskişehir) – Sayın Başkan, değerli milletvekilleri;
yüce Meclisimizi saygıyla selamlıyorum.
Bugün
Cumhuriyet Halk Partisi Grubu olarak sizlerden bir talebimiz var: Türkiye’de
son yıllarda giderek artan beyin göçü gerçeğini birlikte, milletin temsilcileri
olarak masaya yatıralım, araştıralım diyoruz, sizlerin desteğini istiyoruz.
Bu
gerçek, Türkiye’de yurttaşlarımızın, hepimizin etrafında var. Komşularımızın,
arkadaşlarımızın birer birer aileleriyle birlikte bu ülkeyi terk ediyor olması
meselesi hepimizin meselesi. Meseleye “Bana ne, giderlerse gitsinler.” ya da
“Gidenler haindir.” diye bakarsak bu sorunu asla çözemeyiz. Bu mesele yabancı
bir gazetede yayınlandı diye Türkiye’nin gündemine gelmiş değil. Tartışmayı o
yazı alevlendirdi, bu doğru ama birkaç yıldır onlarca makale çıktı hem Türkhem
de dünya basınında. Sadece muhalif kesimler de dile getirmiyor bu meseleyi.
İşte, Türkiye gazetesinde, Yeni Şafak gazetesinde değerli meslektaşlarım bu
konuyu tartışmaya açtılar. Cumhurbaşkanı, Bilim ve Sanayi Bakanı beyin göçünü
tersine döndürecek projeler açıklıyorlar, teşvikler veriyorlar. Yani bu mesele,
The New York Times yazsa da yazmasa da herkesin dilinde, bu ülkenin ortak
derdi. Bakın Türkiye’den yurt dışına göç edenlerin sayısı geçen yıl 113 bine
ulaşmış. Bu rakam bir yıl önce yani 2016’da 69 binmiş yani yüzde 63 artış var.
“Türkiye’ye gelenler de oldu.” diyebilirsiniz ama rakamlar incelendiğinde,
2016’yla 2017 arasında gelenler arasında yüzde birkaç yani 1-2 diyebilecek bir
artış söz konusu.
Gidenlere
ilişkin çeşitli araştırmalarda önemli unsurlar ortaya çıkıyor. Büyük çoğunluğu
25 ile 35 yaş arasındaki gençlerimiz. Önemli bölümü iyi yetişmiş, iyi eğitimli,
meslek sahibi. Mesela Hollanda’ya son bir yıl içinde binin üzerinde mühendis,
doktor, AR-GE’ci başvurmuş. Ayrıca yurt dışına göç eden kadınların oranı
giderek artmakta, yüzde 37’den yüzde 42’ye çıkmış. 
Bir
de Türkiye’yi terk eden varlıklı yurttaşlarımız var. Bakın iki yıl içinde
toplam 12 bin “girişimcimiz” dediğimiz, varlığı milyon dolar üzerindeki
yurttaşımız parasını, yatırımını yurt dışına götürmüş. Türkiye dünyada en çok
girişimcisini kaçıran üçüncü ülke konumunda. Amerika’da konut alan
yurttaşlarımızın sayısı bir yılda 6 kat artmış. Elindeki parayı biriktirenler
500-600 bin euroya AB ülkelerinde; Malta’da, İspanya’da, Portekiz’de
vatandaşlık peşinde koşuyor. Bakın raporu yazan yabancı örgüt bile diyor ki: “İki
yıldır üst üste 6 bin milyoner Türk’ün ülkesini terk etmesi kaygı vericidir.
Çünkü bunların yerini aynı hızla yeni milyonerler doldurmamaktadır.” Yani
zenginliğimiz azalıyor, yurt dışına kaçıyor değerli arkadaşlarım.
Değerli
arkadaşlarım, bir yanda bu ülkenin iyi yetişmiş beyinleri, mühendisleri,
hekimleri, eğitimcileri ülkeyi terk ediyor, diğer yanda ise bu ülkede ekmeğini
kazanıp sermayesini artıran varlıklı yurttaşlarımız vatanımızı terk ediyor.
Bunların tamamı ülkemizin ileri sanayi toplumuna, bilgi toplumuna, çağdaş
topluma ulaşması için anahtar konuma sahip insanlar. 
Geleceğimiz
dediğimiz gençlerimizin yurt dışına gitme isteğinde son yıllarda büyük artış
var. Geçmişte de oldu; insanlar gidebilir, isteyebilir ama bir fark var bu kez,
hiçbiri dönmek istemiyor. Amaç, bir an önce bilgiyi, donanımı kazanmaktı
eskiden, geri dönmekti, şimdi öyle değil. 
Değerli
arkadaşlarım, hepimizin çevresinde var, bu tartışma yürüyor. İnsanlar,
vatanını, sevdiklerini, arkadaşlarını, dostluk kardeşlik ortamını isteyerek,
seve seve terk etmez. Peki, o zaman bu ülkenin sorunu nedir? Sorunun bir ayağı
hiç şüphesiz ekonomik. Adalet ve Kalkınma Partisinin uyguladığı zengini daha
zengin, fakiri daha fakir kılan politikalar. Eğitimli işsiz oranı milyonları
geçmiş durumda. Göçenlerin bir bölümü bu nedenle gidiyor.
Sorunun
bir diğer ayağı ise profesyonel hayatın her alanında liyakatin, bilginin,
eğitimin bir kenara bırakılması. Bakın, üniversitelere AKP milletvekilleri,
büyükelçiliklere AKP milletvekilleri atanıyor. Kamu kurumlarında, hastanelerde
iyi eğitimin, bilginin, yetkinliğin, çok çalışmanın değeri yok. Onların yani
liyakatin yerini yandaşlık, partiye, tarikatlara ya da bazılarının deyimiyle
“davaya sadakat” almış, “eşi dostu kayırmacılık” almış durumda. Öyle olunca da
gençlerimizin, yetişmiş yurttaşlarımızın bu ülkeye dair umutları, gelecek
hayalleri azalıyor. Umudunu, hayalini, planlamasını başka ülkelere bırakıyor. 
Sorunun
belki de en önemli ayağı ise demokrasi değerli arkadaşlarım; özgürlükler
alanındaki geri gidişimiz, Adalet ve Kalkınma Partisi iktidarında tek adam
yönetiminin baskıcı yönetimi, yasakçı yönetimi, kutuplaştırıcı siyasetin
hayatın her alanına yansıması. Bir keyfiyet rejimi kuruldu, iktidar üzerinde
hiçbir denge denetim mekanizması kalmadı. Bakın, göstergelerde, hukukun
üstünlüğünde 113 ülke arasında 101’inci sıradayız, basın özgürlüğünde 180 ülke
arasında 157’nci sıradayız, Küresel Barış Enstitüsü araştırmalarında 163 ülke
arasında 149’uncu sıradayız. 
Medya
baskı altında, sivil toplum korkutulmakta, hedef gösterilmekte. Türkiye’de on
binlerce yurttaşımız düşünceleri nedeniyle soruşturulmakta, tutuklanmakta,
işlerinden atılmakta.
Değerli
arkadaşlarım, Eskişehir’den örnek vereyim. 
(Mikrofon
otomatik cihaz tarafından kapatıldı)
BAŞKAN
– Bir dakika ilave ediyorum.
UTKU
ÇAKIRÖZER (Devamla) – Türkiye’nin en önemli psikiyatri hocası Cem Kaptanoğlu ve
onlarca hocamız çok sevdikleri akademiden ayrılmak zorunda bırakıldılar. İşte
Ankara Üniversitesinden Cenk Yiğiter, üniversiteden atıldı, “Avukatlık
yapayım.” dedi, engellendi; yeniden üniversiteye girdi, kazandı, “Öğrenci
olamazsın.” dediler; pasaportu elinden alındı. Bu insanlar ne yapsınlar değerli
arkadaşlarım?
Türkiye’de
yaşanan Türkiye’de kalmıyor, tüm dünya görüyor. Dünyadan Türkiye’ye Erasmus’la
gelen akademisyenlerin sayısında da yüzde 50 azalma var. 
Değerli
arkadaşlarım, yani Türkiye neyi kaybetmekte? Giden her beyin, yüksek
teknolojide gerileme demek; bilim üretiminde, AR-GE’de, ileri sanayide
duraklama, düşüş demek; kamu hizmetinde mesela sağlıkta, eğitimde nitelik kaybı
demek; özetle insani geri kalmışlık demek.
Sorun
nasıl çözülür? Değerli arkadaşlarım, bu beyin göçünü önlemek için istediğimiz
bu araştırma komisyonu kurulsa da kurulmasa da yapmamız gereken şey belli; bir
an önce demokrasimizi iyileştirmek, özgürlük ve güven ortamını sağlamakla işe
başlamalıyız.
Hepinizi
saygılarımla selamlıyorum. (CHP ve İYİ PARTİ sıralarından alkışlar) 
BAŞKAN
– Teşekkürler Sayın Çakırözer.
Öneri
üzerinde söz isteyen, İYİ PARTİ Grubu adına Kocaeli Milletvekilimiz Sayın Lütfü
Türkkan. (İYİ PARTİ sıralarından alkışlar) 
Süreniz
üç dakika Sayın Türkkan. 
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; Cumhuriyet Halk Partisinin grup önerisiyle alakalı konuşmama
iki örnekle başlamak istiyorum. 
Antalya’da
2 lise öğrencisi kardeşimiz öğretmenleriyle beraber bir ilaç yapıyorlar. Bu
ilacı geç iyileşen yaraların ve yanıkların tedavisinde kullanmak üzere
tasarlıyorlar. Üstelik ilaç yapımında kimyasallar yerine atık yengeç ve karides
kabukları kullanıyorlar. Bizim TÜBİTAK var ya, bir zamanlar hayvanat bahçesinin
müdürünü başına atadığımız TÜBİTAK, bu yavrularımızın bu başvurusunu
reddediyor. Sonra ne oluyor biliyor musunuz? Bu proje Amerika’da 54 ülkeden
2.450 proje arasında 1’inci seçiliyor, bizim TÜBİTAK’ın reddettiği bu proje. 
Diğer
bir örnek de şöyle: Manisa’dan -bizim Tamer Akkal’ın memleketinden- lise
öğrencisi 4 yavrumuz hastane, toplu taşıma araçları gibi yerlerde üst solunum
yolları enfeksiyonu ve bunun gibi hastalıkların fazla olduğunu fark ederek
öğretmenleriyle bir projeye başlıyorlar, bu projeyi başarıyla
neticelendiriyorlar. İnsanların toplu olarak bulundukları yerlerdeki
havalandırma temizliği için kimyasal değil de bitkisel birtakım karışımlarla
bir antiseptik oluşturuyorlar, bir temizleyici hazırlıyorlar. Sonra, hiç tahmin
edemediğiniz gibi, aslında hepimizin bildiği gibi TÜBİTAK bu projeyi de
reddediyor, kabul etmiyor ve bu, bizim çocuklarımız var ya onlar, yüzde yüz
yerli ve millî olan bu projelerini Harvard’a ve Almanya Uluslararası Sanat ve
Bilim Konferansı’na davet edilerek orada anlatıyorlar. Arkadaşlar, bunların
hiçbiri şaka değil, hepsi ciddi şeyler.
Hollanda
Göç ve Vatandaşlık Kurumu verilerine baktığınızda, geçen yılın on bir aylık
bölümünde, 2018’in on bir aylık bölümünde Türkiye'den 1.020 akademisyen ve
yüksek eğitimli kişinin Hollanda’ya başvuruda bulunduğu görülüyor. Yani siz “Bu
1.020 kişinin hepsi de vatan haini, bunlar var ya bu vatanı hiç sevmiyorlar.”
derseniz haksızlık etmiş olursunuz. Bence şapkayı önünüze koyup düşünmenin
zamanıdır çok geç olmadan.
TÜİK
verilerine bakıyorsunuz, Türkiye'den göç eden kişi sayısı 2017 yılında bir
önceki yıla göre yüzde 43 olarak artmış, 253.640 olmuş. Sayın Cumhurbaşkanı bu
rakamı yalanladı ama bu, bizim rakamımız değil, bu, TÜİK’in rakamı; hani Genel
Müdür Yardımcısını görevden aldığınız kurum var ya bu doğru rakamları
yayınlıyor diye, o kurumun rakamı bu. 
Üstelik,
çok daha acı bir şey söyleyeceğim size, göç edenlerin yüzde 16’sı 25 ve 29 yaş
arası; yani bizim yarınlarımız, yani bizim umutlarımız, yani bizim gençlerimiz.
Kendi vatanlarında değersiz hissediyor bu gençler kendilerini ve çok daha kötü
bir şey söyleyeceğim, yarına ait umutları yok. 
(Mikrofon
otomatik cihaz tarafından kapatıldı) 
BAŞKAN
– Bir dakika ilave ediyorum. 
LÜTFÜ
TÜRKKAN (Devamla) – Biz, gençlerimizin umutlarını yarınlara taşıyamazsak bu
ülkenin hâli nice olur; bu ülkenin geleceğinden ne bekleyebiliriz?
Size
çok üzülerek bir şey söylemek istiyorum, sermaye kaçışından ayrıca
bahsedebiliriz ama beyin göçünden bahsedeceğim. Makedonya’nın nüfusu 1,5
milyon; 600 bin göçmen, 900 bin yerleşik nüfusu var. Ülkenin ekonomik durumu
belli. Şu anda Makedonya Büyükelçiliğine başvurmuş 30 yaş altı 670 genç var;
Makedonya vatandaşı olmak istiyormuş, oraya yerleşmek istiyormuş. Yani Türkiye
Makedonya’dan daha mı kötü durumda? Sadece ekonomik açıdan ele almayın bunu,
Türkiye'de insanlar üzerlerinde hissettikleri baskıdan da kaçıyorlar, insanlar
mutsuz. Bu baskı ortamı değişmezse bu gençlerimizi bu ülkede çok daha fazla
tutamayacağız. Umuyorum aklımız başımıza gelir vakit çok geçmeden. 
Teşekkür
ediyorum, sağ olun. (İYİ PARTİ sıralarından alkışlar)
BAŞKAN
– Teşekkürler Sayın Türkkan. 
Öneri
üzerinde söz isteyen Halkların Demokratik Partisi Grubu adına Mersin
Milletvekilimiz Sayın Rıdvan Turan. (HDP sıralarından alkışlar)
Süreniz
üç dakika Sayın Turan. 
HDP
GRUBU ADINA RIDVAN TURAN (Mersin) – Sayın Başkan, Genel Kurulu saygıyla
selamlıyorum. 
Değerli
arkadaşlar, bilim göçünü engellemenin, beyin göçünü engellemenin tek yolu
ülkedeki özgürlük ortamının artmasıdır. “Su akar, yatağını bulur.” derler, aynı
onun gibi beyin göçü de bilimsel süreçlerle iştigal eden insanlar da kendileri
için en uygun yerler nerelerse oralara giderler. 
Bugün
Türkiye'de ciddi bir beyin göçü sorununu tartışıyorsak bununla eş anlamlı
olarak ülkedeki demokrasi meselesini ele almak ve tartışmak zorundayız. Bakın,
barış bildirisine imza atan binlerce akademisyen görevlerinden uzaklaştırıldı.
“Savaş bir halk sağlığı sorunudur.” diyen meslektaşım, hekimler -ki bunların önemlice
bir kısmı akademisyendi- akademiden uzaklaştırıldı. AKP iktidarında, kendine
benzemeyen hemen herkes, bir biçimiyle yaşam koşulları zorlaştırılmak
suretiyle, bir tür toplumsal mobbing uygulanmak suretiyle dışarıya gitme
gerçeğiyle karşı karşıya bırakılıyor. 
Fakülteden
beraber mezun olduğumuz bir arkadaşım iki ay önce bana enteresan bir şey
söyledi. Bu arkadaş genetikçi ve Türkiye'nin genetik alanında çok iyi
isimlerinden birisi, ismi bende saklı. “Yazdığım makalenin enstitü müdürü
tarafından içinde Evrim Teorisi vurgusu olduğu sebebiyle eleştirilmesi ve bir
gerilim çıkması sebebiyle makalemi yayınlamaktan vazgeçtim, ülkeyi terk etmeyi
düşünüyorum.” dedi. Bu galiba gelinen son nokta. Bilime karşı ne kadar yabancı
davranırsak bilim de bize o kadar yabancı davranır.
Aslında
bazı örnekler var. Bakın, ikinci savaşta Nazi zulmünden kaçan Alman bilim
insanları ABD’yi var ettiler. Einstein’dan Oppenheimer’a kadar nükleer fizik
alanında çalışan insanlar Manhattan Projesi’ni ortaya koydular. Ya da uzay
programı von Braun gibi öncü fizikçiler sayesinde gelişti. ABD’yi ABD yapan şey
tam da oradan gelenlerdi.
Peki,
geride Almanya’ya ait ne kaldı? Arkadaşlar, Almanya şu anda bütün İslam
ülkelerinin ürettiği gayrisafi millî hasılanın daha fazlasını üreten bir ülke.
Buna rağmen Almanya ikinci savaşta kaybettiği akademisyenlerden yani yaşadığı
bilim göçünden dolayı şu anda akademik olarak hâlâ iki ayağının üzerinde
durabilmiş durumda değil. Bütün ileri hâline rağmen, gayrisafi millî hasıla
üretme noktasındaki maharetine rağmen durum ne yazık ki böyle. 
O
dönemde 1.500 civarında akademisyen ABD’ye gitti, 800 civarında akademisyen
Türkiye’ye geldi. Hani 1930’larda yüzde 10’larla bir büyümeden bahsedilir ya
işte önemli sebeplerinden bir tanesi Türkiye’ye gelen, İstanbul Üniversitesini
var eden, Ankara Dil ve Tarih-Coğrafya Fakültesini, Ankara Üniversitesini var
eden… 
(Mikrofon
otomatik cihaz tarafından kapatıldı)
BAŞKAN
– Bir dakika ilave edeyim.
RIDVAN
TURAN (Devamla) – Çok sayıda Alman bilim insanının katkısı sayesinde bunlar bu
hâle geldi.
Dedim
ya, bilim özgür çalışabileceği yeri arar ve sonuçta bulur. Lidere kesin itaatin
olduğu, ideolojinin bilim üzerinde hegemonya tesis ettiği yerlerde bilimsel
gelişme olmaz ve beyin de ister istemez başka ülkelerde kendisini var etmeye
başlar. 
Yani
bunu antik toplum için de söyleyebiliriz. Antik Yunan’ın felsefi temeli daha
sonra İslam medeniyetini bir ölçüde belirledi. Orada oluşan muazzam sentez bu
defa Batı’ya döndü ve Batı’yı önemli ölçüde belirledi. Şimdi bunların hepsi
entelektüel varlığın akışıydı, entelektüel bir süreçti.
Vallahi,
büyük olasılıkla, bu, kabul edilmeyecek. Ben kabul edilmesini çok isterdim bu
önergenin ama kabul edilemeyecek. Yalnız, ben size söyleyeyim: Bilim, beyin
Nazi Almanyasından niye göçtüyse AKP Türkiyesinden de o sayede göçüyor değerli
arkadaşlar.
Saygılar
sunuyorum. (HDP sıralarından alkışlar)
BAŞKAN
– Sayın Grup Başkan Vekili, bir açıklamada mı bulunacaktınız?
Buyurun.
MUHAMMET
EMİN AKBAŞOĞLU (Çankırı) – Bir cümleyle kayıtlara geçmesi açısından…
Son
cümlesinde “AKP Hükûmeti” diyerek Nazi Almanyasıyla bir benzeşme yapılmak
istendi, dolayısıyla bunu kesinlikle reddediyoruz. Türkiye, demokratik bir
ülkedir, millet iradesinin geçerli olduğu ve yönetimin millet iradesiyle
teşekkül ettiği, özgürlüklerin genişletildiği, temel hak ve özgürlüklerin yargı
düzeninde korunduğu, her bir kişinin idari ve yargı başvurularının rahatlıkla
yapılabildiği ve neticelendirildiği demokratik, özgür bir ülkedir.
Elhamdülillah, bilim düzeyinde ne noktalara geldiğimizi biraz sonra değerli
arkadaşlarımız kendi sıraları geldiğinde açıklayacaklar.
Teşekkür
ederim.
BAŞKAN
– Teşekkür ederim.
Öneri
üzerinde söz isteyen Adalet ve Kalkınma Partisi Grubu adına Konya
Milletvekilimiz Sayın Orhan Erdem. (AK PARTİ sıralarından alkışlar)
Süreniz
üç dakika Sayın Erdem.
AK
PARTİ GRUBU ADINA ORHAN ERDEM (Konya) - Sayın Başkan, değerli milletvekilleri;
öncelikle hepinizi saygıyla selamlıyorum. 
CHP
grup önerisi üzerinde söz almış bulunmaktayım.
Öncelikle
Amerikan The New York Times gazetesinde çıkan bir yazıyla ilgili gündemde artan
bir söyleme buradan rakamlarla cevap vermek istiyorum. 
Bu
haberde 250 bin Türk’ün ülkeden göçü ifade edilmekte. Bir kere, bu sayının
doğrusu 113.326 kişi. Bununla birlikte, Türkiye’ye yurt dışından göç eden
Türkiye Cumhuriyeti vatandaşı sayısı 101.772. Yurt dışına verilen net göç
sayısı 11.554. Bu haberdeki ifadeler -haber kaynağının bunu düzelteceğini
umuyoruz- TÜİK’ten alınmış, ancak doğru verilmemiştir.
EROL
KATIRCIOĞLU (İstanbul) – Sizin kaynağınız ne?
LÜTFÜ
TÜRKKAN (Kocaeli) – TÜİK yanlış mı yapıyor? TÜİK yalancı mı? 
ÖMER
FETHİ GÜRER (Niğde) – Bakanlar hep TÜİK’e yönlendiriyor sorularımızı. Soru
soruyoruz, “TÜİK’ten öğrenin.” diyorlar. 
ORHAN
ERDEM (Devamla) –Hepimiz biliyoruz, istatistikte rakamlar yalan söylemez, insanlar
rakamları yalan söyleyecek hâle çevirir, bunu hepimiz biliyoruz. (AK PARTİ
sıralarından alkışlar)
LÜTFÜ
TÜRKKAN (Kocaeli) – Ben bir şey soruyorum: TÜİK yalan mı söylüyor sayın
konuşmacı?
EROL
KATIRCIOĞLU (İstanbul) – Sizin kaynağınız ne? 
ORHAN
ERDEM (Devamla) – Ben gerçek rakamları verdim.
BAŞKAN
– Karşılıklı olmasın değerli arkadaşlarım, Sayın Erdem, siz Genel Kurula hitap
edin. 
ORHAN
ERDEM (Devamla) – Bu konuda, Cumhurbaşkanlığı sistemiyle ilk 100 Günlük
Program’da TÜBİTAK ile Uluslararası Lider Araştırmacılar Programı hazırlanmış,
15 Aralıkta başlayan bu süreç 15 Şubat 2019’a kadar devam ediyor. Bu ne
getiriyor? Tersine beyin göçü açısından yurt dışından ülkemize gelecek
akademisyenlere, araştırmacılara ilk etapta 1 milyona varan araştırmacı desteği,
aylık 24 bin burs, aile yardımı, sayfalarca haklar oluşturan bir yeni Lider
Araştırmacılar Programı da başlatıldı. 
Bunun
dışında, ben Millî Eğitim Bakanlığında altı yılı aşkın bakan yardımcılığı
yaptım. Göç olarak ifade edilen bu şeyin bir kısmını ülkemiz kendisi de
sağlıyor. Sadece Millî Eğitim Bakanlığı 1416 sayılı Kanun’la her yıl bin kişiyi
yurt dışına, iki yıllık, üç yıllık doktoraya, post doktoraya gönderiyor. YÖK
gönderiyor, yine TÜBİTAK gönderiyor, üniversiteler gönderiyor; AK PARTİ’yle birlikte
zaten bu konuda bir hareketlilik yaratıldı. Bu göçün gidip kalan bir göç değil,
aksine, birçoğu orada eğitimini tamamladıktan sonra dönen kişilerden oluştuğunu
da ifade etmek isterim.
(Mikrofon
otomatik cihaz tarafından kapatıldı)
BAŞKAN
– Sayın Erdem, bir dakika ilave edelim.
ORHAN
ERDEM (Devamla) – Böyle olmasa, 2002 yılında bu ülkenin en önemli sanayisi olan
savunma sanayisinin yüzde 80’i yabancı iken bugün bu oran yüzde 35’lere
düşürülebilir miydi? Şu anda yüzde 65 yerli üretim yapıyoruz. Yine, ülkemizin
yetişmiş insanları birçok alanda önemli konularda başarılara imza atıyor. 
Ben
kısacası bu konuda bir önergeye gerek kalmadan ülkemizin ilgili birimlerinin bu
konuya gerekli katkıyı, desteğini verdiğini ifade etmek istiyor, hepinizi
saygıyla selamlıyorum. (AK PARTİ sıralarından alkışlar) 
ENGİN
ÖZKOÇ (Sakarya) – Sayın Başkan…
BAŞKAN
– Buyurun Sayın Özkoç. 
ENGİN
ÖZKOÇ (Sakarya) – Efendim, sayın hatip bizim bilgi kaynağımızın bir gazete,
Amerikan menşeli bir gazete olduğunu ifade ederek sayın konuşmacının bilgi
kaynağını farklı yönde anlamlandırmıştır. Bu konuda yerinden 60’a göre bir söz
verirseniz Sayın Utku Bey’e izah etsin.
BAŞKAN
– Peki. 
V.- AÇIKLAMALAR (Devam)
30.- Eskişehir Milletvekili Utku Çakırözer’in, Konya Milletvekili Orhan
Erdem’in CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
UTKU
ÇAKIRÖZER (Eskişehir) – Teşekkür ederim Sayın Başkan.
Ben
zaten konuşmamda, bu konunun sadece The New York Times makalesiyle gündeme
gelmediğini, Türkiye’nin gündeminde olduğunu uzun uzun anlatmıştım ancak o
makale bağlamında, ben o makaledeki 200 küsur bin rakamını da kullanmadım, tam
tersine, İstatistik Kurumunun, kendi kurumunuzun rakamını kullandım. 
Burada
dikkat çekici bir olgu var, Adalet ve Kalkınma Partili değerli mevkidaşımıza
onu hatırlatmak isterim, o da şu: Geçen yıl yani 2016-2017 arasında Türkiye’den
yurt dışına göç edenlerin sayısı 69 bin, 2017-2018’de bu rakam 113 bine
çıkıyor, yaklaşık neredeyse 2 katına yakın, yüzde 70’leri, 80’leri bulan bir
oran. 
Kendisinin
bahsettiği, Cumhurbaşkanlığının bu makaleyle ilgili yaptığı açıklamada
biliyorsunuz “Ülkemize gelen de oluyor.” dedi. Ben de konuşmamda ondan
bahsettim “Gelenler oluyor.” diyebilirsiniz diye.
(Mikrofon
otomatik cihaz tarafından kapatıldı)
BAŞKAN
– Toparlayın hemen Sayın Çakırözer. 
UTKU
ÇAKIRÖZER (Eskişehir) – Bakın, 2016 ile 2017 arasında ülkemize gelen yani
ülkemize göç eden sayısı 107 bin iken 2017-2018 arasında bu rakam 101 bine
düşüyor yani 6 bin azalma var. Bir yerden gidenler 2 kat artarken gelenler de
azalıyor. Ben de konuşmamda bilim insanlarının da gelişinde azalma olduğunu da
söylemiştim. 
Yine
sayın mevkidaşım konuşmasında Hükûmetin projelerinden bahsetti. Biz de bu
projeleri izledik, Sayın Cumhurbaşkanının, Sanayi ve Teknoloji Bakanının
teşviklerini. Bakın, işte, bir perşembe günüydü kasım ayında yanılmıyorsam,
teşvikler açıklandı. Bakın, bu teşviklerden bir gün sonra, cuma günü
Türkiye’de, aralarında Boğaziçi Üniversitesi Matematik Bölümü Öğretim Üyesi
Profesör Betül Tanbay ve Bilgi Üniversitesi Hukuk Fakültesi Dekanı Profesör
Turgut Tarhanlı’nın da bulunduğu çok sayıda bilim insanı evleri basılarak
gözaltına alındı. Yani sadece teşvikle, para önermekle ya da başka, güzel
gelecek vaatleriyle olmuyor. Ülkenizde demokrasi olmayınca, ülkenizde siz bilim
insanlarını yaka paça götürürseniz siz yurt dışındaki vatandaşlarımızı geriye
getiremezsiniz, onu söylemek istedim. 
BAŞKAN
– Teşekkür ederim. 
LÜTFÜ
TÜRKKAN (Kocaeli) – Sayın Başkanım… 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Eskişehir Milletvekili Utku Çakırözer ve arkadaşları
tarafından, beyin göçünün nedenlerinin ve sonuçlarının araştırılması amacıyla
8/1/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 9 Ocak 2019
Çarşamba günkü birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… 
LÜTFÜ
TÜRKKAN (Kocaeli) – Sayın Başkanım, müsaade eder misiniz.
BAŞKAN
– Bir saniye Sayın Türkkan. 
Kabul
etmeyenler… Öneri kabul edilmemiştir. 
Buyurun
Sayın Türkkan. 
LÜTFÜ
TÜRKKAN (Kocaeli) – Sayın konuşmacı benim konuşmamda sarf ettiğim rakamların
doğru olmadığını bahisle beni doğru söylememekle itham etti. Bununla ilgili bir
cevap hakkımı yerimden kullanmak istiyorum. 
BAŞKAN
– Buyurun efendim yerinizden. 
Bundan
sonra birkaç arkadaşımıza yerinden söz vereceğim 60’a göre, ondan sonra bir ara
vereceğiz arkadaşlar. 
Buyurun.

V.- AÇIKLAMALAR (Devam)
31.- Kocaeli Milletvekili Lütfü Türkkan’ın, Konya Milletvekili Orhan
Erdem’in CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
LÜTFÜ
TÜRKKAN (Kocaeli) – Sayın Başkan, ben biraz evvel Türkiye’de göçle ilgili bazı
rakamlar verdim. Bu rakamların da benim kendi bilgilerim değil, Türkiye
İstatistik Kurumunun rakamları olduğunu söyledim. Hatta bir şey daha ilave
ettim, “Sayın Cumhurbaşkanı yalanladı bu rakamları.” dedim ama şu anda
gösteriyorum size, 5 Eylül 2018 tarihli Türkiye İstatistik Kurumu sayfası.
Şimdi,
burada bir hadise var. TÜİK yalan söylüyorsa yalan söyleyen bir kurumun bu
devlette hâlâ ne iş yaptığını biz vatandaş olarak merak ediyoruz ama TÜİK doğru
söylüyorsa Sayın Cumhurbaşkanı niye yalan söyleme gereği hissediyor? İkisinden
bir tanesini tercih etmek lazım. 
Size
daha acı bir gerçekten bahsedeceğim. Biraz evvel yüzde 15,5 genç nüfusundan
bahsetmiştim; 24-29. 20 ile 29 yaş arasını alırsanız yurt dışına çıkan genç
nüfus göç edenlerin arasında yüzde 42,6. Yani gençlerimiz kaçıyor. Gençler
sadece ekonomik saiklerle kaçmıyorlar, demokrasi olmadığı için kaçıyorlar,
hukuk rafa kaldırıldığı için kaçıyorlar, adaletsizlik olduğu için kaçıyorlar,
yarınlara ait umutları olmadığı için kaçıyorlar. Bu gençler benim gençlerim değil,
bizim gençlerimiz, sizin de akrabalarınızdan gidenler var. Dolayısıyla, bu
gençlerin yurt dışına kaçışını engellemek, bu konuda araştırma istemek sadece
bizim değil, sizin de vazifeniz olmalı diye düşünüyorum. 
Teşekkür
ediyorum efendim. (İYİ PARTİ sıralarından alkışlar) 
BAŞKAN
– Teşekkür ederim. 
Sayın
Enginyurt…
32.- Ordu Milletvekili Cemal Enginyurt’un, vergi borcu olan yerel
gazeteler Basın İlan Kurumundan aldığı ücretleri alamayacağı için genelgenin
değiştirilmesi konusunda Maliye Bakanına seslendiğine, Anadolu basınının sesi
kısılırsa Türkiye'nin sesinin kısılacağına ilişkin açıklaması
CEMAL
ENGİNYURT (Ordu) – Teşekkürler Sayın Başkanım. 
Anadolu
basını yani yerel gazetelerimiz Basın İlan Kurumundan aldıkları, ayda 2 defa
ödenen ücretlerle ayakta kalmaya çalışmaktadır. Bugün yayınlanan yeni bir
kararla, Maliye Bakanlığı vergi borcu olan yerel basının bu paylarını
alamayacaklarını ifade etti. Bu, geçen sene olmuştu, bir yıl ertelenmişti.
Sayın Maliye Bakanına aracılığınızla seslenmek istiyorum: Aylık maliyetleri 35
bin lirayı aşan, kazançları 15 bin lira seviyesinde olan ve Basın İlan
Kurumundan bu parayı da alamayan yerel basınımız ciddi bir sıkıntıyla hatta
kapanmayla karşı karşıya kalmıştır. Bunun ertelenmesini talep ediyorum. Anadolu
basını zordadır, Anadolu basınının sesi kısılırsa Türkiye'nin sesi kısılır;
kısılmaması için bu genelgenin değiştirilmesini hassaten rica ediyorum. 
Teşekkür
ediyorum.
BAŞKAN
– Teşekkür ederim.
Sayın
Ünver…
33.- Karaman Milletvekili İsmail Atakan Ünver’in, 10 Ocak Çalışan
Gazeteciler Günü’nü kutladığına, yükselen maliyet artışı nedeniyle Karaman’da
günlük gazetenin çıkmadığına, Anadolu’da basının kan ağladığına ve Hükûmetin bu
duruma çare bulması gerektiğine ilişkin açıklaması
İSMAİL
ATAKAN ÜNVER (Karaman) – Teşekkür ediyorum Sayın Başkan. 
Yarın
10 Aralık Çalışan Gazeteciler Günü. Bu günü kutlamadan önce söylemem gerekir ki
Anadolu’da basın kan ağlıyor. İlim Karaman’da günlük çıkan 6 gazetenin tamamı
son ekonomik gelişmeler sonucunda personel maaşı, vergi, sigorta, kâğıt ve
kalıp maliyetlerindeki yüzde 200-300 oranındaki artış sebebiyle haftalık çıkma
kararı almıştır. Yükselen maliyet artışı sebebiyle yaşanan bu gelişme beni ve
tüm Karaman’ı üzmüştür. Türkiye’nin 70’nci ili olan Karaman’da artık günlük
gazete çıkmamaktadır. Böyle giderse Anadolu’da faaliyet gösteren 3 bin
civarındaki gazete kapanmak durumunda kalacaktır. Hükûmetin bu duruma bir çare
bulması kaçınılmaz hâle gelmiştir.
Bu
burukluk içinde, ekonomik ve siyasi baskılar altında yaşam mücadelesi veren
basın çalışanlarımızın 10 Aralık Çalışan Gazeteciler Günü’nü bugünden
kutluyorum.
Teşekkür
ediyorum Sayın Başkan.
BAŞKAN
– Sayın Kılıç…
34.- Kahramanmaraş Milletvekili İmran Kılıç’ın, Kahramanmaraş ilinde ve
ülkede ilime, bilime gereken önemin verildiğine ve Sütçü İmam Üniversitesine
gösterilen ilgiden dolayı herkese teşekkürlerini sunduğuna ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Kahramanmaraş
Sütçü İmam Üniversitemiz 11 fakülte, 3 enstitü, 5 yüksekokul, 10 meslek
yüksekokulu, rektörlüğe bağlı 5 bölüm, 1 araştırma ve uygulama hastanesi, 19
uygulama ve araştırma merkezi, 1.274 akademik personel, 41.800 öğrenci…
İlimizde 5.157 kişi kapasiteli 9 yurt bulunmaktadır. Üniversitemizde 1.639
yabancı öğrenci eğitim görmektedir. Ayrıca ÜSKİM’de 11 laboratuvar bulunmakta,
21 TÜBİTAK projesi ve 3 SAN-TEZ ve 1 AB projesi tamamlanmıştır. 1 KOSGEB ve 1
TÜBİTAK projesi devam etmektedir. Teknokent toplam 31 firma, 75 çalışanla
faaliyet göstermektedir. 61 proje tamamlanmış olup 47 proje devam etmektedir. 
İlimizde,
ülkemizde ilime, bilime, akademiye gereken önem ve rağbet gösterilmektedir.
Sütçü İmam Üniversitesine gösterilen bu rağbetten dolayı ben katkı yapan
herkese teşekkürlerimi sunuyorum.
BAŞKAN
– Sayın Kaboğlu…
35.- İstanbul Milletvekili İbrahim Özden Kaboğlu’nun, cüzdanı dolu
olanlar ile beyni güçlü olanların yurt dışına gittiğine ama burada
çürütülenlerin de olduğuna ilişkin açıklaması
İBRAHİM
ÖZDEN KABOĞLU (İstanbul) – Teşekkürler Sayın Başkan.
Ben
Sayın Çakırözer’in bahsettiği bu beyin göçü üzerine üçüncü boyutunu
ekleyecektim, gerçi konuşuldu. Türkiye’de tamamen görev dışı bırakılan ve
çürütülen beyinler, hiçbir iş yapamayan, yurt dışına da pasaportsuzluk
nedeniyle gidemeyen ve yargı kapısını bile tıklatamayan yüzlerce, binlerce kişi…
Bu açıdan bakıldığı zaman, evet, cüzdanı dolu olanlar yurt dışına gidiyor,
beyni güçlü olanlar gidiyor ama burada çürütülenler var.
Birinci
parti mensubu Sayın Erdem’in “Türkiye’ye geldiler.” dediği 101 bin kişi
içerisinde acaba 250 bin dolara yatırım yapan ve yatırım yaptığı için kabul
edilen yurttaşlar da var mı? Zannediyorum bu konuları biraz daha bütünsel
olarak ele alsaydık bu önerinin haklılığı ortaya çıkardı diye düşünüyorum.
Teşekkür
ederim.
BAŞKAN
– Sayın Erdem…
36.- Konya Milletvekili Orhan Erdem’in, Kocaeli Milletvekili Lütfü
Türkkan’ın yaptığı açıklamasındaki bazı ifadelerine, Türkiye’nin bilimde,
teknolojide, savunmada belli bir yere geldiğine ve yapılması gerekenleri
yapacak iktidarın var olduğuna ilişkin açıklaması
ORHAN
ERDEM (Konya) – Sayın Başkanım, teşekkür ediyorum.
Ben
sayın grup başkan vekilinin ifadeleri için kullanmadım, Amerika’da çıkan
dergideki rakamların yanlışlığı üzerine bu ifadeyi kullandım.
İkincisi,
tekrar, CHP sözcüsünün söylediği rakamlar doğru, gelenleri de kattığımızda 11 bin
gibi bir göçten bahsediyoruz. Hareketli bir coğrafyayız, sadece 6 milyon yurt
dışında vatandaşımız var. Yetişen çocuklarının her yıl okul gibi çeşitli
nedenlerle gitme arzuları, gelmeleri var; bu hareketli coğrafyada bunlar çok
doğal. Bilim insanlarının birinin bile yurt dışına gitmesini istemeyiz, ne
kadar çok getirebilirsek buna bakarız, bu derdi hep birlikte paylaşıyoruz ama
son sözcünün dediği gibi, vatandaşlık hakkı için gelmek ayrı, Türk vatandaşının
gitmesi ayrı, bunları ayırmak lazım. Hükûmetimiz bu konuda çok hassas. Her
kanunda, her çalışmada bu konu gündeme gelmekte. Rakamlar, gelinen nokta,
bilimde, teknolojide, savunmada Türkiye’nin aldığı yol da bu noktada bir yere
geldiğimizi gösteriyor ama bir şeyler daha yapmamız gerekiyorsa da yapacak olan
bir iktidar olduğumuzu ifade etmek istiyor, teşekkür ediyorum.
BAŞKAN
– Birleşime on dakika ara veriyorum.
Kapanma Saati: 16.37
İKİNCİ OTURUM
Açılma Saati: 16.59
BAŞKAN: Başkan Vekili Levent GÖK
KÂTİP ÜYELER: İshak GAZEL (Kütahya), Mustafa AÇIKGÖZ
(Nevşehir)
-----0-----
BAŞKAN
– Türkiye Büyük Millet Meclisinin 43’üncü Birleşiminin İkinci Oturumunu
açıyorum.
Alınan
karar gereğince, denetim konularını görüşmüyor ve gündemin “Kanun Teklifleri
ile Komisyonlardan Gelen Diğer İşler” kısmına geçiyoruz. 
1’inci
sırada yer alan Konya Milletvekili Ziya Altunyaldız ve 7 Milletvekilinin Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ile Plan ve Bütçe Komisyonu Raporu’nun görüşmelerine kaldığımız yerden
devam edeceğiz. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Konya Milletvekili Ziya Altunyaldız ve 7 Milletvekilinin Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi
(2/1369) ile Plan ve Bütçe Komisyonu Raporu (S. Sayısı 37) (X)
BAŞKAN
– Komisyon? Yerinde.
Dünkü
birleşimde İç Tüzük'ün 91’inci maddesine göre temel kanun olarak görüşülen 37
sıra sayılı Kanun Teklifi’nin maddelerine geçilmesi kabul edilmişti.
Şimdi,
birinci bölümün görüşmelerine başlıyoruz. 
Birinci
bölüm 1 ila 24’üncü maddeleri kapsamaktadır.
Şimdi,
birinci bölüm üzerinde konuşmalara başlıyoruz.
Birinci
bölüm üzerinde söz isteyen, Milliyetçi Hareket Partisi Grubu adına Konya
Milletvekilimiz Sayın Esin Kara. 
Süreniz
on dakika Sayın Kara.
Buyurun.
(MHP sıralarından alkışlar) 
MHP
GRUBU ADINA ESİN KARA (Konya) – Sayın Başkan, değerli milletvekilleri;
görüşülmekte olan 37 sıra sayılı Kanun Teklifi’nin birinci bölümü üzerine
Milliyetçi Hareket Partisi Grubu adına söz almış bulunmaktayım. Yüce Meclisimizi
saygıyla selamlıyorum.
Temel
kanun olarak görüşülen kanun teklifinin birinci bölümünde 24 madde yer almakta
olup bu maddelerde, bazı bakanlık ve kurumların ihtiyacı olan ve çeşitli toplum
kesimlerine bazı hak ve imkânlar getiren düzenlemeler yapılmaktadır.
Teklifin
1’inci maddesinde, Türk Silahlı Kuvvetleri, Jandarma Genel Komutanlığı, Sahil
Güvenlik Komutanlığı ve Emniyet Genel Müdürlüğü kullanımındaki kadastral
yolların hazine adına tescil olunması düzenlenmektedir. Böylelikle kışla
arazilerinin imar uygulamasında kadastral yolların kapanması neticesinde
belediye adına oluşan hisselerin doğrudan hazineye tescili amaçlanmaktadır. 
Teklifin
2’nci maddesinde, Emniyet Genel Müdürlüğü kadrolarında göreve yeni başlayacak
memurların, görevleri süresince Polis Bakım ve Yardım Sandığına daimi olarak
ortak olmaları öngörülmekle birlikte, 27 Aralık 2018 tarih ve 7159 sayılı
Kanun’la bu düzenleme yapıldığından maddenin, teklif metninden çıkarılması
gerekmektedir.
Teklifin
3’üncü maddesinde, varlık finansmanı fonlarının sermaye piyasası araçlarına
sahip olmaları veya sermaye piyasalarında yaptıkları işlemler nedeniyle elde
ettikleri gelirler ile sermaye piyasası araçlarının devri yoluyla elde
ettikleri gelirlerin banka ve sigorta muameleleri vergisinden istisna tutulması
düzenlenmektedir. 
Teklifin
4’üncü ve 5’inci maddelerinde, kamu kurum ve kuruluşları hariç, Türk Hava
Kurumu ile sivil havacılıkta görevli pilotlar ve kabin memurlarına ödenen aylık
ücretlerin vergilendirilmesine yönelik düzenlemeler yapılmaktadır. Bu
ücretlerin gelir vergisinden istisna hükümlerinde uygulamaya yönelik bazı
tereddütlerin giderilmesi amacıyla söz konusu personele yapılan aylık ücret
ödemelerinin gerçek safi değerinin yüzde 70’i, gelir vergisinden istisna
edilmektedir. Esasen, bordrolu çalışanların ücret gelirleri üzerinde ağır vergi
yükü bulunmaktadır. Asgari ücretlinin bile, vergi tarifesinden dolayı vergi
oranları yükselmektedir. Milliyetçi Hareket Partisi olarak ücretin
vergilendirilmesine yönelik hükümlerin gözden geçirilmesini, asgari ücretten
vergi alınmamasını ve çalışanların asgari ücret kadar gelirlerinin vergi dışı
bırakılması görüşündeyiz. Ayrıca, asgari ücretlilere büyük şehirlerde ulaşım
desteği verilmesini savunuyoruz. 
Teklifin
6’ncı maddesinde, Tarım Ürünleri Lisanslı Depoculuk Kanunu kapsamında
düzenlenen ürün senetlerinin elden çıkarılmasından doğan kazançlara dair gelir
ve kurumlar vergisi istisnası süresinin 31 Aralık 2023 tarihine kadar
uzatılması düzenlenmektedir.
Teklifin
7’nci maddesinde, Türk Silahlı Kuvvetleri envanterindeki ilaç ve tıbbi sarf
malzemenin herhangi bir ücret veya katılım payı alınmaksızın bazı harekâtlarda
veya yerlerde görev yapan personelin tedavilerinde kullanılabilmesi
düzenlenmektedir.
Teklifin
8’inci ve 9’uncu maddelerinde, Millî Güvenlik Kurulu Genel Sekreterliği
uzmanlığının kariyer meslek olduğu hususundaki tereddütlerin giderilmesi
amaçlanmaktadır. Uygulamada kariyer uzmanlıkla ilgili bazı sorunlar da
bulunmaktadır. Mesleğe özel yarışma sınavıyla giren ve belirli süreli meslek
içi eğitimden sonra özel bir yeterlilik sınavı sonrasında atanan gelir
uzmanları, defterdarlık uzmanları, Millî Emlak uzmanları, mali hizmetler
uzmanları gibi kariyer mesleklerinin de Anayasa’nın eşitlik ilkesi, hakkaniyet
ve adalet ilkeleri açısından diğer uzmanlarla aynı statüde bulunması
gerekmektedir. Kariyer meslek olduğu hâlde merkez-taşra ayrımı yapılarak mağdur
edilen uzmanların özlük hakları, diğer kariyer uzmanlıklarla eşit hâle
getirilmelidir. 
Ayrıca,
Maliye ve Gelir İdaresi teşkilatında kurum içi uzmanlık sınavları açılmalı ve
sınavlar sürekli hâle getirilmelidir. 
Sivil
savunma uzmanları da emsali personelle aynı haklara sahip bulunmamaktadır.
Mevzuatla denk tutuldukları şube müdürü kadrosuna göre daha düşük ücret alan
sivil savunma uzmanlarının özlük hakları, çalışma koşullarına uygun
belirlenmemiştir. Ayrıca, aynı kadroda kurumlar arası ücret farklılıkları
bulunmaktadır. Sivil savunma uzmanlarının statüleri düzeltilerek özlük hakları
iyileştirilmelidir. 
Değerli
milletvekilleri, teklifin 10’uncu maddesinde, Türk Silahlı Kuvvetlerinde görev
yapan uzman tabip ve sağlık sınıfı personelinin Sağlık Bakanlığı ve diğer
üniversitelerde görevlendirilmesine imkân tanınmaktadır.
Teklifin
11’inci maddesinde, Millî Savunma Bakanlığında askerî hâkimler hakkında disiplin
cezası vermeye yetkili komisyonda, müsteşara verilen yetkilerin ilgili bakan
yardımcısı tarafından kullanılması, askerî hâkimlerin tazminat alarak emekli
olmalarına ilişkin sürenin 31 Aralık 2021 tarihine kadar uzatılması ve askerî
hâkimlerin, diğer hukuk hizmetleri başkanlıkları veya birimlerinde geçici
olarak görevlendirilmesine imkân tanınması düzenlenmektedir. 
Teklifin
12’nci maddesinde, Cumhurbaşkanı tarafından büyükelçi unvanı verilerek özel bir
misyonla görevlendirilen büyükelçilik unvanının, geri alınmadığı müddetçe devam
etmesi öngörülmektedir.
Teklifin
13’üncü maddesinde, devlete ait üniversitelerin diş hekimliği fakülteleri ve
bunlara bağlı sağlık uygulama ve araştırma merkezi birimlerinin, döner sermaye
işletmelerinin ilaç ve tıbbi malzeme alımlarına ilişkin borçlarının Hazine ve
Maliye Bakanlığı bütçesinden aktarılacak kaynakla ödenmesi düzenlenmektedir. 
Teklifin
14’üncü, 15’inci ve 16’ncı maddelerinde, İstanbul Bilim Üniversitesinin adının
Demiroğlu Bilim Üniversitesi, Gaziantep Bilim ve Teknoloji Üniversitesinin
adının Gaziantep İslam Bilim ve Teknoloji Üniversitesi şeklinde
değiştirilmesine dair düzenlemeler yapılmaktadır.
Teklifin
17’nci maddesinde, Millî Güvenlik Kurulu Genel Sekreterinin görev ve
yetkilerinin kanunların yanı sıra Cumhurbaşkanlığı kararnamesinde de yer alması
söz konusu olduğundan bu kapsamda değişiklikler yapılmaktadır. 
Teklifin
18’inci maddesinde, organize sanayi bölgeleri ile küçük sanayi sitelerinin
yenilenebilir ve diğer enerji tesislerinin teslim ve ifası ile Kültür ve Turizm
Bakanlığınca yayıncılık sertifikası verilmiş yayıncılar tarafından yapılan
kitap ve süreli yayınların teslimi, katma değer vergisinden müstesna tutulan
teslim ve hizmetler arasına dâhil edilmektedir. 
Teklifin
19’uncu maddesinde, yurt içinde yabancı paraya dayalı olarak yapılan teslim ve
hizmetlerde oluşan kur farklarının katma değer vergisi matrahına dâhil edilmesi
düzenlenmekte, bu suretle uygulamadaki tereddütlerin giderilmesi
amaçlanmaktadır. 
Teklifin
20’nci maddesinde, kentsel dönüşüm projeleri kapsamında trampa yoluyla
kamulaştırılan taşınmazların hazineye devrinden dolayı kazanç oluşmayacağı ve
aynı işlemler ile teslimlerin katma değer vergisinden istisna tutulacağına
yönelik hükümlerin uygulama süresi, Sultanbeyli Belediyesiyle yapılan devir
işlemlerinin tamamlanmamış olması dikkate alınarak 31 Aralık 2020 tarihine
kadar uzatılmaktadır. 
Teklifin
21’inci maddesinde, imalat sanayisine yönelik yatırımlarla ilgili katma değer
vergisi ve kurumlar vergisi teşviklerine dair uygulamanın 2019 yılında da
sürdürülmesi düzenlenmekte ve bu sürenin beş yıla kadar uzatılabilmesi
konusunda yetki verilmektedir. 
Teklifin
22’nci ve 23’üncü maddelerinde ülke ihtiyaçları çerçevesinde uluslararası iyi
uygulamalar da dikkate alınarak Finansal İstikrar Komitesi, “Finansal İstikrar
ve Kalkınma Komitesi” adıyla yeniden yapılandırılmakta ve görev tanımları
yapılmaktadır. 
Teklifin
24’üncü maddesinde, mera, yaylak ve kışlak olarak kullanılan arazilerin
jeotermal kaynak ve doğal mineralli sular için zaruri olan alanların tahsis
amacının değiştirilebilmesine imkân sağlanmaktadır. 
Bu
kanun teklifimizin ülkemiz ve milletimiz için hayırlı olmasını diliyor, Gazi
Meclisimizi ve ekranları başında bizleri izleyen büyük Türk milletini saygıyla
selamlıyorum. (MHP sıralarından alkışlar)
BAŞKAN
– Söz sırası, İYİ PARTİ Grubu adına Bursa Milletvekilimiz Sayın İsmail
Tatlıoğlu’na aittir. (İYİ PARTİ sıralarından alkışlar)
Süreniz
on dakika Sayın Tatlıoğlu.
İYİ
PARTİ GRUBU ADINA İSMAİL TATLIOĞLU (Bursa) – Sayın Başkan, Parlamentomuzun
değerli mensupları; hepinizi şahsım ve partim adına saygıyla selamlarım. 71
maddelik torba vergi kanun teklifiyle ilgili değerlendirmeleri yapmak üzere
huzurunuzdayım.
Komisyon
üyesi olarak Komisyonda da görüştüğümüz bu kanun maddeleri içerisinde bazılarına
olumlu yaklaştık, evet dedik ama önemli bir kısmına da hayır dedik. 
3’üncü
ve 4’üncü maddeler, vergi istisna ve muafiyetleriyle ilgili. Bunu defalarca bu
Mecliste konuştuk ama bir defa daha üzerinde duralım. Türkiye, OECD raporlarına
göre, yaklaşık 94 ülke içerisinde en karmaşık vergi sistemine sahip bir ülke.
Lütfen, bunun üzerine gidilmesi… Artık vergi, kanunlara sığmıyor ve yeni
uzmanlıklar oluştu. Uygulanamaz bir kanun yapısı ortada ve etkinlikten
uzaklaştı. 
7’nci
madde, sınır dışı güvenlik görevlerinde bulunanlara ilaç tedariki… Buna, biz
evet dedik. Tahmin ediyorum, grubumuz burada da yine olumlu yaklaşacaktır. 
8,
9 ve 10’uncu maddelerle yani askerî personel ve kadrolarla ilgili düzenlemeyle
ilgili bir şey söylemek istiyorum. Bu, gerçekten, bu kanunların, bu torba
kanunun, maalesef çok iyi hazırlanmadığının, kanun yapma kalitemizin nasıl
düşük olduğunun bir göstergesi. Sayın Altunyaldız da burada, o da katıldı.
Hatta, Milliyetçi Hareket Partisinin değerli komisyon üyesi, çok yerinde bir
sorgulamayla bu konuyu gündeme getirdi ve baktık ki gerçekten de ortada
hazırlıksız bur durum var. Bu kanunun geri çekileceği veyahut da düzenlenerek
Genel Kurula geleceği söylendi ama maalesef, bakıyoruz ki bugün yine aynı
metinle karşı karşıyayız. Ben, bugün bunun Genel Kurulda düzenleneceği şeklinde
bir talebi gündeme getirmek istiyorum. 
12’nci
madde, büyükelçilikle alakalı. Yani Sayın Cumhurbaşkanı, bir görevle ilgili bir
kişiyi büyükelçi olarak görevlendirebiliyor ama akredite olmaksızın bu görev
bittiğinde büyükelçilik düşmüyor bu düzenlemeyle. Büyükelçilik görevi tekrar
geri alınıncaya kadar büyükelçilik devam ediyor. Dolayısıyla biz bu uygulamaya
karşı çıktık.
15’inci
ve 16’ncı maddelerde de bir mutabakatımız vardı Sayın Komisyon Başkanı ve kanun
teklifi sahibiyle. Gaziantep Bilim ve Teknoloji Üniversitesinin “Gaziantep
İslam Bilimi ve Teknoloji Üniversitesi”ne dönüştürülmesi; bu, tabii ki kabul
edilebilir. Baktık ki sadece bir Karaçi’de bir de Afganistan’da bu isimli 2
üniversite var. Hâlbuki gerekçesine baktığımızda şöyle olması lazım: “Gaziantep
İslam Dünyası Bilim ve Teknoloji Üniversitesi.” Doğrusu bu ve bu konuda Sayın
Başkan Bilgiç de teklif sahiplerinin başında Sayın Altunyaldız da bir mutabakat
hâlinde bunun düzeleceğini söylediler ama buraya geldiğimizde yine aynı metinle
karşılaştık, bunları da bir ifade etmek istiyorum. Yani milletvekili olarak da
bir yapabilirliğimizin olması lazım, madem orada Komisyon olarak düzenliyoruz,
hiç olmazsa bir ortak akıl üretelim. 
Bu
FİKKO konusuna… 21’inci maddedeki yatırımlarda KDV’nin uzatılmasına biz
Komisyonda İYİ PARTİ olarak olumlu yaklaştık. Arkadaşlarımız burada kendi
kararlarını verecektir, biz Komisyon üyeleri olarak bu görüşümüzü belirttik.
22’nci
madde… Tabii, bu FİKKO konusu gerçekten bir ayıplı duruyor. Bakın, kanun
yaparken Sayın Bakanın bir “tweet”i var yani bu, çok üzücü. Ben samimi
söylüyorum, burada anladım ki iktidar milletvekili olmak çok zor, ben bunu
samimiyetle söylüyorum. Yani milletvekili olmanın sıkıntıları var ama iktidar
milletvekili olmak çok zor.
33’üncü
maddede… Kamu İhale Kanunu yüz bilmem kaçıncı kere yine değişiyor. 
43’üncü
maddede malullük ve yaşlılık aylıklarının 1.000 lira olması var. Biz bunu az
bulduk, olumlu karşıladık 43’üncü maddeyi de ama asgari ücret seviyesine
gelmesini talep ettik, buna da evet dedik.
44’üncü
maddede firma kurumlarına, vergi muafiyetine; buna da olumlu yaklaştık ama
diğer bütün maddelere olumsuz yaklaştık. 
Çok
değerli milletvekilleri, bu 71 madde, 16 farklı konuda tasarlanmış bir torba
kanun. Anlaşılıyor ki Cumhurbaşkanlığı hükûmet sisteminin kanun yapma tekniği,
bundan sonra torba kanunlarla gidecek. Yani, esasında sistemin üstü kurulmuş
ama altı boş. Biz bunun altını doldurmazsak, yarın “şipşakçı Meclis” gibi bir
tanımlama yaparlarsa bu tanımlamayı yapanlara “haksız” diyemeyiz. Bu, biraz
Meclisin kalitesiyle de alakalı. Bu, hepimizin sorunu ama öncelikle Hükûmete
destek veren siyasi partilerin. 
Bir
başka konuyu da ben özellikle gündeme taşımak istiyorum. Bunu bütçeleme
sürecinde de gördük. Meclisi çalıştırmak, önceden iktidar partilerinin, şimdi
de Hükûmeti destekleyen siyasi partilerin görevi. Ama ben öyle gördüm ki yeni
sistem, bizzat AK PARTİ tarafından algılanmamış. Bakın, bütçe teklifi var,
bütçe teklifini sunuyorlar ve bütün partiler görüşlerini belirtiyor ve sonunda
Sayın Bakan, ilgili bir cevap verecek ama her maddeyi AK PARTİ grup başkan
vekilleri, sanki önceki sistem gibi, söz alıp savunuyorlar, hatta AK PARTİ’ye
hiçbir sataşma olmaması durumunda bile. Âdeta “Ormanlar mı değerli, madenler mi
değerli?” okullarda yaptığımız daha önceki münazara dönemlerindeki gibi. Meclis
etkin çalışmıyor. Bakın, yok. Bakın, millete şikâyet ediyorum: 3, 5, 7, 9, 10,
12… Yine AK PARTİ’den toplam olarak 15 kişi yok. Yani Meclis etkin çalışmıyor. 
AHMET
AKIN (Balıkesir) – Nerede bu milletvekilleri?
İSMAİL
TATLIOĞLU (Devamla) – Bilmiyorum nerede ama ben bunu samimi söylüyorum. 
Bir
başka konu…
ZÜLFÜ
DEMİRBAĞ (Elâzığ) - İktidar olduğu zaman da muhalefet olmuyor yani.
İSMAİL
TATLIOĞLU (Devamla) – Evet, bakalım, değiştiğinde de bir bakarsınız, var mı?
Bir
başka konu var, parti dili ile devlet dili birbirine karıştı. Bakın, parti
dilini devlet dili kullanırsa devlet acziyet içinde olur. Devlet, parti dilini
kullanırsa sert, otoriter, faşizan diyebilirsiniz ama öbürkünde zafiyet olur.
Bakın,
dün bir milletvekili arkadaşımız dedi ki: “Siirt’te bir hanede 700
seçmen tespit edildi.” Ben bu sıralardan şunu beklerdim ki -başka bir
örnek daha vereceğim- bekledim: “Bir dakika, hiç merak etmeyin, biz bunun
takipçisi olacağız ve asla böyle bir şeye müsaade etmeyiz.” Devlet bunu
konuşur. Ne dedik? “PKK yapmıştır.” Ya, bu, cevap mı Allah aşkına? Kim yaparsa
yapsın yani cinayeti o işlemiş, bu işlemiş... (İYİ PARTİ sıralarından alkışlar)
Ya, böyle bir şey olur mu?
Aynı
şeyi bakın Tarım Bakanlığı bütçesinde de ben dile getirdim. Tarım Bakanlığı
bütçesi görüşülürken Sayın Bakan diyor ki: “On beş dakikada orman yangınlarına
müdahale ediyoruz.” Arkadan bir milletvekili dedi ki, onun tabiriyle
söylüyorum: “Neden Dersim’de bir haftada oldu?” Bakan döndü, yanındaki
danışmanından bilgilendi “Müsaade etseydiniz de hemen gitseydik.” dedi. Ben
orada anında müdahale ettim. Devlet dili böyle olmaz. Ne demek müsaade
etseydiniz? Bu kadar acemilik olur mu? Böyle bir yapı olur mu? Müsaade mi
isteyeceğiz? “Efendim, şurada yangın var, müsaade edin de biz bir geçelim.”
Şimdi,
700 seçmen bir yerde varsa, kim yapmışsa yapmış, bunu kim koruyacak, hukuku kim
tesis edecek? Siz, hükûmeti destekleyen siyasi partiler olarak bunun takipçisi
olmayacaksınız da kim olacak?
Elbette
ki, bakın, mutabakat sağladığımız konuları bari yukarıda, buralarda hakikaten
getirelim de düzenleyelim. Aksi takdirde, fonksiyonsuz bir Meclis oluyoruz,
iktidar da dâhil, iktidar demeyelim ama 1’inci parti, 2’nci parti dâhil oluyor.

Başka
bir şeyi de sonuçlandırayım, bir dakika, 24 Haziran seçim sonuçlarının AK PARTİ
tarafından da yanlış okunduğunu düşünüyorum. 24 Haziran seçimleri, hiçbir
partiye yasa yapma yetkisi vermedi. 
(Mikrofon
otomatik cihaz tarafından kapatıldı) 
BAŞKAN
– Bir dakika ilave ediyoruz.
İSMAİL
TATLIOĞLU (Devamla) – Hatta, AK PARTİ’ye dedi ki: “Ben sana tek başına
güvenmiyorum.” Dolayısıyla burada el kalkmazsa buradaki elleri saymazlar. Yani
“Altımızdan at gitmiş ama hâlâ koşuyoruz.” gibi, “17’nci kere bütçe hakkı
kullanıyoruz.” gibi kavramlar çok doğru kavramlar değil, millî iradeyi ifade
eden kavramlar değil. 
Ben,
bu kanun çerçevesinde, Meclisin tekrar kanun yapma kalitesinin yükseltilmesi ve
devlet etme yapısının kullanılması gerektiğini bir defa daha hatırlatmak
istiyorum. 
Hepinize
saygılar sunuyorum. (İYİ PARTİ sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Akbaşoğlu.
V.- AÇIKLAMALAR (Devam)
37.- Çankırı Milletvekili Muhammet Emin Akbaşoğlu’nun, Bursa
Milletvekili İsmail Tatlıoğlu’nun 37 sıra sayılı Kanun Teklifi’nin birinci
bölümü üzerinde İYİ PARTİ Grubu adına yaptığı konuşmasındaki bazı ifadelerine
ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Biraz
evvel değerli hatibin beyanlarına istinaden şu açıklamayı yapma ihtiyacı
hissettim: Şimdi, seçim hukukunu bilenler, ortak olarak, hep beraber şu konuda
bilgi sahibi olmalılar ki, bu seçmen kütüklerinin güncelleştirilmesiyle ilgili
süreçler yıllardır, on yıllardır aynı şekilde devam ediyor. Yüksek Seçim Kurulu
bir yargı organı olarak, tarafsız, bağımsız bir yargı organı olarak, yüksek
yargı organı olarak bunu ilan ediyor. Bütün vatandaşlarımız ve siyasi partiler
bunu kitle iletişim araçlarından da resmî duyurulardan da öğreniyor ve herkes kendi
takdiriyle başvurularını yapıyor; “Ben oyumu şurada kullanmak istiyorum, burada
kullanmak istiyorum.” şeklinde ve bu, hem vatandaşların hem siyasi partilerin
denetimine açık. Eğer hakikaten, öyle 700 kişilik falan, bir yerde bir yığılma,
bir operasyon varsa çok basit; bundan şikâyetçi olanlar ilgili seçim
kurullarına itirazlarını yapacaklar…
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Toparlıyorum. 
BAŞKAN
– Toparlayın lütfen. 
MUHAMMET
EMİN AKBAŞOĞLU (Çankırı) - …diyecekler ki: Şu adreste, şöyle şöyle 5 kişi, 700
kişi, bin kişi, neyse, doğru olmayan bir kayıt görünmektedir.” Bununla ilgili
hukuki sürecin başlatılmasını, gerekli işlemlerin yapılmasını seçim hâkiminden
isteyecekler; bu kadar basit ve bu denetimleri, kendi partimiz olarak da biz de
yapıyoruz. Bu, bütün siyasi partilerin ortak sorumluluğunda olan bir şey ve
devlet de bunun gereğini mutlaka takip ediyor ve yapıyor, sistem işliyor. Varsa
bu konuyla ilgili bir tespit, hemen şikâyette bulunsunlar. Eğer ilgili, yetkili
kişiler, idari anlamda harekete geçmiyorlarsa biz de Hükûmete bu konuda gerekli
tavsiyelerimizi söyleyelim “Bakın, şurada şöyle bir hadise var, buraya müdahale
edilsin.” diyelim yani getirsinler bize de.
İçişleri
Bakanlığımıza da yani ilgili, yetkili kişiler bu konuda görevlerini
yapmıyorlarsa idari ve adli soruşturmayı başlatalım arkadaşlar, bu kadar basit.

BAŞKAN
– Teşekkür ederim Sayın Akbaşoğlu. 
İSMAİL
TATLIOĞLU (Bursa) – Sayın Başkan…
BAŞKAN
– Bir saniye Sayın Tatlıoğlu…
Sayın
Danış Beştaş dün gündeme getirmişti. Yani bence tabii, Türkiye'nin adil bir
seçimi, lekesiz bir seçimi yapması gerekir. Bu konuda şikâyetler varsa bütün
partilerimizin de el birliğiyle bütün şüpheleri ortadan kaldırması gerekir.
Belki bu konudaki belgeleri sizlere de ulaştırabilir arkadaşlarımız, her
birimizin paylaşmasında ve takipçisi olmasında ben sayısız yarar görüyorum. 
Teşekkür
ederim. 
İSMAİL
TATLIOĞLU (Bursa) – Sayın Başkan, ben seçmen kütüklerindeki yanlışlıkları dile
getirmedim. Sayın grup başkan vekili ya yeterince dinlemedi ya yanlış anladı. 
MUHAMMET
EMİN AKBAŞOĞLU (Çankırı) – Dinledim. 
İSMAİL
TATLIOĞLU (Bursa) – Benim demek istediğim şey şu: Ortada bir hukuksuzluk
şikâyeti var, tepki: “Onlar yapmıştır, bunlar yapmıştır.” Benim dediğim şey,
devlet adına, Hükûmeti destekleyenlerin ve devletin hareketi, nereden gelirse
gelsin teskin etmektir, “Evet, böyle bir şey varsa merak etmeyin, biz bunun
takipçisi oluruz.” dilini kullanmaktır. 
BAŞKAN
– Sayın Akbaşoğlu, bunu ifade etti şimdi. 
İSMAİL
TATLIOĞLU (Bursa) – Tabii ki etti. 
Yoksa
ben burada “Seçmen kütüklerinde yanlışlıklar var.” tekrar bunu dile
getirmiyorum yani. Bu ormanlar konusunda da söyledim Tarım Bakanlığına yani
topluma bu dili sürekli kullanırsak toplum hukuksuzluk konusunda daha da
ümidini yitirir. Devlet böyle olmaz. 
BAŞKAN
– Peki, teşekkür ederim. 
İSMAİL
TATLIOĞLU (Bursa) – Ben teşekkür ederim. 
MUHAMMET
EMİN AKBAŞOĞLU (Çankırı) – Değerli Başkanım, sağ olun, değerli milletvekilimize
siz, bizim adımıza, cevap verdiniz. Ben hakikaten kendisini de gayet iyi
anladım ve o minval üzerine bir cevap verdim, herhangi bir problem yok.
Teşekkür
ederim.
BAŞKAN
– Bence seçimlerin her parti açısından adil ve lekesiz geçmesi çok önemli. Bu
konuda ben bütün partilerimizin bir duyarlılık göstereceğine inanıyorum.
Şikâyetler varsa bunları ortak bir şekilde dile getirip beraberce, hep beraber
çözmeniz gerektiğine inanıyorum.
MEHMET
RUŞTU TİRYAKİ (Batman) – Sayın Başkan…
BAŞKAN
– Buyurun Sayın Tiryaki.
38.- Batman Milletvekili Mehmet Ruştu Tiryaki’nin, hukuksal yollar
işliyor olsa, ilçe seçim kurullarına yapılan başvurularla sorunlar çözülüyor
olsa Türkiye Büyük Millet Meclisinin gündemini meşgul etmeyeceklerine ilişkin
açıklaması
MEHMET
RUŞTU TİRYAKİ (Batman) – Sayın Başkan, çok teşekkür ederim.
Bu,
dünkü konuşmalarımız üzerine tartışmaya açılmış bir konu. Sorun şu:
Milletvekilimiz dün dedi ki “Nüfus müdürü, telefonuma çıkmıyor.” Hani, sanki
böyle çok ileri bir demokratik ortam var, bu sorunlar var, milletvekillerimiz,
kentin milletvekilleri yerelde bu sorunların çözümü için görüşmelerde
bulunuyorlar, sorunu çözebiliyorlar da biz burada başka bir şey anlatıyoruz.
Zaten sorun, bizzat buradan kaynaklı. Yani bir sorun tespit ediyoruz, sokak
numarası belli, daire numarası belli, kaç seçmen kaydedildiği belli; bundan daha
somut bir bilgi yok. Şimdi, bu konuda nüfus müdürüyle milletvekilimiz konuşup
sorunu çözmek istiyor, nüfus müdürü diyor ki “Ben milletvekiliyle
görüşmeyeceğim.” Yani başka nerede anlatılacak bu? Zaten hukuksal yollar
işliyor olsa, bu başvuruların üzerine sorunlar çözülüyor olsa biz neden Türkiye
Büyük Millet Meclisini meşgul edelim, bunu gündeme getirelim?
BAŞKAN
– Teşekkür ederim.
MUHAMMET
EMİN AKBAŞOĞLU (Çankırı) – Değerli Başkanım, bir açıklama ihtiyacına binaen bir
dakikalık, sadece bir cümle…
BAŞKAN
– Bence konu çok netleşti. Yani siz bir teklifte bulundunuz ve bir davette
bulundunuz. Bence bu konuda bir belge, bilgi varsa -ki Sayın Danış Beştaş,
bence bunları kendilerine ulaştırmanız da yararlı olur- beraber takip etmeniz
bence yararlı olur. 
Buyurun
Sayın Akbaşoğlu…
MUHAMMET
EMİN AKBAŞOĞLU (Çankırı) – Değerli Başkanım, kayıtlara geçmesi açısından… 
Şöyle:
Biliyorsunuz, bu konuda tam yetki, Yüksek Seçim Kurulunundur; ilan eder, il
seçim kurullarında ve ilçe seçim kurullarında -ki her partinin de bir temsilcisi
vardır o kurullarda- bu konu yargısal bir süreç içerisinde neticelendirilir. Bu
konuda, ilgili seçim hâkimine, o yargı çevresindeki ilgili seçim kuruluna
ilişkin itirazlar yapılabilir ve seçim hâkimi de bir karar verir. Yargısal bir
boyuttur. Dolayısıyla bu konuda hepimiz ortaklaşa, bugüne kadar olduğu gibi
bundan sonra da lekesiz, demokratik ve hakikaten, yüksek katılımlı, Avrupa’nın
ve dünyanın en iyi, en güzel seçimlerini yaptık ve bundan sonra beraber de
yapacağız inşallah.
Teşekkür
ederim, sağ olun.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Konya Milletvekili Ziya Altunyaldız ve 7 Milletvekilinin Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi (2/1369)
ile Plan ve Bütçe Komisyonu Raporu (S. Sayısı 37) (Devam)
BAŞKAN
– Şimdi söz sırası, Halkların Demokratik Partisi Grubu adına söz isteyen Siirt
Milletvekilimiz Sayın Meral Danış Beştaş’a aittir. (HDP sıralarından alkışlar)
Süreniz
on dakika Sayın Beştaş.
HDP
GRUBU ADINA MERAL DANIŞ BEŞTAŞ (Siirt) – Sayın Başkan, değerli milletvekilleri;
dünkü konuya zaman yeterse tekrar ek yapacağım, önce başka konularla
başlayayım. 
MUHAMMET
EMİN AKBAŞOĞLU (Çankırı) – İlla ek yapmak durumunda değilsiniz efendim.
MERAL
DANIŞ BEŞTAŞ (Devamla) – Yok. Şu anda da Siirt İl Nüfus Müdürlüğünde yüzlerce
insan karda bekletiliyor ve iş yavaşlatılmış, 1 memur çalışıyor, ben dört
saattir yetkililere ulaşamadım. Kayıtlara girsin. Bunu da ben söylemiş olayım. 
Değerli
arkadaşlar, 9 Ocak 2013’te Paris’te 3 Kürt kadını organize bir şekilde suikasta
uğradı ve öldürüldü, bugün yıl dönümü. Bugün sabah biz bir önerge indirecektik,
maalesef önergemiz iade edildiği için önergemizi indiremedik. İade edilme
gerekçesi ne? Ben hukukçu olarak titizlikle önergelerimi inceliyorum. Kaba ve
yaralayıcı bulunan mesele, “MİT” geçmiş önergede. MİT’in bu işin içinde
olduğunu, planlayıcısı vesaire diye iddialar olduğunu, bunun araştırma
komisyonuyla aydınlığa kavuşturulması gerektiğini söylemişim. Niye kaba ve
yaralayıcı? Hakan Fidan geçmişte bu konuda çıkıp, MİT’e ilişkin ortaya sürülen
iddialar ve belgeler konusunda net bir şekilde şunu dedi: “Bu belgeler Millî
İstihbarat Teşkilatında üretilmiştir. Biz konunun takipçisiyiz ve
araştırıyoruz.” Aradan altı yıl geçti. Dosyanın avukatlarından biriydim,
vekâletim var. Biz, MİT’e yazı yazılmasını istedik savcılıktan “Nedir bunların
dâhiliyeti?” Hâlâ cevap yok, dosyada gizlilik devam ediyor. Bu vesileyle
önergemizi reddeden zihniyeti kınıyorum. Evet, bu suikastlar burada
tartışılmalıdır ve gerçekten uluslararası bir organizasyonla 3 Kürt kadınının
öldürülmesini kabul etmemiz, bunu sineye çekmemiz, peşini bırakmamız da söz
konusu değil. Bu vesileyle 9 Ocak 2013’te aramızdan ayrılan, katledilen Sakine
Cansız, Fidan Doğan ve Leyla Şaylemez’i saygıyla anıyorum. 6’ncı yılında
maalesef şu özrümüzü de söylüyoruz: Başaramadık şu ana kadar, dosyanızda bir
açıklık yok ama kadın özgürlük mücadelesini başarıya ulaştıracağımızın sözünü
kendilerine vermek istiyorum.
İkinci
değinmek istediğim konu; değerli milletvekilleri, bugün AK PARTİ sözcülerinden
Ömer Çelik şöyle bir cümle kurmuş, demiş ki: “Hiç kimse Kürt kardeşlerimize
sahip çıkma konusunda Türkiye Cumhuriyeti’ne ders veremez. Kürtlerin en büyük
dostu, hatta tek dost devlet Türkiye Cumhuriyeti’dir diyebilirim. Türkiye
Cumhuriyeti devletine ‘Kürtlere dokunmayın.’ diyen kim varsa kendileri aynaya
baksınlar, Kürtlere yaptıkları zulmü hatırlasınlar…” ve devam ediyor. Yine
Numan Kurtulmuş iki gün önce şunu söylemişti: “Suriye, Irak ve Türkiye’deki
Kürtlerin tek koruyucusu ve sahibi biziz.” Şunu söylüyorum: Her şeyden önce,
sizin sahibiniz olabilir ama halkların sahibi olmaz. Halklar, kendileri bir
varlıktır ve iradelerini kendileri temsil ederler. Bu sahiplik meselesi,
kardeşlik meselesi sadece, gerçekten soyut, dostlar alışverişte görsün misali
söylenen sözlerdir. Kürtlerin bir sahibe ihtiyacı yok. Bunu gerçekten önemle
söylemek istiyorum ve şunu da söylemek istiyorum: Kürtler, Kobani’de IŞİD’e
karşı, dünyanın başına bela olan IŞİD çetesine karşı bütün dünyaya insanlık
değerleri için verilen mücadelede ders verdiler. Kürtler kendi başlarının
çaresine bakabilirler ve şunu da son söz olarak söylemek istiyorum: Aman,
“sahiplik” ve “kardeşlik” lafını bırakın; gölge etmeyin, başka ihsan istemiyor
Kürtler sizden. Burada kimseye sahiplik iddiasında da bulunmayın.
Evet,
değerli milletvekilleri, şimdi kanuna geçiyorum. 
Önümüzdeki
kanunda, “Bazı Kanun...” diye başlayan bir torba yasayla karşı karşıyayız. Ne
ya bazı kanunlar? Bu kanunların adı yok tabii, her torba yasada olduğu gibi.
İçeriğini anlamak bir bütünlük içinde, o da mümkün değil. “Bazı” “bazı” diyerek
tüm kanunlar üzerinde neredeyse değişiklik yapılıyor ve bu şekilde, tüm hukuk
sistemi çok güzel bir şekilde gerçekten çökertildi. 
“Torba
yasa” denilen bu yöntem, AKP’nin kendi bekasına dair ne gerekiyorsa tez elden
yapma iradesinin bir ürünü aslında. Evet, hızlıca, vurkaç yöntemiyle yasalar
değiştiriliyor, onlarca yasa üzerinde değişiklik yapılıyor. Şimdi, seçim
arifesinde, hızla, neyi kendimize yontarsak kâr mantığıyla tüm hukuk kaideleri
yerle bir ediliyor; bu torba yasa da aynen böyle. 
Peki,
bu kanun tekliflerinde, Parlamento çatısı altında, komisyon aşamasından sonra
Genel Kurula gelene kadar muhalefetin, sivil toplumun, halkın bir iradesi,
bilgisi, katkısı var mı? Tabii ki yok. Yani beklenen kolektif bir çalışma ve
kolektif bir akıl asla söz konusu değil. 
Peki,
bu yasa teklifinin önümüze kadar gelmesinde muhalefet var mı? Yok. Öncesinde
sivil toplum kuruluşlarından yahut bilimsel kuruluşlardan görüş alınması söz
konusu mu? Haşa, ne gerek var? Tek bir cümleyle öneri ya da eleştirilerimiz bu
teklif metnine yansıyor mu? Asla yansımıyor. AKP yemeği pişiriyor, getiriyor
önümüze koyuyor; ister yiyin ister yemeyin diyor, biz yiyip bitiririz diyor,
zaten oylarımız yetiyor diyor. 
Şimdi,
burada teklifin geneline baktığımızda, ekonomik kriz içindeki bir yönetimin
yerel seçimler öncesinde hangi önceliklerle adım attığını rahatlıkla
görebiliyoruz. Neredeyse her torbada karşılaştığımız bir nokta var, hiç
değişmiyor: Sermayeye teşvik ve işte, peşkeş çekilen rant kapıları. Burada da
ana kaide aslında şaşmıyor, çok istikrarlılar bu konuda. Evet, bununla ilgili,
örneğin 3’üncü maddeyle varlık finansmanı fonları sermaye piyasalarında banka
ve sigorta muameleleri vergisinden istisna tutuluyor. Yine, sermayeye vergi
muafiyeti getiriliyor. Ekonomik krizden kurtulmak için ısrarla halka “Kemerleri
sıkın.” diyorlar, kendi yandaşlarının kemerlerini gevşetiyorlar ve bunun
kemerleri gevşetme kaynağını halktan almakta da hiçbir sakınca görmüyorlar;
aslında kanun tam olarak bunu yapıyor. 
Şimdi,
Gaziantep Bilim ve Teknoloji Üniversitesinin adının önüne “İslam” kavramı
getirilmiş. Ya, gerçekten halkın dinî duygularının bu kadar suistimal
edilmesine yeter artık. Niye koydunuz o kavramı? Ne gerek var? Yani bununla,
iktidarın bilim ve teknolojiyle ilişkisi de aslında ne kadardır, o da ortaya
çıkıyor. 
Yine,
26’ncı maddeyle işsizlik sigortasına dair bir düzenleme planlanıyor; herkese
müjde gibi sunuluyor bu, vatandaş da “Acaba bu müjde nedir?” diye eminim ciddi
bir merak içinde. Ama tabii ki her zamanki gibi bir yanıltma var. Medyada yer
aldığı üzere -böyle sunuyorlar, takdim ediyorlar- “Artık işsizlik maaşı almak
kolay olacak, herkes yararlanabilecek.” diyorlar ama gerçek durumun bu
olmadığını işsizler iliklerine kadar yaşıyor. İnsanlar iliklerine kadar
açlıkla, yoksullukla boğuşurken, mücadele ederken bu düzenlemeyle yoksulların
aklıyla alay etmek gerçekten kabul edilemez bir durumdur. 
58’inci
maddede, yine İller Bankasına ilişkin, safi kârının yüzde 51’inin nüfusu 25
binin altındaki belediyelere -altyapı kurumlarına dair- hibe ve faiz desteği
olarak verilmesine dair bir düzenleme var. Burada da yine, İller Bankasının
verdiği hibelerde partiler arasında kayırmacılık yaptığı iddiaları ve Sayıştay
raporlarından çıkan yolsuzluklar düşünüldüğünde, yerel seçimler öncesinde neden
böyle bir düzenlemenin yapıldığını ve neye hizmet edeceğini çok düşünmemize
gerek yok, tartışma dışı ortada duruyor. 
Evet,
gerçekten, teklifin geneline baktığımızda ne var genel cümlelerle? Yandaşa daha
fazla rant kapısı, merkezîleşmeye yönelimin artması; yani tek adamın
hâkimiyetine olan vurgu temel motto olarak önümüzde duruyor. Genelini bu
cümlelerle aslında değerlendirebiliriz. 
AKP
iktidarı, krizin faturasını emekçilere ödetebilmek, krizin harekete
geçirebileceği toplumsal muhalefet dinamiklerini de etkisiz hâle getirmek için
rejimi hızla otoriterleştiriyor. Bu yasa teklifinde de olduğu üzere, tek insan,
tek adam, tek yetkili konuma getiriliyor ilgili-ilgisiz her konuda ve ondan
sonra biz “diktatör” deyince de karşı çıkılıyor. Bizim söylediklerimiz, sizin
yasalarınızdaki mantığı, verilen yetkileri tanımlamak içindir. Diktatörlük, biz
desek de demesek de vardır. 
Teşekkür
ediyorum, sağ olun. (HDP sıralarından alkışlar) 
BAŞKAN
– Teşekkürler. 
Söz
sırası Cumhuriyet Halk Partisi Grubu adına İstanbul Milletvekilimiz Sayın
İbrahim Özden Kaboğlu’nda. (CHP sıralarından alkışlar) 
Süreniz
on dakika Sayın Kaboğlu.
CHP
GRUBU ADINA İBRAHİM ÖZDEN KABOĞLU (İstanbul) – Sayın Başkan, Divan, değerli
üyeler; (2/1369) esas numaralı “Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi” idi adı yani adsızdı, sonradan
“Vergi Kanunları ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi” denildi ama tabii ki torbadan
uzaklaştırılamadı, yine torba yasa niteliğinde. Bu nedenle, ilkin torba yasa
üzerine genel gözlemlerde bulunmak suretiyle, sonra bunun maddelerine
geçeceğim. 
Genel
gözlemler şöyle ki: Kural koyan organ, kuralı uygulayan organ ve denetleyen
organ Anayasa’mızın 2’nci maddesi ve “Başlangıç” kısmında belirtilmiş
bulunuyor, sayılmış bulunuyor. Kural koyan organ olarak, yasa yoluyla bizler
yasa koyuyoruz ve bu anlamda Türk hukukunun dâhil olduğu hukuk sisteminde
yasanın temel nitelikleri: 
1)
Seçilmiş üyelerin halkı temsil ettiği bir meclis tarafından yapılması.
2)
Belli usul kurallarına göre kamuoyuna açık tartışmanın ürünü olması.
3)
Hukuki işlemler hiyerarşisinde çok üst düzeyde bir korumadan yararlanması.
4)
Genel olması, herkes için aynı olması ve ayrımcılık yaratmamasıdır.
Bu
açıdan günümüz hukuk devletinin ana mekanizmasını oluşturan yasa “Anayasa’ya
saygı” veya “Anayasa’ya uygun yasa” kavramıyla nitelenmektedir. Bu nedenle
yasa, soyut, genel, kişilik dışı ve nesnel bir normatif düzenleme olarak
tanımlanır. Bu açıdan öngörülebilir, ulaşılabilir ve anlaşılabilir olmalıdır.
Bu açıdan bizim Anayasa’mızda da madde 2’den 138’e kadar birçok Anayasa maddesi
yasanın normlar hiyerarşisinde Anayasa’dan sonraki yerini belirlemektedir. Ama
gelin görün ki bu “torba yasa” adını verdiğimiz teknikle esasen iki yönlü bir
bozulma olmuştur. Birincisi; 6771 sayılı Anayasa Değişikliği Kanunu’nun
öngördüğü yasama inisiyatifi bakımından sorunludur, sahibi açısından, kökeni
açısından. İkincisi ise bu metinlerin içeriği açısından sorunludur. Bu bakımdan
aslında bir, Anayasa var; iki, bu şekilde yasa yapım yöntemine aykırı yasalar
dizisi ve bunların içeriğinin Anayasa’ya uygunluğu sorunu var ama bir üçüncü
kategori işlem var ki o da Cumhurbaşkanlığı kararnameleri, bunu “CBK” olarak
kısaltabiliriz. Bu açıdan gerçekten üçlü bir paralel sistem söz konusu;
Anayasa, yasalar ve CBK’ler olmak üzere. 
Şimdi,
burada, tabii ki, CBK içeriğine girmek mümkün değil bu kısa zamanda. Örnek
olarak belirtiyorum: 1 no.lu CBK 539 maddeden ibaret, 4 no.lu olan ise 802
maddeden. Bunları aslında Cumhurbaşkanının bile okuyup okumadığı -zaman
bakımından- kuşkuludur. Ama esasen bunlarla ne yapılmıştır? Türk kamu
yönetiminin hiyerarşik yapısı altüst olmuştur, bakanların yeri ile 9 kurulun
hiyerarşik yapısı nasıldır, bu tartışmalıdır, bilinmemektedir. Bütün bunlara
rağmen, Anayasa’mıza göre, yasanın yeri bellidir, kanunilik ilkesi önemlidir ve
bu açıdan yasaların hangi işlem kategorisinde yer aldığı Anayasa’da belirlenmiş
bulunuyor. Bu açıdan, torba yasa, kısacası, Anayasa’mıza aykırı bulunmaktadır.
Zaten torba yasanın önemsenmediği de bu sol taraftaki sıraların boşluğundan
anlaşılmaktadır çünkü Komisyon görüşmelerinde çok önemsendiği dile getiriliyordu
ama bu metnin altında imzası olanlar ile diğer milletvekilleri arasında büyük
bir ayrışmanın, kopmanın olduğu buradan anlaşılıyor. 
Şimdi,
bu açıdan, tabii ki, torba yasa yönteminin, esasen, 6771 sayılı Kanun, yanlış
olarak “Cumhurbaşkanlığı hükûmet sistemi” adı verilen kanun açısından da
sürdürülemez olduğu açıktır. Örnek olarak belirtiyorum anayasallık açısından:
Pilot ve kabin memurları ödenekleri. Burada, tabii ki, pilot ve kabin memurları
ödenekleri konusunda vergi muafiyeti açısından birinci sorun, neden bu
görevliler ile diğer görevliler arasında ayırım yapıldığı, Anayasa’nın eşitlik
ilkesi açısından. İkinci önemli sorun da neden Cumhurbaşkanına bu konuda sıfır
ile yüzde 100 arasında bir yetki verildiği. Üçüncü sorun: Esasen, Anayasa’nın
73’üncü maddesine aykırılık bakımından da bu madde açıkça Anayasa’ya aykırıdır.
Yani, 10’uncu madde, 13’üncü madde, ölçülülük ilkesi, hakkın özüne dokunmak
bakımından, ama Anayasa’nın 73’üncü maddesi açısından da Anayasa’ya açıkça
aykırıdır.
Gaziantep
Bilim ve Teknoloji Üniversitesiyle ilgili madde 15’e gelince; bu, Sayın Başkan
tarafından “Müzakereye alınacak.” vaadiyle Komisyonda kayıtlı olarak geçmişti
ama şu anda karşımızda. Umarım buradaki görüşmelerde bu çıkarılır. Ben, diğer
Anayasa’ya aykırılıklar üzerinde durmuyorum fakat esasen bu, böyle bir
düzenleme, üniversitenin başına böyle bir ad sokuşturması Anayasa madde 24’ün
son fıkrasındaki dinin politikaya alet edilme yasağını ihlal eden ve Türkiye’yi
15 Temmuz akşamına getiren sürecin özünü yansıtmaktadır, bu bakımdan da son
derece sakıncalıdır.
Şimdi,
“ilgili mevzuat” kavramı, 17’nci maddede öngörülen… Anayasa’mızda belli,
normlar hiyerarşisinde; Anayasa madde 2’den, 11’den 137’ye kadar belli:
Yönetmelik, tüzük, şimdi CBK, yasa, Anayasa. “İlgili mevzuat” diye bir kavram
yok, ayrı bir kavram üretmenin bir anlamı yok. Bunun Anayasa’nın çeşitli
maddelerine aykırılığı açıktır. Fakat tabii ki bu kavram, biraz önce
belirttiğim üzere, her maddeye mutlaka Cumhurbaşkanına yetki veren bir deyim
koyma kaygısının bir yansımasıdır. Nitekim, madde 21’de katma değer vergisi
iadelerine dair düzenlemede Cumhurbaşkanına tanınan yetkidir; burada da, beş
yıla kadar bu sürenin uzatılmasına dair yetki Anayasa madde 104’teki
Cumhurbaşkanına tanınan yetkilere açıkça aykırıdır. Evet, doğru, 6771’le
Cumhurbaşkanına bir hükûmet sistemi diyemeyeceğimiz derecede aşırı yetkiler
tanınmıştır ama buraya konulan bu yetkiler 104’üncü maddeye de açıkça aykırılık
oluşturmaktadır. Öte yandan, biliniyor ki Anayasa’nın 104’üncü maddesinde
Cumhurbaşkanının hangi işlem kategorisiyle yetkiyi kullanacağı bellidir ama
burada belli değildir. Şöyle bir durumla karşı karşıya geliyoruz: 2’nci maddede
tanımlanmış olan “Türkiye Cumhuriyeti, insan haklarına dayanan, şu özelliklere
sahip olan bir hukuk devletidir.” yerine sanki “Bu bir Cumhurbaşkanı
devletidir.” şeklinde bir algı yaratılmaktadır ve Türkiye Cumhuriyeti’nin kamu
tüzel kişiliği yerine, bir kişiye indirgenmiş bir devlet yapısı bu tür
düzenlemelerle, özellikle bu torbayla karşımıza çıkmaktadır.
Öte
yandan, madde 22’de yer alan Finansal İstikrar ve Kalkınma Komitesi
-kısaltılmış adıyla FİKKO- aslında gerek Komisyonda gerekse gerekçesinde bize
anlatıldığı üzere, bir bağımsız idari otorite şeklindeki düzenlemeydi, böyle
olması gerekirdi. Yeni, hassas ve uzmanlık gerektiren alanlar…
Sayın
Başkan, lütfen telefon konuşması yapılmasın, insicamım bozuluyor. Süre talep
edeceğim. Sayın vekillerin ihtiyaçları var ama… Evet, ben bekleyeyim mi yoksa…
İBRAHİM
AYDEMİR (Erzurum) – Hocam, siz konuşun ya.
İBRAHİM
ÖZDEN KABOĞLU (Devamla) – Hayır ama yani burada ciddi bir yasa yapıyoruz, eğer
bu yasanın ciddiyeti varsa, acil işimiz varsa yani burada olmayalım. Lütfen…
ABDULLAH
GÜLER (İstanbul) – Hocam, biz dinliyoruz sizi.
AHMET
HAMDİ ÇAMLI (İstanbul) – Not da alıyoruz Hocam. 
İBRAHİM
ÖZDEN KABOĞLU (Devamla) – Sağ olun, teşekkür ediyorum. Hiç değilse dinleyiciler
var. 
BAŞKAN
– Sayın Kaboğlu, siz insicamınızı bozmayın lütfen. 
İBRAHİM
ÖZDEN KABOĞLU (Devamla) – Ama bu yüce Meclisin ciddiyetiyle bağdaşmayan
davranışlara girmeyelim lütfen. 
Sayın
Başkan, üç dakika…
BAŞKAN
– Bir dakika uzatıyorum Sayın Kaboğlu, buyurun. (CHP sıralarından alkışlar)
İBRAHİM
ÖZDEN KABOĞLU (Devamla) – Şimdi, bu açıdan, FİKKO, -kısaltılmış adıyla-
bağımsız idari otorite biçiminde düzenlenmeliydi. Özerk ve uzman bir kuruluş;
bunun yapısı, üyeleri, atanması, görev ve yetkileri yasayla belirlenir, oysa
burada yönetmeliğe bırakılmış. 
Bir
başka önemli madde 24’üncü madde. 24’üncü madde mera, kışlak ve yaylaklara
ilişkin madde. Aslında, hatırlayacağınız üzere, 7153 sayılı Çevre Kanunu ve
Bazı Kanunlarda Değişiklik Yapılmasına Dair Kanun’da bu konu düzenlenmişti.
Göller, denizler, bu konu düzenlenmişti. Fakat bu kez yaylalara yönelik,
yaylaklara, kışlaklara yönelik bir düzenleme yapılıyor; oysa eğer bu torba
kanun olmasaydı, bu kanun önerileri Meclis tarafından hazırlanıyor olsaydı,
bütüncül çevre yaklaşımı dikkate alınarak denizler, kıyılar, göller, nehirler,
dağlar ve yaylaklar birlikte düzenlenirdi. 
(Mikrofon
otomatik cihaz tarafından kapatıldı)
İBRAHİM
ÖZDEN KABOĞLU (Devamla) – Şimdi zannediyorum bir dakika tanıyacaksınız. 
BAŞKAN
– Sayın Kaboğlu, ben size son defa bir dakika süre tanıyorum.
Buyurun
efendim.
İBRAHİM
ÖZDEN KABOĞLU (Devamla) – Teşekkür ederim. 
Bu
açıdan bu madde aslında Anayasa’nın başta 45’inci maddesi olmak üzere, “Kamu
Yararı” başlıklı maddesi olmak üzere 56’ncı maddesine, 63’üncü maddesine,
168’inci maddesine ve 169’uncu maddesine çok yönlü olarak aykırı bulunmaktadır,
aykırıdır.
Şimdi,
tabii ki zamanım olmadığı için belirtiyorum, diğer maddeler de anayasallık
açısından sorunlu ama ben sonuç olarak şunu belirtmek istiyorum: Nitelikli yasa
eşittir nitelikli yasama faaliyetidir; nitelikli yasama ise nitelikli ülkenin
ölçütüdür; nitelikli ülke nitelikli toplumu yaratır; nitelikli toplum da
nitelikli yönetimi, nitelikli devleti inşa eder. O nedenle benim temennim, bu
yasaları torbalardan çıkaralım, bir demokratik hukuk devletinde yasanın… 
(Mikrofon
otomatik cihaz tarafından kapatıldı) 
İBRAHİM
ÖZDEN KABOĞLU (Devamla) – Sayın Başkan, selamlayayım. 
BAŞKAN
– Tamamlayın artık Sayın Kaboğlu, lütfen. 
İBRAHİM
ÖZDEN KABOĞLU (Devamla) – Çok teşekkürler.
BAŞKAN
– Selamlayarak tamamlayın, bitirelim konuşmamızı. 
İBRAHİM
ÖZDEN KABOĞLU (Devamla) – Tabii, tabii. Teşekkürler.
Anayasa’mızın
2’nci maddesi, değişmez madde, burada yüzde yüz mutabakat var; insan haklarına
dayanan, laik ve demokratik, sosyal hukuk devleti. Biz bu çerçevede yasa
yapalım, yasalarımız nitelikli olsun, yasama inisiyatifini biz alalım ve bu
yasalar arasındaki kopukluklara son verelim. Türkiye’nin mevzuatı, hukuk
sistemi mevzuatı zaten dağınıktı fakat bu torba yasalarla tamamen içinden
çıkılmaz bir hâl almaktadır. Bunun vebalini üstlenmeyelim. Bunu bu Meclis
yapabilir, bu birikim bizde var. En azından sizler de Anayasa değişikliğine
uyun; bu aynı zamanda bir etik sorunudur, sadece hukuk sorunu değil. 
Hepinizi
saygıyla selamlıyorum. (CHP ve İYİ PARTİ sıralarından alkışlar) 
BAŞKAN
– Sayın Tiryaki’nin bildirdiği şekilde, Sayın Kerestecioğlu, bugün bir olayla
ilgili herhâlde bir bilgi sunmak istemişsiniz.
FİLİZ
KERESTECİOĞLU DEMİR (Ankara) – Evet.
BAŞKAN
– Buyurun.
Sayın
Akbaşoğlu, ondan sonra size söz vereceğim.
V.- AÇIKLAMALAR (Devam)
39.- Ankara Milletvekili Filiz Kerestecioğlu Demir’in, Ankara HDP il
binası önünde basın açıklaması yaparken kendisinin ve Ağrı Milletvekili
Abdullah Koç’un polis tarafından portakal gazlı darp edildiklerine, Levent
Gök’ün Genel Kurula ara vererek konuyu Bakanlığa sormasına ve olayın
kınanmasını rica ettiğine ilişkin açıklaması
FİLİZ
KERESTECİOĞLU DEMİR (Ankara) – Şimdi, ayağa kalkarak konuşmak istiyorum.
BAŞKAN
– Nasıl uygun görürseniz, tabii.
FİLİZ
KERESTECİOĞLU DEMİR (Ankara) – Çünkü aslında ciddi bir sitemimi dile getirmek
istiyorum. Ben Ankara Milletvekiliyim ve yaklaşık iki saat önce il binamızın
önünde vekilimiz Abdullah Koç’la beraber -şu anda dışarıda sanıyorum- bir basın
açıklaması yapmak istedik, il yöneticilerimizle beraber. Parti Meclisi üyemiz
de dâhil olmak üzere dün 22 yöneticimiz gözaltına alınmıştı ve bunlarla ilgili,
özellikle seçime giderken HDP’ye karşı yapılan bu siyasi faaliyet yasaklama
faaliyetleriyle ilgili bir açıklama yapmak istedik ve karşımızda polis
memurları, emniyet müdürleri bize “Basın açıklaması yasak.” dediler. 
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Ankara) – Tamamlayacağım.
BAŞKAN
– Tamamlayın.
FİLİZ
KERESTECİOĞLU DEMİR (Ankara) – Ankara’da OHAL var mı bilmiyorum; var demek ki,
HDP için her yerde OHAL var. Ve bunun arkasından -şu anda ağzımda “portakal
gazı” denilen gaz tadıyla duruyorum, gözümü bir saat açamadım, direkt yüzüme
gaz sıkıldı- Abdullah Vekilimiz aralarına alınarak darbedildi polisler
tarafından ve bunu sırf yöneticilerimize, oradaki insanlara zarar gelmesin diye
biz önlerinde durduğumuz için yaptılar. 
Sizinle
aynı okuldan mezunuz, burada çok sayıda insanla aynı okuldan mezun olabiliriz,
Ankara Hukuk Fakültesinden. Ben anayasal hakkımı kullanmak istedim,
milletvekili olarak zaten bunu her yerde yapabilirim ama Ankara HDP il
binamızın önündeydik ve darbedilerek, portakal gazlı saldırıya maruz kaldık.
Bu,
burada dile getirildi mi? Getirildi, değil mi Sayın Başkan.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Kerestecioğlu. 
FİLİZ
KERESTECİOĞLU DEMİR (Ankara) – Bütün grup başkan vekilleri de burada mıydı?
Buradaydı. Sayın Vekilimiz Mehmet Tiryaki bunu dile getirdi. Bu kadar mı
alıştınız arkadaşlar, bu kadar mı? Yani hakikaten hani burada, karşınızda
gözyaşı dökmek istemiyorum ama burası nasıl bir Meclis? Yani bir tanenizin
kalkıp da “Ya, Filiz Kerestecioğlu’na, Abdullah Koç’a, bu vekillerimize,
Meclisin bu vekillerine böyle bir muamelede bulunulmuş, bunu kınıyoruz.” demek
içinizden gelmedi mi? Ben şu anda ara vermenizi, bunu Bakanlığa sormanızı ve
hep birlikte bunu kınamanızı rica ediyorum. Çünkü bugün bizim başımıza gelen…
Yarınki iktidar hiç belli olmaz arkadaşlar, siz ömür boyu iktidarda kalacağız
zannetmeyin. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (Ankara) – Tamamlıyorum. 
BAŞKAN
– Lütfen. 
FİLİZ
KERESTECİOĞLU DEMİR (Ankara) – Ki kalsanız bile o iktidara iktidar denmez.
Karşımıza koyduğunuz polis gücüyle milletvekillerine portakal gazı sıktırarak
iktidar olunmaz, bir kere önce bunun ayırdına varın. Bu muameleleri kınamanız
gerekiyor, bunları yaptırmamanız gerekiyor, bunları yaptırmamanız gerekiyor.
AHMET
HAMDİ ÇAMLI (İstanbul) – Ne alakası var ya? 
FİLİZ
KERESTECİOĞLU DEMİR (Ankara) – Siz hiç muhatabım değilsiniz zaten, size karşı
söylenecek bir şey yok. 
BAŞKAN
– Toparlayalım Sayın Kerestecioğlu. 
AHMET
HAMDİ ÇAMLI (İstanbul) – Sen de benim muhatabım değilsin. 
FİLİZ
KERESTECİOĞLU DEMİR (Ankara) – Ama, ama…
BAŞKAN
– Lütfen, değerli arkadaşlar.
AHMET
HAMDİ ÇAMLI (İstanbul) – Sen kimsin ki beni muhatap kabul etmiyorsun?
MEHMET
RUŞTU TİRYAKİ (Batman) – Ya, bir dinleyin ya! 
TUMA
ÇELİK (Mardin) – Sen insan değilsin! İnsan değilsin sen ya! Önce bir insan olun
ya!
BAŞKAN
– Bir saniye arkadaşlar. 
FİLİZ
KERESTECİOĞLU DEMİR (Ankara) – İşte Meclisin seviyesi budur. Geçmiş olsun
diyemeyen, bunu kınama becerisini gösteremeyen bir Meclisle karşı karşıyayız.
Ben
sizden çok ciddi olarak istirham ediyorum; ara vermenizi, bunu sormanızı, bunu
kınamanızı. Eğer bunu yapmıyorsanız, en azından bugün için benim burada yerim
yok diye düşünüyorum. (HDP sıralarından alkışlar) 
BAŞKAN
– Teşekkür ediyorum. 
Bir
saniye, değerli milletvekilleri, sayın hatip konuşurken niçin müdahale
ediyorsunuz? Kendisiyle ilgili bir sorunu anlatıyor yani bir gereği var mı?
MENSUR
IŞIK (Muş) – Yani “Niye öldürmemiş?” mi diyorsunuz siz, ne diyorsunuz? 
TUMA
ÇELİK (Mardin) – Öyle diyorlar. 
BAŞKAN
– Bir saniye değerli arkadaşlar, bir saniye. 
MENSUR
IŞIK (Muş) – Herhâlde diyor ki “Niye geberememişler?” Saygısız herif. 
BAŞKAN
– Değerli arkadaşlar, söz vereceğim, bir saniye. 
Şimdi,
Sayın Kerestecioğlu, ben, bir kere, bu olayla ilgili Sayın Tiryaki bilgi
verdikten sonra ara verdiğimde gerekli yerleri aratıp kendilerinden bilgi
alacağım, merak etmeyin. Milletvekillerimizin -hangi partiden olursa olsun- her
birinin her yerde konuşma özgürlüğü ve basın toplantısı yapma hakkı anayasal bir
haktır. Bu konunun takipçisi olduğumu bilmenizi isterim. Bu konuda gerekli
yerleri de aradım, bilgi aldığım zaman sizlerle paylaşacağım neler yapıldığı ya
da yapılmadığı konusunda. Benim de bunun sıkı bir takipçisi olduğumu sizlerle
paylaşmak isterim. Kendi açımdan bu görevi yerine getirdiğimi ifade ediyorum ve
milletvekillerimizin hiçbirinin de böyle bir olayla karşılaşmasını
kabullenmemiz söz konusu dahi olamaz, mümkün dahi olamaz. 
FİLİZ
KERESTECİOĞLU DEMİR (Ankara) – Biz her gün bunlarla karşılaşıyoruz Sayın
Başkan. 
BAŞKAN
– Peki, teşekkür ederim. 
ABDULLAH
KOÇ (Ağrı) – Sayın Başkan…
BAŞKAN
– Arkadaşlar, lütfen söz istemeyin. Sayın Kerestecioğlu ifade etti, ben de
sözlerimi ifade ettim, şimdi Sayın Akbaşoğlu’na, sonra da Sayın Özkoç’a söz
vereceğim. 
Buyurun
Sayın Akbaşoğlu. 
40.- Çankırı Milletvekili Muhammet Emin Akbaşoğlu’nun, Siirt
Milletvekili Meral Danış Beştaş’ın 37 sıra sayılı Kanun Teklifi’nin birinci
bölümü üzerinde HDP Grubu adına yaptığı konuşmasındaki bazı ifadelerine ve
Ankara Milletvekili Filiz Kerestecioğlu Demir’in dile getirdiği hususla ilgili
bilgi akışı olduğunda Genel Kurulu bilgilendireceklerine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Değerli Başkanım. 
Doğrusu
şu sebeple söz istedim: Biraz evvel Sayın Meral Danış Beştaş bir hususu gündeme
getirmişti; bu konuyla ilgili bir talepte bulunmuştuk nedir, ne değildir diye,
onunla ilgili Meclisimizi bilgilendirmek üzere iki hususu bilgilerinize sunmak
istiyorum. 
Birinci
konu, Siirt Nüfus Müdürlüğünde şu anda toplam 19 personel çeşitli kademelerde
çalışıyor. Bunlardan 4’ü adrese dayalı kayıt sisteminde bu güncelleştirme
işlemleri için görevlendirilmiş vaziyette ve hâlâ bu kişiler orada bu görevi
deruhte ediyorlar. 
İkinci
konu ise, bir adreste 700 kişinin görüldüğüyle ilgili. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Akbaşoğlu. 
MUHAMMET
EMİN AKBAŞOĞLU (Çankırı) – Evet, bu doğru, hakikaten bu adreste 700 kişinin var
olduğu doğru ama tıpkı öğrenci yurtlarında olduğu gibi, burada uzman
çavuşlardan müteşekkil askerlerimiz var, aynı yerde kalıyorlar. Bunlar da kamu
görevlisi statüsünde oldukları için oy kullanabilme imkânına sahip uzman
çavuşlarımızdan müteşekkil bir topluluk. Olayın özü ve özeti budur. Bu konuda
değerli Meclisimizin üyelerini bilgilendirmiş oldum. 
Teşekkür
ederim.
NİHAT
YEŞİL (Ankara) – Kaç metrekare yer var?
BAŞKAN
– Lütfen, değerli arkadaşlar…
MUHAMMET
EMİN AKBAŞOĞLU (Çankırı) – Diğer konuyla ilgili, Sayın Keresticioğlu’nun dile
getirdiği hususla ilgili de biz bilgi istedik. Bilgi geldiğinde de değerli
Meclisimizi inşallah bilgilendireceğiz.
Bazı
arkadaşlar “Kaç metrekare?” diyor, adrese dayalı…
(Mikrofon
otomatik cihaz tarafından kapatıldı) 
BAŞKAN
– Toparlayın Akbaşoğlu.
MUHAMMET
EMİN AKBAŞOĞLU (Çankırı) – Şimdi, öğrenci yurtlarını hepimiz biliyoruz. Mesela,
İstanbul'da Atatürk Öğrenci Yurdu vardır, orada binlerle ifade edilen insanlar,
öğrencilerimiz kalmaktadır, hepsi tek bir adreste bulunmaktadır. Eğer, orada
bulunmadığı hâlde bulundu gösterildiğini iddia eden bir şey varsa -demin, biraz
evvel ifade ettiğim gibi- bütün ilçe seçim kurullarına ilgili partiler
itirazlarını yapma hakkına sahiptir, yargı yolu açıktır. Bu konuda her idari
işlem denetlenebilir durumdadır. Bu konuda da bir tereddüt bulunmamaktadır. Yüce
Meclisin bilgisine arz ederim.
Teşekkür
ederim.
BAŞKAN
– Teşekkür ederim.
Sayın
Özkoç…
41.- Sakarya Milletvekili Engin Özkoç’un, Ankara Milletvekili Filiz
Kerestecioğlu Demir’in maruz kaldığı tutum ve tavır emniyet güçleri tarafından
sergilendiyse gereğinin yapılması gerektiğine, konuşup uzlaşılarak daha güçlü
bir Türkiye'nin yaratılabileceğine ilişkin açıklaması
ENGİN
ÖZKOÇ (Sakarya) – Öncelikle kendisine kişisel olarak bakış açımı ifade ederek
söze girmek istiyorum. Filiz Kerestecioğlu bu Meclisin grup başkan vekilliğini
yapmış, çok da saygın, çok da değerli bir milletvekilimizdir. Hiçbir
milletvekilimizin, Türkiye Cumhuriyeti devleti sınırları içerisinde yasama
hakkına sahip, dokunulmazlığı olan milletvekillerimizin konuşmalarından ve
basına karşı bilgilendirmelerinden dolayı bu şekilde bir davranışı hak
etmediklerini düşünüyorum. Kaldı ki Filiz Kerestecioğlu hiç hak etmiyordu.
Ayrıca, özel olarak da onu da ayırarak söylüyorum. Burada bu
milletvekillerimize karşı eğer böyle bir tutum ve tavır emniyet güçleri
tarafından sergilendiyse bunun gereği derhâl yapılmalıdır. 
(Mikrofon
otomatik cihaz tarafından kapatıldı) 
BAŞKAN
– Devam edin, toparlayınız Sayın Özkoç.
ENGİN
ÖZKOÇ (Sakarya) – Biz her konuyu konuşabilmeliyiz. Hem Türkiye Büyük Millet
Meclisinin çatısı altında hem de ülkemizin en ücra köşesinde konuşup anlaşıp
uzlaşıp daha güçlü bir Türkiye’yi birlikte yaratabiliriz. Onun için
birbirimizden korkarak değil, birbirimizi anlayarak, birbirimizi kucaklayarak
güçlenebiliriz, buna dikkat etmek zorundayız. 
Teşekkür
ediyorum. 
BAŞKAN
– Teşekkür ediyorum. 
MERAL
DANIŞ BEŞTAŞ (Siirt) – Sayın Başkan, küçük bir açıklama yapmak istiyorum.
BAŞKAN
– Sayın Beştaş, herhâlde Sayın Akbaşoğlu’nun açıklaması karşısında bir söz
talebiniz var.
Buyurun.
42.- Siirt Milletvekili Meral Danış Beştaş’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ve Siirt
Polisevi misafirhanesinde 1.963 kişinin seçmen olarak kaydedildiğine ve
Siirt’in toplamda kaç polis gücünün olduğunu öğrenmek istediğine ilişkin
açıklaması
MERAL
DANIŞ BEŞTAŞ (Siirt) – Teşekkürler Sayın Başkan. 
Ben,
Sayın Akbaşoğlu’nun açıklamasına öncelikle teşekkür ediyorum. En azından 700
kişinin olduğunu yani kayıtlar doğrultusunda konuştuğumu ben biliyordum ama
kendileri de bunu görmüş oldular. Şu bilgiyi paylaşmak istiyorum: Ben sabah
10.00’dan itibaren Siirt’teki il örgütümüzle iletişim hâlindeyim. Tek bir memur
kaydediyor ve gerçekten kar yağıyor. Yani bu konuyu söyledim. Biz, memurların
artırılmasını istedik ve hiçbir yetkiliye-isim vermek istemiyorum- oradaki
yetkililere hâlâ ulaşamadım, bağlanmaya çalışıyorum, şu saat itibarıyla da
vatandaş mağdur olmasın diye.
İkincisi,
bugün elime ulaşan yeni bir bilgi; bunu da araştırmalarını rica ediyorum. Siirt
Polisevi misafirhanesinde 1.963 kişi seçmen olarak kaydedilmiş. Çok kesin bir
bilgi söylüyorum. Bir polisevi 1.963 kişiyi kaldırabilir mi?
(Mikrofon
otomatik cihaz tarafından kapatıldı) 
BAŞKAN
– Toparlayın.
MERAL
DANIŞ BEŞTAŞ (Siirt) – Bunlar da uzman çavuş mudur, polis midir, nereden
gelmişlerdir? Yani Siirt’in toplamda kaç polis gücü vardır? Bunları da
gerçekten sormak istiyorum ama diğer konuda da tabii ki itirazlarımızı ve
şikâyetlerimizi yapacağız. 
Teşekkür
ediyorum.
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Şöyle yapalım Sayın Akbaşoğlu, Sayın Beştaş…
MUHAMMET
EMİN AKBAŞOĞLU (Çankırı) – Bir cümleyle…
BAŞKAN
– Peki.
MUHAMMET
EMİN AKBAŞOĞLU (Çankırı) – Şöyle: Ben bu iddia üzerine İçişleri Bakanlığımızla
temasa geçmek suretiyle resmî bilgileri almak ve sizlere aktarmak hususunda
bilgilendirmek için girişimde bulundum ve aldığımız bilgi, evet, burada 700
kişi söz konusu ama bu 700 kişi komando birliği, uzman çavuşlardan müteşekkil
ve 298 sayılı Kanun’a göre de oy kullanma hakkına sahip kişilerden müteşekkil,
tıpkı öğrenci yurtlarında olduğu gibi. 
Ve
bu konuda, yine ifade ediyorum ki bütün siyasi partilerimiz, bu konuyla ilgili
itirazları varsa kendi üyeleri marifetiyle de Yüksek Seçim Kuruluna, ilçe seçim
kurullarına itirazı yapma haklarına sahiplerdir. Yani gereğinden fazla da bu
hususun uzaması doğru değildir.
Teşekkür
ederim.
BAŞKAN
- Teşekkür ederim. 
III.- OTURUM BAŞKANLARININ KONUŞMALARI (Devam)
5.- Oturum Başkanı TBMM Başkan Vekili Levent Gök’ün, Ankara Milletvekili
Filiz Kerestecioğlu Demir ile Ağrı Milletvekili Abdullah Koç’un yaşadığı darp
olayının kabul edilmesinin söz konusu olmadığına ve olayın takipçisi olacağına
ilişkin konuşması
BAŞKAN
- Şöyle bir önerim olacak Sayın Akbaşoğlu, Sayın Beştaş: Sayın Beştaş’ın ifade
ettiği konuları gördüğüm kadarıyla Sayın Akbaşoğlu da önemsedi ve bilgi almaya
çalışıyor. 
Sayın
Beştaş, bence, Sayın Akbaşoğlu’yla benim arka taraftaki odamda bir buluşun
lütfen. 
MERAL
DANIŞ BEŞTAŞ (Siirt) – Görüşürüz.
BAŞKAN
– Bu ulaşamadığınız kimseler konusunda bilgilendirin. Bence, Sayın Akbaşoğlu da
olayın üzerine gitmeye çalışıyor. Olayı bir an önce çözümleyelim değerli
arkadaşlar.
Tabii,
Sayın Kerestecioğlu, hiç şüpheniz olmasın, Meclisimizin hiçbir milletvekiline
yönelik haksız davranışı bu Meclisin kabullenmesi mümkün değildir. Benim çok
yakından takipçisi olacağımı bilmenizi isterim.
Teşekkür
ederim.
FİLİZ
KERESTECİOĞLU DEMİR (Ankara) – Bunu ben ifade etmeden olunmasını tabii ki
tercih ederdim ama maalesef, ifade ettiğim şey, buna çok fazla alışıldığı,
alışkanlık gösterildiği.
BAŞKAN
– Ben, Sayın Tiryaki’nin ifade ettiği…
ABDULLAH
KOÇ (Ağrı) – Sayın Başkan, ben de bu konuda…
BAŞKAN
– Sayın Koç, lütfen, Sayın Kerestecioğlu…
FİLİZ
KERESTECİOĞLU DEMİR (Ankara) – Kendisi darbı yaşadı.
ABDULLAH
KOÇ (Ağrı) – Efendim, ben bizzat kendim bu işe…
BAŞKAN
– Biliyorum, lütfen… Ben konuyu anladım ama…
ABDULLAH
KOÇ (Ağrı) – Ben bir dakika bu konuda söz istiyorum çünkü…
BAŞKAN
– Ama Sayın Tiryaki Sayın Kerestecioğlu’yla ilgili istedi.
FİLİZ
KERESTECİOĞLU DEMİR (Ankara) – Ama aynı kişi değiliz yani. Benim gözüme gaz
sıkıldı, o darbedildi. Burada 2 vekilin darbından söz ediyoruz.
ABDULLAH
KOÇ (Ağrı) – Yani darbedilen kişi benim. Ben bir dakika söz istiyorum.
BAŞKAN
– Peki, bir dakika yerinizden söz vereyim.
Hayır,
bu konuya ben zaten vâkıf oldum Sayın Tiryaki ifade ettikten sonra.
FİLİZ
KERESTECİOĞLU DEMİR (Ankara) – Sayın Başkan, sizin vâkıf olmanız değil mesele;
burada bunun protesto edilip edilmemesi. 
BAŞKAN
– Buyurun Sayın Koç.
V.- AÇIKLAMALAR (Devam)
43.- Ağrı Milletvekili Abdullah Koç’un, basın açıklaması yaparken polis
tarafından darbedilerek yerlerde sürüklenmesinin Meclise karşı yapılan bir
husus olduğuna ilişkin açıklaması
ABDULLAH
KOÇ (Ağrı) – Sayın Başkan, şimdi, Sayın Filiz Kerestecioğlu da durumu aynen
belirtti, sizin de bilginiz dâhilinde. 
Şimdi,
biz, kendi partili arkadaşlarımızın gözaltında olmaları nedeniyle sadece bir
basın açıklamasında bulunmak istedik. O ara bize müdahale edildi ve beni, 4-5
polis kendi aralarına alarak darbettiler ve yerlerde sürüklediler milletvekili
olduğumuzu bilmelerine rağmen ve hemen, oradan geldik, Filiz Vekilimizle
beraber Meclisteki hastaneye müracaat ettik, şu anda elimde raporlar var. Bu
uygulama çok ciddi bir şekilde bu Meclise karşı yapılmış bir uygulamadır,
gerçekten üzerinde durulması gereken bir husustur. Bu şekilde kınıyorum ve
herhangi bir vatandaşımıza karşı da yapılmaması gereken bir şey çünkü anayasal
bir haktır. Yapılan sadece bir… 
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
ABDULLAH
KOÇ (Ağrı) – Teşekkür ediyorum. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Konya Milletvekili Ziya Altunyaldız ve 7 Milletvekilinin Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi
(2/1369) ile Plan ve Bütçe Komisyonu Raporu (S. Sayısı 37) (Devam)
BAŞKAN
– Söz sırası, Adalet ve Kalkınma Partisi Grubu adına Konya Milletvekilimiz
Sayın Ziya Altunyaldız’a aittir. (AK PARTİ sıralarından alkışlar) 
Süreniz
on dakika. 
AK
PARTİ GRUBU ADINA ZİYA ALTUNYALDIZ (Konya) – Sayın Başkan, değerli
milletvekilleri; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’yle ilgili olarak açıklamalar yapmaya başlamadan
önce Genel Kurulu saygıyla selamlıyorum. 
Yürütme
ve yürürlük dâhil 71 maddeden oluşan kanun teklifimizde, kamu hizmetlerinin
sunumunda ortaya çıkan yeni ihtiyaçların karşılanması amacıyla bazı kanunlarda
değişiklik öngören önemli düzenlemelere yer verilmektedir. Her biri ayrı önem
taşıyan bu düzenlemelerden önce, birkaç hususu dikkatlerinize sunmak istiyorum.

Sayın
Başkan, değerli milletvekilleri; Türkiye ekonomisi güçlü ve büyük bir
ekonomidir. On altı yıldır, geniş bir çerçeveden bakılarak ekonomimizin tüm
kesimlerini kapsayan politikalar uygulanmıştır. Küresel ve yerel koşullar
dikkate alınmak suretiyle, hane halkımız olsun, reel ve finans sektörümüz
olsun, her kesimin ihtiyaçlarını gözeten uygulamalar yürürlüğe girmiştir. Kamu
maliyesinde uygulanan disiplinli politikalar sonucunda kamu açıkları ve kamu
borcu önemli ölçüde azaltılmış ve küresel kıyaslamalarda borç-millî gelir
oranında en önde gelen yani iyilik oranında en önde gelen ülkelerden biri
olmuştur. 
Bankacılık
mevzuatı uluslararası en iyi uygulamalarla uyumlu hâle getirilmiştir. Böylece
bir yandan ülkemizi daha da ileriye taşıyacak ekonomik dönüşüm sağlanırken
diğer yandan iç ve dış şartlardan kaynaklanan zorluklar ve şoklara karşı
dayanıklı bir ekonomik yapı oluşturulmuştur. 
Değerli
Başkan, bu sınamalardan biri olarak özellikle ağustos ayı içerisinde ekonomimiz
önemli bir sınama ve deneme geçirdi. Ağustos ayında finans piyasalarımıza
yönelik spekülatif nitelikli, hepinizin malumu olduğu üzere, yoğun saldırılar
oldu. Hükûmetimiz ve ilgili kurumlarımız zamanlı ve yerinde müdahaleleriyle,
etkili koordinasyon sayesinde piyasalarda yaşanan bu dalgalanma bugün yerini
sakinliğe bırakmıştır. Kur, faiz ve risk primi gibi birçok finansal göstergede
ciddi gerilemeler görülmüştür. İhracat ve cari açıkta olumlu gelişmeler
yaşanırken güven endekslerinde de iyileşmeler kaydedilmiştir. Finansal
piyasalar ve beklentilerdeki bu düzenlemeyle birlikte önümüzdeki dönemde de
ekonomik faaliyetlerde çok olumlu gelişmeleri hep beraber görmeye devam
edeceğiz.
Sayın
Başkan, değerli milletvekilleri; Plan ve Bütçe Komisyonumuzun uzun ve verimli
çalışmaları sonucunda huzurlarınıza getirdiğimiz bu teklifimizde çok önemli
düzenlemeler yer almaktadır. Bunları kısaca özetlemeye çalışacağım. 
Özellikle,
teklifin ekseninde ve teklifin kapsamında üreticilerimiz var, çalışanlarımız
var, iş dünyamız ve yatırım yapanlar var, emeklilerimiz var. Dolayısıyla teklif
aslında, tüm yönleriyle ekonomik hayatı ve vatandaşlarımızı doğrudan
ilgilendiren hükümler getirmektedir. İşsizlik Sigortası Kanunu’nda yapılan
değişiklikle -birçok milletvekilimiz bahsetti- özellikle işsizlik ödeneğine
ulaşmakta güçlük çeken çalışan kardeşlerimize kesintisiz yüz yirmi gün çalışma
yerine hizmet akdi getirilmek suretiyle daha çok işsize işsizlik ödeneği ödeme
imkânı getirilmiştir. Hakeza Sosyal Sigortalar ve Genel Sağlık Sigortası
Kanunu’na eklenen maddeyle yaşlılık, malullük ve ölüm aylığının en az bin lira
olması öngörülmüş ve bunun altında kalması hâlinde ikmal edilmesi hükme
bağlanmıştır. Diğer taraftan, konut hesabı katkı payı 20 bin liradan 25 bin
liraya çıkarılmıştır. 
Bir
diğer değişiklikle, özellikle konjonktürel dalgalanmalardan kiracılarımızın
daha az etkilenmesine binaen Türk Borçlar Kanunu’nda yapılan değişiklikle
beraber kira artışlarında ÜFE yerine Tüketici Fiyat Endeksi’nin baz alınması
öngörülmüştür. 
Yine,
belediyelerimizin hizmet imkânlarının artırılmasına dönük olarak İller
Bankamızın kârının özellikle kentsel dönüşüm, altyapı ve üstyapı finansmanında
kullanılması şartıyla hibe ve faiz desteği sağlanması imkânı getirilmiştir. 
Sayın
Başkan, değerli milletvekilleri; küresel uygulamalara baktığımız zaman, eğer
reel sektör, eğer finans sektörü, eğer sigortacılık, eğer iş dünyası entegre
olabilmişse o zaman bu ekonomi sağlıklı ve sürdürülebilir bir yapıya kavuşmuş
demektir. İşte bu anlamda, sigortacılık sektörünü, öngörülebilir piyasaların ve
risklerin sigorta edilebilmesi adına bir taraftan bazı özel risklerin teminat
altına alınması, diğer taraftan da reasüre edilebilmesini sağlamak adına ilk
defa Türk Reasürans Anonim Şirketinin kurulması öngörülmüştür bu yasa teklifiyle.

Ayrıca,
değerli milletvekilleri, G20’de de sistemik risk ve reel sektör-finans sektörü
iş birliği literatüre girmiştir. Bu kapsamda, Finansal İstikrar ve Kalkınma
Komitesi kurulmak suretiyle bir taraftan sistemik risklerin önceden öngörülerek
üzerine gidilmesi, diğer taraftan da reel sektör, üreten ve finans sektörü
entegrasyonu sağlanmak suretiyle bu alanın daha öngörülebilir bir şekilde
düzenlenmesi ve risklerin bertaraf edilmesine dair komite kurulmuş ve bu komite
tüm tarafların bir araya geldiği, istişarelerin yapıldığı ve kararların
alındığı bir platform olarak çalışacaktır. 
Ayrıca,
hepimizin bildiği gibi, sermaye piyasalarının derinleşmesi lazım,
enstrümanların artması lazım. Bu kapsamda, sermaye piyasalarına derinlik
kazandırılması amacıyla varlık finansman fonlarının ortaya koyduğu ya da
çıkardığı finansman enstrümanları için, elde ettikleri gelirlere BSMV istisnası
tanınmıştır. Buradaki amaç, aslında piyasaların derinleştirilmesi ve piyasadaki
enstrümanların daha çok el değiştirmesine imkân sağlanmasıdır değerli
milletvekilleri.
Yine,
bu kapsamda, Hazinemize iç ve dış piyasalarda farklı kira sertifikası
türlerinden ihraç yapabilmesi imkânı da getirilmiştir. 
Değerli
milletvekilleri, Gelir Vergisi Kanunu’nun ilgili maddesinde yapılan bir düzenlemeyle,
özellikle çiftçilerimizin ürününü, hemen satılmasının gerekmediği ya da ihtiyaç
duymadığı ya da piyasa şartlarının buna elvermediği durumlarda lisanslı
depolara koyması suretiyle, elektronik ürün senetlerinin piyasa şartları
düzenlendiği zaman değiştirilmesi suretiyle piyasayı regüle eden bir yapı
vardır. Bu yapıdaki kurumlar vergisi ve gelir vergisi istisnası 2018 sonunda
sona ermiştir ancak bu yapının daha çok büyümesi ve daha çok çiftçimizin bu
yapı içerisinde ürünlerini depolaması ve ticarete sunması gerekmektedir. İşte
bu yüzden, bu istisna süresini de 2023’e kadar uzatmaktayız.
Ayrıca,
yatırımların devam etmesi lazım. Türkiye ekonomisi üreten, ihraç eden, istihdam
yaratan bir ekonomidir. Bunun için, yatırımlara dair desteklerin de hem özellikle
imalat sanayisi yatırımlarında hem de diğer yatırımlarda bir taraftan katma
değer vergisinin yılı içerisinde mahsup edilememesi hâlinde bir sonraki yıl
mahsup edilmesi, diğer taraftan da kurumlar vergisi ve yatırıma katkı
paylarının en yüksek düzeyde uzatılmasına ya da uygulanmasına imkân sağlayan
düzenlemeler getirilmiştir değerli milletvekilleri. 
Diğer
taraftan, hepinizin bildiği gibi DASK önemli bir görev üstlenmektedir. Bu
kapsamda, DASK’ın kendisinin kurabileceği bir işletici kuruluş tarafından işletilmesi
ve ayrıca, uluslararası alanda kendi alanında hizmet verecek sigorta ve
reasürans şirketleriyle birlikte ortak projeler yürütebilmesine imkân
sağlanmıştır. 
(Mikrofon
otomatik cihaz tarafından kapatıldı)
BAŞKAN
– Bir dakika ilave edelim.
ZİYA
ALTUNYALDIZ (Devamla) – Teşekkür ederim Sayın Başkan.
Ayrıca,
değerli milletvekilleri, bu kanun teklifi kapsamında Plan ve Bütçe
Komisyonumuzda tüm değerli milletvekillerimizin çok önemli katkılarını aldık ve
gerçekten, demin bahsetmiş olduğum gibi üreticiye, ihracatçımıza, çalışan
arkadaşlarımıza, yaşlıya, malule, emekliye, çiftçimize, tüm bunların
ihtiyaçlarına cevap verecek nitelikte bir kanun teklifini Genel Kurula getirme
konusunda çalışmalar gerçekleştirdik. Ben katkı veren tüm arkadaşlarıma
yürekten teşekkür ediyorum ve eminim, bu kanun Genel Kurulumuzun tasvibiyle,
bahsetmiş olduğum tüm kesimlerin ihtiyaçlarına cevap verecek bir şekilde
kanunlaşacak ve ülkemizin istikrarlı, üreten, ihraç eden, istihdam oluşturan
yapısı kesintisiz devam edecektir. 
Teklifimizin
ülkemize hayırlı olmasını diliyor, yüce Meclisi ve milletimizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkürler Sayın Altunyaldız.
Şimdi,
şahıslar adına söz vereceğim.
Şahıslar
adına ilk söz, Muğla Milletvekilimiz Sayın Süleyman Girgin’e aittir. (CHP
sıralarından alkışlar)
Süreniz
beş dakika Sayın Girgin.
SÜLEYMAN
GİRGİN (Muğla) - Sayın Başkan, değerli milletvekilleri; İşsizlik Sigortası
Kanunu hakkında konuşmak istiyorum.
İşsizlik
Sigortası Kanunu, sigortalılara işsiz kalmaları hâlinde destek sağlamak
amacıyla kurulmuştur. Fondan yararlanmak için, işçinin kendi istek ve kusuru
dışında işsiz kalması, sigortalı olması, işten ayrılmadan önceki son yüz yirmi
gün içerisinde prim ödeyerek sürekli çalışmış olması ve son üç yıl içerisinde
en az altı yüz gün süreyle işsizlik sigortası primi ödemesi gerekmektedir.
İşsizlik Sigortası Kanunu’nda yapılmak istenen değişiklikle, işsizlik ödeneğine
hak kazanmak için yasada tanımlanmış olan son yüz yirmi gün prim ödeme şartı
“hizmet akdine tabi” olma şeklinde değiştiriliyor. Biz bunu destekliyoruz ama
sorunu çözmediğini de Komisyonda belirttik, burada da tekrar belirtmek
istiyoruz.
Değerli
milletvekilleri, işsizlik sigortasının amacı, işsiz kalan işçilere gelir
desteği sağlamaktır ama ne yazık ki bugün uygulanan sistem, bu amacı
karşılamaktan uzaktır. Bir kere, işçi işten ayrıldığı her durumda işsizlik
ödeneğine hak kazanamıyor. Ayrıca, işten çıkarılan işçi, son üç yıl içerisinde
en az altı yüz gün prim ödememişse yine işsizlik parası alamıyor. Bu nedenle,
mevsimlik ve kampanya işlerinde çalışan işsizler, işsizlik parası
alamamaktadırlar. Kimdi bunlar? Otellerde ve tarımda çalışanlar. Bunlardan prim
kesiyorsunuz ama bunlara işsizlik parası ödemiyorsunuz. Bu adaletli değildir,
bunların düzeltilmesi gerekir.
Değerli
milletvekilleri, işsizlik parasına hak kazanan işçilere ödenen para da
gerçekten başka bir sorundur. Bugün itibarıyla, işçi işten çıkarıldığında
alabileceği asgari işsizlik parası 1.015 liradır, azami rakamsa 2.030 liradır.
Açlık sınırının 2 bin lira olduğu ülkede, işsiz kalmış bir işçiye “Bu parayla
geçinin.” demek, bu işçiyi açlığa mahkûm etmekten başka bir şey değildir.
İşsizlik sigortasında, 2018 sonu itibarıyla 136 milyar lira para birikmiştir.
Yani İşsizlik Sigortası Fonu’ndan daha yüksek düzeyde bir işsizlik parası
aslında verilebilir ama ne yazık ki verilmiyor. AKP GAP’a para aktarmayı tercih
ediyor, AKP işverenlere para aktarmayı tercih ediyor, AKP bankalara düşük
faizli borç vermeyi tercih ediyor. İşsizlik Sigortası Fonu işsize değil,
bankalar aracılığıyla yandaş şirketlere kaynak olarak aktarılıyor. Fonda 136
milyar lira birikmesine rağmen, işsizlere fonda biriken kaynağın onda 1’i dahi
aktarılmıyor. İşsizlere ödenen işsizlik ödeneğini artırmak için bu Parlamento,
bu durumdan görev çıkarmalıdır diye düşünüyorum. 
Değerli
milletvekilleri, Türkiye giderek büyüyen bir ekonomik krizle karşılaşmış
durumda. Krizin faturası işçilere çıkıyor, işçiler kapının önüne konuluyor.
İşsiz sayısı her gün artıyor. Kasım ayında resmî işsiz sayısı 330 bin artarak 3
milyon 750 bine yükseldi. Gerçek işsiz sayısı ise 6,5 milyondur. İşsizlik
sigortası başvurularında patlama yaşandı. Örneğin, Ağustos 2018’de 106 bin olan
işsizlik sigortası başvuruları son dört ayda yüzde 95 oranında artmış ve Kasım 2018’de
207 bine ulaşmıştır. 
Bizim
görevimiz, seçim yatırımları için bu fonun yağmalanmasına olanak sağlayacak
düzenlemeleri, yasaları yapmak değildir. Bizim görevimiz, işsiz kalmış
işçileri, emekçileri korumak, onlara işsiz kaldıkları o çaresiz dönemde insanca
yaşayabilecekleri bir gelir desteği sunmaktır. Kaynak, bunun için vardır. 
Değerli
milletvekilleri, işçilerin işsizlik sigortasından gerçekten yararlanabilmesi
için gelin, eksiklikleri giderme yolunu burada tartışalım. Örneğin, geçici
işçi, orman işçisi olarak, mevsimlik veya kampanya işçisi olarak tanımlanan
ücretlilerin prim ödemelerine rağmen hukuken ve fiilen işsizlik sigortası
yardımına hak kazanamamaları garabetini ortadan kaldıralım. Gelin,
işçilerimizin insan onuruna yakışır bir işsizlik parası almasını sağlayalım.
Gelin, işsizlik sigortasının siyasi iktidarlar tarafından talan edilmesinin
önüne geçelim. 
(Mikrofon
otomatik cihaz tarafından kapatıldı) 
SÜLEYMAN
GİRGİN (Devamla) – Sayın Başkan, bir dakika rica ediyorum. 
BAŞKAN
– Buyurun. 
SÜLEYMAN
GİRGİN (Devamla) – Değerli milletvekilleri, bu fon işsiz kalan işçilerin zor
günlerinde gelirsiz kalmamaları için oluşturulan bir fondur. Bu nedenle, 
1)
İşsizlik sigortasının amacı dışında kullanılmasına derhâl son verilmelidir. 
2)
Aktif iş gücü programları fondan değil, Türkiye İş Kurumu bütçesinden
karşılanmalıdır. 
3)
İşsizlik ödeneğinden faydalanma koşulları kolaylaştırılmalı, ödeme süreleri ve
miktarları artırılmalı, fondan yararlanan kişi sayısının ilk etapta en az 4
kata yükseltilmesi hedeflenmelidir. 
4)
İşsizlik Fonu gelirlerinden vergi alınması uygulamasına son verilmelidir. 
5)
Kurumun yanlış yatırım tercihleri nedeniyle uğradığı zarar Hazine tarafından
karşılanmalıdır.
6)
Fon bütçesinden işverenlere yapılan teşvik, desteklere son verilmelidir. 
7)
Fonun yönetimi işçilerin doğrudan seçtiği temsilcilere bırakılmalıdır diyorum. 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Girgin. 
Şahıslar
adına ikinci söz, Erzurum Milletvekilimiz Sayın İbrahim Aydemir’e aittir. 
YELDA
EROL GÖKCAN (Muğla) – Antalya, Antalya Milletvekili. 
MEHMET
DOĞAN KUBAT (İstanbul) – Efendim, değişti de ondan dolayı.
BAŞKAN
– Çok özür dilerim. 
Erzurum’dan
size herhâlde talep var? 
İBRAHİM
AYDIN (Antalya) –Sayın Başkan, değerli milletvekilleri; tabii ki İbrahim
Aydemir, Erzurum Milletvekilimiz ile İbrahim Aydın, Antalya Vekilimiz hep
karışıyor. Ben bundan çok mutluyum. Plan ve Bütçe Komisyonunda da beraber
çalışıyoruz. Yani bu şeyler oluyor, ben çok mutluyum. (AK PARTİ sıralarından
alkışlar)
Görüşmekte
olduğumuz 37 sıra sayılı Kanun Teklifi’nin birinci bölümü üzerine söz almış
bulunmaktayım. Genel Kurulu ve aziz milletimizi saygıyla selamlıyorum. 
Görüşmekte
olduğumuz kanun teklifinde başta vergi kanunlarında olmak üzere, toplumun geniş
kesimlerini ilgilendiren ve bir süredir beklenen toplumsal ihtiyaçlara çözüm
getiren düzenlemeler yer almaktadır. Birinci bölümde yer alan düzenlemeler
hakkında çok da detaya girmeden, neler getiriliyor, bunlara değinmek istiyorum.

Birinci
bölümde genel itibarıyla Türk Silahlı Kuvvetleri, Jandarma Genel Komutanlığı,
Sahil Güvenlik Komutanlığı ve Emniyet Genel Müdürlüğünün kullanımındaki
kadastral yollar hazine adına tescil edilmektedir. 
Varlık
finansmanı fonlarının sermaye piyasalarında yaptıkları işlemler nedeniyle lehe
aldıkları paraların banka ve sigorta muameleleri vergisinden istisna tutulması
öngörülmektedir. Böylece fon yapısı güçlendirilecektir. 
Kamu
kurum ve kuruluşları hariç Türk Hava Kurumu ile sivil havacılıkta görevli
pilotlar ve sertifikalandırılmış personele yapılan aylık ücret ödemelerinin
yüzde 70’inin gelir vergisinden istisna edilmesi öngörülmekte; istisna oranının
yüzde 100’e kadar artırılması veya sıfıra kadar indirilmesi yetkisi
Cumhurbaşkanına verilmektedir. 
Değerli
milletvekilleri, yine çiftçilerimiz tarafından da beklenen bir düzenleme olan
Tarım Ürünleri Lisanslı Depoculuk Kanunu kapsamında düzenlenen ürün
senetlerinin elden çıkarılmasından doğan kazançlara ilişkin gelir ve kurumlar
vergisi istisna süresi 31/12/2023’e uzatılmaktadır. 
Türk
Silahlı Kuvvetlerinde görev yapan uzman tabip ve sağlık sınıfı personelinin
Sağlık Bakanlığı ve diğer üniversitelerde görevlendirilmesi imkânı
getirilmektedir. 
Millî
Savunma Bakanlığı hukuk hizmetleri kadrolarında görevli askerî hakimlerden
emeklilik hakkına sahip olanların tazminat alarak emekli olmalarına ilişkin
süre uzatılmakta. 
Büyükelçi
unvanı verilerek özel bir misyonla görevlendirilenlerin unvanların
Cumhurbaşkanınca geri alınmadığı müddetçe devam etmesi öngörülmektedir.
Devlete
ait üniversitelerin diş hekimliği fakültesine bağlı döner sermaye
işletmelerinin ilaç ve tıbbi malzeme alımlarına ilişkin ödenmemiş borçlarının
Hazine ve Maliye Bakanlığı bütçesinden ödenmesine ilişkin düzenlemeler
yapılmaktadır. 
Değerli
milletvekilleri, KDV istisnalarına gelince: “Organize sanayi bölgeleri ile
küçük sanayi sitelerinin…” “…yenilenebilir ve diğer enerji tesisleri…” ibaresi
eklenmekte ve Kültür ve Turizm Bakanlığınca yayıncılık sertifikası verilmiş
yayıncılar tarafından kitap ve süreli yayınların teslimi KDV’den istisna
tutulmaktadır. 
Yabancı
paraya dayalı olarak yapılan ve hizmetlerde ortaya çıkan kur farkının KDV
matrahına dâhil edilmesi öngörülmektedir. 
Yine,
kentsel dönüşüm projelerinde trampa yoluyla kamulaştırılan taşınmazların
hazineye devir ve teslim işlemlerine ilişkin KDV istisnasının süresi 31/12/2020
tarihine kadar uzatılmıştır. 
İmalat
sanayisine yönelik Yatırım Teşvik Belgesi kapsamında indirim yoluyla telafi
edilmeyen KDV’lerin izleyen yıl içinde mükellefin talebine binaen mükellefe
iade edilmesine ilişkin düzenleme yapılmaktadır. 
Yine,
Finansal İstikrar ve Kalkınma Komitesinin kurulmasına ilişkin düzenleme
yapılmaktadır.
Jeotermal
kaynak ve doğal mineralli sular için zaruri olan mera alanlarının tahsis
amacının değiştirilmesine ilişkin düzenlemeler yapılmaktadır.
Değerli
milletvekilleri, Anayasa’mızın 2’nci maddesinde belirtilen sosyal devlet
ilkesinin ilk defa içinin doldurulduğu bir dönemi yaşıyoruz. Türkiye, 2002
yılından sonra gerçekleştirdiği dönüşümü sosyal devlet niteliğinde de
göstererek gerçek manasıyla sosyal devlet olma yolunda büyük mesafeler
katetmiştir. Sosyal yardımların birincil amacı, ihtiyaç sahiplerinin farklı
gereksinimlerinden dolayı ortaya çıkan hak mahrumiyetlerini ortadan kaldırmak
ve yoksulluğu azaltmaktır. Bu yasayla, yaşlılık, malullük, ölüm aylığı almakta
olan emeklilerimize ve hak sahiplerine ödenen aylıklar için bin TL’lik alt
sınır belirlenecek.
Evet,
sayın milletvekilleri, ülkemizin geleceği ve milletimizin menfaatleri
doğrultusunda ilkeli, doğru ve tarafsız bir şekilde çalışarak halkın haber alma
hakkını sağlayan….
(Mikrofon
otomatik cihaz tarafından kapatıldı)
BAŞKAN
– Bir dakika ilave ediyorum.
İBRAHİM
AYDIN (Devamla) …ve toplumun genel talep ve görüşlerini kamuoyuna yansıtma
görevini üstlenen basın mensuplarımızın 10 Ocak Çalışan Gazeteciler Günü’nü
kutluyor, başarılar diliyorum.
Sözlerimi
burada tamamlarken görüşmekte olduğumuz kanun teklifinin hayırlara vesile
olmasını diliyorum. Genel Kurulu ve aziz milletimizi saygıyla selamlıyorum. (AK
PARTİ sıralarından alkışlar)
BAŞKAN
– Teşekkürler Sayın Aydın.
Tabii
Sayın Aydın, bize verilen listede herhâlde sehven bir yanlışlık olmuş ama siz
de zaten güzel toparladınız.
Değerli
arkadaşlar, soru-cevap işlemine geçiyoruz. 
Sayın
Arslan…
KAZIM
ARSLAN (Denizli) – Cumhurbaşkanı yardımcısına soruyorum:
1)
Görüşmekte olduğumuz 37 sıra sayılı Yasa Teklifi’yle 4735 sayılı Kamu İhale
Sözleşmeleri Yasası’na ek madde eklenmesi suretiyle, iktidarınız zamanında 185
kez değiştirilen bu yasa 186’ncı kez değiştirilmiş olacaktır. Bu yasanın sıkça
değiştirilmesinin sebebi nedir?
2)
Adrese teslim olarak yapılan ihaleler, bu kez de adrese teslim yandaş olan
ihale yüklenicilerini kurtarmak için, geçici madde eklenerek Kamu İhale
Kanunu’nun özüne aykırı biçimde değişiklik yapılmasının sebebi nedir?
3)
Yandaş müteahhitleri kurtarmak yerine çiftçileri ve üreticileri kurtarmak,
bunların daha çok ve daha kaliteli üretmesini sağlamak için neden bir düzenleme
getirmiyorsunuz?
4)
Yandaş müteahhitlere sağlayacağınız bu imkânlarla emeklilikte yaşa takılanlar
ile taşeron işçilerin sorunları çözülse daha uygun olmaz mı?
Teşekkür
ederim. 
BAŞKAN
– Sayın Çakırözer…
UTKU
ÇAKIRÖZER (Eskişehir) – Teşekkür ederim Sayın Başkanım.
Bundan
birkaç gün önce Eskişehir’imizden Alpu’ya giden yolda bir kaza yaşandı ve 3
yurttaşımız yaşamını yitirdi. Eskişehir-Alpu-Mihalıççık yolunu kapsayan bu
yolda 2013 yılında 26; 2014 yılında 34; 2015 yılında 45; 2016 yılında 65; 2017
yılında 44 olmak üzere 214 kaza oldu, çok sayıda yurttaşımız hayatını kaybetti,
yaralananlar oldu ama tek gidiş geliş şeklindeki bu yol bir türlü yapılamadı.
Artık yurttaşlarımızın canına tak etti ve bu yolu, Eskişehir-Alpu yolunu bu
yurttaşlarımız bu hafta sonu oturma eylemiyle kapatacaklar. Buradan, bugüne
kadar, yıllardır bu yola duyarsızlık gösteren, bir bölünmüş yol yapmayan
iktidara bir kez daha “Artık bu ölüm yolunu yapın ve insanlarımızı bu beladan
kurtarın.” diye çağrıda bulunuyorum. 
(Mikrofon
otomatik cihaz tarafından kapatıldı) 
BAŞKAN
– Sayın Beko…
KANİ
BEKO (İzmir) – Sayın Başkan, 696 sayılı Kanun Hükmünde Kararname’yle kadro
vaadiyle şirketlere geçirilen taşeron işçileriyle yani kamuda, belediyelerde ve
özel idarelerde çalışan şirket işçileriyle 2020 yılına kadar toplu iş
sözleşmesi yapılmayacak, kadrolu işçi gibi 4 ikramiye verilmeyecek ve bu
işçiler sosyal ve ekonomik haklardan yararlanamayacaklardır. Bu işçilere sadece
4+4 zam verilmesi öngörülmektedir. Enflasyonunun yüzde 25, pazar enflasyonunun
ise yüzde 50’lere ulaştığı gerçeği ortadayken sayıları 1 milyona ulaşan bu
işçilerin ekonomik, demokratik sendikal hakları konusunda bir iyileştirme
yapmayı düşünmekte misiniz? Bu konuya dair vermiş olduğum kanun teklifini
incelemenizi ve kanunun Meclis gündemine getirilmesini talep ediyorum. 
BAŞKAN
– Sayın Emecan…
EMİNE
GÜLİZAR EMECAN (İstanbul) – Sayın Başkan, teşekkür ederim. 
Bugün
burada 71 maddelik bir torba yasayı görüşüyoruz ve Plan ve Bütçe Komisyonumuza
yeni bir torba yasa geldi 18 maddelik, şu an elimde bulunan ve odalarımıza
gönderilen. Bugün elimize geçti, biraz önce de yarın saat on birde görüşülmek
üzere toplantıya çağrılıyoruz. Dünden beri burada torba yasa usulünün ne kadar
yanlış ve Anayasa’ya aykırı olduğunu konuşuyoruz, tartışıyoruz. Bu kadar
tartışmanın üzerine böyle bir ciddiyetsizliği ben bu kürsüden kınıyorum. Biz ne
zaman muhalefet vekilleri olarak bu torba yasanın, kanunun içerisindeki 18
maddeyi inceleyeceğiz, çalışacağız da yarın sabah on birde tartışmaya
katılacağız Komisyonda? Böyle bir ciddiyetsizlik olmaz. Sizleri ciddiyete davet
ediyorum ve bu toplantıyı ertelemenizi talep ediyorum. Komisyon Başkanım da
karşımda. 
Teşekkür
ediyorum. (CHP ve İYİ PARTİ sıralarından alkışlar) 
BAŞKAN
– Sayın Arslan, bir kez daha sisteme girmişsiniz.
KAZIM
ARSLAN (Denizli) – Evet. 
BAŞKAN
– Buyurun, sonra Komisyona söz verelim. 
KAZIM
ARSLAN (Denizli) – Cumhurbaşkanı Yardımcısına soruyorum: Türkiye Cumhuriyeti
Ziraat Bankası kuruluş kanunundan da anlaşılacağı üzere, Ziraat Bankası
çiftçilere kolaylık sağlamak ve tarımın gelişmesine yardımcı olmak için
kurulmuştur. Gelinen noktada, Ziraat Bankasının kuruluş amacından
saptırıldığını, havuz medyasının oluşması için kredi verdiğini, spor
kulüplerinin borçlarının yapılandırılması için seçim öncesi siyasi amaçla
kullanılmaya çalışıldığını görmekteyiz. 
Bu
nedenle: 
1)
Ziraat Bankasının amacının dışında kullanılmasının sebebi nedir? 
2)
Çiftçilerin son maliyet artışları sebebiyle borçlarını ödeyemeyecek duruma
gelmiş olması nedeniyle çiftçi borçlarını faizsiz olarak bir yıl ertelemeyi
Ziraat Bankası düşünüyor mu? 
3)
Çiftçimiz ve esnafımız zor durumda olduğu hâlde esnaf ve şirket ortaklarının
ödeyeceği primler yüzde 50’ye yakın artışla bağlanmıştır. Bunun sebebi nedir?
Bunu aşağıya çekmeyi düşünüyor musunuz? 
Teşekkür
ederim.
BAŞKAN
– Sayın Çakırözer…
UTKU
ÇAKIRÖZER (Eskişehir) – Teşekkür ederim Sayın Başkanım. 
Yarın
10 Ocak Çalışan Gazeteciler Günü. Az önce bir başka mevkidaşım değindi ama ben
bir kez daha önemini vurgulamak istiyorum. Birçok basın kuruluşu vergi, prim
borçlarını ödeyemedikleri için Basın İlan Kurumunun ilanlarını alamama riskiyle
karşı karşıya. Buradan bir kez daha Hazine ve Maliye Bakanlığına, daha önce
yani geçen yıl yapıldığı gibi bu hususun bir yıl daha ertelenmesi ve
gazetelerin, yayın kuruluşlarının borçlarının yeniden yapılandırılması için
çağrıda bulunuyoruz. Aynı zamanda Basın İlan Kurumundan radyolara ve
televizyonlara da aynı gazetelere olduğu gibi ilan verilmesi, ilan imkânı
sağlanması hususunda çağrıda bulunuyoruz. 
Tabii
ki en önemli çağrımız da basın için özgür bir basın, rahat çalışan bir basın
imkânı sağlanması.
BAŞKAN
– Sayın Beko…
KANİ
BEKO (İzmir) – Sayın Başkan, İzmir Çeşme Alper Çizgenakat Devlet Hastanesi 2015
yılında yeni binasıyla hizmete açılmıştır fakat gelinen süreçte sağlık hizmeti
kalitesinin çok düştüğü vurgulanmaktadır. Kardiyoloji servisi çalışmamakta,
tomografi çekilmemektedir, aynı şekilde MR cihazı da çalışmamaktadır. Gelen
hastalar en yakında bulunan Urla Devlet Hastanesine yönlendirilmektedirler.
Kalp krizi vakalarında ise enzim ölçme cihazları bozuk olduğu ve kan tahlili
yapılamadığı için müdahale imkânı bulunamamaktadır. Konuya dair ivedilikle
çalışmaların yürütülmesi ve çözüme kavuşturulmasını talep etmekteyiz.
BAŞKAN
– Sayın Ünsal…
SERVET
ÜNSAL (Ankara) – SGK ve Sağlık Bakanlığına: Maalesef sağlık alanında yaşanan
sıkıntılar bitmek bilmediği gibi her geçen gün yeni bir sorunla karşı karşıya
kalmaya devam ediyoruz. Yurttaşlarımızın en temel haklarından olan sağlığa
Anayasa’mızın sosyal devlet ilkesi çerçevesinde eşit, eksiksiz şekilde
ulaşılamıyor. Bana ulaşan bilgilere göre, ekonomik kriz nedeniyle son
zamanlarda örneklerini çok yaşadığımız tıbbi malzeme tedarik problemi giderek
yaygınlaşmakta. Bazı hastanelerde kalp pili bulunmadığı ve hastaların başka
illerdeki hastanelere yönlendirildiğine ilişkin haberleri üzülerek bizzat takip
ediyorum. Yurttaşlarımızın sağlık konusunda yaşadığı bu mağduriyetin bir an
önce sona erdirilmesi amacıyla gerekli tüm adımlar ivedilikle atılmalıdır.
Sıkıntının kaynağının Sosyal Güvenlik Kurumunun kalp pili için on yıl önceki
fiyatı vermesi ve bu nedenle kimsenin ihaleye girmek istememesi olduğunu
görüyoruz.
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Sayın
Komisyon...
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, çok
teşekkür ediyorum.
Ben
öncelikle şunu söylemek istiyorum: Tabii, bütün arkadaşlarımıza
değerlendirmeleri ve soruları için teşekkür ediyoruz ama tabii, soruların bir
bölümü Cumhurbaşkanlığını ilgilendiriyor ve Cumhurbaşkanlığı kararnamesiyle
yapılabilecek işler ya da bakanlıkların kendi aldıkları kararlar doğrultusunda
yapılır. 
Onun
dışında, Sayın Arslan ifade etti: “Bu niye gelmedi, bu niye gelmedi?”
Arkadaşlar, yasama artık Meclisin yetkisinde. Teklifleri milletvekillerimiz
veriyor, biz de milletvekillerimizden gelen teklifleri Komisyon olarak
çalışıyor ve değerlendiriyoruz. Nasıl değerlendiriyoruz? Bu 71 maddelik gelen
kanun teklifinde olduğu gibi. Bir de şimdi Komisyonumuza bugün intikal eden 18
maddelik bir kanun teklifi var. Doğrudur, İç Tüzük 36’ya baktığımızda bekleme
sürelerini ifade etmekte ancak İç Tüzük 26’ya geldiğimizde de Komisyonun
gündemine hâkim olduğuna, üyelerce teklif edilen işleri ivedilikle
görüşebileceğine, zorunlu hâllerde bu bekleme süresine uyulmayacağına dair
hükümler var. En iyi bilenlerden birisi de Emine Hanım’dır ki hem Başkanlık
Divanı hem de Plan ve Bütçe Komisyonu bütün işlerini çok ciddiyet içerisinde
yerine getirir ve önem verdiği en önemli şey, Plan ve Bütçe Komisyonu,
Başkanlık Divanı –ben on ikinci yılımı orada tamamladım- mutlak surette belli
bir anlayış içerisinde, karşılıklı saygı, hoşgörü içerisinde ve gruplar arası
istişare ve ortak kararlar doğrultusunda bu işleri yapmaktadır. Gündem de böyle
belirlenir; hiçbir zaman direkt olarak Başkanlık Divanı “Ben şunu yaptım.”
demez, mutlaka grup sözcüleriyle istişare eder, bir ortak kanaat oluşur ve
oluşan bu ortak kanaat çerçevesinde çıkan karar üyelerimize gündem olarak
gönderilir. 
Doğrudur,
aslında burada kanun görüşülürken yukarıda bir kanunun görüşülmesi... Son
derece yoğun, Komisyon üyelerimiz çok yoruldular. Hepsine ben ayrı ayrı
teşekkür ediyorum. Yani sadece bütçe süreci değil, bütçe sürecinin arasına
giren teklifler, yasama süreçleri, bütçe bittikten hemen sonra gene almış
olduğumuz 11 maddelik bir torba yasa, evet şimdi 71 maddeliği görüşürken gelen
18 maddelik bir yasa; çok yorucu olduğunu da biliyorum ama ben gerçekten hem
Komisyonda katkı sunan hem de Genel Kurul aşamasında katkı sunan bütün Komisyon
üyelerimize ve değerli milletvekillerimizin hepsine teşekkür ediyorum.
İnşallah, Komisyonda 18 maddeyi de yarın akşama kadar bitiririz diye ümit
ediyorum. Önümüzdeki haftada bu 71 maddelik teklifimizi yasalaştırdıktan sonra
Genel Kurulumuzun ve Başkanlık Divanının, sayın başkan vekillerimizin de
iradeleriyle, herhâlde grup başkan vekillerimizin iradeleriyle Mecliste gündeme
alınır; böylece de milletimizin beklediği, milletin menfaatine olan bütün bu
düzenlemeler hayata geçirilir diyor, hepinizi saygıyla selamlıyorum. 
BAŞKAN
– Teşekkür ederiz. 
Sayın
Arslan, daha sonra devam edelim mi, bu bölümü bitirelim, maddelere başlayalım. 
Birinci
bölüm üzerindeki görüşmeler tamamlanmıştır. 
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
Değerli
milletvekilleri, 1’inci madde üzerinde iki önerge vardır, aynı mahiyetteki bu
önergeleri birlikte işleme alıyorum:
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 1’inci maddesinin birinci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz. 
 Ayhan
Erel Bedri Yaşar Mehmet
Metanet Çulhaoğlu
 Aksaray Samsun Adana
 Hüseyin
Örs Feridun Bahşi Lütfü
Türkkan
 Trabzon Antalya Kocaeli
Aynı
mahiyetteki diğer önergenin imza sahipleri: 
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Nurhayat
Altaca Kayışoğlu Müzeyyen Şevkin Fikret
Şahin
 Bursa Adana Balıkesir
BAŞKAN
– Komisyon aynı mahiyetteki önergelere katılıyor mu? 
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın
Başkan. 
BAŞKAN
– Aynı mahiyetteki önergeler üzerinde söz isteyen Aksaray Milletvekilimiz Sayın
Ayhan Erel. (İYİ PARTİ sıralarından alkışlar) 
Süreniz
beş dakika Sayın Erel. 
AYHAN
EREL (Aksaray) – Sayın Başkan, değerli milletvekilleri, yüce Türk milleti; Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi’nin 1’inci maddesi üzerinde İYİ PARTİ adına söz almış bulunmaktayım.
Hepinizi saygıyla selamlıyorum. 
Normalde
ben bugün başka bir konu üzerinde görüşlerimi aktaracaktım ancak sabah
gazeteleri okurken AK PARTİ’nin de kelamına, selamına, kalemine değer verdiğini
bildiğim bir yazarın görüşlerini sizlerle paylaşmak istiyorum: 
“Bazı
şeylerin şüyuu vukuundan beterdir. AK Parti’nin dikkat etmesi gereken birkaç
konu var. Yolsuzluk ve ahlaki zaaf üzerinden adayları vurmaya çalışacaklar.
Torpil, rüşvet gibi konular hep gündemde olacak. 
İş
âleminin, esnaf ve vatandaşın ekonomik açıdan sıkıntıları halk arasında en çok
konuşulan konular arasında. 
Ve
tabii gençlik ve aile hayati öneme sahip bir konu. Her iki alanda ciddi bir
zafiyet söz konusu. Özellikle de aileyle ilgili konuşulanlar, yaşananlar ciddi
bir sıkıntı sebebi. 
Aileyle
ilgili Türkiye Büyük Millet Meclisinde komisyonda konuşulan konulardan tutun da
Aile Bakanlığı ve Millî Eğitim Bakanlığındaki uygulamalar (Neyse ki Millî
Eğitim Bakanlığı yıllar sonra yanlış bir uygulamaya son verdiğini açıkladı)
aile mahkemelerinde yaşanan rezaletler ve yasalardaki çarpıklıklar ciddi bir
problem. 6284 no.lu yasa, âdeta toplumda felaketin kod numarası gibi anılmaya
başladı. Unutmayalım ki hukuka ve maslahata uygun olmayan yasa suç aletidir!
Adalet,
FETÖ davalarıyla ilgili yaşanan sorunlar, bazı kripto FETÖ’cüler itibar
görürken, suç oluşturmaması gereken eski ve dolaylı ilişkiler bahane edilerek
görevden uzaklaştırılan ya da sanık sandalyesine oturtulanlarla ilgili
yaşananlar toplumun önemli bir kesiminde ciddi bir rahatsızlık sebebi.
Şüyuu
vukuundan beter söylentiler dolaşıyor ortalıkta. Söylenti, eğer tatmin edici
bir açıklık, şeffaflık ve güven verici bir açıklamayla zamanında önlenemez ise
bazen en tehlikeli gerçekten bile daha tahripkâr olabilir. 
Şehir
bizim evimizdir. Gelenekten gelen kural şu: Evinizin anahtarını kendine emanet
edemeyeceğiniz kişilere şehrin anahtarını emanet edemezsiniz! Hangi partinin
adayı olursa olsun adayınız böyle biri ise dünya ve ahiret açısından sonuç size
fayda vermeyecek. Ya siz de öylesiniz, onun gibi birisiniz ya da cahillik
ediyorsunuz. Unutmayın, Allah cahil ve zalim bir topluluğa, müfsitler
topluluğuna yardım etmez. Onların üzerine pislik ve bela yağdırır, işlerini
sarp dağlara sardırır. Zalimlere herhangi bir şekilde yardım edenler, zalimleri
yakacak ateşin kendilerine de dokunacağını bilmeleri gerekir.
Spor
maskesi altında artık bir kumara dönüşen futbola, futbolculara, futbol takımlarına
verilen destek, aktarılan kaynak ve kitlelerin uyutulması için âdeta beşik
görevi yapan stadyumlara harcanan para da artık sinir bozucu boyutlara ulaştı.
Ne sağcı ne solcu, futbolcu bir nesil geliyor bu şekilde özendirilince devlet
ve medya tarafından. Yazık bu gençlere.”
Sayın
Başkan, değerli milletvekilleri: “Şimdi de batmak üzere olan sanayiciyi
kurtarmayıp batık futbol şirketlerinin borçlarını bir kamu bankası üzerinden
yapılandırmaya kalkarsanız bundan ne Allah razı olur ne de yurdumun insanı,
kanaatime göre. Bu ‘süper akıl’(!)lar kimin aklı ise. 
Bakın,
Varlık Fonu’yla ilgili abuk subuk iddialar dolaşıyor ortalıkta. Mesela
Etibankın özelleştirilmesinden ve boraksın işletme imtiyazının yabancılara
satılacağından söz ediliyor, hem de komik bir fiyata! Aman ha! Bu işlerin
şakası bile olmaz. İçimizden birileri böyle manyakça hayaller kurup birilerinin
haberi olmadan iş kotarmaya çalışıyorsa da bu "Dahlan akıllı”lara meydanı
boş bırakmayın.
Adapazarı
Arifiye'de kurulu tank palet fabrikasının özel bir şirkete satılacağına dair
sosyal medyada çıkan haberlerin anında cevaplandırılması gerek. Bakın, geç
gelen hakikat hükmünü icradan aciz kalır, meydan müfsitlere kalır.”
(Mikrofon
otomatik cihaz tarafından kapatıldı)
BAŞKAN
– Sayın Eren, bir dakika daha veriyorum, toparlayalım. 
Buyurun.
AYHAN
EREL (Devamla) – “Yönetim hem bu haberlerin kaynağını bulmak ve ortaya çıkarmak
hem de eğer bu yönde birtakım girişimlerde bulunanlar varsa, onların kim
oldukları, hangi ilişkilerle bu tür tezgâhlarda rol aldıklarının ortaya
çıkarılması gerek. 
Öte
yandan, sağlık ve gıda, tarımda hâlâ devam eden, çözülemeyen bir sürü şikayet
konusu var. 
‘Ben
yaptım oldu.’ olmaz. Politikacıların ne söyledikleri kadar, toplumda o sözlerin
ve işlerin nasıl anlaşıldığının da hesaba katılması ve istismara sebep olacak
söz ve eylemlerden kaçınılması gerek.
Diğer
bakanlıklarla ilgili konular da gündemde, adaylarla ilgili söylentiler ve yerel
yönetimlerde hâlâ devam etmekte olan işler de… Damlaya damlaya göl oluyor,
haberiniz olsun.”
Çok
değerli AK PARTİ’li milletvekili arkadaşlarım, bu sözler, bu görüşler bana ait
değil, daha önce de arz ettiğim gibi, kelamına, kalemine, selamına değer
verdiğiniz bir gazeteden aldığım görüşler. Bundan böyle, sanırım ki artık on
altı yıldır tek başına iktidarınızın sonuna gelmek üzeresiniz, dikkat ediniz;
Türk Milleti adına sizleri uyarıyorum. 
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Aynı mahiyetteki önerge üzerinde söz isteyen Adana Milletvekilimiz Sayın
Müzeyyen Şevkin. (CHP sıralarından alkışlar)
Süreniz
beş dakika Sayın Şevkin. 
MÜZEYYEN
ŞEVKİN (Adana) – Sayın Başkan, değerli milletvekilleri; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin 1’inci
maddesi üzerinde parti grubumuz adına söz almış bulunuyorum. 
Türk
Silahlı Kuvvetleri, Jandarma Genel Komutanlığı, Sahil Güvenlik Komutanlığı,
Emniyet Genel Müdürlüğü kullanımındaki kadastral yolların hazine adına
tescilini öngören madde içeriğinin amacına uygun olarak hayata geçirilmesini
dilerim. 
Sayın
milletvekilleri, bilindiği üzere ülkemizin temel sorunlarının başında çarpık
kentleşme gelmektedir. Türkiye’deki tüm planlama ve uygulama süreçlerinde
mülkiyet olgusuna önem verilmesi gerekmektedir. Kentleşme süreçlerinde yaşanan
sorunlar tüm planların, projelerin dayandığı mülkiyetin akılcı, şeffaf biçimde
ele alınamamasından kaynaklanmaktadır. Anayasal güvence altında olan mülk
edinme hakkının tüm kentleşme süreçlerinde zedelenmiş olması nedeniyle
mahkemelerimizde yoğun bir mülkiyet davası göze çarpmaktadır. Davalar sürerken
yapılaşma süreçleri de genellikle devam ettiğinden davaların sonuçlanması da
sorunu çözmemektedir. Özellikle son on altı yıllık iktidarınızda İmar Kanunu,
Yapı Denetimi, Planlı Alanlar, Büyükşehir, Bütünşehir, Kentsel Dönüşüm gibi
kanun ve yönetmelikler sıkça ele alınmış ve anormal ölçülerin oldukça üzerinde
değişikliğe uğratılmıştır. Tüm bu değişiklikler, günü kurtarma düşüncesiyle
yapıldığı için, çözüm getirmemiştir. 3194 sayılı İmar Kanunu ve
yönetmeliklerinin eksiklikleri bir yana, yanlış uygulanmasıyla yaşanılmaz hâle
getirdiğiniz kentlerimizi şimdi bir de kentsel dönüşüm yaparak kurtarmaya
çalışıyorsunuz ancak burada da bakış açınız değişmediği sürece çözüm yerine
daha çok sorun üreteceksiniz. Esasen sorunun nedeni, planlama ve uygulama
süreçlerinde ortaya çıkan arazi rantının siyasal ve ekonomik ranta
dönüşmesidir. 
Gelinen
süreçte, kentlerimizin geleneksel yöntemlerle yönetilmesi artık imkânsızdır.
Kentlerimizde kent bilgi sisteminin kurulması ve yaşatılması sürecinin de
yanlış yürütüldüğünü görüyoruz. Bu sürecin ana nüvesi doğru bilgi, güncel
sayısal harita, sistemi kullanacak ve veri güncellemesi yapacak eğitimli
kadrolardır. Yasanın özü; kaçak yapı, hormonlu bina, hazine arazisi ve benzeri
gibi her türlü usulsüzlüğün ücret karşılığında affını içermektedir yani
vatandaşa “İmar suçu işle ama parasını verdiğin sürece sorun ortadan kalkacak.”
demektir. 
Değerli
milletvekilleri, hazırlanan yasa adına “imar barışı” denilerek –imar barışından
bahsetmek istiyorum özellikle- “af” sözcüğü gizlenmeye çalışılmış ve “barış”
sözcüğünün erdemliliği kullanılarak kamuoyunda yasa sempatik hâle getirilmeye
çalışılmıştır. Bu, düpedüz bir imar affıdır. Arkadaşlar, bu imar affını yaparak
aslında işini düzgün olarak yapan, tekniğe uygun olarak yapan, yasal yollara
başvuran insanlar cezalandırılmış oluyor ve kesinlikle kaçak yapıların
yapılmasının önüne geçilmiyor. “Nasılsa imar affı çıkacak.” diye yeniden yasal
uygulamaların dışında uygulamalara itiyorsunuz insanları. Yasada, afla
toplanacak paraların kentsel dönüşüm projelerinde kullanılacağı ifade ediliyor
ama biz biliyoruz ki Hükûmet daha önce deprem için kullanılmak üzere topladığı
ÖTV bedellerini yol yapımlarında kullandı değerli iktidar milletvekilleri.
Dolayısıyla aftan elde edilen gelirin nereye aktarılacağı konusunda önemli
ipuçları elde ediyoruz zannediyorum. 
Yasayla
Yapı Kayıt Belgesi alan binalar için daha önce düzenlenmiş idari para
cezalarının affedileceği yine öngörülmekte. Bu durum, daha önce söz konusu
cezaları ödemiş vatandaşların vicdanlarını sızlatacak düzeydedir. 
İmar
affı daha önceki aflar gibi çarpık kentleşme ve kaçak binaların sayısını
artıracak, “Nasılsa bir gün af gelecek.” olgusu yasa dışı işlemleri daha çok
gündeme getirecektir.
Evet,
imar suçları affedildi, ceza davaları düşürüldü ancak aynı davada sorumluluğu
bulunan teknik elemanların davaları devam etti. Bu durum Anayasa’nın eşitlik
ilkesine aykırılık teşkil etmektedir. Yapı Kayıt Belgesi alarak yasallaşan yapı
denetimli, hormonlu binalarda müteahhit firmalar imar affına başvurarak durumu
kurtarırken yapı denetim firmaları kaderiyle baş başa bırakıldı. 
(Mikrofon
otomatik cihaz tarafından kapatıldı) 
MÜZEYYEN
ŞEVKİN (Devamla) - Bitirmek üzereyim. 
BAŞKAN
- Bir dakikada toparlayın Sayın Şevkin.
MÜZEYYEN
ŞEVKİN (Devamla) – Vatandaşın beyanını esas alan ve yapı süreçlerinin tüm
aktörlerini devre dışı bırakan bir imar affı anlayışı ileride telafisi mümkün
olmayan sonuçlar doğuracaktır. Zaten kentlerin önemli sorunu içinden çıkılmaz
hâle getirilmiş durumdadır. Bu afla, mevzuata uygun yapılmış bina ile kaçak
bina eşdeğer sayılmıştır. Örneğin, Adana’daki nüfus artışıyla birlikte şehirde
kontrolsüz tarım alanları işgali çevre ve görsel kirlilik, sağlıksız,
niteliksiz ve kaçak yapı yoğunluğunu beraberinde getirdiği gibi sosyal ve
kültürel olan dengenin yetersiz kalmasını da kaçınılmaz kılmıştır. Gerek
merkezî gerekse yerel karar mekanizmalarımızın planlama hiyerarşisi yönünde
somut adımlar getirme gerektiğinin bilinciyle gelecek nesillere sağlıklı
kentler bırakma isteğimizi bir kez daha vurgulamak istiyorum; yaşamak için
yaşatalım.
Hepinize
saygılar sunuyorum. (CHP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Kabul edilmemiştir.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir. 
2’nci
madde üzerinde aynı mahiyette iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 2'nci
maddesinin teklif metninden çıkartılmasını arz ve teklif ederiz.
Saygılarımızla.
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Faruk
Sarıaslan  Nurhayat Altaca Kayışoğlu
 Nevşehir Bursa
Aynı
mahiyetteki diğer önergenin imza sahipleri: 
 Muhammet
Emin Akbaşoğlu Mehmet Doğan Kubat  Abdullah
Güler
 Çankırı İstanbul
 İstanbul
 Cemil
Yaman Halil Etyemez  İmran
Kılıç
 Kocaeli Konya
 Kahramanmaraş
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Meclisin takdirine bırakıyoruz
Sayın Başkanım. 
BAŞKAN
– Aynı mahiyetteki önergeler üzerinde söz talepleri….
UĞUR
BAYRAKTUTAN (Artvin) – Gerekçe…
BAŞKAN
– Gerekçeyi okutuyorum:
Gerekçe:

Teklifin
2’inci maddesiyle Emniyet Teşkilatı Kanunu’nun 90’ıncı maddesine eklenen bir
fıkrayla yeni göreve başlayan bütün emniyet personelinin Polis Bakım ve Yardım
Sandığına ortak olmaları zorunluluğu getirilmektedir.
Maddenin
gerekçesinde ise; 
“Emniyet
Teşkilatı kadrolarında görevli tüm memurların Polis Bakım ve Yardım Sandığına
ortak olmaları sağlanmaktadır.” 
açıklaması
yer almaktadır.
Madde
görüşmelerindeki açıklamalar sırasında söz konusu değişikliğin Emniyet Genel
Müdürlüğünün mevcut çalışanlarıyla ilgili olmadığı, maddenin yürürlüğe
girmesinden sonra Emniyet Genel Müdürlüğü mensubu olarak çalışmaya başlayanlar
için; ilgili sandığa üyeliği zorunlu hâle getirip bir anlamda bu sandığın
sürdürülebilir ve sürekli yapısını oluşturmaya yönelik olduğu, 288 bin Emniyet
çalışanından yaklaşık 45 bin adedinin söz konusu sandığın mensupları arasında
bulunmadığı ifade edilmiştir. 
Anayasanın;

"Dernek
kurma hakkı” başlıklı 33’üncü maddesi;
"Madde
33- Herkes, önceden izin almaksızın demek kurma ve bunlara üye olma ya da
üyelikten çıkma hürriyetine sahiptir. 
Hiç
kimse bir derneğe üye olmaya ve dernekte üye kalmaya zorlanamaz. 
Dernek
kurma hürriyeti ancak, millî güvenlik, kamu düzeni, suç işlenmesinin önlenmesi,
genel sağlık ve genel ahlâk ile başkalarının hürriyetlerinin korunması
sebepleriyle ve kanunla sınırlanabilir.”
"Çalışma
ve sözleşme hürriyeti” başlıklı 48’inci maddesi;
“Madde
48- Herkes, dilediği alanda çalışma ve sözleşme hürriyetlerine sahiptir. Özel
teşebbüsler kurmak serbesttir. 
Devlet,
özel teşebbüslerin millî ekonominin gereklerine ve sosyal amaçlara uygun
yürümesini, güvenlik ve kararlılık içinde çalışmasını sağlayacak tedbirleri
alır." 
hükmünü
içermektedir.
Kamu
kurumlarındaki sandıkların isleyişi özel hukuk kurallarına tabidir. Özel hukuk
kurallarına tabi olan Polis Bakım ve Yardım Sandığı üyeliği konusunda esas
olan, irade özerkliği ve bunun Anayasa hukukundaki dayanağı olan sözleşme
özgürlüğüdür. Özel hukuk alanı içerisinde kalan yardımlaşma sandığı üyeliğinin,
kişilerin üye olup olmama iradesi ve isteği dikkate alınmaksızın zorunlu
tutulması karşısında, düzenlemenin sözleşme özgürlüğüne yönelik bir müdahale
olduğu ve bu özgürlüğü kullanılamaz hâle getirdiği açıktır. Zira itiraz konusu
emniyet mensuplarının serbest iradeleri dışında, belli bir mal topluluğu ile
hukuki ilişkiye girme/sözleşme yapma zorunluluğu öngörülerek bu özgürlüğün
negatif görünümü olan sözleşme yapmama özgürlüğü ellerinden alınmaktadır.
Belirtilen niteliğiyle söz konusu düzenleme, sözleşme özgürlüğünün özüne
dokunmakta ve Anayasa'da öngörülen öze dokunma yasağını ihlal etmektedir. Bu
nedenle yapılan düzenleme Anayasa'nın 13, 33 ve 48’inci maddelerine, Avrupa
İnsan Hakları Sözleşmesi’nin 11’inci maddesine aykırı bulunmaktadır. 
Söz
konusu önerge bu nedenle verilmektedir.
BAŞKAN
– Gerekçeyi mi okutuyoruz?
MUHAMMET
EMİN AKBAŞOĞLU (Çankırı) – Gerekçe…
BAŞKAN
– Diğer maddenin gerekçesi…
Gerekçe:
İlgili
madde, 27/12/2018 tarihli ve 7159 sayılı Kanun’un 1’inci maddesi olarak
kanunlaştığından teklif metninden çıkarılması amaçlanmıştır. 
BAŞKAN
– Teşekkür ederim. 
Değerli
milletvekilleri, aynı mahiyetteki önergeleri oylarınıza sunuyorum: Kabul
edenler… Kabul etmeyenler… Kabul edilmiştir. 
Evet,
kabul edilen önergeler doğrultusunda madde metinden çıkartılmıştır. Herhangi
bir karışıklığa mahal vermemek amacıyla görüşmelere sıra sayısında bulunan
mevcut madde numaraları üzerinden devam edilecektir. Madde numaraları
Başkanlıkça kanun yazımı sırasında teselsül ettirilecektir. 
3’üncü
madde üzerinde 3 önerge vardır. Önergeleri aykırılık sırasına göre işleme
alacağım.
İlk
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin 3’üncü maddesinin kanun teklifinden
çıkarılmasını talep ediyoruz. 
 Erol
Katırcıoğlu Garo Paylan  Abdullah
Koç
 İstanbul Diyarbakır Ağrı
 Habip
Eksik Meral Danış Beştaş
 Iğdır Siirt

BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan. 
BAŞKAN
– Önerge üzerinde söz isteyen İstanbul Milletvekilimiz Sayın Erol Katırcıoğlu.
(HDP sıralarında alkışlar) 
Değerli
milletvekilleri, salondaki uğultuyu bir keselim lütfen. 
EROL
KATIRCIOĞLU (İstanbul) – Değerli üyeler, hepinizi saygıyla selamlıyorum. 
Her
ne kadar kanun teklifini gündeme getiren Sayın Ziya Altunyaldız -galiba kendisi
burada yok ama- bu maddeyle ilgili olarak “Finans sektöründe bir derinleşme
gerçekleştirmek amacıyla bu maddeyi getirdik.” dedi ama mesele öyle değil, o
kadar basit değil ve böyle bir maddeyle de böyle bir derinlik sağlamak da
mümkün değil. 
Değerli
üyeler, iktidar, daha doğrusu yürütme, ısrarla Türkiye ekonomisinde bir sorun
olmadığını söylemeye çalışıyor, kriz olmadığını söylemeye çalışıyor. Ama bir
yandan da elinde bulundurduğu bütün imkânlarla da bunun böyle olduğuna toplumu
inandırmaya çalışıyor ve burada da tabii çok başarılı sayılabilir çünkü zaman
zaman söz aldığımda da altını çizdiğim gibi, hemen hemen bütün medya; bütün
televizyonlar, bütün radyolar ve gazeteler iktidarın kontrolü altında, dolayısıyla
da gerçekten de ülkede başka bir ülkeymişiz gibi bir hava estirilmekte.
Dolayısıyla, insanların -daha doğrusu, öyle söyleyeyim- buna inanacaklarını
varsayıyorsunuz, varsayıyorlar -sizinle ilgili söylemiyorum, yürütmeyle ilgili
söylüyorum- ve bu yanlış. Yani, bugün itibarıyla bu maddeyi getirmiş olmak
bile… Esasında krizin nasıl alt edilebileceğiyle ilgili olarak yapılacak önemli
adımlardan biri olarak bu madde getirilmiş oldu. Nedir bu mekanizma? Bunu biraz
anlatmak isterim size, üç dakikam var gerçi ama. 
Şimdi,
arkadaşlar, biliyorsunuz, kriz yaklaştıkça bankaların -ki bankalarımız
gayrimenkul ipoteğiyle çalışırlar- ellerinde büyük miktarda gayrimenkul
birikmeye başladı. Bu gayrimenkuller Kemal Derviş zamanında Bankacılık
Kanunu’nda, yönetmelikte yapılan bir değişiklikle eğer üç yıl içinde
satılamıyorsa gayrimenkuller, sermaye hesabından düşülüyordu, dolayısıyla da
gayrimenkulü elinde biriktirmiş olan bankalar bir sermaye problemiyle karşı
karşıya kalıyorlardı. Bunun karşısında 2017’de mevcut yürütme bir öneri getirdi
ve yönetmelikte bir değişiklik yaptı, dedi ki: “Gayrimenkuller de sermaye
hesabına dâhil edilebilir.” ve bir anlamda bankaları bir ölçüde rahatlatmış
oldu. Ama arkadaşlar, bu iş bitmedi. Yani, bugün itibarıyla baktığımızda,
özellikle inşaat sektörü, gayrimenkul sektörü giderek bu krizin etkisi altında
bir anlamda aldığı kredileri ödeme konusunda zorluklar çekmeye başladı. Şimdi,
burada çözüm olarak getirilen şey şu benim anladığım kadarıyla: Biliyorsunuz,
önce Kalkınma Bankası Kalkınma ve Yatırım Bankası adını aldı. Kalkınma ve
Yatırım Bankası, doğrudan doğruya Cumhurbaşkanına bağlı olarak çalışan,
Bankacılık Yasası’nın zaman zaman dışında kabul edilen bir kurum olarak çok
yakın bir geçmişte kanunlaştı. Hemen akabinde bir Varlık Finansmanı Komisyonu
kuruldu ve ondan sonra SPK bunu onayladı vesaire vesaire. Sonra da şöyle bir
çözüm yolu buldular: Özellikle 4 banka -Halk Bankası, Vakıfbank ve Ziraat
Bankası- sahip olduğu gayrimenkulleri bir havuzda birleştirdi -buna Garanti
Bankası da bir miktar katıldı- ve böylelikle bir gayrimenkul havuzu
oluşturdular ve buradan giderek “VDMK” dediğimiz yani varlığa dayalı menkul
kıymetler üretmeye karar verdiler. Şimdi, buradaki bu düzenleme, bunların banka
ve sigorta muameleleri vergilerinin düşük tutulmasını, hariç tutulmasını öneren
bir düzenleme ve böylelikle de en azından rakibi olabilecek olan devlet iç
borçlanma senetleri karşısında bir avantaj elde etme amacıyla ve dolayısıyla da
özellikle bu sözünü ettiğim bankaların likidite ihtiyacını karşılamak üzere gündeme
geldi. Zaten bu tedbir yürürlükte şu anda. 3,5 milyar civarında bir para, söz
konusu olan bu bankalara gelmiş oldu. Dolayısıyla da bu, burada bir eklemeyle
biraz daha avantaj yaratmak ve biraz daha bu havuzun değerini artırmak üzere
yapılan bir düzenleme oldu. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Katırcıoğlu.
EROL
KATIRCIOĞLU (Devamla) – Değerli vekiller, bu 70 küsur maddelik kanunu
konuşacağız ve bu kanun teklifi, zaten gerçekten birbirleriyle ilişkisi olmayan
birçok maddeyi içeren bir kanun teklifi. Fakat bunların arasında -şimdi bu
benim üzerinde konuştuğum gibi- gelmekte olan krizin özellikle bankacılık krizi
hâline dönüşmemesi için alınan önlemlerden bir tanesi. Onun için, sizlere
tavsiyem: Yürütme yetkililerine, bu “Kriz yoktur.” konusunda ısrar etmekten
vazgeçmelerini önermenizi öneririm çünkü gerçekten de krizi kabul ederek
yaklaşmak sanırım krizi çözmenin ilk adımı olur gibi geliyor bana. Hepinize
saygılar sunuyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Şimdi
okutacağım iki önerge aynı mahiyettedir. Önergeleri okutup birlikte işleme
alıyorum: 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 3’üncü maddesinin (1)’inci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederim. 
 Bedri
Yaşar  Lütfü Türkkan  Feridun
Bahşi
 Samsun
 Kocaeli  Antalya
 Hüseyin
Örs  İsmail Koncuk  Mehmet
Metanet Çulhaoğlu
 Trabzon
 Adana  Adana
Aynı
mahiyetteki diğer önergenin imza sahipleri: 
 Mehmet
Bekaroğlu  Cavit Arı  Ömer
Fethi Gürer
 İstanbul
 Antalya  Niğde
 Nurhayat
Altaca Kayışoğlu  Erkan Aydın  Faruk
Sarıaslan
 Bursa
 Bursa  Nevşehir
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önergeler üzerinde ilk söz Adana Milletvekilimiz Sayın İsmail Koncuk’un. (İYİ
PARTİ sıralarından alkışlar) 
Süreniz
beş dakika Sayın Koncuk.
İSMAİL
KONCUK (Adana) – Sayın Başkan, değerli milletvekilleri; heyetinizi saygıyla
selamlıyorum.
70
maddelik bir kanun teklifini daha görüşüyoruz. Tabii, ben dün sözleşmelilerle
ilgili bir kanun teklifi vermiş ve doğrudan Genel Kurula indirtmiştim. Tabii
olumsuz sonuçlandı. 300 bine yakın sözleşmeli devlet memuru bir hayal kırıklığı
yaşadı. Şunu buradan ifade ediyorum: Her ne kadar Türkiye Büyük Millet
Meclisinde sözleşmelilerle ilgili bu kadro teklifimiz, sizlerin verdiği kanun
tekliflerine ve referandum meydanlarında Sayın Cumhurbaşkanının verdiği söze
rağmen burada reddedilmiş de olsa, bundan sonra da sözleşmelilere kadroyu, bu
kadro alınana kadar burada mutlaka ifade edeceğim. Yani bu, kabul edilebilir
bir hukuksuzluk değildir. Bu, insan hakkı ihlalidir. Bir insan hakkı ihlaline,
bir ülkede farklı hukuki hakların belli gruplara farklı farklı olarak
verilmesine gönlümüz asla İYİ PARTİ Grubu olarak razı gelmez. Onun için bunu
her fırsatta dile getireceğiz. Her yasama döneminde bir kanunu doğrudan Genel
Kurula getirme hakkım var. Allah ömür verirse her yasama döneminde de
sözleşmelilerle ilgili teklifimin, siz komisyonlarda kabul etseniz de etmesiniz
de, Genel Kurula getirilmesini sağlayacağım. En azından sözleşmeliler,
verdiğiniz sözün arkasında ne kadar durup durmadığınızı görsün.
Değerli
milletvekilleri, bakın, bu kanun içerisinde, 37 sıra sayılı Kanun Teklifi
içerisinde bazı önemli maddeler var, birçok madde var da. Mesela bir tanesi,
4’üncü maddede, pilot ve kabin memurlarına ödenen aylık ücretin gerçek safi
değerinin yüzde 70’inin gelir vergisinden istisna tutulmasına ve bunu, yüzde
100’e kadar çıkarmaya ya da sıfıra düşürmeye Sayın Cumhurbaşkanının yetkili
olduğuna dair bir teklif var.
Efendim,
pilotlarımıza, kabin memurlarımıza –bunlar yüksek maaşlı gruplar ama- buna bir
itirazımız yok ama şuna itirazımız var: Pilotlara ve kabin memurlarına bir
vergi istisnası getiriyorsanız diğer memurlara getirmek neden aklınıza
gelmiyor, bunu sormak bizim görevimiz.
Bakın,
birçok memur üçüncü ayda yüzde 15’lik vergi diliminden yüzde 20’lik vergi
dilimine geçiyor. Zaten yüzde 4 zam yapıyorsunuz bakın, 1 Ocak itibarıyla
memurlarımıza, memur emeklilerimize yüzde 4, işçilerimize yüzde 3,5 zam
yaptınız. Peki, iki ay sonra, üç ay sonra, dört ay sonra -maaş durumuna göre
değişiyor bu- yüzde 20’lik vergi dilimine girdiğinde yüzde 5’lik bir kayıp
meydana geliyor. Yani kaşık ucuyla verip kepçeyle geri alıyorsunuz. Pilotları
düşünüyorsunuz, kabin memurlarını düşünüyorsunuz, amenna, hiçbir itirazımız yok
ama diğer memurları, emeklileri, işçileri neden düşünmüyorsunuz? Neden burada
bunları gündeme getirmiyoruz? Neden bu kanun teklifi içerisinde 3600 ek
gösterge sözünüzün olmadığını da soruyorum, merak ediyorum? Bunları millete söz
olarak verdiniz ama hâlen yerine getirmediniz. Öğretmenler bakımından da, 100
Günlük Eylem Planı’nızda olmasına rağmen –yüz günün dolmasına şurada bir şey
kalmadı- bu 70 maddelik kanun içerisinde neden öğretmenlere verdiğiniz 3600 ek
gösterge sözüyle ilgili bir düzenleme yok? Onu da anlamakta zorlanıyorum.
(Mikrofon
otomatik cihaz tarafından kapatıldı)
İSMAİL
KONCUK (Devamla) – Sayın Başkanım, bir dakika daha istirham ediyorum. 
BAŞKAN
– Bir dakika verelim Sayın Koncuk. 
İSMAİL
KONCUK (Devamla) – Değerli milletvekilleri, bu kanun, birçok maddede -lütfen
inceleyin- Sayın Cumhurbaşkanına çok çeşitli yetkiler veren kanun. Aslında biz
bunu 24 Haziran öncesinde çok anlattık “Tek adam yönetimi geliyor, aman
dikkatli olun.” dedik. Tabii, bunu da inkâr ettiniz ama şu kanunun birçok
maddesini incelediğinizde, efendim, yurt dışından ilaç getirmeden tutun da
kabin memurlarına, pilotlara vergi istisnasına kadar birçok konuda bir tek
adamın, Sayın Cumhurbaşkanının yetkili kılınması, tek adam yönetimi
eleştirimizin ne kadar haklı olduğunu gözler önüne seriyor. Bunu
vatandaşlarımızın da iyi bilmesi lazım. Böyle bir sistem içerisinde bu devleti
sağlıklı bir şekilde yönetebilmenin mümkün olmadığını sizler de çok iyi
biliyorsunuz diyorum, saygılar sunuyorum. (İYİ PARTİ sıralarından alkışlar) 
BAŞKAN
– Önerge üzerinde söz isteyen Bursa Milletvekilimiz Sayın Erkan Aydın. (CHP
sıralarından alkışlar) 
Süreniz
beş dakika Sayın Aydın.
ERKAN
AYDIN (Bursa) – Teşekkür ederim Sayın Başkanım.
Değerli
milletvekilleri, 37 sıra sayılı Kanun Teklifi’nin 3’üncü maddesi üzerinde
verdiğimiz önerge hakkında söz almış bulunmaktayım. Yüce heyetinizi saygı ve
sevgiyle selamlıyorum.
Ünlü
yazar Balzac diyor ki: “Bugünkü kanunlar, büyük sineklerin delip geçtiği,
küçüklerin de takılıp kaldığı bir örümcek ağı gibidir.” İktidarın getirdiği
kanun teklifleri de halkın ağzına bir parmak bal çalan ama bunun yanında küçük
çıkar gruplarına büyük çıkarlar veren, bu hakları elde etmelerini sağlayan kanun
teklifleri. Şu anda konuştuğumuz 71 madde de, aynı Balzac’ın dediği gibi, büyük
sineklere açılan sonsuz bir kapı.
Şimdi,
neresinden tutarsanız tutalım elimizde kalan bir teklif. “Ülkemizde adaletli
vergi sistemi var.” deniyor, “Tabana yayılıyor.” deniyor ama baktığımızda
gerçek öyle mi, şöyle kısaca bir göz atalım.
Topçuya
vergi yok, jokeye vergi yok, hakeme vergi yok, yandaş iş adamına vergi yok.
Peki, kime var? Dula yetime var, asgari ücretliye var, emekliye var, çiftçiye
var, BAĞ-KUR’luya var, esnafa var ama gelen teklifte gene ne yapılıyor? Çiftçi
için kurulan, tarımı desteklemek için kurulan Ziraat Bankası gidip futbol
kulüplerinin borçlarını yapılandırmayla ilgili teklif düzenliyor. Bakın, o
futbol kulüplerinin 7 kalemde zaten vergileri yok. Yayın geliri, saha reklam
geliri, forma reklam geliri, bilet satış gelirleri, kombine geliri, loca satış
geliri, bonservis gibi 7 kalemde zaten vergi ödemiyor. Ama bu çıkan kulüplerle
siz neler yapıyorsunuz? Futbol kulüplerine para var, muhtarların umreye gitmesi
için para var, Diyanete 10,4 milyar para var, bakanlara, Cumhurbaşkanı
yardımcılarına çift maaşa para var, mültecilere 40 milyar dolar para var,
kurullara atanan ünlülere para var, Cumhurbaşkanı danışmanlarına para var ama
emeklilikte yaşa takılanlara gelince para yok, bütçe tasarruf bütçesi. İşte bu
çelişkiyi de umarım 31 Martta vatandaşımız da görür ve gerekli cevabı da verir.

Kendi
ürettiği zeytinyağını dünyada en pahalıya içen millet, yüzde 75’ini ürettiği
fındığı en pahalıya tüketen biziz, Rize’de ürettiğimiz çayı Almanya’dan
pahalıya içen gene biziz, kendi topraklarımızda yetişen Antep fıstığını dünyada
en pahalıya yiyen gene biziz. Ama Sayın Bakan damat Albayrak ne diyor?
“Devletin kasası tarihte hiç olmadığı kadar güçlü.” diyor. Şu kasayı bir gösterse
de biz de gerçekten güçlü mü, değil mi bir öğrensek. Lafa gelince hep güçlü. O
zaman ben de soruyorum: Madem güçlü, EYT’lilere, emeklilikte yaşa takılanlara
niye vermiyorsunuz? Sayın Cumhurbaşkanına 46 yaşında verdiğiniz bu hakkı niye
onlara vermiyorsunuz? Öğretmenlere, sağlıkçıya, eğitimdekilere ek 3600
göstergeyi, madem kasa bu kadar güçlü niye vermiyorsunuz? Atama bekleyen sağlık
çalışanlarına, öğretmenlere niye bu haklarını vermiyorsunuz? Vergilerde ve
zamlarda neden indirim yapmıyorsunuz madem kasa bu kadar kuvvetli? 
Evet,
dünyada ve ülkemizde 2 konu vardır: Kurumlar ve kurallar. Bu kurum ve kurallar
yıkıldığı zaman ülkenin de siyasetin de ekonominin de dengesi yıkılıyor ve
dengesizliğin dengesi kuruluyor. Hemen bir örnek verelim: Yüz yıl önceye gidelim.
“Makedonya’dan Ortaasya’ya Enver Paşa” kitabında Şevket Süreyya Aydemir bir
örnek veriyor. “Abdülhamit döneminde devlet Yıldız Sarayında küçük bir odadan
yönetilmeye başlandı. Ta Fizan’daki bir çavuşun atanmasına dahi Abdülhamit
karar vermeye başladı. Alaylı subayların onbaşılıktan alınıp generalliğe kadar
atanmasına Abdülhamit karar vermeye başladı.” diyor ve bu şekilde, alaylı ve
mektepli subaylarla girilen Balkan Savaşı’nda bir ordu Edirne’deyken, bir ordu
Selanik’teyken yarı gücümüz kadar olan Balkan kuvvetlerine savaşı kaybediyoruz
ve ondan sonra da o alaylı subaylar temizlenip mektepli subaylarla tekrardan
ülke Kurtuluş Savaşı’na doğru gidiyor. Bunlara örnekler çoğaltılabilir. 
Demek
ki neymiş? Tek adama bu kadar yetki verildiğinde, tek bir kişi her şeye karar
verdiğinde ülke iyiye değil, kötüye gitmiş ve biz bu filmi yüz yıl önce
izlemişiz. Şimdi tekrar izlemeyelim diyorum.
Gene,
Cumhurbaşkanı bugün yaptığı bir açıklamada aynen şöyle diyor: “Şu para var ya,
şu para nelere muktedir, şu kapitalizm? Denizlerin kenarlarını, orman
alanlarını betona çevirme gayreti içerisinde olanlar var.” Biz de soralım: Kim
bunlar? Atatürk Orman Çiftliği’ni talan edenler kim? Oraya ruhsatsız saray
yapanlar kim? 
(Mikrofon
otomatik cihaz tarafından kapatıldı) 
BAŞKAN
– Bir dakika veriyorum.
Buyurun.
ERKAN
AYDIN (Devamla) – Okluk Koyu’na 300 odalı saray yapanlar kim? İstanbul’da
deprem toplanma alanlarına bile gökdelenler yapıp daha sonra “İstanbul’a ihanet
ettik.” diyenler kim? Karadeniz ormanlarının tepesinde Katar Şeyhiyle dolaşıp
kupon arazi bakanlar kim? Orada madencilik yapılırken, Artvin’de, o kadar insan
direnirken oralara izin verenler kim? Binlerce ağacın kesilmesine üçüncü
havalimanında göz yumup kuşların göç yoluna havaalanı yapanlar kim? 
İşte
geldiğimiz nokta: Kurum ve kurallara uymazsanız, “Ne Anayasa tanırım ne yasa
tanırım.” derseniz, işte bugün yaptığınız gibi itirafa gelirsiniz ve sanki
bunları yapanlar başkasıymış gibi de “Buraları kapitalizmin rant alanına
çevirdiler.” diye şikâyet edersiniz. Ondan sonra da günün sonunda “Aldatıldık,
Allah affetsin, millet affetsin.” dersiniz. 
Ama
bu sefer öyle olmayacak, martın sonu bahar olacak diyoruz. Ne Allah affedecek
ne millet affedecek diyorum.
Saygılar
sunuyorum Genel Kurula. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– İşlemi tamamlayayım, ondan sonra vereyim Sayın Akbaşoğlu.
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir.
Buyurun
Sayın Akbaşoğlu.
V.- AÇIKLAMALAR (Devam)
44.- Çankırı Milletvekili Muhammet Emin Akbaşoğlu’nun, Bursa
Milletvekili Erkan Aydın’ın 37 sıra sayılı Kanun Teklifi’nin 3’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim değerli Başkanım.
Biraz
evvel konuşan hatibin iddialarını tabii ki asla kabul etmek mümkün değil çünkü
birçok kafa karışıklığıyla ilgili ortaya konmuş bazı cümleler var. Bunlardan
bir tanesi “ruhsatsız saray” diye ifade ettiği Beştepe’deki Cumhurbaşkanlığı
Külliyesi’yle ilgili. Tutanaklara da geçirdiğimiz veçhile hem iskân belgesini
hem Ankara 5. İdare Mahkemesinin kararını hem Danıştayın onama kararlarını
burada ibraz etmiştik. Herhangi bir ruhsatsız yapının söz konusu olmadığını,
İmar Kanunu’na uygun olduğunu ifade etmiştik. Bir örnek sadece, bu yeterlidir
diye düşünüyorum. 
22
milyar, eski parayla 22 katrilyon, esnafımıza 2019’da kredi kullandırma;
çiftçimize, işçimize, emeklimize, memurumuza, toplumun bütün kesimlerine
ilişkin, hakikaten iyileştirmeye ilişkin bütün paketler her gün müjdeler
hâlinde açıklanıyor. Bu da bütün kamuoyunun bilgisindedir, dolayısıyla bu
iddialara katılmamız mümkün değildir.
Teşekkür
ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Konya Milletvekili Ziya Altunyaldız ve 7 Milletvekilinin Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi
(2/1369) ile Plan ve Bütçe Komisyonu Raporu (S. Sayısı 37) (Devam)
BAŞKAN
– 4’üncü madde üzerinde ikisi aynı mahiyette olmak üzere üç önerge vardır.
İlk
okutacağım iki önerge aynı mahiyettedir, önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin 4’üncü maddesinin kanun teklifinden
çıkarılmasını talep ediyoruz.
 Mahmut
Toğrul Habip Eksik Abdullah
Koç
 Gaziantep Iğdır Ağrı
 Mehmet
Ruştu Tiryaki Erol Katırcıoğlu
 Batman İstanbul
Aynı
mahiyetteki diğer önergenin imza sahipleri:
 Feridun
Bahşi Mehmet Metanet Çulhaoğlu Lütfü
Türkkan
 Antalya Adana Kocaeli
 Hüseyin
Örs Bedri Yaşar
 Trabzon Samsun
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önergeler üzerinde söz isteyen Ağrı Milletvekilimiz Sayın Abdullah Koç. 
Buyurun
Sayın Koç. (HDP sıralarından alkışlar)
Süreniz
beş dakika.
Tekrar
size geçmiş olsun diyorum Sayın Koç.
ABDULLAH
KOÇ (Ağrı) – Sayın Başkan, değerli milletvekilleri; şimdi, maalesef, bu kürsüye
çıkmadan önce bugün yaşadığımız talihsiz bir olayı tekrardan huzurlarınızda
dile getirmek istiyorum: Bugün, partimize ait olan Ankara HDP il binasının
önünde, gözaltına alınan arkadaşlarımıza ilişkin bir basın açıklamasında
bulunmak üzere ben ve milletvekilimiz Sayın Filiz Kerestecioğlu’yla birlikte
alana gittik ve bir basın açıklamasında bulunmak istedik. Fakat maalesef,
Ankara polisi tarafından ben darbedildim, Sayın Filiz Kerestecioğlu’nun ise
yüzüne bir kimyasal madde sıkılmak suretiyle ve kendisi de darbedilmek
suretiyle açıklama yapmamıza izin verilmedi. Hastaneye müracaat ettik ve rapor
aldık, bu konuda suç duyurusunda bulunacağız ama bu yapılan saldırının bir
anayasal suç olduğunu ve Anayasa’nın askıya alındığına ilişkin bir husus
olduğunu belirtmek istiyorum.
Değerli
milletvekilleri, Türkiye’de maalesef, Anayasa askıya alınmış durumdadır.
Örneklerle bugün gündeme getirilen torba yasadaki mevcut olan hususları da dile
getirmek istiyorum. Türk Hava Kurumu ve sivil havacılıktaki pilot ve kabin
memurlarına gelir vergisi istisna oranı getirilmesi bile Cumhurbaşkanına
verilecek olan bir yetkiyle getirilmek isteniyor. Cumhurbaşkanına aşırı yetki
verilmesi, kabin memurlarından tutun hayatın her alanında karar vermesi, mutlak
yetki sahibi olduğunun bir başka göstergesidir değerli arkadaşlar. Yani
Türkiye’de adam kıtlığı var değerli arkadaşlar. Toplum çaresiz kalmış ve her
şeye Cumhurbaşkanı karar verecek. 
Bakın,
bu Mecliste dâhi bir Meclis Başkanı seçilecek durum olmadığı hususu ortada.
Meclis Başkanı, hem İstanbul Büyükşehir Belediye Başkanı adayı hem aynı şekilde
Meclis Başkanı olarak da görev yapıyor. Yani ikisini bir arada yürütüyor.
Bakın, diyor ki: “Bütün mesaimi İstanbul’daki çalışmalara vereceğim.” Fakat
aynı zamanda da Meclis Başkanı. 
Arkadaşlar,
bu şekliyle de Anayasa gerçekten askıda. Anayasa’nın 94’üncü maddesi çok açık:
Meclis Başkanı ve başkan vekilleri siyaset yürütemez. Şu anda siyaset yapıyor,
çalışmalara katılıyor ve ne yazık ki yine Türkiye Cumhuriyeti Anayasası askıya
alınmış durumda. 
Değerli
arkadaşlar, ülkede gerçekten Anayasa’nın askıda olduğunun bir diğer örneğini
ise size şu şekilde vereceğim: Değerli arkadaşlar, benim seçim bölgem olan
Ağrı’da, Aras Elektrik Anonim Şirketi, Doğubeyazıt’ta Patnos’ta ve Ağrı Sanayi
Bölgesi’nde zorla iş yerlerine, evlere ve konutlara girerek, evlerdeki ve
konutlardaki sayaçları sökerek telefon direklerine asıyor. Hiçbir mahkeme
kararı olmadan polis vasıtasıyla, polis eşliğinde evlere giriyor, konutlara
giriyor ve elektrik sayaçlarını direklere asıyor. Direklere asarken de
arkadaşlar bu şekilde… Türkiye’nin hangi yerinde böyle bir uygulama var? Bakın,
bu da bir Anayasa suçudur, konut dokunulmazlığını ihlal söz konusudur. Buna
baktığınızda da gerçekten Türkiye’de yine Anayasa’nın askıda olduğunu
görüyorsunuz değerli arkadaşlar. 
Şimdi,
Sayın Cumhurbaşkanı diyor ki: “Sürekli yardım alan ailelere belli bir oranda
elektrik harcama ihtiyacını vereceğiz.” Peki, ne yapıyorsunuz? Burada da halkın
evine zorla müdahale ediyorsunuz ve halka bu şekilde müdahalede bulunuyorsunuz.

Değerli
arkadaşlar, bu iktidar ekonomik krizin açığını halkın ensesine ve esnafın
sırtına yükleyerek bu şekilde kapatmak istiyor ama gerçekten Türkiye bu
anlamıyla da yeniden bir Anayasa ihlal suçunu işliyor. 
Ağrı’nın
Diyadin ilçesinde polis memurları vatandaşların ikametgâhında soruşturma
yapıyor. Gidiyor -vatandaş çarşıdadır ya da çalışma alanındadır- tutanak
tutuyor ve oradaki kayıtla arkadaşlar, kendisinin kaydını siliyor ve bu şekilde
oy kullanma olanağını ortadan kaldırıyor. Bu da bir Anayasa suçudur ve
Anayasa’nın askıda olduğunun başka bir uygulamasıdır. 
Bütün
bu uygulamalar Anayasa’ya aykırı uygulamalardır değerli arkadaşlar ancak
Anayasa askıda olduğu için de Anayasa Mahkemesi de bunun bu denetimini
yapamıyor ne yazık ki. Ama şuradan belirtmek isterim ki halkın vücuduna yapışan
ve sömüren Aras Elektrik Dağıtım AŞ gibi sermaye şirketlerine bu halk yeri ve
zamanı geldiğinde hesabını soracak. 
(Mikrofon
otomatik cihaz tarafından kapatıldı)
BAŞKAN
– Bir dakika veriyorum, buyurun. 
ABDULLAH
KOÇ (Devamla) – Teşekkür ederim Başkanım. 
Bu
ülkede mutlaka ama mutlaka demokrasi, onurlu bir yaşam ve insan hakları
ilkeleri hâkim olacaktır. Bu günler yakındır. Bu mücadelenin takipçisi ve
öncüsü de biz olacağız.
Teşekkür
ediyorum sevgili arkadaşlar. (HDP sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkanım, bir açıklamada bulunmak istiyorum. 
BAŞKAN
– Sayın Akbaşoğlu, buyurun. 
V.- AÇIKLAMALAR (Devam)
45.- Çankırı Milletvekili Muhammet Emin Akbaşoğlu’nun, Ağrı Milletvekili
Abdullah Koç’un 37 sıra sayılı Kanun Teklifi’nin 4’üncü maddesiyle ilgili
önerge üzerinde yaptığı konuşmasındaki bazı ifadelerine ilişkin açıklaması
MUHAMMET
EMİN AKBAŞOĞLU (Çankırı) – Çok teşekkür ederim Değerli Başkanım. 
Biraz
evvel konuşmasında hatip dedi ki… Milletvekili seçimleri ve belediye
seçimleriyle ilgili biliyorsunuz bir uygulama var. Bu uygulamayı dün biz
müdellel bir şekilde izah etmiştik ama buna rağmen yine tekrar Anayasa’nın
askıda olduğunu ve Anayasa’nın çiğnendiğini defaatle ifade edince tekrar
hatırlatmak ihtiyacı hissettiğim için söz aldım.
Sayın
Meclis Başkanının istifasıyla ilgili sadece Anayasa’nın 94’üncü maddesi yok.
Anayasa’nın 94’üncü maddesi düzenlemiş ama Siyasi Partiler Kanunu’nun 24’üncü
maddesi de düzenlemiş, 1983 tarihli. Mahalli İdareler Kanunu’nda -1984 tarihli-
bir düzenleme getirilmiş. Bunların hep beraber -Anayasa, Siyasi Partiler
Kanunu, Mahalli İdareler Kanunu- beraberce değerlendirilmesi gerekiyor. 94’üncü
maddesindeki hüküm Siyasi Partiler Kanunu’ndan aynen alınmış, bir istisna
getirilmiş, denmiş ki: “Yeniden milletvekili adayı olmaya ilişkin faaliyetleri
bu hükmün dışındadır.” Yani Meclis Başkanıyken milletvekili adayı olduğunda
ilgili Meclis Başkanı -uygulamada da böyle olmuş- istifa etmeden milletvekili
adayı olarak bu süreç yaşanmış. 
(Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) – Milletvekilliği ve Meclis Başkanlığı farklı şeyler. 
BAŞKAN
– Toparlayın.
MUHAMMET
EMİN AKBAŞOĞLU (Çankırı) – Mahalli idareler seçimleriyle ilgili de bakınız 2972
sayılı Kanun’un 17’nci maddesi diyor ki: “Milletvekilleri, belediye başkanları,
il genel meclisi ve belediye meclisi üyeleri ile muhtarlar mahalli idareler
seçimlerinde adaylıklarını koyabilmek veya aday gösterilebilmek için
görevlerinden istifa etmek zorunda değildirler.” Bir milletvekili belediye
başkanı adayı olduğu takdirde seçildiğinde on beş gün içerisinde tercih hakkı
getirmiş bu kanun. 1984 tarihli bu kanun, yeni bir kanun değil. 
Sonuç
itibarıyla bu kanunun 36’ncı maddesi de Milletvekili Seçimi Kanunu’na, Siyasi
Partiler Kanunu’na, Seçimlerin Temel Hükümleri Kanunu’na atıf yaparak hüküm
bulunmayan hâllerde Mahalli İdareler Kanunu’nun ilgili maddesinin
uygulanacağını dercetmiş, açık. Dolayısıyla, Anayasa 94’üncü madde metnine
bağlı kalarak sadece yorum yapılırsa yanlış ve eksik bir hükme varılır. 
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Ama Siyasi Partiler Kanunu ve Mahalli İdareler
Kanunu’yla beraber olaya bakıldığında bunun kişilerin takdirinde olduğu, istifa
edip etmemenin kendi takdirlerinde olduğu…
GARO
PAYLAN (Diyarbakır) – Anayasa esas değil mi? 
MUHAMMET
EMİN AKBAŞOĞLU (Çankırı) – …ve nitekim milletvekilliği seçimi için hiçbir
Meclis başkanının da görevinden istifa etmek suretiyle milletvekili seçimlerine
katıldığı bir uygulama örneğinin bulunmadığını hatırlatmak isterim. 
Teşekkür
ederim. 
UĞUR
BAYRAKTUTAN (Artvin) – Sayın Başkan…
MEHMET
RUŞTU TİRYAKİ (Batman) – Sayın Başkan…
LÜTFÜ
TÜRKKAN (Kocaeli) – Sayın Başkan…
BAŞKAN
– Değerli milletvekilleri, bu konuda dün arkadaşlarımız epey bir tartışma
yaşadı. Ben tekrar bu tartışmaların burada aynı mahiyette devam etmesini arzu
etmiyorum. Çünkü…
MEHMET
RUŞTU TİRYAKİ (Batman) – Sayın Başkan, çok kısa söz istiyorum, çok kısa. 
BAŞKAN
– Değerli arkadaşlarım, bir saniye.
Şimdi,
doğal olarak bu tartışma sürecekse kamuoyu önünde daha sonra yapılabilir ama
bizim de şu anda yürüteceğimiz bir yasama faaliyeti var ve bu konu dün oldukça
geniş bir şekilde burada tartışıldı. 
LÜTFÜ
TÜRKKAN (Kocaeli) – Sayın Başkan, o zaman aynı konuda söz vermemeniz
gerekiyordu. Verdiğiniz zaman eşit davranmanız gerekiyor.
BAŞKAN
– Değerli arkadaşlar, ben bir sayın grup başkan vekili söz istediğinde ne
konuşacağını bilerek söz vermiyorum, o kendisi söz istiyor tıpkı sizlerin
istediğiniz gibi veriyorum.
LÜTFÜ
TÜRKKAN (Kocaeli) – Biz de o zaman söz istiyoruz. 
BAŞKAN
– Değerli arkadaşlarım, bu konu kamuoyunda da tartışılıyor, değerlendiriliyor
ama tekrar tekrar tartışılmasını da… Şu anda kanun maddesini görüşeceğiz, çünkü
dün epey bir süre buna zaman ayırdık. 
İsterseniz
ben birer dakika arkadaşlarıma söz vereyim, daha fazla tekrara kaçmayalım bu
konuda. Herkes bu konuda görüşlerini söyledi, bütün grup başkan vekilleri bu
konuda görüşlerini söyledi.
Buyurun
Sayın Tiryaki.
46.- Batman Milletvekili Mehmet Ruştu Tiryaki’nin, istifa müessesesinin
tartışmalı olduğunun söylenebileceğine ama Anayasa’nın Meclis Başkanının üyesi
bulunduğu siyasi partinin veya parti grubunun Meclis içinde veya dışındaki
faaliyetlerine katılamayacağını belirten emredici hükmünün bulunduğuna ve
Binali Yıldırım’ın da uymak zorunda olduğuna ilişkin açıklaması
MEHMET
RUŞTU TİRYAKİ (Batman) – Çok teşekkür ederim Sayın Başkan.
Şimdi,
istifa müessesesinin tartışmalı olduğu söylenebilir yani bu ayrı bir tartışma
konusu. Sayın Meclis Başkanının istifa etmesi gerekir miydi, gerekmez miydi;
hukuken istifa etmesi gerekir miydi, gerekmez miydi; etik olarak, siyasi ahlak
açısından istifa etmesi gerekir miydi, gerekmez miydi; bu ayrı bir tartışma
konusu, buna ilişkin bir şey söylemeyeceğim. Sorun şu: Anayasa’nın çok açık bir
hükmü var. Bu hüküm diyor ki Meclis Başkanı için: “Siyasi partinin veya parti
grubunun Meclis içinde veya dışındaki faaliyetlerine katılamazlar.” Çok açık,
Anayasa’nın emredici hükmü. Bakın, öbür kısmı tartışılabilir, ona ayrıca bir
rezervimiz var, kabul etmek anlamında söylemiyorum. Fakat Sayın Meclis Başkanı
bugün itibarıyla 31 Mart tarihine kadar herhangi bir anda partisiyle, parti
grubuyla, parti bayrağıyla, rozetiyle, partilileriyle bir çalışma içine girerse
eğer, Anayasa’yı korumak zorunda olan Sayın Başkan…
(Mikrofon
otomatik cihaz tarafından kapatıldı)
MEHMET
RUŞTU TİRYAKİ (Batman) – Bitiriyorum Sayın Başkan.
BAŞKAN
– Toparlayalım ama değerli arkadaşlar, lütfen.
MEHMET
RUŞTU TİRYAKİ (Batman) – Herhangi bir biçimde partisiyle beraber, partisinin
grup üyeleriyle beraber bir çalışma içerisine girerse eğer, tekrar söylüyorum,
Anayasa’yı korumada, Anayasa’nın uygulanması konusunda sorumluluk sahibi olan
Türkiye Büyük Millet Meclisi Başkanı doğrudan Anayasa’yı ihlal etmiş ve Anayasa
suçu işlemiş olacaktır. Bu konuda 19 Şubat tarihinde resmî aday başvuruları
yapılacak seçim kurullarına. O tarihe kadar olur da parti başvuruda bulunmazsa
bu faaliyetler suç olduğu için cumhuriyet savcılarının işlem yapması gerekir.
19 Şubat tarihinde başvuru yapılırsa eğer, o tarihten itibaren Yüksek Seçim
Kurulunun Anayasa 79’a göre bu faaliyetleri durdurması gerekir. Bu çok açık, bu
hepimizi ilgilendiriyor, Sayın Binali Yıldırım’ın adaylığı meselesi değil. Eğer
Anayasa üstünse hepimiz gibi Sayın Başkan da buna uymak zorunda.
Teşekkür
ediyorum. 
BAŞKAN
– Teşekkür ederim. 
Sayın
Türkkan, siz de birkaç cümleyle bu konuda görüşünüzü belirtin.
Sayın
Bayraktutan, sonra size Sayın Özkoç yerine söz vereceğim. 
Toparlayalım
değerli arkadaşlar bu konuyu da.
Buyurun
Sayın Türkkan.
47.- Kocaeli Milletvekili Lütfü Türkkan’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ve parti
taassubundan çıkılıp yasaya, Anayasa’ya uyulması gerektiğine ilişkin açıklaması
LÜTFÜ
TÜRKKAN (Kocaeli) – Sayın Başkan, Adalet ve Kalkınma Partisi grup başkan vekili
olan arkadaşımızın, yasaları, Anayasa’yı bükerek bu Anayasa ihlaline meşruiyet
kazandırma çabalarını bir parti taassubu içerisinde yaptığını düşünüyorum.
Yoksa kendisinin hukukçu olduğunu biliyorum, bir hukukçu olarak en az benim
kadar bu konunun çok yasal olmadığını biliyor. 
Bakın,
bu kitabın ismi “Anayasa.” Anayasa, devlet ile vatandaş arasında bir akittir.
Bu akdin dışında davrananların kendisi, akde uyulmaması hâlinde gerekli
yaptırımların uygulanmasına hazır demektir.
Bir
şey daha söyleyeceğim size: Anayasa’yı ihlalde zaman aşımı da yok. Sayın Meclis
Başkanını, Anayasa’ya uymamak gibi bir yola itiyorsunuz. Sayın Meclis Başkanına
suç işletiyorsunuz. Biraz evvel okudu arkadaşımız, Anayasa’da “Türkiye Büyük
Millet Meclisi Başkanı, Başkanvekilleri, üyesi bulundukları siyasi partinin
veya parti grubunun Meclis içinde veya dışındaki faaliyetlerine; görevlerinin
gereği olan haller dışında, Meclis tartışmalarına -dahi- katılamazlar…” diye
bir ibare var. 
Şimdi,
seçim bir siyasi faaliyettir, seçim faaliyetlerine katılması Anayasa’nın
94’üncü maddesini ihlal ediyor anlamına gelmektedir. Bir daha tekrar ediyorum:
Sayın Binali Yıldırım’a Anayasa’yı çiğnetmeyin. Sayın Binali Yıldırım bu
mevkinin başında oturduğu sürece… Burada herkese yasalara ve Anayasa’ya uymakla
ilgili telkinde bulunan bir Meclis Başkanının kendisinin bu yasaya, Anayasa’ya
uymaması -dün de söyledim- toplumda sivil itaatsizliğe uyanlara da meydan açar.
Doğru iş yapmıyorsunuz, bu yaptığınız iş… Biraz evvel Sayın Yavuz Ağıralioğlu
söyledi, yani o zaman Ekrem İmamoğlu seçilince de gelip Meclis Başkanlığı
yapsın. Niye? “E, fark etmez?” Yasada yazmıyor. “Olabilir.” Anayasa’da yok.
“Olabilir.” Ya, böyle bir şey olabilir mi arkadaşlar?
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Bir daha söylüyorum: Lütfen parti taassubundan çıkın,
yasaya ve Anayasa’ya uyun. Bu yasalar ve anayasalar bir gün sizin karşınıza
farklı bir şekilde geldiğinde ne yapacağınızı şaşırabilirsiniz, haberiniz
olsun. Bu da benden size uyarma olsun.
BAŞKAN
– Teşekkürler Sayın Türkkan.
Uğur
Bey, siz de birkaç cümleyle düşüncelerinizi ifade edin, maddenin diğer
bölümlerine geçelim. 
48.- Artvin Milletvekili Uğur Bayraktutan’ın, Anayasa’nın 67’nci
maddesinin seçimlerin hangi koşullarda yapılacağını düzenlediğine ve 94’üncü
maddesinin son fıkrasında görevi gereği hâller dışında Meclis Başkanı ve başkan
vekillerinin siyasi faaliyetlere katılamayacağının ifade edildiğine ilişkin
açıklaması
UĞUR
BAYRAKTUTAN (Artvin) – Teşekkür ediyorum Sayın Başkan.
Sayın
Başkan, Anayasa’nın 67’nci maddesi gayet açık. “Seçme, seçilme ve siyasi faaliyette
bulunma hakları” madde başlığı altında seçimlerin hangi koşullarda yapılacağını
düzenlemiş madde. “Seçimler … eşit, gizli, tek dereceli, genel…” diye tek tek
madde koymuş; eşitlik ilkesine uymak gerekir, demiş. 
Şimdi,
94’üncü maddenin son fıkrasını diğer grup başkan vekilleri de anlattı. Bu
maddeyi okuyup da anlamamak için hukukçu olmaya gerek yok. Çok açık, net. Bu
maddeyi burada tartışmak abesle iştigal. 94’üncü maddenin son fıkrası diyor ki:
Görevi gereği hâller dışında Meclis Başkanı ve başkan vekilleri siyasi
faaliyetlere katılamazlar.
Sayın
Başkan, ben sizin bu konudaki hassasiyetinizi bildiğim için… Sizin
hassasiyetinizi biliyorum, siz siyasi partinin faaliyetlerine katılmıyorsunuz
oraya oturduktan sonra. Bunu Meclis Başkanı bilmiyor mu? Biliyor. Ama bir
gerçek var. Rüzgârlar yukarıdan esince hukuk kenara itiliyor, hukuk unutuluyor.
(Mikrofon
otomatik cihaz tarafından kapatıldı) 
UĞUR
BAYRAKTUTAN (Artvin) – Sözlerimi tamamlayayım Değerli Başkanım. 
BAŞKAN
– Toparlayın.
UĞUR
BAYRAKTUTAN (Artvin) – Teşekkür ediyorum. 
94’üncü
maddenin son fıkrasındaki hükmü, inanıyorum ki… Sayın grup başkan vekilinin de
özel sohbetlerde, kapalı kapılar ardında neler dediğini tahmin ediyorum. Bunu
anlamamak için hukukçu olmaya gerek yok. Bunu tartışmak abesle iştigal. Sayın
Meclis Başkanının yapacağı tek şey var: Bu, siyasi faaliyet midir, görev midir?
Eğer Sayın Meclis Başkanı İstanbul Büyükşehir Belediye Başkanlığına aday olmayı
kendisi için bir görev addediyorsa ona söyleyeceğim bir tek şey vardır: “Pes!”
derim. Başka bir şey demiyorum. 
Teşekkür
ediyorum. (CHP sıralarından alkışlar) 
BAŞKAN
– Sayın Akbaşoğlu, son kez bir toparlama için söz veriyorum, sonra bu konuyu
kapatacağım. 
LÜTFÜ
TÜRKKAN (Kocaeli) – O zaman sırayla bize de söz vereceksiniz Başkanım, öyle bir
şey olmaz. 
BAŞKAN
– Hayır, bir saniye değerli arkadaşlar… Lütfen artık…
49.- Çankırı Milletvekili Muhammet Emin Akbaşoğlu’nun, Siyasi Parti
Kanunu’ndaki milletvekilleri için geçerli olan hükmün belediye başkanlıkları,
muhtarlıklar, il genel meclisi üyelikleri için de geçerli olduğuna ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım. 
Hiçbir
yorum yapmayacağım. 
1982
tarihli Anayasa’nın 94’üncü maddesini arkadaşlarımız okudular. 
Ben
de 1983 tarihli Siyasi Partiler Kanunu’nun 24’üncü maddesini aynen okuyorum:
“Bir siyasî partinin…
LÜTFÜ
TÜRKKAN (Kocaeli) – Kanun Anayasa’nın üstünde değildir.
BAŞKAN
– Bir saniye değerli arkadaşlar…
MUHAMMET
EMİN AKBAŞOĞLU (Çankırı) – Anayasa’nın nasıl uygulanacağını gösteriyor kanun,
Anayasa’nın nasıl uygulanacağını gösteriyor. 
BAŞKAN
– Toparlayın lütfen Sayın Akbaşoğlu. 
MUHAMMET
EMİN AKBAŞOĞLU (Çankırı) – Kanun maddesi okuyacağım. 
BAŞKAN
– Tamam, peki.
LÜTFÜ
TÜRKKAN (Kocaeli) – Sayın Başkan, bakın, bu doğru bir uygulama olmuyor.
MUHAMMET
EMİN AKBAŞOĞLU (Çankırı) – “Bir siyasî partinin grup genel kurulu, o partinin
milletvekillerinden oluşur. Türkiye Büyük Millet Meclisi Başkanı ve
başkanvekilleri, üyesi bulundukları siyasî partinin ve parti grubunun Meclis
içinde veya dışındaki faaliyetlerine katılamazlar. Ancak, yeniden milletvekili
adayı olmaya ilişkin faaliyetleri bu hükmün dışındadır.” 
HAYRETTİN
NUHOĞLU (İstanbul) – Milletvekili adayı mı kardeşim yahu?
MUHAMMET
EMİN AKBAŞOĞLU (Çankırı) – Tamam, devam ediyorum, bir kanun maddesi daha
okuyacağım.
LÜTFÜ
TÜRKKAN (Kocaeli) – Sayın Başkan, bu doğru bir uygulama değil.
MUHAMMET
EMİN AKBAŞOĞLU (Çankırı) – 2972 sayılı 1984…
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Bir cümle...
BAŞKAN
– Bir saniye… Buyurun. 
MUHAMMET
EMİN AKBAŞOĞLU (Çankırı) – 2972 sayılı 1984 tarihli Mahalli İdareler Seçim
Kanunu’nun 36’ncı maddesi diyor ki: “Bu Kanunda özel hüküm bulunmayan hallerde
Seçimlerin Temel Hükümleri ve Seçmen Kütükleri Hakkında Kanun, Siyasi Partiler
Kanunu ve Milletvekili Seçimi Kanunu ve bunların ek ve değişikliklerinin bu
Kanuna aykırı olmayan hükümleri uygulanır.” diyor. 
BAŞKAN
– Peki, teşekkür ederim, anlaşılmıştır.
MUHAMMET
EMİN AKBAŞOĞLU (Çankırı) – Yani milletvekilliği, Siyasi Parti Kanunu’ndaki milletvekilleri
için geçerli olan hüküm belediye başkanlıkları, muhtarlıklar, il genel meclisi
üyelikleri için de geçerlidir, kanun diyor, ben demiyorum. 
LÜTFÜ
TÜRKKAN (Kocaeli) – Yahu biz Meclis Başkanından bahsediyoruz, milletvekilinden
değil, Meclis Başkanı.
MUHAMMET
EMİN AKBAŞOĞLU (Çankırı) – Dolayısıyla bu kanun o kadar açık ki hiçbir
tartışmaya mahal bırakmıyor, açık hukuka uygunluk durumunun söz konusu olduğu
görülüyor.
Sağ
olun.
LÜTFÜ
TÜRKKAN (Kocaeli) – Sayın Başkan…
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Konya Milletvekili Ziya Altunyaldız ve 7 Milletvekilinin Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi
(2/1369) ile Plan ve Bütçe Komisyonu Raporu (S. Sayısı 37) (Devam)
BAŞKAN
– Aynı mahiyetteki diğer önerge üzerinde söz isteyen Antalya Milletvekili Sayın
Feridun Bahşi.
Buyurun
Sayın Feridun Bahşi…
ÖMER
FETHİ GÜRER (Niğde) – Yüksek Seçim Kurulu belediye başkan yardımcısının
istifasını istiyor.
LÜTFÜ
TÜRKKAN (Kocaeli) – Sayın Başkanım, müsaade eder misiniz, bir söz almak
istiyorum. 
BAŞKAN
– Sayın Feridun Bahşi’yi ben davet ettim, buyurun Sayın Bahşi…
GARO
PAYLAN (Diyarbakır) – Sayın Başkan, toparlama yetkisini niye oraya
veriyorsunuz? O nasıl toparlıyor?
LÜTFÜ
TÜRKKAN (Kocaeli) – Sayın Başkanım, müsaade eder misiniz… Feridun Bahşi Bey,
lütfen çıkmayın, böyle oturur musunuz.
BAŞKAN
– Sayın Bahşi, ben sizi kürsüye davet ettim, lütfen buyurun.
LÜTFÜ
TÜRKKAN (Kocaeli) – Müsaade eder misiniz?
BAŞKAN
– Sayın Türkkan, lütfen…
LÜTFÜ
TÜRKKAN (Kocaeli) – Efendim, niye öyle bir uygulama yapıyorsunuz?
BAŞKAN
– Ben söz veririm size.
LÜTFÜ
TÜRKKAN (Kocaeli) – Grup başkan vekillerine verip bir daha tekrar…
BAŞKAN
– Sayın Türkkan, ben Sayın Bahşi’yi davet ettim, lütfen…
LÜTFÜ
TÜRKKAN (Kocaeli) – Uygun bir tutum değil takındığınız, bunu hatırlatmak
istiyorum.
BAŞKAN
– Sayın Türkkan, lütfen oturunuz, ben Sayın Bahşi’yi kürsüye davet ettim. 
Ben
hiçbir grup başkan vekilimizin söz istediğinde söz vermekten imtina etmiyorum değerli
arkadaşlarım, lütfen.
LÜTFÜ
TÜRKKAN (Kocaeli) – Efendim, ben de istiyorum o zaman, ona veriyorsunuz, böyle
bir şey olur mu?
BURHAN
ÇAKIR (Erzincan) – Otur yerine otur, otur!
BAŞKAN
– Buyurun Sayın Bahşi. (İYİ PARTİ sıralarından alkışlar)
Süreniz
beş dakika.
BAŞKAN
– Lütfen değerli arkadaşlar, konuşmacıların da insicamını bozmayalım. Sayın
Bahşi, siz Genel Kurula hitap ederek konuşmalarınızı sürdürünüz lütfen.
Lütfen
değerli arkadaşlar, sizler de laf atmayın oradan. 
FERİDUN
BAHŞİ (Antalya) – Kendini mi göstermek istiyorsun? Grup başkan vekilliğine mi
adaysın? Psikolojik problemin mi var?
BAŞKAN
– Sayın Bahşi… Sayın Bahşi…
BURHAN
ÇAKIR (Erzincan) – Dön önüne, dön önüne lan!
FERİDUN
BAHŞİ (Antalya) – Laf atma!
BAŞKAN
– Sayın Bahşi… 
LÜTFÜ
TÜRKKAN (Kocaeli) – Senin canın mı sıkılıyor kardeşim ya? Canın mı sıkılıyor
senin? Canın sıkılıyorsa git içeri, grubu bozma, hadi! Böyle bir şey olur mu
canım! 
BAŞKAN
– Lütfen arkadaşlar…
Sayın
Bahşi, siz konuşmanıza başlayınız lütfen.
Sürenizi
başlatıyorum.
FERİDUN
BAHŞİ (Antalya) – AK PARTİ milletvekili arkadaşlardan bazılarının zannediyorum
psikolojik hastalıkları ya da grup başkan vekilliği talepleri var ki -sıkça
burada- ben kimseye sataşmazken buradan bana bile laf atıyorlar. Bu, ayıp bir
şeydir, bu saygısızlığı yapmasın. 
Sayın
grup başkan vekilleri, grubunuza hâkim olun lütfen. (İYİ PARTİ sıralarından
alkışlar)
Sayın
Başkan, değerli milletvekilleri; 37 sıra sayılı Kanun Teklifi’nin 4’üncü
maddesiyle ilgili önergemiz üzerine söz aldım. Hepinizi saygıyla selamlıyorum.
Değerli
milletvekilleri, kanun üzerine konuşmama başlamadan önce tek tip askerlik ve
bedelli askerlik konusunu bir kez daha Genel Kurulun gündemine getirmek
istiyorum. Bilindiği gibi Türkiye’de profesyonel askerliğe geçiş çalışmaları
yapılmaktadır. Bu da ancak tek tip askerlik yasasının yürürlüğe girmesiyle
gerçekleşebilecektir. Konuyla ilgili ekim ayında verdiğimiz yasa teklifi hâlâ
komisyonda bekletilmekte, Genel Kurula getirilmemektedir. Bedelli askerlik
konusu ise tam bir dram hâline gelmiştir. Bedelli askerlik için müracaat eden
634 bin gencin amacı bir an önce askerliklerini bitirip hayatlarına yön
verebilmek iken, açıklanan celplerle kademeli olarak 2020 yılının Aralık ayına
kadar askerlikler uzamıştır. Bu da ağır bir mağduriyet yaratmıştır. Bu çocuklar,
bedelli konusunda yurt dışından müracaat edenlere tanınan uzaktan eğitim
hakkından yararlanmak istemektedirler. Yasa teklifimizin bir an önce Genel
Kurula getirilerek beklenti ve mağduriyetlerin giderilmesi öncelikli
talebimizdir. 
Değerli
milletvekilleri, teklifin 4’üncü maddesiyle, Türk Hava Kurumu ile sivil
havacılıkta görevli pilotlar ve sertifikalandırılmış personele yapılan aylık
ücret ödemelerinin gerçek safi değerlerinin yüzde 70’i gelir vergisinden muaf
tutulmaktadır. Ayrıca, Cumhurbaşkanına mevcut istisna oranını yüzde 100’e kadar
artırma veya sıfıra kadar indirme yetkisi de verilmektedir. Anayasa’nın 10’uncu
maddesi eşitlik ilkesini düzenlemiştir, buna göre, herkes yasa önünde eşit olup
hiçbir kişiye, aileye, zümreye veya sınıfa imtiyaz tanınmayacak, devlet
organları da eşitlik ilkesine uygun hareket edecektir. Yine, 13’üncü maddeye
göre ise yasalarla yapılacak her türlü sınırlama ölçülülük ilkesine uygun
olacaktır. Ve 73’üncü maddeye göre, herkes mali gücüne göre vergi ödeyecek,
vergi, resim ve harçlarla ilgili düzenlemeler kanunla yapılacak, vergi yükünün
adaletli ve dengeli dağılımı amacıyla Maliye sosyal politikalar oluşturacaktır.
4’üncü maddeyle Cumhurbaşkanına tanınan bu yetki özellikle Anayasa’nın 10’uncu
maddesindeki eşitlik ilkesine, 13’üncü maddesindeki ölçülülük ilkesine ve
73’üncü maddeye açıkça aykırıdır dolayısıyla düzenleme Anayasa’ya aykırıdır. 
Değerli
milletvekilleri, ülkemizde uygulanan vergi sistemi ise insanımızı
bunaltmaktadır. Tüm dünyada dolaylı vergilerin genel vergi tahsilatı içindeki
payı azalırken Türkiye’de artarak devam etmekte ve vergide adaletsizlik
çoğalmaktadır. Sabah kalkan insanımız daha yüzünü yıkarken atık su bedeli adı
altında dolaylı vergilere tabi tutulmakta, akşama kadar da benzer durumlar
devam etmektedir. Bir tek elektrik faturasından bile 9 ayrı vergi alınmakta,
tüketilen elektriğin yaklaşık 2 katı kadar fatura düzenlenmektedir. 2019
bütçesinde 765,5 milyar lira vergi toplanacaktır. Bu verginin 250 milyar lirası
doğrudan, 506 milyar lirası yani yüzde 67’si ise dolaylı vergilerden
oluşmaktadır. Hâlbuki Avrupa Birliği ülkelerinde dolaylı vergi oranı yüzde 26
civarındadır. 
Değerli
milletvekilleri, vergi mevzuatı basit ve anlaşılır hâle getirilmeli, her
mükellef hangi işlem karşısında nasıl ve ne kadar vergi ödeyeceğini hesap
edebilmelidir. Ayrıca asgari ücretten vergi alınmamalıdır. 
(Mikrofon
otomatik cihaz tarafından kapatıldı) 
BAŞKAN
– Sayın Bahşi, bir dakika ilave ediyorum. 
FERİDUN
BAHŞİ (Devamla) - Teşekkür ederim efendim. 
Lüks
yat ve kotra sahiplerinin kullandığı akaryakıttan vergi alınmazken çiftçinin
kullandığı akaryakıttan 2 kat fazla vergi alınmaktadır. Bu adaletsizliklere son
verilmeli, çiftçinin kullandığı mazot, gübre, ilaç ve tohumdan vergi
alınmamalıdır. 
Değerli
milletvekilleri, sonuç olarak, bugün ortadan tamamen kaldırdığınız “hukuk”
“adalet” ve “eşitlik” kavramlarını vergi sisteminden başlayarak tekrar ikame
etmek mecburiyettir. Anayasa’nın –fazla girmek istemiyorum ama- 94’üncü
maddesine, 10’uncu maddesine, 13’üncü maddesine ve 73’üncü maddesine aykırı
davranmayalım, Anayasa’ya aykırı yasa çıkarmayalım.
Gelin,
bu teklifin Anayasa’ya aykırı olması sebebiyle, 4’üncü maddeyle ilgili
verdiğimiz önergeyi kabul ederek Anayasa’ya aykırılığı giderelim. 
Büyük
Türk milletini ve Gazi Meclisimizi saygıyla selamlıyorum. (İYİ PARTİ
sıralarından alkışlar) 
BAŞKAN
– Teşekkürler Sayın Bahşi. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 4’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.

 Mehmet
Bekaroğlu  Cavit Arı  Nurhayat
Altaca Kayışoğlu 
 İstanbul
 Antalya Bursa

 Ömer
Fethi Gürer Faruk Sarıaslan  Mehmet
Ali Çelebi
 Niğde
 Nevşehir  İzmir

MADDE
4 - 31/12/1960 tarihli ve 193 sayılı Gelir Vergisi Kanununun 23 üncü maddesinin
birinci fıkrasına aşağıdaki bent eklenmiştir.
"17.
Kamu kurum ve kuruluşları hariç Türk Hava Kurumu veya kanuni veya iş merkezi
Türkiye'de bulunan müesseselerde uçuş maksadıyla görevlendirilen, hava aracının
sevk ve idaresiyle görevli pilotlar ile uçuş esnasında uçak içinde hizmet veren
yetkili sivil havacılık otoritesince sertifikalandırılmış kabin memurlarına
ödenen aylık ücretin gerçek safi değerinin %70'i.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önerge üzerinde söz isteyen, İzmir Milletvekilimiz Sayın Mehmet Ali Çelebi.
(CHP sıralarından alkışlar)
Süreniz
beş dakika Sayın Çelebi.
MEHMET
ALİ ÇELEBİ (İzmir) – Sayın Başkanım, değerli milletvekilleri; yüce Meclisi saygıyla
selamlıyorum.
Mevcut
düzenleme havacılık sektöründeki yetişmiş iş gücünün, pilotların, kabin
memurlarının maaşlarından kesilen vergi oranını artıran bir düzenleme. Yani
pilotların ve kabin memurlarının lehine değil aleyhine bir düzenleme. Peki,
bununla hangi sosyal yarayı kapatıyorlar? Hiçbir şeyi. Sektörde neyi
düzeltiyorlar? Hiçbir şeyi. Bir pilot kardeşiniz olarak, helikopter ve uçak
pilotu kardeşiniz olarak “Pilot nedir?” diye soracak olursanız: Pilot sinirleri
alınmış adamdır, pilot soğukkanlı adamdır, sadece iniş esnasında 600 karar
veren adamdır, işi saniyelerle değil milisaniyelerle olan adamdır. Biraz da
kötü huyumuz vardır, o da ilgili ilgisiz her konuyu pilot oluşumuza
getirmemizdir, tek olumsuz yanı da budur herhâlde. 
Şimdi,
mevcut yasal düzenleme kabin memurları ve pilotlar olmak üzere toplam 30 bin
kişiyi kapsıyor ve bu düzenlemeyle 375 milyonluk gelir sağlanıyor. Yani lehine
değil, pilotların ve kabin memurların şu an cebine el atıyoruz bu
düzenlemelerle. Özetleyecek olursak, şu an yüzde 15’i vergiye tabi maaşların,
bu düzenlemeyle yüzde 30’u vergiye tabi olacak. Bu düzenlemenin özü budur ve
bunu da Anayasa’ya aykırı olarak daha da artırma imkânları verilmiştir. 
Şimdi,
Emirates’e baktığımızda -hani “Eşit işi yapan eşit ücret alır.” diyoruz ya-
14-15 bin dolar seviyesinde pilotlarımız almaktadır, Türkiye’de ise 9-10 bin
dolar. Zaten baştan bir adaletsizlik var burada ve ikinci pilotlar da 135 bin
euroluk bir eğitim sonrasında bunun geri ödemesini on senede yapmaktadırlar.
Zaten az maaş almaktadırlar. Şimdi ben “Eşit işe eşit ücret.” diyeceğim de
utanıyorum. Niye? Çünkü bu adaletsizlik şu kapıyı çıkar çıkmaz başlıyor. Size
kimlerden bahsedeceğim? Şuradaki çay ocağındaki kadrolu personelden biraz
bahsetmek istiyorum. Aynı çay ocağında aynı işi yapan 4 personelden
bahsedeceğim size. Başbakanlıktan gelen 4/D’liler ile normal 4/D’liler arasında
-aynı işi yapıyor bunlar- bin lira fark var, buradaki diğer görevli 4/B’liler
ile 4/D’liler arasında bin lira fark var, 4/A’lılar ile 4/B’liler arasında bin
lira fark var. Yani adaletsizlik, yani bu çorba düzeni şuradan başlıyor,
Türkiye’nin her yerine sirayet ediyor. Bitmedi, Başbakanlıktan gelen 4/D’linin
yemek parası 5,5 lira, normal 4/D’lininki 16 lira, Başbakanlıktan gelenler üvey
evlat, sadece çorba ile pilav alabiliyorlarmış, tatlısı, şuyu buyu yok. Yani
düşünebiliyor musunuz son durumu? Bitmedi, Başbakanlıktan gelen polis
arkadaşlar -helalühoş olsun, olması gereken de budur- diğer, yerleşkeyi koruyan
personelden bin lira fazla alıyorlar -adaletsizlik düzenine bakın- ve ücretsiz
yemek yiyorlar, olması gereken de o. Personel nöbete kaldığında muhalefet
kulisinde yemek ücreti ödeniyor, affedersiniz ama iktidar kulisinde belli
personele ödeniyor, diğer kalana ödenmiyor. Lütfen bununla ilgilenirseniz sevinirim.
Yani bunu bildiğinizi düşünmüyorum çünkü böyle bir ayıp sürdürülemez. 
HAYDAR
AKAR(Kocaeli) – Doğan Bey biliyor!
MEHMET
ALİ ÇELEBİ (Devamla) – Şimdi pilotlara geri dönelim. Aylık ciro hesabına
bakıyorum: 2 pilot 5 milyon TL ciro yaptırıyor ayda, 2 pilot sadece. 160 yolcu
250 eurodan Avrupa’ya git gel 80 bin euro, ayda 10 kere sefer yapsa 800 bin
euro, 5 milyon TL ciro, biz de bu adamların cebine el atmaya çalışıyoruz.
Burada söylemek istediğim şu: Bu adamlar kaçarsa uçaklar yerde kalır, “ground”
olur, o zaman edeceğimiz zarar daha fazla ve şu an son bir yılda 300’den fazla
pilot ayrıldı. Dolayısıyla, gelir elde etmeye çalışıyorsunuz ama bunları
kaçırmayın, bunlar giderse tecrübesi de gider, tecrübesiz pilot geldiğinde
eğitim tekrarı alır, sert iniş yapar, o zaman yine ek maliyetler çıkar. 
Gelelim
kabin memurlarına: Kabin memurları da hava garsonu falan değildir, herkes öyle
sanır. Şimdi uçağa bindiniz, personel sayısı az olduğundan, daha
tırmanıştayken, eğimli bir şekilde, açıyla devam ederken uçak, bunlar tıkır
tıkır servis araçlarını kullanmaya başlarlar ve bu da bel fıtığına ve çeşitli
sorunlara sebep olur. Birçoğunda böyle kronik hastalıklar vardır. Neden?
Personel sayısı az olduğu için. Uçaktaki gürültüden ve hasta hasta uçmaktan
kaynaklı da kulakları kanamaktadır bunların ve duyma kaybı yaşamaktalar.
Yaşadıkları sağlık sorunlarından dolayı “Uçuşa elverişli değilsin.” derlerse
yere de alınmadan menedilebiliyorlar bunlar şu an. 
İstirahat
süreleri çok yetersiz. Siz uçaktan indiniz, yarım saat sonra on iki saatlik
dinlenme süresi başlıyor. Sağlıklı bir uçuş için bunlar en az sekiz saat uyumak
zorunda. Metropollerde bu saat dokuza iniyor zaten. Dokuz saatte hem uyuyacak
hem ailesiyle zaman geçirecek hem yemek yiyecek hem duş alacak; hepsini dokuz
saatte yapacak. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Çelebi.
MEHMET
ALİ ÇELEBİ (Devamla) – İzin durumlarına baktığımız zaman, hiçbir iş yerinde
mazeretten kesinti yapılmaz, kabin memurlarında yapılıyor. Ve kabin ve kokpiti
bölen uygulamalar var özellikle zamlarla ilgili. Kabin-kokpit bir bütündür,
parçalanamaz; havacılıkta bir kuraldır bu, asla farklı uygulama yapmamanız
gerekir, iş barışına da gölge düşürür bu olay. Artı, meslek hâline gelmiş ama
daha bunların, kabin memurlarının meslek kanunları yok. 
Sendikacılık
durumuna bakıyoruz, Türk Hava Yollarında mevcut Hava İş Sendikası sarı sendika;
üye olmayı şirket destekliyor. Şimdi rakip bir sendika çıktı, HAVA-SEN; oraya
üye oldu diye birçok insan işten atıldı. Ve inanır mısınız, üye sayısı 15 bin
olmasına rağmen 300 delegenin 85’i havacı, geri kalanı da kamyoncu; havacılığın
kaderini kamyoncular belirliyor şu an. 
Erken
emeklilik şansları da yok. Harcırah dâhil her şeyden şu an vergi kesiliyor.
Yani, sağlıktan ödün verilerek yapılan, amiyane tabiriyle sağlığın
satılmasından kazanılan ücret yeni düzenlemeyle daha fazla vergilendirilmiştir.
Son
sözüm de, kara havacı silah arkadaşlarımı buradan saygıyla selamlıyorum. Yüce
Meclisi de saygıyla selamlıyorum, sağ olun. (CHP ve İYİ PARTİ sıralarından
alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
4’üncü
maddeyi oylarınıza sunuyorum: Kabul edenler... Kabul etmeyenler... 4’üncü madde
kabul edilmiştir.
5’inci
madde üzerinde üç önerge vardır, önergeleri aykırılık sırasına göre okutup
işleme alacağım. 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 5’inci maddesinin teklif
metninden çıkarılmasını arz ve teklif ederim.
 Feridun
Bahşi Bedri Yaşar Mehmet
Metanet Çulhaoğlu
 Antalya Samsun Adana
 Hasan
Şubaşı Lütfü Türkkan
 Antalya Kocaeli
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önerge hakkında konuşmak isteyen Antalya Milletvekilimiz Sayın Hasan Subaşı.
(İYİ PARTİ sıralarından alkışlar)
Süreniz
beş dakika Sayın Subaşı.
HASAN
SUBAŞI (Antalya) – Sayın Başkan, değerli milletvekilleri; Genel Kurulu saygıyla
selamlıyorum.
37
sıra sayılı Kanun Teklifi’nin 5’inci maddesi üzerinde konuşmak için grubum
adına söz almış bulunuyorum.
Bu
teklif, 193 sayılı Gelir Vergisi Kanunu’nun 29’uncu maddesini yeniden
düzenlemiştir, muafiyet maddesidir. Bu madde, Türk Hava Kurumu pilotları, kabin
memurları ve özel uçuş ve dalış kurumlarıyla ilgili istisnayı kaldırıp buradaki
grubu, Türk Hava Kurumu ve benzer kurumları aynı kanunun 23’üncü maddesine tabi
kılmıştır. Nedir 23’üncü madde? 29’daki muafiyeti kaldırıp 23’üncü maddede
yüzde 70’lik bir muafiyetle sınırlamıştır. Biraz önceki hatibin de Sayın
Çelebi’nin belirttiği gibi, burada 30 bin kişiyi ilgilendiren, 345 milyonluk
hazineye bir kaynak aktarıldığından söz edilmiştir. Oysa bu 30 bin kişinin daha
önce müktesep hakkı olan hakları elinden alınmış, 23’üncü maddede yüzde 70’lik
bir sınırlama getirilmiştir. Açlık sınırında olan asgari ücretten Türkiye’de
vergi alınırken yüksek gelir seviyesindeki bu kişilerden vergi alınmaması ayrı
bir garabet olmakla birlikte müktesep hakların da korunması hukuk devletinin
bir gereği olmalıdır. Ama bu torba yasalarıyla artık hukuk devleti ilkelerini
takip ettirebilme, hukuk devleti sayılma şansımız neredeyse kalmamıştır. 
Diğer
taraftan, 4’üncü maddede bu 23’üncü maddedeki değişiklik aynı zamanda yüzde
70’lik istisnayla kalmayıp, muafiyetle kalmayıp yüzde sıfırdan yüzde 100’e
kadar Cumhurbaşkanının değiştirme yetkisi, böyle bir yetki verilmiştir. Bu,
neredeyse kanuna aykırı yeniden bir vergi koymak ya da vergiyi kaldırmakla eş
değerdir yani Anayasa’nın 73’üncü maddesine karşı bir duruştur. 
Sonra,
çok ilginç, bir Cumhurbaşkanı yüzde sıfırdan yüzde 100’e kadar vergi artırma ya
da sıfırlama yetkisini kendisine niye alır? Yani bakanlıklar varken, bakanlık
bürokratları varken bütün yetkileri kendisinde niye toplar? Batı’ya baktığımız
zaman, hukuk devleti sayılan demokratik ülkelerde cumhurbaşkanları bisiklete
biner, arkasında da kimse olmaz, koşturmaz ama Türkiye’de ise binlerce
korumayla gezmek ve binlerce insana ulaşmaması için setler çekilmek zorundadır
çünkü herkes vergisi, alacağı, iş hayatı, personel ihtiyacı varsa personeli,
bir yere işçi koymak istiyorsa, adama iş bulmak istiyorsa Cumhurbaşkanın
peşinde koşmak zorundadır. Oysa kurumlaşmış bir hukuk devletinde sistem
işlediği için cumhurbaşkanın peşinde hak aramak için ya da iş bulmak için,
kredi bulmak için insanlar koşuşturmaz. 
Ben
adaletsizliklerden bahsetmişken burada asıl söz etmek istediğim, belediye
başkanlarının, belediye başkanlığı yapmış olup da emekli olan arkadaşlarımızın
durumudur. Bir örnek vermek istiyorum. Sincan merkez eski Belediye Başkanımız
Aziz Gürsoy, belediye başkanlığı yapmıştır, sigortalıdır, yedi bin iki yüz gün
prim ödemiştir, yirmi beş yıl sigortalıdır ve 59 yaşındadır, aldığı emekli maaşı
1.762 liradır. 
(Mikrofon
otomatik cihaz tarafından kapatıldı)
HASAN
SUBAŞI (Devamla) – Toparlıyorum.
BAŞKAN
– Bir dakika ilave ediyorum.
HASAN
SUBAŞI (Devamla) - Onun muadili emekli olmuş, Emekli Sandığından emekli olmuş
aynı durumdaki bir belediye başkanı ise 4.500 lira almaktadır. Yine bu belediye
başkanlarımızın maaşları 1.400 liradan başlar 4.500 liraya kadar çıkar;
BAĞ-KUR’lu emekliler, sigortalı emekliler ve Emekli Sandığından emeklilerin
böyle bir farklılığı vardır. Bunun sebebi, sigortadan ve BAĞ-KUR’dan emekli
olan belediye başkanlarımız makam tazminatı alamaz. Oysa makam tazminatı bir
görev karşılığıdır, ne gün sayısıyla ilgisi vardır ne yılıyla ilgilidir.
Sigortalı ya da BAĞ-KUR’lu emekli bir belediye başkanının 4.500 lira maaş
alabilmesi için dokuz bin gün primi tamamlaması ya da 61 yaşına ulaşması
gerekmektedir.
(Mikrofon
otomatik cihaz tarafından kapatıldı)
HASAN
SUBAŞI (Devamla) – Hemen toparlıyorum.
BAŞKAN
– Toparlayın, buyurun.
HASAN
SUBAŞI (Devamla) – Oysa Emekli Sandığından emekli olmuş belediye başkanlarımız
aynı haklara çok önce kavuşmakla birlikte diğerleri ancak 61 yaşında
alabilmektedir bu görev tazminatını. Bu hukuksuzluktur, adaletsizliktir. Hani
elinizdeki torbaya -birçok kanuna- bu torbaların içine birtakım teklifler
atılırken gerçekten düzeltilmesi gereken önemli bir konudur, dikkat çekmek
istedim. 
Hepinize
saygılar sunuyorum. (İYİ PARTİ sıralarından alkışlar) 
BAŞKAN
– Teşekkürler Sayın Subaşı. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 37 sıra sayılı “Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi”nin 5’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla.

 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Faruk
Sarıaslan Nurhayat Altaca Kayışoğlu
 Nevşehir Bursa
MADDE
5- 193 sayılı Kanunun 29’uncu maddesinin birinci fıkrasında yer alan (2)
numaralı bent aşağıdaki şekilde değiştirilmiştir. 
“2.
Subay, astsubay, erbaş ve erlere ve ordu hizmetinde bulunan sivil makinistlere,
uçuş, dalış, gibi hizmetleri dolayısıyla verilen tazminatlar, gündelikler,
ikramiyeler ve zamlar ile diğer kamu kurum ve kuruluşlarında uçuş maksadıyla
görevlendirilen, hava aracının sevk ve idaresiyle görevli pilotlar ile uçuş
esnasında uçak içinde hizmet veren personele fiilen uçuş hizmetleri ve kanuni
veya iş merkezi Türkiye’de bulunan müesseselerde denizaltına dalış yapanlara
fiilen dalış hizmetleri dolayısıyla yapılan aynı nitelikteki ödemeler;”
BAŞKAN
– Komisyon bu okutulan önergeye katılıyor mu? 
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan. 
BAŞKAN
– Önerge üzerinde söz isteyen Bursa Milletvekilimiz Sayın Nurhayat Altaca
Kayışoğlu. (CHP sıralarından alkışlar) 
Süreniz
beş dakika Sayın Kayışoğlu. 
NURHAYAT
ALTACA KAYIŞOĞLU (Bursa) – Sayın Başkanım, değerli milletvekilleri;
tanıştırayım, bu Emine Arık. Milyonlarca emekçiden biri. Bursa’da yaşıyor.
Emine Arık 59 yaşında. Bursa’da belediyenin bir kurumunun taşeron şirketinde
çalışıyordu. On altı yıl boyunca bir temizlik görevlisi olarak sabah işine
gitti, akşam evine döndü. Hiçbir sorun yaşamadı; ne bir ihtar aldı ne bir disipline
sevk edilme olayı yaşandı, evine ekmek götürdü. Eşi hasta ve gördüğünüz gibi
sobalı bir evde yaşıyor. Emine Arık’ın tek derdi ekmeğini kazanmak, geçimini
sağlamak ve bu şekilde hayatını idame ettirmek. Avrupa’da yaşayan işçiler gibi
emekli olayım, gezeyim, turist olayım yurt dışını gezeyim gibi bir hayali yok;
bizim ülkemizdeki milyonlarca işçi gibi. 
Emine
Arık bir gün temizlik yaparken çöplerin bulunduğu bir depoda boş bir çikolata
kutusu görüyor, o çikolata kutusu oradaki bir müdüre hediye olarak gelmiş ve o
çikolata kutusuna bakıyor, içi boş, alıyor eve götürüyor. Niye götürüyor? Dikiş
kutusu olarak kullanırım diye. Emine Arık sizin, bizim gibi her gün kendisine,
ailesine kıyafetler alan bir ablamız değil, malum, dikiş yapıyor, eskilerini
onarıyor ve boş çikolata kutusunu da dikiş kutusu olarak kullanmak üzere evine
götürüyor ve hukuk tarihine, iş hukuku literatürüne, içtihat tarihine de “boş
çikolata kutusu davası”yla adını yazdırıyor. Tazminatsız olarak, iş yerinin
güvenini sarstığı gerekçesiyle işten çıkarılıyor. Emine Arık dava açıyor.
Emekli değil, bu davası sekiz yıl sürüyor, 2010 yılında açtığı dava sekiz yıl
sonra neticeleniyor. Önce, yerel mahkeme Emine Arık’ın tazminata hak
kazandığına karar veriyor. Yargıtaya gidiyor, Yargıtay bunu bozuyor. Sonra
tekrar geliyor, yerel mahkeme gidip yerinde keşif yapıyor “Ya, burası çöplük
zaten, çöplükten alınmış boş bir kutu güveni sarsma olarak nitelendirilemez ve
on altı yıllık emek boşa harcanamaz.” diyor, Yargıtayın kararına direniyor
yerel mahkeme ve tekrar Emine Arık’ın tazminata hak kazandığına hükmediyor.
Tekrar Yargıtaya gidiyor, Yargıtay tekrar bozuyor, Emine Arık hiçbir şekilde
tazminatını alamadan bu dava sonuçlanıyor ve Emine Arık hâlâ adalet arıyor,
hâlâ on altı yıllık emeğinin karşılığını istediğini söylüyor. Bu şekilde Emine
Arık ortada kalıyor. Bu, neden böyle oluyor değerli arkadaşlar? Özellikle son
dönemde -evet, dünyada bir müesses nizam var- yoksulun sırtından geçinen,
emekçinin hakkını vermemek için, zengin daha çok zengin olsun, bu düzen böyle
sürsün diye süren bir düzen var ama bir de bunun adalet boyutu var. İşte, son
yıllarda siz -özellikle olduğunu düşünüyoruz ki iş davalarıyla ilgilenen avukat
arkadaşlar da böyle düşünüyor- bir yargı kurdunuz. Nedir bu yargı? Özellikle iş
davalarıyla ilgili, hukuk daireleri son dönemlerde işçiler aleyhine kararlar
veriyor yani hukuka göre, kanuna göre, hele hele vicdanlarına göre karar
vermeyip gelen dosyaları sermayenin lehine, işçinin aleyhine
neticelendiriyorlar ve işçiler, emekçiler maalesef haklarını alamadan böyle
basit şeylerle yüzüstü kalıyorlar. 
İş
Kanunu niye getirildi? İşçi zayıf olduğu için, korunması gerektiği için
getirildi. Sosyal devlet Anayasa’mızda niye var? Zayıfları korumak için var.
Peki, biz bunu somut olaylarda verilen Yargıtay kararlarıyla, içtihatlarla
tersine çevirirsek ne anlamı var bu çıkarılan kanunların, Anayasa’daki bu
konulan ilkelerin ne anlamı kalıyor? Maalesef, kalmıyor. O yüzden, son
dönemlerdeki gelişmeler, işçilerin alacaklarını almasını engelleyen, uzatan,
erteleyen zorunlu ara buluculuk, getirilen bölge adliye mahkemesi… 
Bakın,
değerli arkadaşlar, bölge adliye mahkemelerinde 3 hâkim var, tetkik hâkimleri
yok, binlerce dosya gidiyor ve bu 3 hâkim dosyalara yetişemiyor. Ortalama bir
buçuk yıl bölge adliye mahkemesinde ve Yargıtayda da ortalama üç yıl bu
dosyalar bekliyor. Hani geciken adalet zaten adalet değil, bir de bunun yanında
işçilerin aleyhine kararlar veriliyor yoğun bir şekilde. Bunu tekrar gözden
geçirmesini talep ediyorum hem yüce Meclisimizin vekillerinin hem Hükûmetin
yargıyla ilgili Bakanlığının hem de bütün vicdan sahibi hukukçuların.
(Mikrofon
otomatik cihaz tarafından kapatıldı) 
BAŞKAN
– Sayın Kayışoğlu, toparlayın, bir dakika vereyim. 
NURHAYAT
ALTACA KAYIŞOĞLU (Devamla) – Adalete herkesin ihtiyacı var ama emeğinin
karşılığını almak için yıllarca mahkemelere gidip gelen işçilerin, emekçilerin
çok çok daha fazla ihtiyacı var diyorum. 
Bu
maddeyle ilgili olarak da kazanılmış hakların bir şekilde ellerinden
alınmasıyla ilgili Türk Hava Kurumu çalışanlarının ve sivil havacılıkta çalışan
emekçilerin haklarının alınmasını da hukuken doğru bulmuyoruz diyorum. 
Genel
Kurulu saygıyla selamlıyorum. (CHP ve İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 37 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 5’inci maddesinin (2)’nci fıkrasındaki
“mahiyetteki” ibaresinin “nitelikteki” olarak değiştirilmesini arz ve teklif
ederiz.
 İsmail
Faruk Aksu  Arzu Erdem  Ahmet
Özyürek
 İstanbul
 İstanbul  Sivas
 Esin
Kara  Ali Muhittin Taşdoğan
 Konya
 Gaziantep
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) –Katılmıyoruz Sayın Başkan.
BAŞKAN
– Önerge üzerinde söz isteyen İstanbul Milletvekilimiz Sayın Arzu Erdem. (MHP
sıralarından alkışlar) 
Süreniz
beş dakika Sayın Erdem.
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, 37 sıra sayılı Kanun Teklifi’nin 5’inci maddesine ilişkin
Milliyetçi Hareket Partisi Grubumuzun vermiş olduğu önerge üzerine söz almış
bulunmaktayım. Gazi Meclisi ve ekranları başında bizi izleyen aziz Türk milletini
saygılarımla selamlıyorum. 
Görüşmekte
olduğumuz kanun teklifinin 5’inci maddesi, 193 sayılı Kanun’un 29’uncu
maddesinin birinci fıkrasının (2) numaralı bendini değiştirmektedir. Yapılan bu
değişiklik, subay, astsubay, erbaş ve erlere ve ordu hizmetinde bulunan sivil
makinistlere, uçuş, dalış gibi hizmetleri dolayısıyla verilen ödemeler ile
ilgili, diğer kamu kurum ve kuruluşlarında uçuş maksadıyla görevlendirilen,
hava aracının sevk ve idaresiyle görevli pilotlar ile uçuş esnasında uçak
içinde hizmet veren personele fiilen uçuş hizmeti ve kanuni veya iş merkezi
Türkiye’de bulunan müesseselerde deniz altına dalış yapanlara fiilen dalış
hizmetleri dolayısıyla yapılan aynı mahiyetteki ödemelere ilişkin mevcut
istisna hükmünü aynen koruyacak şekilde düzenlemektedir. Yani yapılan
değişikliğin sonucu olarak, kanun metnine eklenen kamu kurum ve kuruluşlarında
belirtilen aynı mahiyetlerde görev yapan çalışanların 193 sayılı Kanun’un
özellikle teşvik gayesiyle verilen ikramiyeler ve mükafatlarda vergi muafiyeti
konusunu düzenleyen 29’uncu maddesi kapsamına alınması, bu görev tanımlarına
bağlı olarak emek verenler ve çalışanlar için olumlu bir gelişmedir. 
Değerli
milletvekilleri, 7 ila 14 Ocak Beyaz Baston Görme Engelliler Haftası’ydı.
Özellikle değişen dünyada teknoloji ne kadar ilerlerse ilerlesin görme engeli
olanların mutlak ve mutlak mahkûm oldukları önemli araçlardan bir tanesi de
beyaz bastonları. Bu açıdan, özellikle hepimiz için de engelli adayı olduğumuzu
her yerde belirtirken özel olarak şunun üzerinde durmak istiyoruz: Engelli
sayımız hakikaten ülkemizde 10 milyon civarında. Engellilerimizle ilgili -ben
aslında “engelli” kelimesini de çok kullanmak istemiyorum, “dezavantajlı grup”
olarak görülmesi gerekiyor- yapılması gereken düzenlemeler noktasında, mutlak
ki hepimiz kafa yoruyoruz, hepimiz vicdanımızda yokluyoruz ve bu açıdan
bilhassa görme engelinin ne kadar zor bir engel olduğunu, ben, İstanbul’da
yapılmış olan bir etkinliğe katıldığım vakit kendimde yaşadım. 
“Karanlığa
Yolculuk”tu etkinliğin adı ve karanlığa yolculukta metroda, karanlık bir
ortamda sadece diğer duyularınızla hareket ederek, elinize bir baston vermek
suretiyle, yolunuzu ve yönünüzü bulmanız istendi. İşte, o zaman anladım ki
duyularımızın ne kadar önemli olduğunu. Gözlerim yoktu ama kulaklarım
büyümüştü, gözlerim yoktu ama ellerim ve yön duygum işittiğim seslere göre
şekillenmekteydi. 
O
açıdan, gerçekten engellilerimizle ilgili sorunları hepimizin bir masaya
yatırması gerekiyor ki bunu yapıyoruz, bu alanda çalışmalar da yapıyoruz, gerekli
teklifleri de veriyoruz. En büyük hassasiyet belki de engelli olup evinde
oturmak istemeyenler, toplum hayatına katılım sağlamak isteyenler ve “Kendi
ayaklarımın üzerinde durmak istiyorum.” deyip hayat mücadelesi vermek üzere
istihdam isteyenler… Bu konuyla ilgili özel çalışmalar yapılmalı ve engelli
kardeşlerimize, en büyük sorunlarından bir tanesi olan işsizlik noktasında,
istihdam noktasında öncelik tanınmalı. Özellikle bu yapılırken de kendi görev
alanlarıyla, eğitim aldıkları alanlarla ilgili çalışılırsa, bununla ilgili bir
değerlendirme yapılırsa çok sağlıklı olacaktır. 
Üzerinde
durmak istediğim bir başka konu da gümrük muhafaza memurlarımızdır. Gümrük
muhafaza teşkilatı Türkiye Cumhuriyeti devletimizin dört adli kolluk gücünden
bir tanesi. Bütçe görüşmeleri sırasında Sayın Bakanım da buradayken konuyu
gündeme taşıdık ve bu konuyla ilgili olumlu bir geri dönüş oldu, bu da bizi
ziyadesiyle mutlu etti. 5 bin personelle tüm dünyada kaçakçılıkla mücadele
etmekte olup aynı zamanda gümrüklü yer ve sahaların asayişini de sağlamaktadır
gümrük muhafaza memurlarımız. 1856 yılından bu yana görev alan bu kadim
teşkilat 2017 yılında 2,5 milyar lira değerinde kaçak eşya ve 27 ton uyuşturucu
yakalanmasına vesile olmuştur. Kaçakçılığa karşı verilen mücadelede ticaretin
güvenini sağlamak, ihracat ve ithalat yapan firmalarımızın rekabet gücünü
artırmak için hakikaten önemli çalışmalara imza atan gümrük muhafaza
teşkilatımız, kamu sağlığının korunması, devlet gelirlerinin artırılması ve
devlet güvenliğinin sağlanmasında hayati önem taşımaktadır. 
Bu
denli öneme sahip olan gümrük muhafaza teşkilatının özlük haklarıyla ilgili
beklentileri var, bu konuda yapılacak olan düzenlemelerle ilgili Milliyetçi
Hareket Partisi Grubumuz adına bir kanun teklifi verdik. Bununla ilgili
takiplerimizi de yapacağız. Sayın Bakanımızın vermiş olduğu olumlu yanıt da
bizi ziyadesiyle sevindirmiştir. Bunun da takipçisi olacağımızı tekrar
belirtmek istiyorum. 
Genel
Kurulu saygılarımla selamlıyorum. (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
5’inci
maddeyi oylarınıza sunuyorum: Kabul edenler… Kabul etmeyenler… 5’inci madde
kabul edilmiştir. 
6’ncı
madde üzerinde iki önerge vardır, aynı mahiyetteki bu önergeleri birlikte
okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 6’ncı maddesinde bulunan “yer
alan” ibaresinin “bulunan” ibaresiyle değiştirilmesini arz ve teklif ederim. 
 Bedri
Yaşar  Lütfü Türkkan  Feridun
Bahşi
 Samsun
 Kocaeli  Antalya
 Hasan
Subaşı  Dursun Ataş  Mehmet
Metanet Çulhaoğlu
 Antalya Kayseri
 Adana
Aynı
mahiyetteki diğer önergenin imza sahipleri: 
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Faruk
Sarıaslan Nurhayat Altaca Kayışoğlu
 Nevşehir Bursa
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz.
BAŞKAN
– Aynı mahiyetteki önergeler üzerinde söz isteyen Kayseri Milletvekilimiz Sayın
Dursun Ataş.(İYİ PARTİ sıralarından alkışlar) 
Süreniz
beş dakika Sayın Ataş.
DURSUN
ATAŞ (Kayseri) – Sayın Başkan, değerli milletvekilleri; Genel Kurulu saygıyla
selamlıyorum.
37
sıra sayılı Vergi Kanunları ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 6’ncı maddesi üzerinde İYİ PARTİ
adına söz almış bulunmaktayım.
İlgili
kanun maddesinde, Tarım Ürünleri Lisanslı Depoculuk Kanunu kapsamında bazı
düzenlemeler yapılmaktadır. Düzenleme de çiftçilerin lisanslı depolara teslim
ettiği ürünler karşılığında aldıkları elektronik senedin vergiden muaf
edilmesinin ertelenmesidir ve bu vergi muafiyetinin ertelenmesiyle de çiftçinin
korunduğu zannedilmektedir.
Değerli
milletvekilleri, bu Hükûmet iktidara geldiği günden itibaren Türkiye tarımda
bir gerileme yaşamıştır. Türkiye tarımda ihracatçı bir ülke durumundayken 2017
yılı resmî rakamlarına göre ülkemiz 5,7 milyar dolar ihracata karşılık 9 milyar
dolar ithalat yapar hâle gelmiştir. Bu 9 milyar dolar Türk çiftçisinin cebine
değil, yabancı çiftçilerin cebine girmiştir. Tarımsal üretim 2002 yılında yüzde
10,3 iken bugün cumhuriyet tarihinin en düşük seviyesi olan yüzde 5,7’ye
gerilemiştir. 2002-2017 dönemlerinde en büyük açık tahıl sektöründe
verilmiştir. Bu sektördeki toplam dış ticaret açığı 54 milyar dolardır. Canlı
hayvan sektöründe ise 5 milyar dolarlık dış ticaret açığı verilmiştir. 
Görülmektedir
ki iktidar kanunlara dayanarak tarımsal desteğe ayırması gereken ödeneği
yıllardan beri yandaş müteahhitlere, havuz medyasının finansmanına, geçiş
garantili köprülere, hasta garantili hastanelere harcamayı tercih etmiştir. Bu
durum, ülkemizin tarımda bugün geldiği noktanın sebebidir. Nitekim, bugün
çiftçilerimiz mazot fiyatının sürekli artmasından, gübre fiyatlarının
yükselmesinden, mahsulün para etmemesinden dolayı ekim yapamaz hâle gelmiştir.
Borçlanarak ekim yapan çiftçilerimizse ektiğini biçemez, biçtiğini satamaz
durumdadır. Çiftçilerimiz tarım kredi kooperatiflerine, Ziraat Bankasına ve
özel bankalara olan kredi borçlarını tekrar yüksek faizli kredilerle yenilemeye
çalışmaktadır. Buna karşılık, temelini çiftçilerin oluşturduğu Ziraat Bankası,
çiftçilerimizin sorunları yerine milyar dolarlık spor kulüplerinin borçlarını
üstlenmektedir. Bu, hem yazıktır hem günahtır hem de ayıptır. 
Bu
yanlış politikalar sonucunda Türkiye bugün kendi etini ve samanını üretemez
hâle gelmiştir. Vatandaşımızı kuru soğana maalesef ki muhtaç bıraktınız. Karkas
etin maliyetinden haberiniz dahi yok. “Çok yiyoruz ki etin fiyatı yükseliyor.”
diyorsunuz ama bu eti kim yiyor? Vatandaşın et yediği falan da yok.
Çiftçilerimizin kanunen hakkı olan üretim desteğini vermeyenler “Paramız var ki
ithalat yapıyoruz.” diyorlar. Nerede sizin millîliğiniz, hani sizin
yerliliğiniz? 
Bildiğiniz
üzere geçen hafta yıllık enflasyon yüzde 20,30 diye açıklandı. Bu rakam
vatandaşın hissettiği enflasyonun çok çok altındadır. Gerçek enflasyonu merak
edeniniz varsa gidip bir gübre fiyatlarına bakın. Geçen yıl 85 lira olan gübre
fiyatı bugün 200 liradır ama çiftçi yetiştirdiği ürünü hâlâ aynı fiyata dahi
satamamaktadır. 
Değerli
milletvekilleri, seçim bölgem olan Kayseri’de de çiftçilerimizin durumu çok
farklı değildir. Kayseri’nin kırsal ilçeleri, tarımla uğraşan ilçeleri sürekli
göç vermektedir çünkü çiftçi kendi kaderine terk edilmiş, kendine yetemez
durumdadır. Tarım alanında yapılan kamu yatırımlarında 2008 yılında 5’inci
sırada olan Kayseri bugün 20’nci sıraya gerilemiştir. Üstelik Kayseri, tarım
yapılan alan dağılımında iller arasında ülkemizde 6’ncı sıradayken hak ettiği
desteği bir türlü bu Hükûmetten görememiştir. Kamu kaynaklarından mahrum
bırakılan şehrimizde tarıma dayalı alanlarda da maalesef ki gerileme olmuştur. 
Tatlı
su balıkçılığında Pınarbaşı, Bünyan ilçeleri başta olmak üzere Kayseri’miz,
ülkemizde alabalıkta en çok üretim yapan 5 ilden biriyken bugün balıkçılarımız
birer birer batmaktadır. Yahyalı’nın elmasını, Yeşilhisar’ın kayısısını,
Pınarbaşı’nın patatesini muhafaza edeceği soğuk hava depoları dahi
bulunmamaktadır. Bu ürünlerin paketlenmesine ve pazarlanmasına yönelik bir
çalışma maalesef ki yapılamamıştır.
(Mikrofon
otomatik cihaz tarafından kapatıldı)
BAŞKAN
– Devam edin Sayın Ataş.
DURSUN
ATAŞ (Devamla) – Temelleri seneler önce atılan Yamula Barajı, Bahçelik Barajı,
Develi 2. Merhale Barajlarının sulama ayakları projeleri on yıllardır
bitirilememiştir ve çiftçinin hizmetine sunulamamıştır. 
Hayvancılıkta
önemli bir üretim potansiyeline sahip ilimiz, maalesef ki IPARD Projesi
kapsamına dahi alınamamıştır. Yani Kayseri’miz, tüm ilçeleriyle birlikte devlet
desteklerinden devamlı mahrum bırakılmaktadır.
Değerli
milletvekilleri, Mecliste 27’nci Dönemin başladığı günden bu yana birçok
milletvekili bu kürsüden Türkiye’de tarımın bitme noktasına geldiğini birçok
kez dile getirmiştir. Ancak iktidar sahipleri, çiftçiye ve tarımın içinde
bulunduğu sorunlara kayıtsız kalmaktadır. Benim de üyesi olduğum Tarım, Orman
ve Köyişleri Komisyonu bir kere dahi toplantı yapmamıştır. Bugün Tarım, Orman
ve Köyişleri Komisyonu Başkanımız çıktı, diyor ki: “Bu konu üzerinde siyaset
yapmak, çok kolay olduğu için herkes siyaset yapıyor.” Toplasın Komisyonu, bir
kez olsun bizim fikirlerimizi…
(Mikrofon
otomatik cihaz tarafından kapatıldı)
DURSUN
ATAŞ (Devamla) – …alıp ona göre hareket edilsin diyorum. Artık bu konularda
fazla siyaset yapılmadan, Türkiye’nin tüm geleceğini ilgilendiren bu konunun
bir an önce masaya yatırılarak ele alınması gerektiğini söylüyorum ve Genel
Kurulumuzu saygıyla selamlıyorum. (İYİ PARTİ sıralarından alkışlar)
BAŞKAN
– Aynı mahiyetteki diğer önergenin gerekçesini okutuyorum:
Gerekçe:

Yapılan
değişiklikle madde metninin daha iyi anlaşılması amaçlanmaktadır.
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir.
6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir.
7’nci
madde üzerinde ikisi aynı mahiyette olmak üzere üç önerge vardır. İlk
okutacağım iki önerge aynı mahiyettedir, önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 7’nci maddesinin (1)’inci fıkrasında
yer alan "eklenmiştir” ibaresinin "ilave edilmiştir” ibaresi ile
değiştirilmesini arz ve teklif ederim.
 Hüseyin
Örs Bedri Yaşar Lütfü
Türkkan
 Trabzon Samsun Kocaeli
 Mehmet
Metanet Çulhaoğlu Feridun Bahşi Hasan
Subaşı
 Adana Antalya Antalya
Aynı
mahiyetteki diğer önergenin imza sahipleri:
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Faruk
Sarıaslan Nurhayat Altaca Kayışoğlu
 Nevşehir Bursa
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önergeler üzerinde söz isteyen Trabzon Milletvekilimiz Hüseyin Örs. (İYİ
PARTİ sıralarından alkışlar)
Süreniz
beş dakika Sayın Örs.
HÜSEYİN
ÖRS (Trabzon) - Sayın Başkan, değerli milletvekilleri; Türk Silahlı Kuvvetleri
İç Hizmet Kanunu’nun 65’inci maddesine ilişkin yapılmak istenen değişiklikle
ilgili, İYİ PARTİ Grubu adına, söz almış bulunuyorum. Hepinizi saygılarımla
selamlıyorum.
Bu
vesileyle ülkemizin huzur ve güvenliği için sınırlarımız içerisinde ve sınır
ötesinde canla başla mücadele eden şerefli Türk ordusunun her bir mensubuna
minnetlerimi sunuyorum. Terörle mücadeledeki kararlılığını İdlib, Münbiç ve
Fırat’ın doğusunda sürdüren Mehmetçiğimize başarılar diliyorum. Cenab-ı Hak,
yâr ve yardımcıları olsun.
Değerli
milletvekilleri, terörle müzakereden terörle mücadeleye geçildiği bir dönemde,
son terörist yok edilinceye kadar mücadelesini sürdürme kararlılığındaki
Mehmetçiğimizin sonuna kadar yanındayız. Türkiye millî güvenliği için açık tehdit
olan terör ve terör unsurları sınır dışında da imha edilmelidir. Türk devleti,
terörle mücadelesini haklı ve meşru yollardan ayrılmadan sürdürmelidir. Türk
milletinin egemenlik hakları ve millî menfaatlerimiz, teröre karşı kararlılıkla
korunmalıdır. Türk Silahlı Kuvvetleri, hem sınırlarımız içerisinde hem de sınır
ötesinde teröristlere göz açtırmamalıdır.
Türk
devleti, ordusu üzerinden, vatandaşlarını terörizm tehdidinden koruma
sorumluluğunu yerine getirirken siyasi partilerimiz de her türlü siyasi farklılığı
bir kenara bırakarak terörle mücadeleye etkin bir katkı sunmak mesuliyetiyle
karşı karşıyadır. Meclisin terörle mücadeleye yapacağı her katkı, ordumuzun
terörle mücadele azmini artıracağı gibi, Mehmetçiğimizin mukavemetini de teşvik
edici olacaktır. Mehmetçiklerimiz, terörün kökünün kazınması için büyük bir
mücadele verirken, demokrasinin temel dayanaklarından biri olan Meclisimizin
ortaya koyacağı destek, ordumuzun moral ve mücadele azmini artıracaktır. 
Değerli
milletvekilleri, İYİ PARTİ’nin terörle mücadeledeki tavrı nettir. İYİ PARTİ, bu
tavır ekseninde, Türkiye’nin menfaatlerini siyasi farklılıkların üstünde
tutarak Türk ordusunun terörle içte ve dışta mücadelesini koşulsuz
desteklemektedir. İYİ PARTİ olarak bizler, teröre karşı Türk Silahlı Kuvvetlerinin
elini güçlendirecek her adıma parti taassubuna kapılmadan destek vereceğiz. İYİ
PARTİ milletvekili olarak bizler, Genel Başkanımız Sayın Meral Akşener’in daha
önce açıkladığı acil eylem planının ışığında PKK/PYD-YPG, FETÖ, DEAŞ gibi terör
örgütleriyle yapılan mücadeleyi koşulsuz, ön şartsız desteklemekteyiz. 
Değerli
milletvekilleri, bizler Cumhurbaşkanlığının maaşının yüzde 26 zamla 75 bin
liraya çıkarılmasına evet demedik. Bu artışın insafla, izanla bağdaşır yanı
yoktu çünkü ama Millî Savunma Bakanlığımızın bütçesine de Millî İstihbarat
Teşkilatımızın bütçesine de kabul oyu verdik. 
Biz
muhalefet edelim derken devleti zafiyete düşürecek herhangi bir tutum
sergilemeyiz. Bu duruşumuz, tarihin bizlere emanet ettiği bir duruştur, beş bin
yıllık kutlu tarihten süzülüp gelen devlet anlayışımızın gereğidir. “Devleti
şirket gibi yöneteceğiz.” diyenler, bunu kavrayamaz ama “Allah, devlete zeval
vermesin.” diyenler, bizi iyi anlar “Vatan sağ olsun.” diyenler, bizi gayet iyi
anlar. 
Biz
İYİ PARTİ olarak Türkiye Cumhuriyeti devletinin varlığını, Türk milletinin
bütünlüğünü yıkmak ve bölmek adına faaliyet yürüten odaklara karşı yapılan her
eylem ve harekette en önde olacak ve açık desteğimizi sunacağız. Nazlı hilalin
ebediyete kadar dalgalanması, Türk vatanının yaşaması için atılan her adımda en
büyük katkı ve desteği bizler sunacağız. 
Bilinsin
ki Türk milleti yenilmez, Türk vatanı bölünmez. 
Hepinizi
saygılarımla selamlıyorum. (İYİ PARTİ sıralarından alkışlar) 
BAŞKAN
– Aynı mahiyetteki önerge üzerinde söz isteyen Antalya Milletvekilimiz Sayın
Cavit Arı. (CHP sıralarından alkışlar) 
Süreniz
beş dakika Sayın Arı. 
CAVİT
ARI (Antalya) – Sayın Başkanım, değerli milletvekilleri; grubumuz tarafından
verilmiş olan önerge üzerine söz almış bulunmaktayım. 
Değerli
milletvekilleri, bir kurumun itibarını korumak, öncelikle o kurumu temsil eden
kişilere aittir. Türkiye Büyük Millet Meclisi, Türkiye’nin en saygın
kurumlarından birisidir. Bu anlamda, bu kurumun itibarını ve saygınlığını
korumak, öncelikle biz vekiller olarak hepimize ve yine öncelikle Türkiye Büyük
Millet Meclisi Başkanına düşmektedir. Sayın Başkan, belki kendisini
tartıştırabilir ama bu makamın tartışılmaması gerekmekte.
Anayasa’mızın
94’üncü maddesi çok açıktır: Türkiye Büyük Millet Meclisi Başkanı, başkan vekilleri,
üyesi bulundukları siyasi partinin veya parti grubunun çalışmalarına katılamaz.

Yine,
Anayasa’nın 81’inci maddesinde Türkiye Büyük Millet Meclisi üyeleri “Anayasa’ya
sadakattan ayrılmayacağıma; büyük Türk milleti önünde namusum ve şerefim üzerine
andiçerim.” diyerek Anayasa’ya bağlı kalacağına dair yemin etmiştir. 
Yine,
Anayasa’mızda seçimlerin, seçim kanunlarının temsilde adalet ilkeleri
içerisinde yapılmasını hükmeden 67’nci maddesi bulunmakta. Buradaki düzenleme,
seçimde ve temsilde adalete ilişkindir. Türkiye Büyük Millet Meclisi Başkanının
belediye başkanlığı seçimine katılmış olması, Başkanlık sıfatını bu seçimde
kullanabilecek olması nedeniyle sakıncalıdır değerli arkadaşlar. Meclis Başkanı
olarak etkinliklere katılıp Meclisin temsil gücünden yararlanarak seçim
faaliyetinde bulunması, temsilde adalete ciddi şekilde zarar verecek
niteliktedir. 
Yine,
Anayasa’nın 11’inci maddesinde “Anayasa hükümleri, yasama, yürütme ve yargı
organlarını, idare makamlarını ve diğer kuruluş ve kişileri bağlayan temel
hukuk kurallarıdır.” denilmektedir. Hukuk fakültesini bitiren herkes bunu bilir
çünkü hukuk fakültesinde 1’inci sınıfta anayasa hukuku dersi öğretilirken en
temel öğretilen ilke budur. Anayasa’ya herkes uymak zorundadır. Öyle Siyasi
Partiler Kanunu şuradan şöyle demiş, buradan böyle demiş diyerek Anayasa ihlal
edilemez. 
Bakın,
bununla ilgili geçmiş dönemde yaşanmış önemli örnek vardır. Cumhuriyet Halk
Partisi dönemin milletvekili ve aynı zamanda Meclis Başkan Vekili olan Sayın
Yılmaz Ateş, Ankara Büyükşehir Belediyesi başkanlığına dair karar alındığı anda
Meclis Başkan Vekilliğinden istifa etmiştir. Bu, sizlere bir örnek olsun, Sayın
Meclis Başkanına da bir örnek olsun. 
Değerli
arkadaşlar, tabii, Meclisin itibarı çok önemli diyoruz. İşte bu itibarını
zedeleyen en önemli konulardan birisi de bu torba yasa yöntemi. Bakın, torba
yasa yöntemiyle önemli konular Türk halkının dikkatinden kaçırılmaya
çalışılmaktadır. 16 Nisan 2017 tarihinde yapılan referandumda “Güçlü Meclis”
denilerek, Meclisin daha etkin olacağını halka anlatarak referandumda sonuç
almaya çalıştınız ve bu süreçte soru önergesi ve gensoruyu kaldırdınız, yasa
tasarısından vazgeçildi ancak yasa teklifleriyle konuların gündeme getirilmeye
çalışılacağını ifade ettik ama durum öyle değil. Torba yasa yöntemiyle bugün
idarenin ne kadar teklifleri varsa torbalara bir bir atılarak gündeme gelmekte.

Değerli
arkadaşlar, soruyorum, bugün görüştüğümüz 71 madde içerisinde öyle teklifler,
öyle düzenlemeler var ki uzunca bir madde içerisinde bakın, sadece “ilgili
mevzuat” denilen bir ilave var. Yani bu teklifi hazırlayan arkadaş, bu kadar mı
uzman da o uzun yasaya bu “ilgili mevzuat” kelimesinin lazım olduğunu çıkarmış
kendisi? Veya bakın, bir maddede “yenilenebilir ve diğer enerji” kelimesine
ihtiyaç olmuş. Bu, nereden çıkmış, nereden içine doğmuş bu arkadaşın?
(Mikrofon
otomatik cihaz tarafından kapatıldı)
BAŞKAN
– Bir dakika veriyorum Sayın Arı.
CAVİT
ARI (Devamla) – Nereden doğmuş bu arkadaşın içine, bu kelimenin lazım olduğu?
Bakın
bir maddede, 19’uncu maddede sadece değişiklik, kur farkı… Ya, bu kadar detay
bir konuyu daha çok mu incelemiş bu arkadaşımız da konuyu gündeme getirmiş?
Kısa,
öz: Bu torba yasa yönetiminden derhâl vazgeçilmeli. Halkın gündeminden bu
konular uzaklaştırılmadan, gizlenmeden, halkın anlayabileceği ve hepimizin daha
dikkatli bir şekilde değerlendirebileceği yöntemlerle çalışmalara devam
edilmesi gerektiğini düşünüyorum ve hepinize saygılarımı sunuyorum. Çok
teşekkür ederim. (CHP sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkan….
BAŞKAN
– Buyurun Sayın Akbaşoğlu.
MUHAMMET
EMİN AKBAŞOĞLU (Çankırı) – Sadece kayıtlara geçmesi açısından Sayın Başkanım…
Biraz evvel detaylı bir şekilde, ilgili Anayasa maddesi ve kanun maddelerini
zapta geçirmiştik. O beyanımızı tekrarlıyoruz. Çok açık bir durumdur.
BAŞKAN
– Teşekkür ediyorum.
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 37 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 7’nci maddesinin ikinci fıkrasındaki
“hallerde” ibaresinin “durumlarda” olarak değiştirilmesini arz ve teklif
ederiz.
 İsmail
Faruk Aksu  Ahmet Özyürek Sefer
Aycan
 İstanbul
 Sivas Kahramanmaraş
 Saffet
Sancaklı  İbrahim Ethem Sedef Ali
Muhittin Taşdoğan
 Kocaeli
 Yozgat Gaziantep
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge üzerinde söz isteyen, Kahramanmaraş Milletvekilimiz Sayın Sefer Aycan.
Süreniz
beş dakika Sayın Aycan.
Buyurun.
(MHP sıralarından alkışlar)
SEFER
AYCAN (Kahramanmaraş) – Sayın Başkan, değerli milletvekilleri; 7’nci madde
üzerinde Milliyetçi Hareket Partisi Grubunun verdiği önerge üzerine söz almış
bulunuyorum. 
7’nci
maddede, Türk Silahlı Kuvvetleri bünyesindeki sağlık hizmetleriyle ilgili
düzenleme yapılmaktadır. Evet, askerlik zor bir iş, Türk Silahlı Kuvvetleri
mensuplarına, operasyon içerisinde olan tüm mensuplarına buradan minnetle,
saygıyla selamlarımı gönderiyorum. Ama Silahlı Kuvvetlerin içerisinde ayrı bir
sınıf var, sağlık personeli. Çok da görünmeyen ama aynı şartlarda çalışan, aynı
zorlukları yaşayan sağlık personelini, hekimleri, eczacıları, diş hekimlerini
ve diğer sağlık personelini de burada yaşadıkları sorunları dile getirerek
anmak istiyorum. 
Evet,
askerlik zordur ama askerlik içerisinde destek hizmeti sayılacak geri planda
olan sağlık personelinin işi de zordur; bunlar da aynı şartlarda
çalışmaktadırlar, bir operasyon olduğunda sağlık personeli de operasyona
katılmaktadır ve burada hizmet vermeye çalışmaktadır. Onun için, askeriyedeki
sağlık personeli de özelliklidir, eğitimi de farklıdır ve verdiği hizmet de
farklıdır; onun için, yaşadıkları sorunlar da farklıdır. Bu nedenle dünyanın
her yerinde askerî hastaneler de vardır, askerî sağlık personeli de vardır ve
bunlarla ilgili eğitim de farklıdır. 
Tabii,
Türkiye’de bununla ilgili “GATA” diye bir kurumumuz vardı, Gülhane Askerî Tıp
Akademisi, bunun bünyesinde tıp fakültesi ve diğer branşlar hizmet vermekteydi
fakat 15 Temmuzda yaşadığımız talihsiz olaylarda, bir zamanlar benim de içinde
bulunduğum, askerlik sırasında çalıştığım GATA’nın maalesef, Fetullahçı terör
örgütü tarafından işgal edilmiş olduğunu gördük. O günden sonra birtakım
değişiklikler yapıldı, burası Sağlık Bakanlığına devredildi ve askerî sağlık
personeli de Sağlık Bakanlığı bünyesine devredildi, burada birtakım özlük
hakları kaybı oldu. 
Ben,
içindeki bu Fetullahçı terör örgütü arındırıldıktan sonra Gülhane Askerî Tıp
Akademisinin bir an önce tekrar açılması gerekliliğini düşünüyorum. Çünkü
askerî tıp eğitimi çok farklıdır, “harp cerrahisi” diye bir alan vardır, burada
yaşanan enfeksiyon sorunları vardır, burada yara bakımı sorunları vardır;
bununla ilgili özel tedaviler yapılmaktadır. Onun dışında, örneğin Hava
Kuvvetlerinde ayrı sorunlar vardır, Deniz Kuvvetlerinin ayrı sorunları vardır,
bunun için sağlık personelinin buna özgü yetiştirilmesi gerekmektedir çünkü bu
personel aynı zamanda -biraz evvel de söylediğim gibi- harp olduğunda sahada
olmakta, savaş alanında olmakta ya da arka planda sahra hastaneleri kurarak
burada hizmet vermektedir. Herhangi bir sağlık personeli bu işleri yapamaz, bu
duruma hazırlıklı olması gerekir ve bu personel özel bir personel olmak
durumundadır. 
Askerliğimizi
yaparken bize sürekli söylenen şuydu: “Evet, hekimsiniz ama önce askersiniz.
Askerî hekim de olsanız, askerî eczacı da olsanız, askerî sağlık personeli de
olsanız önce askersiniz.” Bu bilinçle yetiştirilir ve bu şartlarda hizmet
verilir. Bunların da verdikleri hizmetin çok önemli olduğunu belirtiyorum ve
bunlarla ilgili düzenlemeler de genel düzenlemelerle olmaz, mutlaka özel
düzenlemelerin yapılması ve bunların da dikkate alınması gerektiğini
belirtiyorum. Bu anlamda, bunun yönetmelikle düzenlenmesini de doğru buluyoruz
çünkü özel bir hizmettir. Buradaki personel de farklı bir personeldir. Bunların
haklarının da korunması gerektiğini düşünüyorum. 
Hepinizi
saygıyla selamlıyorum.
Teşekkür
ederim. (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
7’nci
maddeyi oylarınıza sunuyorum: Kabul edenler... Kabul etmeyenler... 7’nci madde
kabul edilmiştir. 
8’inci
madde üzerinde iki önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 8’inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet
Bekaroğlu Cavit Arı Nurhayat
Altaca Kayışoğlu
 İstanbul Antalya Bursa
 Ömer
Fethi Gürer Faruk Sarıaslan
 Niğde Nevşehir
Madde
8- 14/7/1965 tarihli ve 657 sayılı Devlet Memurları Kanununun 36 ncı maddesinin
"Ortak Hükümler” bölümünün (A) fıkrasının (11) numaralı bendine
"Millî Savunma Uzman Yardımcıları,” ifadesinden sonra gelmek üzere
"Millî Güvenlik Kurulu Genel Sekreterliği Uzman Yardımcıları,” ifadesi ve
"Millî Savunma Uzmanlığına,” ifadesinden sonra gelmek üzere "Millî
Güvenlik Kurulu Genel Sekreterliği Uzmanlığına,” ifadesi eklenmiştir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önergenin gerekçesini okutuyorum:
Gerekçe:
Yapılan
değişiklikle madde metninin daha iyi anlaşılması amaçlanmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 8’inci maddesinin (1)’inci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederim.
 Feridun
Bahşi Bedri Yaşar Mehmet
Metanet Çulhaoğlu
 Antalya Samsun Adana
 Hasan
Şubaşı Lütfü Türkkan Yasin
Öztürk
 Antalya Kocaeli Denizli
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge hakkında konuşmak isteyen, Denizli Milletvekilimiz Sayın Yasin Öztürk.
(İYİ PARTİ sıralarından alkışlar) 
Süreniz
beş dakika Sayın Öztürk.
YASİN
ÖZTÜRK (Denizli) – Sayın Başkan, kıymetli milletvekilleri; görüşülmekte olan
torba yasanın 8’nci maddesi üzerine İYİ PARTİ Grubu adına söz almış
bulunmaktayım. 
Mesleğe
özel yarışma sınavına tabi tutulmak suretiyle alınarak uzmanlığa atanan Millî
Güvenlik Kurulu Genel Sekreterliği personelinin kariyer meslek personelinin
zikredildiği 657 sayılı Devlet Memurları Kanunu’nun 36’ncı maddesinin (a)
fıkrasının 11 no.lu bendine eklenmesi için gelen bir madde. Buna benzer bir
konuda Kalkınma ve Yatırım Bankası Anonim Şirketi personeli olan uzmanlarının
da aynı sorunları olduğundan bahisle daha önce vermiş olduğum kanun teklifi,
hâlâ Plan ve Bütçe Komisyonunda beklemektedir. Kariyer meslek personeli içinde
yer alan kariyer uzmanlarının özellikleriyle birebir örtüşmesine rağmen adı
geçen uzmanlarla aynı haktan yararlanması, buradaki gibi mesleğe özel yarışma
sınavına tabi tutularak giren 140 kıdemli uzman, 35 uzman ve 36 uzman
yardımcısı personelin de kariyer meslek personeli olması için gerekli
çalışmaların yapılmasını talep ediyorum. Bu teklifler haklı gerekçelerle
olmasına rağmen, muhalefetten geldiğinde göz ardı edilmesini de ayrıca
kınıyorum.
Türk
devletinin Anadolu coğrafyasında uzun süre kalıcı olabilmesini ve varlığını
devam ettirmesini sağlayan millî güç unsurları, en başta Türk Silahlı
Kuvvetleridir. Türk Silahlı Kuvvetleri, dünya orduları arasında niteliği
itibarıyla en güçlü ordulardan birisidir. Tarihinde birçok kahramanlığa imza
atmış ve hâlâ sınırlarımız bölgesinde ve dünyanın farklı bölgelerinde
kahramanca görevini yerine getirmektedir. Türk Silahlı Kuvvetleri, subay,
astsubay, uzman jandarma, uzman çavuşları ve Mehmetçiğimizle birlikte Türk
milletinin en önemli güç kaynağıdır. Düşmanlara karşı vatan savunmasında ve
huzurumuzu bozan terör örgütleriyle mücadelede her zaman Türk ordusu vardır.
Bütün başarılarda omuz omuza olan Türk Silahlı Kuvvetleri mensupları, aynı
üniformayı giyiyorlar, aynı yemeği yiyorlar, aynı cephede mücadele ediyorlar
ama bazı hususlarda eşitsiz ve adaletsiz uygulamalarla karşı karşıyalar. 
Uzman
çavuşların adaletli olmayan bazı uygulamalara maruz kaldıkları, muhatap
oldukları, zannımca, hepinizin bilgisi dâhilindedir. Sayıları 100 bini aşan
uzman çavuşların yıllardır birikmiş sorunları vardır. Bu sorunlar hakkında,
uzman çavuşlara hakları konusunda söz verilmiş olmasına rağmen bu sorunlar
çözülememiş ve uzman çavuşlar, bu sorunların çözülmesini sabırla
beklemektedirler. 
İlk
öncelikli sorunlarının başında kadro hakları gelmektedir. Sözleşmeyle görev
yaptıklarından herhangi bir kanun ve yönetmeliğe dayanmadan sözleşmeleri
feshediliyor ve kendilerini bir anda, tabiri caizse, kapının önünde buluyorlar.
Mesleki güvenceleri yok. Uzman çavuşlarımız, sözleşmeli olmanın dezavantajıyla,
en verimli dönemlerinde görevlerinden ayrılmak zorunda kalarak, yerlerine yeni
istihdam edilen personelimiz tecrübe kazanana kadar maddi ve manevi büyük
kayıplar yaşamaktadır. Dünya ordularının gıptayla baktığı şanlı Türk ordusunun
içinde geçici ve mevsimlik işçi modeli bir statünün olmaması gerekir. Uzman
çavuşlarımıza kadro verilmesi gerekmektedir. 
Aldıkları
ek gösterge 3000’dir. Bu ek göstergeyi de parçalanmış olarak 5/6 oranında
alabilmektedirler. Devletin hiçbir kademesinde çalışanlar ek göstergelerini
parçalanmış hâlde almaz iken bu ayrımcılık, uzman çavuşlara yapılmaktadır.
Şimdiki hâliyle özlük haklarında çok ciddi kayıplar yaşamaktadırlar. 24 Haziran
seçim döneminde AK PARTİ’nin öğretmenlere, hemşirelere, polislerimize ve din
görevlilerine söz verdiği gibi uzman çavuşlarımıza da 3600 ek gösterge
verilmesi, ülkemizi koruyan bu vatan evlatlarının en doğal hakkıdır. 
Yine,
bir diğer ana sorun, emeklilik ve yaş hadleriyle ilgilidir. Görevleri
müddetince Türk Silahlı Kuvvetlerinde görev yapan uzman çavuşlar, subay,
astsubay gibi Türk Silahlı Kuvvetlerinden değil, Sosyal Güvenlik Kurumundan
emekli olmaktadırlar. Yirmi, yirmi beş yıl görevini yapan, görev şartını
doldurmuş ama yaş şartını dolduramadığı için sivil memurluğa geçmek zorunda
kalan veya açıkta kalan uzman çavuşlar, Türk Silahlı Kuvvetlerinden uzman çavuş
olarak emekli edilmelerini ve uzman çavuş özlük haklarının verilmesini
istemektedirler. Bu talepleri en doğal haklardan biridir. 
Yine,
bir yıl içinde doksan gün hava değişimi aldıklarında sözleşmeleri feshediliyor.
Sağlık şartlarının subay ve astsubaylarda olduğu gibi düzenlenmesi gerekir.
Burada zamanımız az olduğu için bütün sorunlarına değinemeyeceğim fakat bu
saydığım sorunların yanında tazminat oranındaki adaletsizlik, orduevlerinden
yararlanamamaları, lojmanlardan yeteri kadar faydalanamamaları, açıklayıcı
görev yönetmeliklerinin olmaması, mesleki güvencelerinin olmaması, kıdem
işaretlerinin rütbeden sayılmaması gibi uzman çavuşlarımızın birçok sorunu
vardır. Vatan savunması ve terörle mücadelede en ön safta etkin görev alan
deneyimli uzman çavuşlarımız, gelecek kaygısı olmadan görev yapmak
istemektedirler. 
(Mikrofon
otomatik cihaz tarafından kapatıldı)
BAŞKAN
– Ekleyelim bir dakika. 
YASİN
ÖZTÜRK (Devamla) – Kendilerine lejyoner muamelesi yapılması, en hafif
tabiriyle, uzman çavuşlarımızın gücüne gitmektedir. Vatanını, milletini
sevmeyen hiç kimse bu mesleği yapamaz. Türk Silahlı Kuvvetlerimizin şerefli
mensubu kahraman uzman çavuşlarımızın emeklilik sorunlarının çözülmesi, gelecek
kaygısı taşımadan görevlerini ifa etmeleri için moral ve motivasyonlarını
yükselterek görevlerinde daha başarılı olmalarını sağlamalıyız. Ve son olarak
diyorum ki vatan müdafaasının, ulusal güvenliğin sözleşmesi olmaz. 
Genel
Kurulu saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
8’inci
maddeyi oylarınıza sunuyorum: Kabul edenler… Kabul etmeyenler… 8’inci madde
kabul edilmiştir. 
Birleşime
on beş dakika ara veriyorum. 
Kapanma Saati: 21.01
ÜÇÜNCÜ OTURUM
Açılma Saati: 21.31
BAŞKAN: Başkan Vekili Levent GÖK
KÂTİP ÜYELER: İshak GAZEL (Kütahya), Mustafa AÇIKGÖZ
(Nevşehir)
-----0-----
BAŞKAN
– Türkiye Büyük Millet Meclisinin 43’üncü Birleşiminin Üçüncü Oturumunu
açıyorum. 
37
sıra sayılı Kanun Teklifi’nin görüşmelerine devam ediyoruz.
Komisyon
yerinde.
Sayın
milletvekilleri, 9’uncu maddeye geldik.
9’uncu
madde üzerinde iki önerge vardır, aynı mahiyetteki bu önergeleri birlikte
okutup işleme alacağım.
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 9’uncu maddesinin (1)’inci
fıkrasında yer alan "eklenmiştir” ibaresinin "ilave edilmiştir”
ibaresiyle değiştirilmesini arz ve teklif ederiz.
 Mehmet
Metanet Çulhaoğlu Bedri Yaşar Lütfü
Türkkan
 Adana Samsun Kocaeli
 Arslan
Kabukcuoğlu Feridun Bahşi Hasan
Subaşı
 Eskişehir Antalya Antalya
Aynı
mahiyetteki diğer önergenin imza sahipleri:
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Faruk
Sarıaslan  Nurhayat Altaca Kayışoğlu
 Nevşehir Bursa
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
- Aynı mahiyetteki önerge üzerinde söz isteyen, Eskişehir Milletvekilimiz Sayın
Arslan Kabukcuoğlu. (İYİ PARTİ sıralarından alkışlar)
Süreniz
beş dakika. 
ARSLAN
KABUKCUOĞLU (Eskişehir) – Sayın Başkan, değerli milletvekilleri; 37 sıra sayılı
Kanun Teklifi’nin 9’uncu maddesi üzerinde İYİ PARTİ Grubu adına söz almış
bulunuyorum. 
Maddeyle,
Millî Güvenlik Kurulu Genel Sekreterliğinde görev yapan, mesleğe özel sınavla
kabul edilen uzmanlara 1 derece yükselme hakkı verilmektedir. Özlük
haklarındaki bu düzenlemeyi biz de parti olarak kabul ediyoruz. 
Ülkede
yaşamak, ülkesini seven, liyakat, helal kazanç arayan, geleceğini düşünen
insanlar için her geçen gün daha da zorlaşmaktadır. Parlamentoda bile,
milletvekillerinin hür iradelerini ortaya koymada, söylemekte zorlukları
vardır, vicdanlar üzerinde ipotek konulmaya uğraşılmaktadır. 
Ülkeyle
ilgili düşünceleri açıklamak zordur. Memleketin kaynakları bir kısım insanlara
tahsis edilerek çıkar birliği oluşturulmaya çalışılıyor. Bunu yapmayan şahıslar
sistem dışına itilmektedirler. 1980’li yıllarda yurt dışına açılan, Libya’da,
Rusya’da çalışan firmalarımız var. Bunlardan en meşhurları STFA ve ENKA’dır.
ENKA Holdingin patronu Sayın Şarık Tara, vefat etmeden önce, Türkiye
Cumhuriyeti’nden iş alamadıklarından bahsetmişti. Yurt dışına açılmayı hayal
edemezken, o günkü şartlarda yurt dışında bunu gerçekleştiren firmalar,
Türkiye’de maalesef bunu gerçekleştiremediler. 
Dünyada
kamuyla en çok iş yapan 10 firmanın 5 tanesi Türk firmasıdır. Bu övünülecek bir
şey mi, yerinilecek bir şey mi, bilemiyoruz. Bu şirketlerden 2’sinin durumu
özelin de özelidir. Bu 2 şirketin oluşturduğu konsorsiyumun CEO’su şu anda
bunlara iş veren bir bakanlıkta bakandır. Bunun bir üst düzeyi, olsa olsa,
zamanında Sayın Cumhurbaşkanı Yardımcısının ya da Sayın Cumhurbaşkanının
çalıştığı bir firmanın devletten iş alması olabilir. Bu inşaat firmalarına
destek olmak amaç olursa, bunu gerçekleştirmek için başka ne yapmak lazım
gelir, bilemiyoruz. Bu atamalardan sonra kimse ağzını açıp “Sermaye yurt dışına
neden gidiyor?” diye yakınamaz; kimse “Falan aileler niye Malta’ya gidiyor, göç
ediyor?” diye bir şey söyleyemez. Bunu diyebilmek için, öncelikle “Acaba biz ne
yaptık, hatamız nedir?” diye sormak lazım olsa gerek ama zaten sizlerin de
böyle bir şeye niyeti yok. 
The
New York Times gazetesinde iddia edilen bir habere göre 2016-2017 yılları
arasında ülkemizden pek çok göç oldu; artık yalnız entelektüeller değil,
sermayedarlar da göçmeye başladı. İddiaya göre, bu yıllar arasında 12 bin
kişiden ibaret olan bir milyoner grubu ülkemizi terk etmiştir. Ülkelerini niye
terk ettiklerini, onların rahatsızlığının ne olduğunu düşünmek, araştırmak
ülkeyi yönetenlere düşer. 12 bin varsıl insanın ülkesinden ayrılması, o ülkenin
işsizlerine, gençlerine, geleceğe sekte vurmak, gelecekte oluşacak sermaye
birikimine darbe indirmek, maddi varlığı dışlamaktır. İnsanlar doğup
büyüdükleri, belli bir dönem refah içinde yaşadıkları ülkelerinden emek ve
zahmetle biriktirdikleri sermayelerini alıp gidiyorsa; kendileri ve
kendilerinden sonra gelecekler için ülkelerinde istikbal görmüyorsa; bilmedikleri,
tanımadıkları, tarihlerine, kültürlerine yabancı olan bir ülkeye gidiyorlarsa o
ülke yöneticilerinin bu durumu iyiden iyiye analiz etmesi gerekir. Ülke
yöneticilerinin en başta gelen görevlerinden birinin ülkenin maddi varlığını
güçlendirmek olması gerektiğine göre, eldekini kaçırmak, buna seyirci kalmak
bir insanın kan kaybına seyirci kalmak gibidir.
Maddiyat,
maneviyat için önemli bir ihtiyaçtır. Burada vurgulamak istediğim konu, parayı
yüceltmek değildir. Maddi kaynaklar yok ise, ülkenin geleceği için harcamanız
gereken -savunma, eğitim, en başta insanların barınmaları, beslenmeleri-
kaynakları onlara ayıramazsanız hayat durma noktasına yaklaştı demektir.
(Mikrofon
otomatik cihaz tarafından kapatıldı)
ARSLAN
KABUKCUOĞLU (Devamla) – Bitiriyorum Sayın Başkan.
BAŞKAN
– Bir dakika ilave ediyorum.
ARSLAN
KABUKCUOĞLU (Devamla) - Geçim zorluğu içinde olan ailelerin 80 liralık elektrik
faturasını karşılamak, kredi kartı borçlarını uzun vadeye yaymak palyatif
çözümlerdir. Radikal çözüm, önce elindeki paraya hâkim olmak, sonrasında da
millî geliri artıracak, üretim ve istihdamı artırıcı politikaları izlemektir. 
Teşekkür
ederim. (İYİ PARTİ sıralarından alkışlar)
BAŞKAN
– Aynı mahiyetteki diğer önergenin gerekçesini okutuyorum:
Gerekçe:
Yapılan
değişikle madde metninin daha iyi anlaşılması amaçlanmaktadır.
BAŞKAN
– Değerli milletvekilleri, aynı mahiyetteki önergeleri oylarınıza sunuyorum:
Kabul edenler… Kabul etmeyenler… Önergeler kabul edilmemiştir.
9’uncu
maddeyi oylarınıza sunuyorum: Kabul edenler… Kabul etmeyenler… 9’uncu madde
kabul edilmiştir.
10’uncu
madde üzerinde iki önerge vardır, önergeleri aykırılık sırasına göre okutup
işleme alıyorum.
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 10’uncu
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Nurhayat
Altaca Kayışoğlu Faruk Sarıaslan
 Bursa Nevşehir
MADDE
10- 27/7/1967 tarihli ve 926 sayılı Türk Silâhlı Kuvvetleri Personel Kanununun
124 üncü maddesinin birinci fıkrasında yer alan "ve Genelkurmay
Başkanlığı” ifadeleri madde metninden çıkarılmış ve maddeye aşağıdaki fıkralar
ilave edilmiştir.
"Milli
Savunma Bakanlığı ve Jandarma Genel Komutanlığında görevli tabipler ile sağlık
astsubayları Türk Silahlı Kuvvetleri ve Jandarma Genel Komutanlığı kadrolarında
gösterilmek ve aylık, ödenek, her türlü zam ve tazminatlar ile diğer mali ve
sosyal hak ve yardımlarını ve istihkaklarını mevcut hükümler çerçevesinde,
kendi bağlı bulunduğu Bakanlık bütçesinden almak şartı ile Sağlık Bakanlığında
ilgisine göre Millî Savunma Bakanı veya İçişleri Bakanı onayı ile
görevlendirilebilirler. Bu personelin görev yapacağı yerler, görev süreleri ile
buna yönelik usul ve esaslar Millî Savunma Bakanlığı, İçişleri Bakanlığı ve
Sağlık Bakanlığınca birlikte belirlenir. Türk Silahlı Kuvvetlerinin veya
Jandarma Genel Komutanlığının ihtiyacı olması durumunda görevlendirilen
personel ilgisine göre Millî Savunma Bakanı veya İçişleri Bakanının onayı ile
Türk Silahlı Kuvvetlerindeki veya Jandarma Genel Komutanlığındaki asli
görevlerine iade edilir.
Millî
Savunma Bakanlığı ve Jandarma Genel Komutanlığında görevli tabipler ve diş
tabipleri Türk Silahlı Kuvvetleri veya Jandarma Genel Komutanlığı kadrolarında
gösterilmek ve aylık, ödenek, her türlü zam ve tazminatlar ile diğer mali ve
sosyal hak ve yardımlarını ve istihkaklarını mevcut hükümler çerçevesinde,
kendi bağlı bulunduğu Bakanlık bütçesinden almak şartı ile üniversitelerde
görevlendirilebilir. Görevlendirilen personelin öğretim üyeliği kadrolarında
geçirdikleri süreler, 4/11/1981 tarihli ve 2547 sayılı Yükseköğretim Kanununa
göre öğretim üyeliği görevinden sayılır. İhtiyaç duyulduğunda ilgisine göre
Millî Savunma Bakanı veya İçişleri Bakanının onayı ile personelin
üniversitedeki görevlendirmesi iptal edilir. Bu personelin görevlendirileceği
kadrolar, görev süreleri ile buna yönelik usul ve esaslar Millî Savunma
Bakanlığı, İçişleri Bakanlığı ve Yükseköğretim Kurulunca birlikte belirlenir.
Bu
maddenin üçüncü ve dördüncü fıkraları uyarınca görevlendirilenlere, bu
görevlendirmeler kapsamında 10/2/1954 tarihli ve 6245 sayılı Harcırah Kanunu
gereğince ödeme yapılmaz. Bunlara, üçüncü ve dördüncü fıkralarda belirtilen
ödemeler dışında görev yaptıkları kurumca bu görevlendirmeler nedeniyle ayrıca
herhangi bir ödeme yapılmaz.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önergenin gerekçesini okutuyorum:
Gerekçe:

Yapılan
değişikle madde metninin daha iyi anlaşılması amaçlanmaktadır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 10’uncu maddesinin (1)’inci
fıkrasında yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz.
 Bedri
Yaşar Lütfü Türkkan Muhammet
Naci Cinisli
 Samsun Kocaeli Erzurum
 Hasan
Subaşı Feridun Bahşi Mehmet
Metanet Çulhaoğlu
 Antalya Antalya Adana
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge üzerinde söz isteyen, Erzurum Milletvekilimiz Muhammet Naci Cinisli.
(İYİ PARTİ sıralarından alkışlar) 
Süreniz
beş dakika.
MUHAMMET
NACİ CİNİSLİ (Erzurum) – Sayın Başkan, değerli milletvekilleri; sizleri
saygıyla selamlarım. 
Torba
kanun düzenlemelerinin Meclisimizin yasama gücünü zedelediğinden bahsederken
şimdi bambaşka bir itibar erozyonuyla karşı karşıyayız. Yüce Meclisimizin Sayın
Başkanı bugünlerde İstanbul sokaklarında İstanbul’a belediye başkanı olabilmek
için siyaset yapıyor. Belediye başkanı olamama ihtimaline karşı da Meclis
Başkanlığı gibi çok kutsal ve ulvi bir görevi yedekte tutuyor. Bu tutumu
kendilerine yakıştıramadığımı ifade ederek sözlerime başlıyorum.
Değerli
milletvekilleri, görüştüğümüz maddeyle özellikle cerrahi branşlardaki askerî
tabip ve sağlık sınıfı personelinin tıbbı yeteneklerinin korunması amaçlanıyor.
Geç kalınmış bu değişiklik teklifine hiçbir itirazımız yok, yanlış yapılmış
yasal düzenlemelerde ısrar etmemek önemli ancak daha önemlisi yanlış bir
düzenleme yapmamaktır. Bu nedenle sormak istiyorum: Askerî hastaneler niçin
Sağlık Bakanlığına devredildi? Kanun maddesindeki gerekçede deniyor ki: “Askerî
tabip ve teknisyenlerimiz harp cerrahisi alanında yeteneklerini kaybediyorlar.”
Evet, doğru; nedeni gerekçede net olarak ifade edilmemiş olsa da sebep askerî
hastanelerin kapatılması. Sivil ve askerî hastaneler arasındaki en önemli fark,
askerî hastanelerin harp cerrahisinde uzmanlaşmış olmaları. Bu hastanelerin
Sağlık Bakanlığına devri sonrasında sınır ötesinde düzenlenen operasyonlar veya
terörle mücadele kapsamında yapılan harekâtlar neticesinde yaralanan
askerlerimizin sağlıklarına kavuşma oranlarındaki düşüş bu gerçeği gözler önüne
seriyor. Bu nedenle ülkemizin yetiştirdiği tecrübeli askerî cerrah ve
teknisyenlerinden yeterince istifade edilememesi, millî insan kaynağımızın
etkili kullanılmadığını açıkça gösteriyor. 
Ağır
yaralanmış evlatlarımıza hızlı, doğru karar vermenin hayati önemde olduğu
durumlar altındaki müdahalelerde ve nakillerde sorunlar yaşandığını biliyoruz.
Dile getirmek istemediğim ama yüreğimi dağlayan bir soruyu sizlerle paylaşmak
isterim: Askerî hastanelerin devrinden günümüze kadar, zamanında doğru bir
şekilde müdahale edilemeyip tam olarak sağlığına kavuşamayan veya şehit olan
evlatlarımız acaba var mıdır? Harekâtlara katılan unsurlarımızda orduda kalmayı
tercih eden askerî tabiplerimiz tabii ki bulunuyor. Ancak sayısal ve işlevsel
olarak yeterli hizmetin verilemediğini de belirtmeliyim. Üstelik askerî
hastanelerin devredilmesiyle, çalışma koşullarında meydana gelen
değişikliklerden olumsuz etkilenilmiştir. 
Değerli
milletvekilleri, askerî tabiplik iki mesleği beraberce yapmaktır. Özellikle
harp cerrahlığı başka bir şekilde yapılamaz. Askerî bir tabip ile sivil bir
doktorun farkı da burada ortaya çıkıyor. Askerî tabip tıp eğitimiyle birlikte
askerî eğitimleri de alır. Askerlerimizin silah arkadaşları olan askerî
tabipler ordumuzun sigortasıdırlar aynı zamanda. 
Diğer
yandan, askerî hastanelerin Sağlık Bakanlığına devri sonrasında sınıf
değişikliği, komando olamaz ve uzun süreli istirahat raporlarında çok ciddi
artışlar yaşandığını da dikkatlerinize sunmak isterim. Barışta askerî
personelin sağlık işlemlerini yürüten askerî hastaneler savaşta
karşılaşacakları cephe şartlarının malzemelerini envanterlerinde bulundururlar,
yaralı ve hasta naklinde belirlenmiş görevlerini yerine getirmek üzere tatbikat
yaparlardı. Bu bakımdan askerî hastaneleri sadece hastane olarak
düşünmemeliyiz. Bu hastaneler ordumuzun bir parçasıdır. Hem terörle mücadele
içinde bulunan hem de sınırlarımız dışında istikrar ve güven ortamının
oluşmasına destek veren ordumuzun parçalarıyla oynamak, telafisi mümkün olmayan
sonuçlara neden olur. 
Değerli
milletvekilleri, sözlerimin sonunda dikkatlerinize sunmak istediğim bir hususu
daha dile getirmek isterim. GATA ve askerî hastanelerin devri kararının
doğruluğu hâlâ tartışılırken bugün millî savunmamızın belkemiği olan bir
kurumun devriyle karşı karşıyayız. Bir süredir 1. Ana Bakım Fabrikasının, halk
arasında bilinen adıyla Sakarya Tank Paletin özelleştirme kapsamına alınarak
adı belli bir özel firmaya verileceği konuşuluyor. Bu firmanın da yabancı
girişimciler tarafından finanse edileceği ifade ediliyor. 80’li yıllarda
“Devlet çaput üretmesin.” diye masum bir sloganla başlayan özelleştirme
serüveni, 2000’lerde farklı bir boyut kazandı. Devletin zarar etmemesi ve
verimli çalışabilmesi için isabetle terk edilen sektörlere, çok kritik, hayati
önem taşıyan stratejik sektörler eklendi. Çocukluk, gençlik yılları boyunca
Sakarya Tank Palet Fabrikasının önemini fabrika komutanı, yakın akrabam Albay
Mukadder Gürbüz’den dinleyerek büyümüş bir milletvekili olarak huzurlarınızda
bulunmaktayım. Daha önce konuyla ilgili konuşan sayın milletvekillerinin
anlattıkları üstün üretimlerin yanı sıra, fabrika, aynı zamanda tanklarımız
için tam manasıyla bir rehabilite merkezidir, burası âdeta bir tank
hastanesidir de. Ayrıca, bunca yıl biriktirilen teknik bilgiyle devredilecek bu
kurumun değerine paha biçilemez. Savunma sanayisinin en önemli işlerini gören
bu fabrikanın işletmeci statüsünün, inşallah ebet müddet yaşayacağından
şüphemiz olmayan devletimizin güvencesinden koparılıp finansal statüsünü de
değiştirerek her türlü finansal riske açık bir özel şirkete devredilmesi ucu
açık riskler içerir. 
(Mikrofon
otomatik cihaz tarafından kapatıldı)
BAŞKAN
– Buyurun, bir dakika ilave ediyorum. 
MUHAMMET
NACİ CİNİSLİ (Devamla) - Herhangi bir özel şirketin sürekliliğinin garantisi
yoktur. Hak verirsiniz ki özel sektör kendi kârını düşünür. Bu akıl almaz
özelleştirme kararından vazgeçilerek, fabrikanın mevcut hâliyle üretime devam
etmesini umuyorum. 
Sakarya
Tank Palet Fabrikasının devrine İYİ PARTİ olarak muhalefet ettiğimizi milletimizin
takdirine tekrar sunarken, bir stratejik hata daha yapılmamasını ümit eder,
Genel Kurulumuzu saygıyla selamlarım. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
10’uncu
maddeyi oylarınıza sunuyorum: Kabul edenler… Kabul etmeyenler… 10’uncu madde
kabul edilmiştir. 
11’inci
madde üzerinde iki önerge vardır, önergeleri aykırılık sırasına göre okutup
işleme alıyorum.
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 11’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla.
 Mehmet
Bekaroğlu  Cavit Arı Ömer
Fethi Gürer
 İstanbul
 Antalya  Niğde

 Nurhayat
Altaca Kayışoğlu  Faruk Sarıaslan  Süleyman
Bülbül
 Bursa
 Nevşehir Aydın
MADDE
11- 926 sayılı Kanunun geçici 45 inci maddesinin birinci fıkrasının (b)
bendinin birinci cümlesinde yer alan "veya Genelkurmay Başkanlığının”
ifadesi madde metninden çıkarılmış, üçüncü cümlesinde yer alan "Askeri
Adalet İşleri ve Kanunlar Genel Müdürlüğü" ifadesi "Hukuk ve Mevzuat
Genel Müdürlüğü" şeklinde, altıncı cümlesinde yer alan "inceleme
yapılarak karar verilir.” ifadesi "inceleme yapılarak karar verilir ve bu
maddede Müsteşara verilen yetkiler ilgili Bakan Yardımcısı tarafından
kullanılır." şeklinde, ikinci fıkrasında yer alan "31/12/2018”
ibaresi "31/12/2021" şeklinde değiştirilmiş ve maddeye aşağıdaki
fıkra ilave edilmiştir.
“Birinci
fıkranın (b) bendi kapsamındakiler, ihtiyaç halinde Milli Savunma Bakanı
tarafından bir yıl içerisinde üç ayı geçmemek üzere Milli Savunma Bakanlığı
hukuk hizmetleri başkanlıkları veya birimlerinde geçici olarak
görevlendirilebilirler. Bu süre bir katına kadar uzatılabilir. "
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge hakkında konuşmak isteyen, Aydın Milletvekilimiz Sayın Süleyman
Bülbül. (CHP sıralarından alkışlar) 
Süreniz
beş dakika Sayın Bülbül.
SÜLEYMAN
BÜLBÜL (Aydın) – Sayın Başkan, değerli milletvekilleri; Genel Kurulu saygıyla
selamlarım.
Adil
yargılanma hakkı, Avrupa İnsan Hakları Sözleşmesi’nin 6’ncı maddesinde,
Anayasa’mızın da 36’ncı maddesinde düzenlenmiş olup hukuk devletinin olmazsa
olmazları arasındadır. Adil yargılanma hakkına ilişkin düzenlemelerin uygulama
alanı sadece yargılama süreci olmayıp yakalama anından itibaren soruşturma
aşaması ve verilen hükmün uygulanma aşaması sürecini de kapsamaktadır. Bu
önemlidir zira demokratik ve adil toplum isteğinin bir sonucu olarak kabul
edilir. Bu nedenle, ceza muhakemesi ve ceza hukuku maddelerinin uygulanmasında
demokrasi ve insan hakları açısından geniş yorumlama şarttır. 
Adil
yargılanma hakkının en önemli unsurlarından birisi ise makul sürede
soruşturmanın ve yargılamanın bitirilmesidir. Makul süre, suçlamanın
yapılmasıyla başlar, lehte ya da aleyhte olan kararın kesinleşmesiyle biter. Bu
çerçevede, geciken adalet, adalet değildir. Adaletin etkinliğinin,
inandırıcılığının ve bireyin haklarının zarara uğramamasının yolu budur. Size
bir örnek vermek istiyorum. Osman Kavala yaklaşık dört yüz kırk gündür tutuklu.
Hâlâ iddianamesi hazırlanmamış durumda, hâlâ neyle suçlandığını bilmiyoruz çünkü
dosyada gizlilik kararı var. Bu, açık ve net, adil yargılanma hakkının
ihlalidir. 
Adli
ve idari mercilerin tarafsız ve bağımsız mahkemeye yönelik tutumları da çok
önemlidir. Yargılamayı yapacak mahkemenin tarafsız ve bağımsız olması ve bunu
görüntü olarak da yansıtması gerekir. Ne yazık ki siyasi otoritenin etkisiyle
hâkimlerin davaya göre görev ve yerlerinin değiştirilmesi, tarafsız ve bağımsız
mahkeme ilkesini ihlal etmektedir. Bu konuda Avrupa İnsan Hakları Mahkemesinin
Beaumartin-Fransa kararı önemlidir. Kararda, mahkemenin bir yargısal karar
verirken dış dünyadaki yorumlara karşı güvencede olması; talimat, emir, yorum,
öneri gibi dış etkenler altında bırakılmaması gerektiği; yürütme makamının
müdahalesinin bağımsızlık ve tarafsızlık ilkesine aykırı olduğu kabul
edilmiştir. Ancak ülkemizde yargının siyasallaştığı, yürütmenin yargıya
müdahalesinin had safhaya ulaştığı gerçeğiyle karşı karşıyayız. Memleketimizde
masumiyet ilkesi yürütme erki tarafından devamlı ihlal edilmektedir. Ne yazık
ki adil yargılanma hakkı konusunda etkili soruşturmaların yapılamaması, lehte
olan delillerin toplanmaması, makul sürede soruşturma ve kovuşturma
aşamalarının bitirilmemesi, savunma hakkı ihlalleri, tutukluluğun bir tedbir
olarak kabul edilmeyip ceza olarak çektirilmesi, hak ve özgürlükler hakkında
muhaliflere karşı ağır eleştirileri kabul edip partili Cumhurbaşkanı sisteminde
en küçük eleştirinin Cumhurbaşkanına hakaret olarak kabulü, yani yargıda çifte
standart en önemli ihlal nedenleri arasındadır. Bu ihlaller, adil yargılanma
hakkının özünü teşkil eden devletin sorumluluğunu da ortaya koymaktadır. 
Geçtiğimiz
günlerde CHP eski milletvekili ve Parti Meclisi üyesi Eren Erdem hakkında oy
birliğiyle, kaçma şüphesi olmadığından dolayı tahliye kararı verilmiş ancak bu
karar CMK’ye aykırı olarak altı saat bekletilmiş, daha sonra savcının
itirazıyla yakalama kararı çıkartılmıştır. Bir mahkeme “Kaçma şüphesi yok.”
diyor, diğer mahkeme “Var.” diyor. Bu bile tahliye kararı verilebilecek
nedenlerden biridir. 
Değerli
milletvekilleri, yargı artık tek adam yargısı, adaletsizliğin yargısı, talimat
yargısı oldu. Adil yargılanma hakkı lime lime edildi. Adliye sarayları sadece
beton binalardan ibaret hâle getirildi. Kopyala-yapıştır hukuku ne yazık ki
yaratıldı. 
Bakınız,
Gıda Mühendisi Akademisyen Bülent Şık hakkında, Sağlık Bakanlığınca sonuçları
kamuoyuna açıklanmayan, kanser eden ürünleri halka açıkladı diye, yasaklanan
gizli bilgileri açıklama, yasaklanan gizli bilgileri temin etme ve göreve
ilişkin sırrı açıklama suçlamalarıyla dava açıldı. Asıl dava Sağlık Bakanlığına
açılmalıydı, Bakan görevden alınmalıydı halkı bilgilendirmediği, bilgi
sakladığı, halk sağlığıyla oynadığı için. 
Değerli
milletvekilleri, ayrıca, son olarak, Anayasa’nın 67’nci ve 94’üncü maddesinin
altıncı fıkrasını açıklamak istiyorum. Burada, AKP grup başkan vekili önceki
maddelerdeki konuşmasında, bazı kanunların özel olarak hazırlandığını,
milletvekili olmasının ya da mahallî idareler seçimine girmesinin istifasını
gerektirmeyeceğini açıkladı. 
(Mikrofon
otomatik cihaz tarafından kapatıldı) 
SÜLEYMAN
BÜLBÜL (Devamla) – Bir dakika…
BAŞKAN
– Toparlayın Sayın Bülbül.
SÜLEYMAN
BÜLBÜL (Devamla) – Ancak ben bir hukukçu olarak söylemek durumundayım, Mahallî
İdareler Kanunu ya da seçim kanunları açıkça Anayasa’ya aykırılık teşkil
edemez. Kanunların Anayasa’ya uygun olması gerekir. Türkiye Büyük Millet
Meclisi Başkanı Sayın Binali Yıldırım’ın AKP’nin İstanbul Büyükşehir Belediye
Başkan adayı olmasına rağmen Meclis Başkanlığından istifa etmemesi bir Anayasa
ihlalidir.
Buradan
Sayın Binali Yıldırım’a seslenmek istiyorum: İstifa etmediğiniz her saniye
Anayasa’nın bu maddesini açıkça ihlal ediyorsunuz yani suç işliyorsunuz. 
Değerli
milletvekilleri, kısaca, hukuksuzluğun her alanda sıradanlaştığı bir dönemle
karşı karşıyayız. Ama bilesiniz ki bu böyle gitmez. Elinizle dizayn ettiğiniz
yargıya bir gün sizin de ihtiyacınız olur.
Hepinize
saygılarımı sunuyorum. (CHP ve İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 11’inci maddesinin (1)’inci fıkrasında
yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz. 
 Bedri
Yaşar  Lütfü Türkkan  Feridun
Bahşi
 Samsun
 Kocaeli  Antalya
 Hasan
Subaşı  Aylin Cesur Mehmet
Metanet Çulhaoğlu
 Antalya Isparta
 Adana
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılamıyoruz Başkan. 
BAŞKAN
– Önerge hakkında konuşmak isteyen, Isparta Milletvekilimiz Sayın Aylin Cesur.
(İYİ PARTİ sıralarından alkışlar) 
Süreniz
beş dakika Sayın Cesur. 
AYLİN
CESUR (Isparta) – Sayın Başkan, değerli milletvekilleri; Genel Kurulu saygıyla
selamlıyorum. 11’inci maddeyle ilgili söz almış bulunmaktayım. 2009’a da bir
torba kanunla başlıyor olmaktan duyduğum üzüntüyü ifade etmek istiyorum sözlerime
başlarken. 
AK
PARTİ iktidarı, özgün yasa yapmak yerine, seçim öncesi 71 maddelik, adına da
artık “çuval” diyebileceğimiz, bazı maddeleri Anayasa’ya aykırılık teşkil eden
bir torba kanunu Meclise getirdi. Birbiriyle alakasız yaklaşık 40 ayrı kanunda
ve 2 adet kanun hükmünde kararnamede, sistemde büyük boyutlu değişiklikler
yapan söz konusu maddelerin, adına “torba yasa” adı verilen bir yöntemle,
aceleyle yasalaştırılması yanlıştır. Türkiye Büyük Millet Meclisinde ilgili
komisyonlarda yeteri kadar tartışılmayan kanun teklifleriyle, sadece Plan ve
Bütçe Komisyonundan geçirilerek yasa yapma alışkanlığı genel demokratik
ilkelere ve doksan dokuz yıllık Türkiye Büyük Millet Meclisi geleneklerine de
aykırıdır. 
11’inci
maddedeki düzenlemeyle emeklilik hakkına sahip olan askerî hâkimlerin tazminat
alarak emekli olabilmelerine ilişkin süre 31 Aralık 2021 tarihine kadar
uzatılıyor. Hâkim kadroları şahsa bağlı kadrolardır. Esasen düzenleme geçici,
kalıcı madde olmadığı için, ayrıca tarih vermek yasa tekniğini zorlamak
anlamına gelir.
Şimdi,
siz “torba” deyin, ben “çuval” diyeyim, içinde neler var neler. Bir tek
vatandaşın çözüm bekleyen sorunlarına ilaç yok içinde. Siz iğneyi dahi
kendinize batırmazken bakalım, çuvaldızı kimlere ve nasıl batırıyorsunuz. 
Bir
büyük kesime öyle bir batırmışsınız ki adı artık ne olursa olsun, bunun can
yakacağı kesin. Emeklilerden daha ne istersiniz ya? 11,9 milyon emeklimizin
yüzde 85’i bırakın yoksulluğu, açlık sınırında. “Bin liranın altında aylık alan
emekli kalmayacak.” diye on binlerce emekliye sözde müjde verdiniz ve
umutlandırdınız. Bin liranın altında aylıkla geçinen yaklaşık 103 bin emeklimiz
var. Emekli aylıklarını bin liraya yükseltmek için hazırladığınız yasa
teklifinin altından emeklileri yıllarca zamsız bırakacak ince bir taktiğiniz
çıktı ortaya, iyi mi? Şaşırdık mı? Şaşırmadık ama üzülüyoruz. Buna göre bin
liranın altında aylık alan emeklilerin aylıkları değil, gelirleri bin liraya
yükseltilecek. Bu emeklilere asıl aylıkları bin liraya ulaşana kadar hiçbir
şekilde zam ya da enflasyon farkı da verilmeyecek. Bu ince taktik yüzünden,
yıllık zamlar bin liralık yeni gelir yerine bin liranın altındaki mevcut aylığa
uygulanacak. Bu ne demek? Bu şu demek: Aylık gelirleri 2022 yılına kadar hep
bin lira olarak kalacak demek. Müjdeyi duyan emekliler büyük bir sevinç
yaşadılar, herkes gibi altı ayda bir zam alacaklarını düşündüler ancak bu
düzenleme emeklileri yine büyük bir sukutuhayale uğrattı. 
Bu
arada, muayene katılım payına yüzde 60, ilaç katılım payına da yüzde 70 zam
yaptınız, iyi mi? Bakınız arkadaşlar, emekliler ay sonunu zor getiriyor. Asgari
ücrete yapılan zam oranında yani en az yüzde 26 zam istiyoruz emekliler için.
2000 sonrası emekliler için de ayrıca intibak gerekli aynı 2000 öncesindekiler
için yapılan gibi. Ve çok önemli bir konuya dikkatinizi çekeceğim. Sayın
Cumhurbaşkanımızdan, her fırsatta gür ve etkili bir şekilde seslendiği “Ey…”
çıkışı var ya, şimdi ben bunun yanına Türkiye'nin “T”sini eklemesini ve “EYT”
demesini kendilerinden istirham ediyorum. 
RECEP
ÖZEL (Isparta) – Sen bir şey diyemezsin, sen istirham edemezsin ya! Çok
popülistsiniz. 
AYLİN
CESUR (Devamla) – EYT’den dolayı 700 bin -aileleriyle birkaç milyon-
vatandaşımız çok ciddi bir şekilde çözüm bekliyor sizden. 
Evet,
değerli milletvekilleri, bir ülke düşünün, hukuk fakültesi son sınıf öğrencisi
hukuk fakültesinde hocasını silahla öldürüyor. Evet, bir ülke düşünün,
İstanbul’da bir ortaokul öğrencisi arkadaşını bıçaklıyor. Bir ülke düşünün, bir
baba ödev yapmadığı gerekçesiyle 6 yaşındaki çocuğunu döverek öldürüyor ve bir
ülke düşünün…
(Mikrofon
otomatik cihaz tarafından kapatıldı) 
BAŞKAN
– Bir dakika ilave ediyorum Sayın Cesur. 
AYLİN
CESUR (Devamla) – Teşekkür ederim Sayın Başkan. 
…Bursa’da
bir anne “Bakacak durumum yok.” diye cebine not koyduğu çocuğunu bir alışveriş
merkezinde bırakıyor. Bir ülke düşünün, bu ülke bizim ülkemiz değerli
milletvekilleri. Bu insanlar var ya hani, cinnet geçiren yoksulluktan,
birbirini artık bıçaklama durumuna gelen, çoluğundan çocuğundan vazgeçen, bu
ülke bizim ülkemiz, bizim. 
Evet,
sizler, iktidar sahipleri, evet, sizleri, bu memleketi getirdiğiniz bu tablo
karşısında, çuvallaşan torba yasalar yapmak yerine yaslı vatandaşlarımız için
iktidar yani muktedir olmaya davet ediyorum. Yapamıyorsanız bırakacaksınız
arkadaşlar. 
RECEP
ÖZEL (Isparta) – Emredersin!
BAŞKAN
– Sayın Özel…
RECEP
ÖZEL (Isparta) – Millet derse bırakırız, sen kim oluyorsun da “Bırakırsınız.”
diyorsun ya! Millet “Bırak.” derse bırakırız. 
BAŞKAN
– Sayın Özel…
AYLİN
CESUR (Devamla) – Bu gidişle zaten siz bırakmasanız da 31 Martta, Recep Bey, bu
millet sizi bırakacak, bırakacak. 
RECEP
ÖZEL (Isparta) – Allah, Allah! Haydi bakalım, görüşeceğiz, görüşeceğiz. 
AYLİN
CESUR (Devamla) – Hepinizi saygıyla selamlıyorum. (İYİ PARTİ sıralarından
alkışlar)
RECEP
ÖZEL (Isparta) – Aylin Hanım, görüşeceğiz. 
LÜTFÜ
TÜRKKAN (Kocaeli) – Recep’e ve arkadaşlarına çok dokundu. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
11’inci
maddeyi oylarınıza sunuyorum: Kabul edenler… Kabul etmeyenler… 11’inci madde
kabul edilmiştir.
12’nci
madde üzerinde üç önerge vardır. Aynı mahiyetteki bu önergeleri birlikte okutup
işleme alacağım.
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin 12’nci maddesinin kanun teklifinden
çıkarılmasını talep ediyoruz.
 Tuma
Çelik Mahmut Toğrul Mehmet
Ruştu Tiryaki
 Mardin Gaziantep Batman
 Erol
Katırcıoğlu Habip Eksik Abdullah
Koç
 İstanbul Iğdır Ağrı
Aynı
mahiyetteki diğer önergenin imza sahipleri:
 Mehmet
Metanet Çulhaoğlu Bedri Yaşar Lütfü
Türkkan
 Adana Samsun Kocaeli
 Hasan
Subaşı Feridun Bahşi Fahrettin
Yokuş
 Antalya Antalya Konya
Aynı
mahiyetteki diğer önergenin imza sahipleri:
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Faruk
Sarıaslan  Nurhayat Altaca Kayışoğlu Utku
Çakırözer
 Nevşehir Bursa Eskişehir
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Aynı mahiyetteki önerge üzerinde söz isteyen Batman Milletvekilimiz Sayın
Mehmet Ruştu Tiryaki. (HDP sıralarından alkışlar) 
Süreniz
beş dakika Sayın Tiryaki.
MEHMET
RUŞTU TİRYAKİ (Batman) – Sayın Başkan, değerli milletvekilleri; Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi’nin
12’nci maddesi üzerine, daha doğrusu 12’nci madde üzerine verdiğimiz önerge
üzerine söz almış bulunuyorum. Hepinizi saygıyla selamlıyorum.
Yine
bir torba yasayla karşı karşıyayız. Torba yasanın maddeleri üzerine bile söz
alamıyoruz. Gördüğünüz gibi, bir madde değişikliği önergesi verebilirsek torba
yasanın bir maddesi üzerine konuşabiliyoruz. 
Dün,
Sırbistan’la imzalanan bir serbest ticaret anlaşması üzerine gruplar adına
milletvekilleri çıkıp serbestçe konuşabildiler. Neden? Tek bir konuyla ilgili
bir kanun teklifi olduğu için. Fakat bir torba yasa geldiği zaman, gruplar
adına eğer bir önerge vermezseniz -hani saygısızlık etmek istemem ama çoğu
usulen verilen önergeler- söz bile alamıyorsunuz torba yasalar üzerine. Böyle
bir yasa teklifiyle karşı karşıyayız. Alışkanlık hâline geldi, 71 maddelik bir
torba yasa, emin olun, milletvekillerinin yüzde 99’u bu torba yasanın
ayrıntıları hakkında bilgi sahibi değil çünkü 71 maddede o kadar çok şey
değiştiriliyor ki. Ben sadece bugün görüştüğümüz ve belki yarın bir kısmını
görüşeceğimiz maddelerle hangi kanunlarda değişiklik yapıldığını söyleyeyim:
Tapu Kanunu, Emniyet Teşkilatı Kanunu, Gelir Vergisi Kanunu, Gider Vergileri
Kanunu, Devlet Memurları Kanunu, Türk Silahlı Kuvvetleri Personel Kanunu, Türk
Silahlı Kuvvetleri İç Hizmet Kanunu, Yükseköğretim Kanunu, Yükseköğretim
Kurumları Teşkilatı Kanunu, Seferberlik ve Savaş Hali Kanunu, Katma Değer
Vergisi Kanunu, Fiyat İstikrarı Kanunu, Mera Kanunu, İşsizlik Sigortası Kanunu,
4603 sayılı -bankalarla ilgili olan- Kanun, Bireysel Emeklilik Tasarruf ve
Yatırım Sistemi Kanunu, Kamu İhale Kanunu, Kamu İhale Sözleşmeleri Kanunu, kamu
finansmanıyla ilgili kanun, Özel Tüketim Vergisi Kanunu, Kamu Mali Yönetimi ve
Kontrol Kanunu, Sosyal Sigortalar ve Genel Sağlık Sigortaları Kanunu, Kurumlar
Vergisi Kanunu, Cumhurbaşkanlığı ofisleri kanunu, Kaçakçılıkla Mücadele Kanunu.
Daha 40’ıncı maddeye geldik, 31 maddeyle ilgili ayrıca yasalar değiştiriliyor. 
Şimdi,
bu 12’nci maddede 1173 sayılı Milletlerarası Münasebetlerin Yürütülmesi ve
Koordinasyonu Hakkında Kanun’un 3’üncü maddesinin üçüncü fıkrasında bir
değişiklik yapılıyor. Bu madde bundan altı ay önce ihdas edildi yani 703 sayılı
Kanun Hükmünde Kararname’yle, Temmuz 2018 tarihinde yürürlüğe giren bir kanun hükmünde
kararnameyle eklenmiş bir kanun maddesidir. Peki, o zaman ne yapıldı? Şöyle bir
düzenleme yapıldı, OHAL’den yararlanma dönemi olan bir KHK’ydi, denildi ki:
Cumhurbaşkanı tarafından dış ülkelerde veya uluslararası kuruluşlar nezdinde
büyükelçi gibi akredite edilmeksizin, özel bir misyonla görevlendirilenlerin
büyükelçilik unvanı görevleri müddetince devam eder. Yasa değişikliği bu.
Cumhurbaşkanına, geleneksel, bildiğimiz anlamda büyükelçilerden bahsetmiyoruz
da akredite edilmeyen, uluslararası kuruluşlarda görevlendirilen büyükelçileri
atama yetkisi veriyordu bu OHAL KHK’si. Buna o zaman çok karşı çıkıldı,
“Büyükelçileri Cumhurbaşkanının bu biçimde ataması doğru değil.” denildi. Fakat
orada, KHK’de şöyle diyor: “Büyükelçilik unvanı görevi süresince devam edecek.”
Büyükelçilik unvanı görevi sona erdiğinde ne olacak? Doğal olarak sona erecek.
Şimdi ne yapıyoruz biliyor musunuz? Bize getirdiğiniz teklif bu, diyorsunuz ki:
“Büyükelçilik görevi sona erse de –bakın akredite edilmemiş büyükelçiliklerden
bahsediyoruz- büyükelçilik unvanı devam edecek.” Nasıl? İyi mi? Yani büyükelçi
olarak bir yere atadınız, görevlendirdi Cumhurbaşkanı, bu görev sona erdi,
fakat bu unvanı kullanmaya hâlâ devam ediyor. Bakın, bizim geleneksel,
diplomatlarımız gibi atanmış kişilerden söz etmiyoruz. Sözünü ettiğimiz
kişiler, büyükelçiler gibi akredite edilmeksizin özel bir misyonla dış
ülkelerde veya uluslararası kuruluşlarda görevlendirilen kişiler. 
Bu
işlem bir büyükelçi ataması olamaz, bu olsa olsa yeni bir istihdam biçimidir.
Hani, eskiden şöyle denirdi: İşte, bir işe göre adam almak gerekir ama adama
göre iş alanı açılıyor. Şimdi bu tam böyle bir iş, bir sürü adama yeni bir
istihdam alanı açılacak, birileri büyükelçi olarak atanacak, büyükelçilik
görevi sona erecek ama bu unvanı kullanmaya devam edecek.
BAŞKAN
– Bir dakika ilave ediyorum Sayın Tiryaki.
MEHMET
RUŞTU TİRYAKİ (Devamla) – Bitiriyorum Sayın Başkan.
Diplomatik
bütün haklardan yararlanacak, sosyal haklardan da yararlanacak,
dokunulmazlıklardan da yararlanacak, diplomatların aklınıza gelebilecek bütün
haklarından yararlanacak. Böyle bir teklifi hiçbir milletvekili kabul
etmemelidir. Biz buna çok açık biçimde karşı çıkıyoruz, Adalet ve Kalkınma
Partili milletvekili arkadaşlarımızın da ellerini vicdanlarına koymasını istiyoruz.
Türkiye Büyük Millet Meclisi, Cumhurbaşkanlığının mevzuat daire başkanlığı
değildir, yasama organıdır. Lütfen, kanun koyucu gibi davranalım diyorum,
hepinizi saygıyla selamlıyorum. (HDP sıralarından alkışlar) 
BAŞKAN
– Aynı mahiyetteki önerge üzerinde söz isteyen Konya Milletvekilimiz Sayın
Fahrettin Yokuş. (İYİ PARTİ sıralarından alkışlar) 
Süreniz
beş dakika Sayın Yokuş. 
FAHRETTİN
YOKUŞ (Konya) – Sayın Başkan, değerli milletvekilleri; hepinizi saygıyla
selamlıyorum. 
Hepinizin
bildiği gibi, kamu yönetiminin temelini liyakat, kariyer ve sınıflandırma
oluşturur. Türk devlet yönetim geleneğinin temeli de beş bin yıllık Türk
tarihinde yazıldığı gibi Türk töresine dayanır. Türk töresi de adalet, eşitlik,
iyilik, yardımlaşma, insana değer verme ve hoşgörüden oluşur. 
Buradan
şuraya geleceğim: Cumhuriyetimizle birlikte, liyakat, tecrübe, birikim üzerine
bir kamu yönetimimiz vardı. Özellikle on altı yıllık AKP iktidarı boyunca ne
yazık ki kamu yönetiminde liyakat, adalet, hak, hukuk hepsi ayaklar altına
alındı. Bu değerlerin yerine yandaş ve “cemaatdaş” oluştu devlette.
“Cemaatdaş”ın
nelere mal olduğunu hep beraber yaşadık. Gerçi “cemaatdaş”lar farklılaştı
şimdi; a’sı gitti, b’si, c’si devam ediyor. Yandaşlık ise, artık devlet
yönetimi tamamen parti devletine dönüştü. Yani “Hizmetliyi memur yapacağız,
sözlü sınav yapıyoruz.” Niye? “3 katını, 5 katını çağırıyoruz, TRT’ye spiker
yapacağız mübareği, aradan yandaşımızı seçeceğiz.” İdareci öyle, üst bürokratı
zaten bunlar atıyor. Yani parti devleti yavaş yavaş gidiyor derken imdatlarına
ne yetişti? FETÖ ihanet şebekesi yetişti. Tam bu pislikten temizleyelim derken,
onları temizlerken şimdi devlet, iktidar partisinin parti devletine dönüştü.
Önümüzdeki günlerde, inşallah, bu kürsüde bunu size detaylıca anlatacağım. 
Şimdi,
efendim, Cumhurbaşkanımız sağ olsun, devleti keyfekeder yönetiyor; yetkileri
verdik, KHK’ler çıkarıyor, Meclis baypas ediliyor zaman zaman. Şimdi, önemli
bir mesele: Türkiye Cumhuriyeti devletinde Cumhurbaşkanımız Türk Bayrağı
takarak makam aracında dolaşır, bir de elçilerimiz dolaşır yurt dışında Türk
devletini temsil ettiği için, bir de Türkiye’de valiler. Fakat bizim
iktidarımız valilerin merkez valisi olmasını pek içine sindirememiş. Bu bayrak
taşıyan valiler artık yeni sistemde merkez valiliği statüsünü kaybetti,
müfettiş yapılıyor. Ne güzel, değil mi? Müfettiş, merkez valisi gitti. E
kardeşim, iyi de diğer bayrak taşıyan büyükelçilerin günahı ne? Bari
statülerini koru. Yani sen diyorsun ki: “Ben istediğim adamı keyfekeder
büyükelçi atarım, istediğim yere yollarım.” Arkadaş, iyi de vallahi, bu sistem
eskiden tek başına hakanların yönettiği devlette bile yoktu ya, sen ne
yapıyorsun? Ha, diyor ki: “Ben seçilmişim arkadaş, her şeyi yaparım. Yani
istediğim gibi ulufe dağıtırım. Ona veririm bir yetki, veririm maaş, elçiden
sayarım. Hadi, yürü kardeşim, yürü.” Vallahi, böyle bir yol varsa hepimizi elçi
yapın da biz de buralarda uğraşıp durmayalım. Öyle ya, ne güzel, statü bu!
Gerçi, eski vekillerinizi, eski bakanlarınızı, ne kadar eskimişiniz varsa
rektör yapıyorsunuz, dekan yapıyorsunuz, elçi yapıyorsunuz. Mübarek, ne güzel
ya, ne güzel, devleti güzel güzel yönetiyorsunuz! 
Şimdi,
efendim, bakın ne yaptınız. Askeriyeyi bile, onu bile sulandırdınız. Efendim,
bu FETÖ askeriyeyi ele geçirdi diye askerî okulları kapattınız, yeni bir
üniversite ihdas ettiniz. Üniversitenin başına atadığınız rektöre de paşalık
unvanı verdiniz, daire başkanına albaylık unvanı verdiniz. Yahu, siz kamu
yönetiminin ne olduğunu hiç okumadınız mı? Devlet böyle mi yönetilir? Daha ileri
gideceğim. RTÜK'ü Kültür Bakanlığına bağlıyorsunuz, TRT’yi Cumhurbaşkanı
alıyor. Allah, Allah! Ya, bu TRT ne menem yer ki bundan vazgeçemiyorsunuz. 
(Mikrofon
otomatik cihaz tarafından kapatıldı) 
BAŞKAN
– Sayın Yokuş, toparlayalım. 
FAHRETTİN
YOKUŞ (Devamla) – Başbakanlık kapatılıyor, TRT’ye adam alıyorsunuz. Başbakanlık
kapatılıyor, havuza adam yolluyorsunuz. Siz yeni bir havuz oluşturdunuz.
Eskiden, memur özelleştirmeden havuza giderdi. Şimdi, kardeşim, Devlet Planlama
Teşkilatının yerine kurduğunuz bakanlığı kapattınız, oradan havuza adam
yolluyorsunuz. Partizanlığınız öyle ileri gitti ki Cumhurbaşkanlığına bağlanan
bütün kurumlara o kurumların elemanlarını –Devlet Arşivleri dâhil- seçerek
aldınız.
RECEP
ÖZEL (Isparta) – Nasıl alalım, söyle.
FAHRETTİN
YOKUŞ (Devamla) – Yahu, devletin memurunu niye seçersiniz? Ha, parti devleti
oluşturuyorsunuz ya, onun için yapıyorsunuz, yapmaya da devam ediyorsunuz.
Devletin çivisini çıkardınız amma unutmayın, bu devlet hepimize lazım. Bu
devleti parti devleti yaptınız amma vallahi de billahi de bu millet bu devleti
sizden alacak, herkesin devleti olacak.
RECEP
ÖZEL (Isparta) – Herkesin devleti zaten.
FAHRETTİN
YOKUŞ (Devamla) – Buradan söyleyeyim. Siz parti devleti kurdunuz ama sizden bu
devleti kurtaracağız. 
Hoşça
kalın. (İYİ PARTİ sıralarından “Bravo” sesleri, alkışlar)
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan. 
CAHİT
ÖZKAN (Denizli) – Sadece kayda geçmesi için söylüyorum. Öncelikle, hatibe
devleti ne kadar güzel yönettiğimize ilişkin ifadeleri için teşekkür ediyorum. 
Tabii,
her şeyden önce, siyaset kurumundan ayrılmış, milletvekilliği sona ermiş
milletvekillerimize âdeta bir illetli gibi bakılmasını da asla kabul etmiyoruz.
Hepimiz milletvekiliyiz ve burada inanıyorum ki milletimizden aldığımız
yetkiyle, büyük bir rekabet ortamında, başarılarını üst üste koyarak yüce
Parlamentoda milletimizi temsil etme vazifesi almış milletvekillerimizin…
FAHRETTİN
YOKUŞ (Konya) – Muhalefet vekillerini niye atamıyorsunuz?
CAHİT
ÖZKAN (Denizli) – …milletvekilliğinden sonra üniversitelerde görev almaları,
bürokraside görev almaları, herhâlde sorunlu, sıkıntılı bir durum değildir.
FAHRETTİN
YOKUŞ (Konya) – Yandaş olmak kaydıyla.
CAHİT
ÖZKAN (Denizli) – Çünkü biz burayı milletimizin iradesinin tecelligâhı olarak görüyoruz.
Ancak milletvekillerimize, Parlamentoya yönelik ve bu ülkede liyakat anlayışına
göre devletimizin yönetildiğine ilişkin milletimizin bir hüsnükabulü vardır.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Özkan.
CAHİT
ÖZKAN (Denizli) – Netice itibarıyla millî iradenin tecelligâhı burasıdır.
Milletimiz doğru yapanlara yol verir, yanlış yapanların önünde de engel olur.
FAHRETTİN
YOKUŞ (Konya) – Tamam, yakındır, yakın.
AYLİN
CESUR (Isparta) – Az kaldı, az.
CAHİT
ÖZKAN (Denizli) – Onun içindir ki milletimiz kendisine hizmetkâr olan
kadroların kendisi için güzel ve hayırlı işler yaptığından bahisle “Durmak yok,
yola devam.” anlayışıyla yol vermektedir. Alın yetkiyi, milletimizin önünde ona
hizmetkâr olma sorumluluğunu siz de alın.
FAHRETTİN
YOKUŞ (Konya) – Alırız, alırız. Alacağız, merak etme, alacağız.
MAHMUT
TOĞRUL (Gaziantep) – “Siz de alın, devleti kullanın...” Her alan, devleti
kullansın! Böyle bir şey var mı!
CAHİT
ÖZKAN (Denizli) – Onun için millî iradenin tecelligâhı önce millete saygı
duymakla başlar.
Yüce
Meclisi saygıyla selamlıyorum. (AK PARTİ sıralarından alkışlar)
FAHRETTİN
YOKUŞ (Konya) – Suyunuz ısındı, hadi.
BAŞKAN
– Teşekkür ediyorum.
Aynı
mahiyetteki önerge üzerinde söz isteyen Eskişehir Milletvekilimiz Sayın Utku
Çakırözer. 
Süreniz
beş dakika Sayın Çakırözer.
Buyurun.
(CHP sıralarından alkışlar)
(Uğultular)
Değerli
arkadaşlar, yine bir uğultu hissediyorum, rica ediyorum. Bunu sık sık
tekrarlamaktan da büyük bir üzüntü duyduğumu tekrar ifade ediyorum.
Buyurun.
UTKU
ÇAKIRÖZER (Eskişehir) – Sayın Başkan, değerli milletvekilleri; yüce Meclisimizi
saygıyla selamlıyorum.
Yarın
10 Ocak Çalışan Gazeteciler Günü ama maalesef, ülkemizde kutlanacak bir gün
kalmamış durumda. Gazete, radyo ve televizyonlar kapalı, internet yasaklı,
binlerce gazeteci işsiz. Hâlâ işi olabilenler, eleştirdikleri, sorguladıkları
için yargılanıyor, tutuklanıyor, hapse mahkûm ediliyor; hiçbiri olmazsa tehdit
ediliyor, hedef gösteriliyor. Buradan bir kez daha çağrıda bulunmak isterim: 10
Ocakları gerçekten bayram olarak kutlamak istiyorsak ülkemizde basın
özgürlüğünü hayata geçirmeliyiz. 
Eren
Erdem’in talimatlı yargı kararıyla haksız, hukuksuz tutukluluğu sona ermeli.
Ahmet Altan’ın, Nazlı Ilıcak’ın -beğenirsiniz, beğenmezsiniz- düşünceleri,
yazdıkları nedeniyle ağırlaştırılmış ömür boyu hapis cezasına çarptırılması
kabul edilemez. Foto muhabiri İsminaz Temel bir yıldan fazla süredir Bakırköy
Cezaevinde tutuklu. Değerli arkadaşlarım, bunları bir an önce sona erdirmemiz
gerekir. 
Görüşmekte
olduğumuz pakete gelince: Bu torbada onayladığımız, toplumumuzun beklentilerini
karşılayan maddeler var ama birçok sorunlu madde de var. Mesela, bu pakette
pilotlar ve uçuş personeline gelir vergisi istisnası getirilmesini
eleştiriyoruz ve neden sadece havadaki personele? Bakın, biz asgari
ücretlimizin üzerindeki gelir vergisi ve damga vergisini kaldırırsak
milyonlarca asgari ücretlimizin maaşını net 2.300 liraya çıkarabiliriz ama bu
pakette bu yok. Paket, toplumun kanayan yaralarına hiçbir çözüm sunmuyor.
Bakın, öğretmenler, polisler, din görevlilerimiz, hemşirelerimiz ve diğer kamu
emekçilerinin beklediği 3600 ek gösterge bu pakette yok, atanamayan yüz
binlerce öğretmene müjde yok, emeklilikle yaşa takılan yüz binlere umut yok,
emeklilerimize yaşayabilecekleri bir zam imkânı da yok. Kadroya alınmayan,
kadroya alınsa bile yüzde 4’lük zamma mahkûm edilen yüz binlerce taşeronun
derdine derman yine bu pakette yok. Bu pakette ne var değerli arkadaşlarım? Bu
pakette ulufe gibi dağıtılacak büyükelçilik unvanları var. 
Değerli
arkadaşlarım, işte görüşüyoruz, 12’nci madde; bu maddeye göre özel bir misyon
nedeniyle büyükelçi unvanı verilerek görevlendirilenlerin bu unvanları,
Cumhurbaşkanınca geri alınmadığı müddetçe ömür boyu -büyükelçilik unvanı- devam
edecek. Büyükelçilik, istisnai bir kadrodur, devleti, bayrağı temsil eden
önemli bir kurumdur ama şimdi Cumhurbaşkanı kimi isterse onu büyükelçi
yapabilecek. Komisyonda biz soruyoruz “Bunun gerekçesi nedir?” Yanıt yok. “Kime
dağıtacaksınız bu unvanları?” Yanıt yok. “Bahsedilen bu özel misyon nedir?
Neden o misyon bitince o unvan geri alınmıyor?” Yanıt yok. “Memleketin bunca
-az önce saydım- bekleyen sorunu varken bunun yani büyükelçilik unvanı
dağıtmanın acelesi nedir?” Yanıt yok. “Dışişleri ve devlet geleneğine aykırı bu
maddeyi kimler için çıkarıyorsunuz? Büyükelçi yaptığınız milletvekilleri
yetmedi mi?” diyoruz, yine yanıt yok. 
Değerli
arkadaşlarım, şu konuyu da dikkatinize getirmek isterim: Diplomasi bir liyakat
işidir, kâtiplikten başlarsınız, ataşelik, konsolosluk, maslahatgüzarlık ve
büyükelçiliğe uzanan bir yol. Türk hariciyecilerinin on yıllardır dünyanın en
saygın diplomatları arasında sayılmasının en önemli sebebi uzun meslek
yıllarının süzgecinden geçirilerek kazanılan bu liyakat ve tecrübedir,
profesyonel ölçülerini korumalarıdır, kendi kariyer sistemini
işletebilmeleridir. Dışişleri Bakanlığımızda bu geleneğin korunması ve siyasi
müdahaleden uzak tutulmasından sadece ve sadece ülkemiz kazançlı çıkar ancak
son dönemde Bakanlığa yapılan büyükelçi atamalarında liyakatin yerini partiye
ya da lidere sadakatin alıyor olması kaygı vericidir. 
Şu
anda yurt dışında meslek memuru olmayan 12 ila 15 arasında büyükelçi var.
Bakın, AKP kurucusu ve Erdoğan’ın danışmanı eski milletvekili Şaban Dişli
Hollanda’ya, eski AKP Milletvekili Murat Mercan Tokyo’ya, Erdoğan’ın
Başdanışmanı ve AKP Milletvekili Abdulkadir Emin Önen Pekin’e, eski AKP Bursa
Milletvekili Tülin Erkal Kara Makedonya’ya, eski Aile Bakanı Fatma Betül Sayan
Kaya’nın kız kardeşi Ayşe Sayan Kuveyt’e, eski AKP İzmir Milletvekili Zekeriya
Akçam Cakarta’ya, Merve Kavakcı Malezya’ya, Cumhurbaşkanının Başdanışmanı
Lütfullah Göktaş Vatikan’a Büyükelçi atandılar. Ben “Bu isimler değersizdir.”
demiyorum. Ancak onların değerlerinden, bilgilerinden faydalanmanın tek yolu
büyükelçi atamak mıdır ya da büyükelçi olmanın kriteri bu ülkede siyasi
hayatının bir bölümünü AKP’de geçirmek ya da Cumhurbaşkanına danışmanlık yapmak
mıdır değerli arkadaşlarım? Kriter bu mudur? Hani liyakat, hani gelenek, hani
profesyonel ölçüler, hani dirsek çürütme? Hiçbiri yok. Aynı şekilde, Dışişleri
Bakanlığı merkez teşkilatına da siyasi atamaların -yani daire başkanlıklarına,
genel müdür yardımcılıklarına ve genel müdürlüklere yolu açılmış durumda. 
(Mikrofon
otomatik cihaz tarafından kapatıldı) 
BAŞKAN
– Toparlayalım.
UTKU
ÇAKIRÖZER (Devamla) – Hemen, tabii.
Değerli
arkadaşlarım, Dışişleri Bakanı Sayın Mevlüt Çavuşoğlu kısa süre önce bir
konuşma yaptı. “Diplomatlarımız sadece Türkiye’nin değil, dünyanın saygısını,
takdirini kazanmış kişilerdir. Sizlerle çalıştığım için kendimi şanslı
sayıyorum. Türkiye’nin en iyi kadroları, en çalışan insanları sizlersiniz.”
diyor. Ama ondan sonra, işte az önce saydım, Bakanlık kadrolarında büyükelçilik
pozisyonları hem bu saydığım şekilde eski AKP milletvekilleri ve Cumhurbaşkanı
danışmanlarıyla, şimdi de 12’nci maddenin getirdiği gibi, özel misyonlar için
yine Cumhurbaşkanı tarafından yapılacak atamalarla dolduruluyor. 
Değerli
arkadaşlarım, bu tek adam diplomasisinden, keyfî büyükelçi atamalarından
vazgeçilmelidir, Dışişleri Bakanlığımız her türlü siyasi müdahaleden uzak
tutulmalıdır diyor hepinizi saygıyla selamlıyorum. (CHP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir. 
12’nci
maddeyi oylarınıza sunuyorum: Kabul edenler… Kabul etmeyenler… 12’nci madde
kabul edilmiştir.
13’üncü
madde üzerinde üç önerge vardır, önergeleri aykırılık sırasına göre okutup
işleme alacağım.
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 13’üncü maddesinin teklif
metninden çıkarılmasını arz ve teklif ederim.
 Feridun
Bahşi Bedri Yaşar Mehmet
Metanet Çulhaoğlu
 Antalya Samsun Adana
 Hasan
Şubaşı Lütfü Türkkan 
 Antalya Kocaeli
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge hakkında konuşmak isteyen Adana Milletvekilimiz Sayın Mehmet Metanet
Çulhaoğlu. (İYİ PARTİ sıralarından alkışlar)
Süreniz
beş dakikadır.
MEHMET
METANET ÇULHAOĞLU (Adana) – Sayın Başkan, değerli milletvekilleri; 37 sıra
sayılı Kanun Teklifi’nin 13’üncü maddesi hakkında görüşlerimi ifade etmek üzere
İYİ PARTİ Grubu adına söz aldım, hepinizi saygıyla selamlıyorum.
Değerli
milletvekilleri, sağlık dolayısıyla ağız, diş sağlığı en temel insan hakkı
olduğu gibi, Anayasa’nın 56’ncı maddesiyle de güvence altına alınmıştır.
Ülkemizde ağız ve diş sağlığı hizmetleri, tedavi edici hizmetler olarak
sunulmaktadır. Doğru olansa koruyucu diş hekimliği hizmetlerine öncelik
verilmesidir. Koruyucu ağız ve diş sağlığı, düzenli uygulanırsa bireylerin
genel sağlığı üzerinde olumlu etki yapacağı gibi, devletin sağlık harcamalarını
da azaltacaktır. Mevcut ağız profilinin iyileştirilmesi için ulusal ağız ve diş
sağlığı politikasını oluşturmamız şarttır. 
İnsan
gücü planlaması, kaynakların verimli kullanılması açısından büyük önem arz
eder. Son yıllarda, diş hekimliği eğitimi alanında insan gücü planlaması
ilkeleri göz ardı edilerek diş hekimliği fakülteleri açılmaktadır. Ülkemizde
diş hekimliği fakültesi sayısı 86 olup bunlardan 67 tanesi eğitim vermektedir.
OECD ülkelerinde 2017 yılında 1.500 kişiye 1 diş hekimi, ülkemizde ise 2.460
kişiye 1 diş hekimi düşmektedir. TÜİK verilerine göre, 2018 yılından sonra yeni
bir fakülte açılmadan 86 fakültede eğitim verildiğinde 2028 yılında diş hekimi
sayısı 90 bini aşacak, nüfusumuz ise 89 milyon civarında olacaktır ve diş
hekimi başına düşen nüfus 970 kişi olacaktır. Görüldüğü gibi 2028 yılında OECD
normlarının üzerine çıkılmaktadır. Bunun için norm kadronun yeniden akılcı bir
şekilde düzenlenmesi gerekmektedir. Mevcut fakülte sayımızın yeterli düzeyde
olduğu görülmektedir. Bundan sonra, mevcut fakültelerimizdeki eğitim
kalitesinin yükseltilmesi, öğretim üyelerimizin sayılarının artırılması
planlaması önceliğimiz olmalıdır. 
Ayrıca,
yeni kurulan diş hekimliği fakültelerinde finansman sorunu bulunmaktadır.
Devlet üniversitelerine yeni kurulacaklar ile kuruluşu beş yılı geçmemiş ağız
ve diş sağlığı uygulama ve araştırma merkezlerine döner sermaye kapsamında,
faaliyetlerinin yürütülebilmesi için üç yıl faizsiz geri ödemeli 1 milyon Türk
lirası genel bütçeden sermaye olarak aktarılması bu işletmelerin hızlıca
yapılanmasının tamamlanmasına katkı sağlayacaktır. 
Değerli
milletvekilleri, görüşmekte olduğumuz bu maddede üniversitelerin diş hekimliği
fakültelerinin ihtiyaç duyduğu tıbbi ilaç ve tıbbi malzemelerle ilgili
borçlarının Hazine ve Maliye Bakanlığı tarafından üstlenileceği ifade edilmiş
ve mali açıdan sorun yaşayan üniversitelere bu yolla destek olunacağı
belirtilmiştir. Buraya kadar iyi, güzel de maddenin devamında üniversitelerin
borçlarının olduğu gerçek ve tüzel kişilerin alacakları için Cumhurbaşkanının
iskonto oranı belirlemesi ve bunun yanında gerçek ve tüzel kişilerin
borçlarının tahsiline yönelik açtıkları davalar ve icra takiplerinden feragat
etmeleri gerektiği ifade edilmiştir. 
Sayın
milletvekilleri, Cumhurbaşkanının bu şekilde piyasaya müdahale etmesinin önü açılmaktadır.
AK PARTİ kendi atadığı rektörlere, dekanlara, bürokratlarına güvenmiyor ki her
şeyde olduğu gibi yine bu konuda da alacaklı işletmelerin ne oranda iskonto
yapacağı kararını da bizzat Cumhurbaşkanının belirlemesini yasaya koyuyor. Buna
neden ihtiyaç duyduğunuzu anlamakta gerçekten güçlük çekiyorum. Yasada iskonto
oranını belirleyebilirsiniz; yüzde 10, yüzde 20, yüzde 30 gibi bir oran
belirleseniz, memleketin bunca derdi ortada dururken Cumhurbaşkanını bu işlerle
meşgul etmeseniz daha doğru bir iş yapmış olursunuz. 
Sayın
milletvekilleri, SSK ve BAĞ-KUR’dan emekli olan diş hekimleri 2018 yılı Aralık
ayında 1.680 lira aylık almaktadır yani asgari ücretin 2.020 lira olduğu
günümüzde diş hekimi emeklileri BAĞ-KUR’dan, SSK’dan emekli olmuş ise 1.680 lira,
artı yüzde 10 zam alacaktır. 
(Mikrofon
otomatik cihaz tarafından kapatıldı)
BAŞKAN
– Sayın Çulhaoğlu, bir dakika ekliyorum. 
MEHMET
METANET ÇULHAOĞLU (Devamla) – 26/07/2018 tarihli 7146 sayılı Kanun’un 4’üncü
maddesiyle “Diş hekimi emeklilerinin emekli aylıkları aldıkları eğitimlerle ve
yürüttükleri hizmetle mütenasip olmaktan çok uzaktır.” denilerek kamudan emekli
olan diş tabiplerinin aylıklarına 1.533 Türk lirası ilave yapıldı. Bunu
meslektaşlarım adına olumlu bulduğumu konuşmamda ifade ederek muayenehanesinde
ya da poliklinikte çalışarak SSK ve BAĞ-KUR’dan emekli olan diş hekimlerinin de
emekli aylıklarına aynı oranda, 1.553 lira ilave yapılması uygun olacaktır.
Emekli olup çalışanlar bu haktan yararlanamayacağı için, bu durumda olan 2.543
diş hekimi için Sağlık Bakanlığının yeni bir değerlendirmede bulunacağını ümit
ediyorum ve meslektaşlarım adına bunu talep ediyorum. 
Bu
duygu ve düşüncelerle, yüce heyetinizi saygıyla selamlıyorum. (İYİ PARTİ
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 13’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.

 Mehmet
Bekaroğlu  Fikret Şahin  Nurhayat
Altaca Kayışoğlu 
 İstanbul
 Balıkesir Bursa

 Ömer
Fethi Gürer Faruk Sarıaslan  Cavit
Arı 
 Niğde
 Nevşehir  Antalya
MADDE
13 - 4/11/1981 tarihli ve 2547 sayılı Yükseköğretim Kanununa aşağıdaki geçici
madde eklenmiştir. 
"GEÇİCİ
MADDE 79 - Devlete ait üniversitelerin diş hekimliği fakültelerine bağlı sağlık
uygulama ve araştırma merkezi birimleri döner sermaye işletmelerinin 31/10/2018
tarihi itibarıyla muhasebe kayıtlarında yer alan ve bu maddenin yayımlandığı
tarih itibarıyla ödenmemiş ilaç ve tıbbi malzeme alımlarına ilişkin borçları,
Hazine ve Maliye Bakanlığı bütçesinden işletmeye verilen borç karşılığında
ilgili döner sermaye muhasebe birimi tarafından defaten ödenir.
Gerçek
veya tüzel kişi alacaklıların bu maddenin yayımlandığı tarihten itibaren altmış
gün içerisinde;
a)
Kapsama dâhil alacak tutarı yerine, vade tarihi ve alacağın türüne (ilaç ve
tıbbi malzeme türleri itibarıyla) göre Cumhurbaşkanı kararı ile belirlenecek
olan iskonto oranlarının uygulanması sonucu hesaplanacak tutarın ödenmesini
kabul ettiğine, iskonto oranına tekabül eden tutardan feragat ettiğine,
b)
Kapsama giren alacakları için açmış oldukları davalar ile icra takiplerinden
feragat ettiğine,
c)
Kapsama dahil alacaklardan bu madde uyarınca ödeme yapılanlarla ilgili hak ve
alacakların hiçbir şekilde ihtilaf konusu yapılmayacağına, dair yazılı olarak
işletmeye başvurması gerekmektedir. Alacaklılar ilgili işletmedeki kapsama
dahil tüm alacakları için başvuruda bulunmak zorundadır. Başvuru sırasında
alacaklılar, bu fıkranın (b) bendi kapsamındaki feragat beyanını mahkemelere
veya icra müdürlüklerine sunduklarına ilişkin tevsik edici belgeleri de ibraz
etmek zorundadır.
İşletmeler,
başvuru süresinin sona ermesini müteakip madde kapsamında başvuruda bulunan
gerçek ve tüzel kişi alacaklıların ve bu maddenin ikinci fıkrasının (a) bendi
kapsamında hesaplanan alacak tutarlarına ilişkin bilgilerin yer aldığı listeyi
on beş gün içinde Hazine ve Maliye Bakanlığına bildirir. Hazine ve Maliye
Bakanlığı, listelerde yer alan tutarları esas alarak, döner sermaye işletmesi
itibarıyla gerekli kaynağı işletmeye bir ay içerisinde aktarır. İşletme
tarafından hak sahibi gerçek ve tüzel kişilere, yasal olarak yapılması gereken
tüm kesintiler düşüldükten sonraki tutar, aktarım tarihini takip eden beş
işgünü içinde ödenir. Ödenecek borçlar ile ilgili olarak ayrıca temerrüt faizi,
vade farkı benzeri herhangi bir ödeme yapılmaz.
Feragat
suretiyle kayıtlardan çıkarılacak borç tutarları, üniversite döner sermaye
işletmeleri tarafından sonuç hesaplarına aktarılır ve bu tutar üzerinden Hazine
hissesi ve bilimsel araştırma projesi payı ayrıca hesaplanmaz.
İlgili
döner sermaye işletmesi tarafından Hazine ve Maliye Bakanlığına borçlanılan
tutarlar, Sosyal Güvenlik Kurumu tarafından 2020 Ocak ayından itibaren ilgili
işletmeye yapılacak ödeme tutarlarından 60 ayda eşit taksitlerle faiz
uygulanmaksızın kesinti yapılması suretiyle tahsil edilir. Sosyal Güvenlik
Kurumu tarafından yapılacak kesintiler, kesintinin yapıldığı tarihten itibaren
beş iş günü içerisinde Hazine ve Maliye Bakanlığı Merkez Muhasebe Birimi
hesaplarına aktarılır.
Bu
maddenin birinci fıkrası kapsamında yapılan ödemeler sonrasında, Devlete ait
üniversitelerin diş hekimliği fakültelerine bağlı sağlık uygulama ve araştırma
merkezi döner sermaye işletmeleri, öncelikle 1/11/2018 tarihinden sonraki mal
ve hizmet alımları ile ilgili ödemelerini yaparlar. Üçer aylık dönemler
itibariyle nakit akışlarının uygun olması halinde 31/10/2018 öncesi dönemlere
ait vadesi geçmiş borçlar, muhasebe kayıtlarına alınma sırasına göre ödenir.
Mahkemelerce,
feragat nedeniyle vekâlet ücreti ve yargılama giderlerinin tarafların üzerinde
bırakılmasına karar verilir.
Başvurulara
ve ödemelere ilişkin doğacak tereddütleri gidermeye Hazine ve Maliye Bakanlığı
yetkilidir.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge hakkında söz isteyen, Balıkesir Milletvekilimiz Sayın Fikret Şahin.
(CHP sıralarından alkışlar)
Süreniz
beş dakika Sayın Şahin. 
FİKRET
ŞAHİN (Balıkesir) – Teşekkür ederim Sayın Başkan. 
Sayın
Başkan, değerli milletvekilleri; yüce heyetinizi saygıyla selamlıyorum. Ben de
37 sıra sayılı Kanun Teklifi’nin 13’üncü maddesi hakkında söz almış
bulunuyorum. 
Efendim,
tabii, bu madde, devlet üniversitelerindeki diş hekimliği fakültelerinin
borçlarının yapılandırılmasıyla ilgili. Tabii, bu madde bize gösteriyor ki
sağlık sisteminde bir hayli geri noktaya düşmüşüz yani borç batağındayız, hâlen
devletimiz kendi borcunu yapılandırmak zorunda hissediyor ve bu kanunda önümüze
getiriyor. 
Bakınız,
bir sonraki maddede ise yine Türk Kalp Vakfı kurucusu değerli hocamız Profesör
Doktor Cem’i Demiroğlu’nun kurmuş olduğu İstanbul Bilgi Üniversitesiyle ilgili
bir konuyu konuşacağız. Şimdi, benim de tıp fakültesinde kendi kitaplarından
çok faydalandığım değerli hocamız Cem’i Demiroğlu’nun geçmişiyle ilgili kısa
bir alıntı yaptıktan sonra bu teklifle bağlantı kuracağım.
Efendim,
Cem’i Hocamız Türkiye’de “kardiyolojinin babası” olarak bilinir ve Türkiye’de
ilk kez koroner anjiyografiyi yani belki aramızda pek çok kişinin de olduğu
anjiyografiyi yapan hekimdir ve invaziv kardiyolojiyi yani stenti Türkiye’de
ilk uygulayan kişidir ve 1970’li yıllarda pek çok vatandaşımız yurt dışında
sağlık hizmeti arar hâlde iken kendisi 1974 yılında Türk Kalp Vakfını kurarak
bu modern kardiyolojik tedavi hizmetlerini ülkemize getirmiştir. Bakınız,
geldiğimiz bu noktada, bizler, 1970’li yıllarda dünyayla eşit şartlarda bir
sağlık hizmeti alırken şu anda, daha dün dahi… Biraz önce bir hekim arkadaşımla
konuştum, burada, Ankara’da, tıp fakültesinin kardiyoloji bölümünde kalp pili takılması
gereken bir hastaya “Efendim, biz sadece acil hastaların pillerini
değiştiriyoruz, elimizde fazla kalp pili yok, sizi Diyarbakır Üniversitesine
göndermek zorundayız.” deniliyor, böyle bir cevap alıyorlar. Hatta, Gazi
Üniversitesi Başhekimliğinin bir yazısı var: “Üniversite hastanemizde sadece
hayati önemi haiz işlemler yapılsın, diğer rutin işlemler yapılmasın.” diye
böyle genelgeler yayınlanıyor. 
Yine,
Ordu Sağlık Müdürlüğünün bir yazısı var. Burada da kardiyoloji ve
kardiyovasküler cerrahi kliniklerinde kalp kapakları, kalp pilleri bulunamadığı
için bu vakaların ameliyatlarının ertelenmesi konusu gündeme taşınıyor. 
Ve
yine, bakınız, haberlerde -işte şurada, göstereceğim- “Yaşlı adam kalp pili
bekliyor.” diyor. Yani, vatandaşın pili bitmiş durumda sevgili arkadaşlar,
vatandaş kalp pilini değiştiremez durumda, bu noktaya gelmişiz. Bakın, 1970’li
yıllarda dünya standardında bir sağlık hizmeti veren Türkiye şu anda artık kalp
pilini dahi değiştiremez duruma gelmiş noktadadır. 
Şimdi,
tabii, bu değerli hocamı ben saygıyla ve rahmetle anıyorum. Şimdi, acaba
kendisi şu anda yaşamış olsaydı, bu durumu görmüş olsaydı ne düşünürdü? Yani,
bu “Sağlıkta Dönüşüm Programı” dediğimiz programla Türkiye’de sağlığın ne kadar
maddi ve ticari bir alana dönüştüğünü görmüş olsaydı bu hocamız acaba ne
düşünürdü? İnanıyorum ki çok üzülürdü gelinen bu tabloya. 
Bakınız,
yine bu dönüşüm sistemiyle geldiğimiz nokta: Niteliksel bir sağlık sistemi
hâline gelmiştir Türkiye’deki sağlık hizmetleri ve bizler Türkiye’de, dünyada
rekorlar kırıyoruz. OECD ülkeleri arasında -kişi başına- en fazla hekime
başvuran toplumuz; yine, OECD ülkeleri arasında en fazla MR çekimi yaptıran
toplumuz, tomografi çekiminde de 2’nci sıradayız. Yine, nüfusuna oranla acil
servise başvuru oranında dünyada 1’inciyiz; 80 milyon civarında nüfusumuz var,
acil servise 100 milyonu aşkın yani nüfusumuzdan daha fazla sayıda başvuru var.
Sağlık sisteminde geldiğimiz nokta bu. Vatandaşlarımız kapı kapı, hastane
hastane dolaşıyor. Neden? Sağlık hizmeti nitelikli bir hizmet. Sayenizde
niteliksiz bir hizmet alanı hâline geldiği için artık vatandaşımız doktor
doktor, hastane hastane dolanmak zorunda kalıyor ve sonuç itibarıyla da başvuru
sayısı katbekat artıyor. 
Tabii,
bu gelen sağlık sistemiyle bir taraftan sağlık hizmetlerine aşırı bir talep
oluşturulmuş ve sağlık kuruluşlarının kapasitesini aşmış bu, diğer taraftan da
özel sektörün sağlık hizmetlerindeki payı her geçen gün artırılmıştır.
Poliklinik hizmetlerinin yüzde 22’si, ameliyatların yüzde 31’i ve uzman
hekimlerin yüzde 30’u artık özel sektördedir. 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Şahin.
FİKRET
ŞAHİN (Devamla) – Yani hiçbir ülkede bizdeki kadar özel sektörün sağlık
alanında ağırlığı olmamıştır. 
Ve
vatandaşımızdan 14 kalemde, 14 farklı kalemde “katkı payı” adı altında para
toplanıyor. Bakınız, elimde bir örnek getirdim. Bir üniversite öğrencisi,
mecburiyetten bir özel hastaneye gitmiş ve bakınız, 359 lira 70 kuruş burada
bir katkı payı ödemiş, bir üniversite öğrencisi 359 lira katkı payı veriyor;
faturası da burada. 
Ve
yine daha yılbaşından önce ödenmeyen pek çok ilaç vardı döviz kurunun
artışından dolayı ve seçim sebebiyle -büyük olasılıkla- 413 kalem ilaç yeniden
bir ödeme, geriye ödeme listesine alındı. 
Bakın,
tipik bir örnektir. Basında yer alan ilaç, sağlık… Normalde bir sağlık
personelinin resmi burada olması gerekirken artık parayı görüyoruz yani sağlık,
artık parayla alınır hâle gelmiştir. Yani sizin paranız olmayabilir ama sağlığa
ihtiyacınız olduğu zaman o hizmeti en az, parası olan kişi kadar almak
durumundasınız. Artık sağlık -burada da tipik örneğini görüyorsunuz- parayla
satılıyor. 
(Mikrofon
otomatik cihaz tarafından kapatıldı) 
FİKRET
ŞAHİN (Devamla) – Bir dakikanızı rica edeceğim Sayın Başkan.
BAŞKAN
– Kusura bakmayın, selamlayın. Mikrofonunuzu açıyorum, selamlamak için sadece
Sayın Şahin, selamlayın.
FİKRET
ŞAHİN (Devamla) – Peki, peki.
Evet,
efendim, tabii, son bir şeyi ifade edeceğim. Bakınız, kuduz aşısı dahi
bulunamaz hâle geldi yani vatandaş neredeyse kuduracak sayın arkadaşlar artık.
Buna artık bir önlem alalım.
Hepinizi
saygıyla sevgiyle selamlıyorum.
Sağ
olun. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin çerçeve 13’üncü maddesiyle 2547 sayılı
Kanun’a eklenen geçici 79’uncu maddenin birinci ve altıncı fıkralarına “Devlete
ait üniversitelerin” ibarelerinden sonra gelmek üzere “diş hekimliği
fakülteleri ve” ibarelerinin eklenmesini arz ve teklif ederiz. 
 Muhammet
Emin Akbaşoğlu Mehmet Doğan Kubat  Abdullah
Güler
 Çankırı İstanbul
 İstanbul
 Cemil
Yaman Bahar Ayvazoğlu  Sabahat
Özgürsoy Çelik
 Kocaeli Trabzon
 Hatay
 Habibe
Öçal
 Kahramanmaraş
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Takdire bırakıyoruz Sayın
Başkan. 
ABDULLAH
GÜLER (İstanbul) – Gerekçeyi okutalım. 
BAŞKAN
– Gerekçeyi okutuyorum: 
Gerekçe:
Devlete
ait üniversitelerin diş hekimliği fakültelerinin ilaç ve tıbbi malzeme
alımlarına ait borçlarına ilişkin hususta teknik düzenleme yapılması
öngörülmektedir. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Kabul
edilen önerge doğrultusunda 13’üncü maddeyi oylarınıza sunuyorum: Kabul
edenler… Kabul etmeyenler… 13’üncü madde kabul edilmiştir. 
CAHİT
ÖZKAN (Denizli) – Sayın Başkan…
BAŞKAN
- 14’üncü madde üzerinde iki önerge vardır; önergeleri aykırılık sırasına göre
okutup işleme alacağım.
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 14’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet
Bekaroğlu Nurhayat Altaca Kayışoğlu  Cavit
Arı
 İstanbul Bursa
 Antalya
 Ömer
Fethi Gürer Sibel Özdemir  Faruk
Sarıaslan
 Niğde İstanbul
 Nevşehir 
MADDE
14- 28/3/1983 tarihli ve 2809 sayılı Yükseköğretim Kurumları Teşkilatı
Kanunu’nun ek 71’inci maddesinin başlığında ve birinci fıkrasında yer alan
"İstanbul Bilim Üniversitesi” ifadeleri "Demiroğlu Bilim
Üniversitesi” şeklinde ve birinci fıkrasında yer alan "Türk Kardiyoloji
Vakfı” ifadesi "Prof. Dr. Cemi Demiroğlu Türk Kardiyoloji Vakfı"
şeklinde değiştirilmiştir.
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ AYŞE KEŞİR (Düzce) – Katılmıyoruz Sayın Başkan.
BAŞKAN
– Önerge hakkında konuşmak isteyen İstanbul Milletvekilimiz Sayın Sibel
Özdemir. (CHP sıralarından alkışlar)
Süreniz
beş dakika Sayın Özdemir. 
SİBEL
ÖZDEMİR (İstanbul) -Teşekkür ederim Sayın Başkan.
Sayın
Başkan, değerli milletvekilleri; ben de görüştüğümüz bu kanun teklifinin
14’üncü maddesi üzerine söz aldım. Genel Kurulu saygıyla selamlıyorum.
Değerli
milletvekilleri, öngörülebilir, ulaşılabilir ve anlaşılabilir olması gereken
yasal düzenlemeler torba kanunu şeklinde Parlamentoya getirildiğinde kısa
vadeli, kısmi çözümler üretirken uzun vadede öngörülmeyen sorun, sıkıntı ve
mağduriyetleri de beraberinde getirmektedir. Burada Genel Kurulda oylandıktan
çok kısa bir süre sonra dahi yine yeni düzenleme yapma ihtiyacının ortaya
çıktığını biz defalarca gözlemlemekteyiz. 
Yine
bu torba kanun da önceki torba kanunlardaki benzer sorunları içermekle
birlikte, muvazaalı bir şekilde Genel Kurul gündemine getirilmiştir. Bir kez
daha yasama organının niteliği ve kalitesi sorgulanır hâle gelmiştir. 40’a
yakın farklı alanda her biri farklı ihtisas komisyonlarında ayrıntılarıyla,
tarafların katılımıyla görüşülmesi gerekirken sadece Plan ve Bütçe Komisyonunda
teknik, aceleyle bir değerlendirmeden geçirilerek Genel Kurul gündemine
getirilmesi, sağlıklı ve işlevsel bir yasa yapma pratiği değildir ama bugün
öğrendik ki yarın Plan ve Bütçe Komisyonuna yine farklı bir torba yasa gelecek;
bunu görmek bu söylemlerimizin, bu eleştirilerimizin dikkate alınmadığını
tekrar gözler önüne sermiştir.
Değerli
milletvekilleri, yasama kalitesi ve niteliğinin arttığına yönelik övgüyle
bahsedilenin aksine, Cumhurbaşkanlığı hükûmet sisteminde kuvvetler ayrılığı
ilkesine aykırı kanun teklifleri hazırlanmaktadır. Saray bürokratlarının
hazırladığı kanun tekliflerinin en fazla üyeye sahip olan partiye mensup
milletvekilleri aracılığıyla Parlamentoya getirildiğine şahit oluyoruz.
Baktığımız zaman kanun teklifinin altında imzası olan sayın milletvekillerinin
komisyon aşamasında ve burada, Genel Kurulda bir belirsizlik içinde
olduklarını, altında imzası olan tekliflerini yeteri kadar savunamadıklarını ve
maalesef güç duruma düştüklerini gözlemliyoruz.
Genel
Kurulda bir komisyon başkanının sorulan sorular üzerine “Ben nereden bileyim?”
şeklindeki sinirli, belki de çaresiz yanıtını hepimiz hatırlıyoruz.
SÜREYYA
SADİ BİLGİÇ (Isparta) – Ben mi söyledim? Sataşma var.
SİBEL
ÖZDEMİR (Devamla) – Yasama kalitesi ve güçlü Meclis söylemlerinizin içinin ne
kadar boş olduğunu ve bizim de haklılığımızı yaşanan bu süreç ortaya
koymaktadır. Anayasa’mızla çelişen uygulamaları içeren yeni yönetim sisteminin
sürdürülemez olduğu gerçeğine hepimiz şahit oluyoruz.
Değerli
milletvekilleri, üzerine söz aldığım 14’üncü maddeye bakacak olursak bir
üniversitenin isim değişikliğiyle ilgili olan bu maddenin yine öngörülen ve
katılımcılıktan uzak şekilde hazırlandığı ortadadır.
Maddeyle
Yükseköğretim Kurumları Teşkilat Kanunu’nun ek 71’inci maddesinin başlığında ve
birinci fıkrasında yer alan “İstanbul Bilim Üniversitesi” ibaresi “Demiroğlu
Bilim Üniversitesi” şeklinde ve yine birinci fıkrasında yer alan “Türk
Kardiyoloji Vakfı” ibaresi de “Prof. Dr. Cemi Demiroğlu Türk Kardiyoloji Vakfı”
şeklinde değiştirilmektedir. Değişikliğe gerekçe olarak ise İstanbul Bilim
Üniversitesi olan mevcut üniversitenin özellikle posta, dağıtım gibi benzeri
süreçlerde İstanbul Bilgi Üniversitesi ve Antalya Bilim Üniversitesiyle
karıştırılması nedeniyle bazı aksaklık ve gecikmelerin yaşandığı ifade
edilmiştir. Oysa değerli milletvekilleri, üniversitelerin kuruluş süreçlerinde,
isimlerinin belirlenmesi dâhil olmak üzere, daha uzun vadede, yüzyıllarca
kullanabilecekleri, kurumsal kimliklerini koruyabilecekleri, gelenekselleşecek
ve öngörülü, özenli bir tutum sergilenmesi gerekirken sadece üniversitenin
sayısal artışını önceleyen zihniyetin sonucu işte bugün bu tür isim
değişiklikleri yapmak orunda kalıyoruz. Kaldı ki bugün, üniversitelerin
isimleri değil, hepimizin malumu olan, sorunlarına odaklanmamız gerekiyordu.
40’a
yakın farklı konuda değişiklik içeren bir torba kanunun içine üniversiteleri de
dâhil ederek acele ve özensiz yaklaşımın devam ettiğini görüyoruz. Şu an bu
maddeyle bir gerekçeyle üniversitenin ismini değiştiriyoruz ancak bu
üniversiteyi bu ismiyle tercih edip eğitimlere devam eden öğrenciler açısından
kazanılmış bir hak var. Örneğin şu an ismini değiştirdiğimiz üniversiteden
“İstanbul” ismini kaldırıyoruz. Bu, bir kayıp değil mi öğrenciler açısından?
İşte bir sonraki maddede de yine Gaziantep Bilim ve Teknoloji Üniversitesinin
isminde de benzeri bir değişikliğe gidilecek. Ayrıca, üniversite eğitime devam
ederken değişik bir ismin dayatılması mevcut öğrenciler açısından da anayasal
açıdan sıkıntılar getirmektedir.
Evet,
bugün üniversitelerimizin asıl sorunları olan bilimsel araştırma alt yapısı,
akademik ve bilimsel özerklik, rektör atamaları, liyakat, nitelik sorunu,
plansızlık, istihdam ve üniversitelerin karşı karşıya kaldığı bütçe sorunları;
üniversite personelinin, akademisyenlerin özlük hakları, çalışma ve araştırma
koşulları, mobbing, yıldırma, şiddet, atama ve tayin konularını konuşmamız ve
çözüm üretmemiz gerekiyordu değerli milletvekilleri. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Özdemir. 
SİBEL
ÖZDEMİR (Devamla) – Teşekkür ediyorum Sayın Başkan. 
Ancak,
bu sorunlara odaklanmak yerine, saray yönetiminin bir üniversitenin isim
değişikliğiyle karşımıza çıkması sorunlara bakış açısını da ortaya koymaktadır.
Bunun yerine, üniversitenin, akademisyenlerin sorunlarıyla ilgilenseydi eğer
mevcut iktidar, belki bugün Ceren Damar Şenel Hocamızı eğitim şehidi
vermeyecektik. Ben, bu vesileyle değerli meslektaşımı tekrar saygıyla anıyorum.

Sayın
Başkan, değerli milletvekilleri; sonuç olarak, Adalet ve Kalkınma Partisinin
tek başına yön verdiği eğitim sistemimizden ne eğitimciler ne aileler ne
öğrenciler ne de nitelikli insan gücü ihtiyacı duyan işverenler memnundur.
Sonuçta, eğitim sistemimiz başta olmak üzere, bu kötü gidişin tersine
çevrilmesinin, eğitimde niteliğin ve topyekûn yaşam koşullarımızın
iyileştirilmesinin bu iktidar ve bu zihniyetin değişmesiyle ancak mümkün
olacağı ortaya çıkmaktadır. 
Genel
Kurulu tekrar saygıyla selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum. 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 14’üncü maddesinde yer alan “yer
alan” ibarelerinin “bulunan” ibaresiyle değiştirilmesini arz ve teklif ederim. 
 Mehmet
Metanet Culhaoğlu  Feridun Bahşi  Lütfü
Türkkan
 Adana
 Antalya  Kocaeli

 Behiç
Çelik Bedri Yaşar 
 Mersin
 Samsun 
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan. 
BAŞKAN
– Önerge hakkında söz isteyen, Mersin Milletvekilimiz Sayın Behiç Çelik. (İYİ
PARTİ sıralarından alkışlar) 
Süreniz
beş dakika Sayın Çelik. 
BEHİÇ
ÇELİK (Mersin) – Sayın Başkan, değerli milletvekilleri; 37 sıra sayılı Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi’nin 14’üncü maddesi üzerinde önergemiz doğrultusunda konuşmak için söz
aldım. Yüce heyetinizi saygılarımla selamlıyorum.
Bugün
Genel Kurulumuzda Osmaniye’nin 9 Ocak kurtuluş günüyle ilgili kutlamaları
değerli hatipler ifade ettiler. Ben de Osmaniye’nin 97’nci kurtuluş gününü
kutluyorum. 27 Aralıkta Çukurova’da Tarsus’un, 3 Ocakta Mersin’in, 5 Ocakta
Adana’nın kurtuluş günlerini hep birlikte idrak ettik. Çukurova bütünüyle
direnerek Fransızları ve iş birlikçileri defetmesini başarmış,
Kuvayımilliye’nin kahraman mensupları öncülüğünde yöre halkı gerçek bir destan
yazmıştır.
Değerli
milletvekilleri, 14’üncü madde, 2809 sayılı Yükseköğretim Kurumları Teşkilatı
Kanunu ek 71’e düzenleme getirmektedir. Buna göre, İstanbul Bilim Üniversitesi
“Demiroğlu Bilim Üniversitesi” Türk Kardiyoloji Vakfı da “Prof. Dr. Cemi
Demiroğlu Türk Kardiyoloji Vakfı” olarak düzenlenmektedir. 
Aslında
yükseköğrenim demişken, yükseköğrenimin içinde bulunduğu zor koşullara değinmek
isterim. 
Şimdi,
üniversite adayı öğrencilerin verilerini gösteren bir değerlendirme var, buna
“PISA” diyorlar ve üniversite öğrencilerinin ölçütlerini gösteren de “PIACC”
olarak ifade edilen bir değerlendirme var. Bunun ikisi gerek ortaöğretim
öğrencilerinin başarı düzeyini gerekse üniversite öğrencilerinin başarı
düzeyini ifade ediyor, uluslararası indeks olarak da bunlar yayınlanıyor.
Burada gördüğümüz, Türkiye'de bilim kalitesinin son yıllarda olağanüstü
derecede düştüğü ve öyle bir hâle gelmiş ki gerek ortaöğretim gerekse
üniversite, yüksek lisans eğitimi, kalite-kantite makasında kaliteyi hiçe
sayan, ama kantiteyi daha yukarılara çeken, yeni üniversiteler kurarak aslında
üniversitelerde bilim kalitesizliğini getiren bir yeni aşamaya Türkiye’yi
getirmiştir. Burada dünyada bizim hâlihazırda ilk 500’e giren üniversitemiz
maalesef kalmamıştır. Bu da gösteriyor ki üniversitelerimiz gerçekten çökmüş
durumda. Buna hem devlet üniversitesi nezdinde hem vakıf üniversiteleri
nezdinde YÖK kanalıyla siyasal iktidarın mutlaka bir çözüm bulması ve
üniversitelerde ve üniversitenin kaynağı olan ortaöğretimde kaliteyi
öncelemeleri önem arz etmektedir. Burada bir reforma ihtiyaç olduğu yadsınamaz
bir gerçektir. 
Değerli
arkadaşlar, bu torba teklif 42 kanun ve kanun hükmünde kararnamede değişiklik
yapmaktadır ya da yeni hükümler getirmektedir. Bize bu torba teklif şunu
söylüyor özetle: Anayasa’ya saygı yok, kanunlara saygı yok, kurumlara saygı
yok, demokrasiye ve hukukun üstünlüğüne saygı yok ve sonuç, tek adam rejiminin
dayatmasıyla karşı karşıyayız. Artık, kanuni idare yok, keyfî idare var. Hukuk
devleti yok, polis devleti var. İdarenin yargısal denetimi artık söz konusu
değil. Demokrasinin olmazsa olmazlarından özgür medya var mı? Soruyorum. Özgür
medya yok. Gerçek sivil toplum kuruluşları var mı? O da yok. Tüketilmiş
durumda.
(Mikrofon
otomatik cihaz tarafından kapatıldı) 
BEHİÇ
ÇELİK (Devamla) – Sayın Başkan…
BAŞKAN
– Bir dakika ilave ediyorum. 
BEHİÇ
ÇELİK (Devamla) - Teşekkür ederim Sayın Başkan.
İşte,
bu torba kanun, gelecekte, hukuk devleti kurulduğunda otokrasinin yüz karası
bir metin olarak hukuk fakültesi öğrencilerine bir örnek olay olarak
okutulacaktır. Ama biz milletçe bunu hak etmiyoruz. Ve konuşmamı burada
bitiriyorum. 
Hepinize
saygılar sunuyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
14’üncü
maddeyi oylarınıza sunuyorum: Kabul edenler… Kabul etmeyenler… 14’üncü madde
kabul edilmiştir.
Sayın
Özkan, bir söz talebiniz olmuş.
Buyurun.
V.- AÇIKLAMALAR (Devam)
50.- Denizli Milletvekili Cahit Özkan’ın, Balıkesir Milletvekili Fikret
Şahin’in 37 sıra sayılı Kanun Teklifi’nin 13’üncü maddesiyle ilgili önerge
üzerinde yaptığı konuşmasındaki bazı ifadelerine ve kalp kapakçığı, kalp pili
veya başka bir sağlık hizmetinden yararlanamama durumu söz konusu olduğunda
Sağlık Bakanlığına bildirilmesi hâlinde vatandaşın mağduriyetinin
giderileceğine ilişkin açıklaması
CAHİT
ÖZKAN (Denizli) – Teşekkür ederim Sayın Başkan.
Biraz
önce, Cumhuriyet Halk Partisi adına 12’nci maddede görüşlerini beyan eden
Fikret Şahin’in, Balıkesir Milletvekilimizin hastanelerimizde kalp kapakçığı ve
kalp pillerinin tedarik edilmediği yönündeki ifadeleri hakkında Sağlık
Bakanlığımızdan aldığımız bilgiyi Genel Kurulumuzun dikkatine sunmak istiyorum.
Tabii,
şu anda Türkiye Cumhuriyeti’nde nerede olursa olsun vatandaşlarımızın sağlığı
meseleyse kalp pili, kalp kapakçığı dâhil olmak üzere, hatta dünyada pek çok
hastanede olmayan, ameliyat imkânı olmayan hastaların MitraClip –yani
mandallama- sistemiyle tedavi yöntemleri dâhil olmak üzere dünyadaki hiçbir
özel hastanede -bir iki hastane hariç özel hastane olarak- sağlanmayan sağlık
hizmetleri bugün Sağlık Bakanlığımız tarafından sağlanmaktadır. 
(Mikrofon
otomatik cihaz tarafından kapatıldı) 
BAŞKAN
– Devam edin.
CAHİT
ÖZKAN (Denizli) – Bilindiği üzere, işte, birkaç hafta evvel bütçemizi kabul
ettik ve bu bütçe kalemlerinde bütçeden en çok pay ayrılan kurumların başında
da Sağlık Bakanlığı gelmektedir 48 milyar 330 milyon TL’yle. Yani “İnsani yaşat
ki devlet yaşasın.” anlayışıyla ülkemizin kaynaklarını, başta vatandaşlarımızın
sağlığı, güvenliği ve eğitimi için harcamaya devam ediyoruz. Ancak olur ki
vatandaşlarımızın arızi bir şekilde kalp kapakçığı veya kalp pili veya başkaca
bir sağlık hizmetinden yararlanamamaları durumu söz konusuysa, arızi bir durum
olarak, bu hususta da tarafımıza veya Sağlık Bakanlığına bildirilmesi hâlinde o
vatandaşlarımızın olası yaşadıkları mağduriyeti gidermek için gerekli
tedbirlerin alınacağını da ifade eder, Genel Kurulu saygıyla selamlarım. 
BAŞKAN
– Çok teşekkür ederim, sağ olun. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Konya Milletvekili Ziya Altunyaldız ve 7 Milletvekilinin Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi
(2/1369) ile Plan ve Bütçe Komisyonu Raporu (S. Sayısı 37) (Devam)
BAŞKAN
– Değerli milletvekilleri, 15’inci madde üzerinde dört önerge bulunmaktadır. 
Değerli
milletvekilleri, gecenin ilerleyen saatlerinde daha görüşeceğimiz maddeler var.
Yarın da Genel Kurul çalışmalarına devam edecek; grup başkan vekillerimiz görev
yapacak, milletvekillerimiz görev yapacak. Ben bütün arkadaşlarımızın
konuşmalarının süreleri bittikten sonra kendilerine ek süre vermeyi bir görev
de sayıyorum ama gecenin bu ilerleyen saatini dikkate alarak ve yarın da
çalışılacağını dikkate alarak konuşma sürelerini azami ölçüde, dikkatli bir
şekilde kullanmalarını milletvekillerimizden rica ediyorum. 
15’inci
madde üzerindeki dört önergeyi aykırılık sırasına göre okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin 15’inci maddesinin kanun teklifinden
çıkarılmasını talep ediyoruz.
 Mehmet
Ruştu Tiryaki Mahmut Toğrul Mahmut
Celadet Gaydalı
 Batman Gaziantep Bitlis
 Erol
Katırcıoğlu Abdullah Koç Habip
Eksik
 İstanbul Ağrı Iğdır
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkan.
BAŞKAN
– Önerge hakkında konuşmak isteyen Bitlis Milletvekilimiz Sayın Mahmut Celadet
Gaydalı. (HDP sıralarından alkışlar) 
Süreniz
beş dakika Sayın Gaydalı. 
MAHMUT
CELADET GAYDALI (Bitlis) – Teşekkür ederim Sayın Başkan. 
Sayın
Başkan, değerli milletvekilleri; partim ve grubum adına, görüşülmekte olan 37
sıra sayılı Kanun Teklifi’nin 15’inci maddesi üzerinde söz almış bulunmaktayım,
hepinizi saygıyla selamlarım. 
Değerli
milletvekilleri, bu torba yasayla da yapısal olmayan ve ciddiyetten uzak
palyatif yaklaşımlar, mevcut sorunların derinleşmesine ve yeni sorunlar
türemesine neden olacaktır. Ekonomik, siyasi ve toplumsal krizlerin
derinleştiği bu türbülans ortamında “Gaziantep Bilim ve Teknoloji Üniversitesi”
ibaresinin “Gaziantep İslam, Bilim ve Teknoloji Üniversitesi” şeklinde
değiştirilmesi abesle iştigalden başka bir şey değildir. “İslam” ibaresinin
başa konulması bilim ve teknoloji ile teolojinin birbirine karıştırılmasıdır.
Oysaki her biri ayrı alanların konusudur. Dolayısıyla sırf siyasi rant tahvil
edebilmek için yapılan bir değişikliktir.
Değerli
milletvekilleri, zarfa değil, mazrufa bakacaksınız. Adının önüne “İslam”
kavramı getirilmesi var olan niteliksiz eğitimi durduracak mı? Önemli olan
orada verilen eğitimdir, eğitimi veren kadrolardır, eğitimi alan kişilerin
ülkeye kattığı değerlerdir. 
Yirmi
yıl önce dünyada ilk 100 üniversite arasına giren ODTÜ, Boğaziçi ve İstanbul
Teknik Üniversitesi on yıl önceki sıralamaya bakıldığı zaman ilk 500 üniversite
içine ancak girebilmişti ve son yapılan açıklamalarda ise bu üniversitelerin
ilk 500 içinde bile görülmediğidir. İşte, eğitimi getirdiğiniz son nokta budur.
Üniversitelerde kantite değil, mühim olan kalitedir. Fakat bu ülke ne bilimsel
ne de teknolojik hiçbir gelişim gösterememekte, bu atılımı yapacak bireyler
yetiştirememektedir. Hani bir sloganınız vardı “Dindar ve kindar bir nesil
yetiştireceğiz.” diye. İşte o nesil uğruna ne kadar nitelikli akademisyen varsa
işlerine KHK aracılığıyla son verdiniz, üniversitelerin içini boşalttınız. İşte
bugün arzuladığınız kindar nesil meyvesini üniversitede gencecik araştırma
görevlisinin gözünü kırpmadan öldürerek verdi. Bir defa “din” ve “kin” bir
arada anılmaması gereken kavramlardır.
SÜLEYMAN
KARAMAN (Erzincan) – Bir tek sen anlıyorsun (!)
MAHMUT
CELADET GAYDALI (Devamla) – Çünkü dindar bir insan kin tutmaz. Siz herhâlde
“dinci ve kinci bir nesil” demek istemiştiniz çünkü “dindar” ile “dinci” ayrı
kavramlardır. “Din” demek tevazudur, sevgidir, adalettir, edeptir, hoşgörüdür.
Gerçek anlamda İslam bir yaşam tarzıdır, insanların eylem ve söylemlerinin aynı
olmasıdır. Gerçek dindar insan adildir, hoşgörülüdür, vicdanlıdır,
merhametlidir, yalan söylemez, kul hakkı yemez, ölmüş insanın cesedine işkence
yapmaz, ölmüş insanın geleneklere göre yıkanıp namaz kılınıp defnedilmesine
mâni olmaz, tutsak veya tutuklularına psikolojik veya fiziki işkence yapmaz,
onların anne babalarının cenaze ve taziyelerine katılmalarına engel olmaz,
defnedilmiş bir insanı mezarından çıkarıp başka yere naklettirmez, defnedilmiş
insanların mezarlarını kazıp DNA bahanesiyle tekrar tekrar inceletmez. Ölen
insan günahıyla sevabıyla Hakk’ın huzurundadır, onların naaşına yapacağımız tek
şey saygılı olmaktır; örf, âdet ve geleneklerimize göre ne icap ediyorsa onları
yerine getirmektir. Ölümün bu kadar kutsandığı hiçbir dönem olmamıştır. Ölüm
yaşamın doğal bir sonucudur. İnsanlar yaşamak için mücadele eder ve çalışır,
ölmek için değil. 
Değerli
milletvekilleri, Bitlis’te yapılan yanlış bir uygulamaya değinmeden
geçemeyeceğim. Bitlis’in Ahlat Yeniköprü köyünde bulunan bütün mera ve
otlaklarında ağaçlandırma ve çevre düzenlemesi adı altında, Çarho bölgesinde,
okçuluk şenlikleri amaçlı bölge tahsis edilmiştir. Senede bir defa yapılacak
bir aktiviteye halkın tarım ve hayvancılık faaliyetlerini engelleyici böyle bir
çalışmanın yapılması, zaten kıt kanaat geçinen bölgedeki insanı daha zora
sokacaktır. 
(Mikrofon
otomatik cihaz tarafından kapatıldı) 
BAŞKAN
– Buyurun. 
MAHMUT
CELADET GAYDALI (Devamla) – İlla bir şenlik alanı yapılacaksa ve amaç tamamen
kültürel bir faaliyetse Nemrut Dağı’nın eteklerinde kıraç, kullanılmayan
yüzlerce, hatta binlerce dönüm arazi varken buyurun, oraya yapın. En azından
bölgesel açıdan Bitlis’in kullanabileceği yeni ve güzel bir alan yapmış
olursunuz. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 37 sıra sayılı Vergi Kanunları ile Bazı Kanun ve Kanun Hükmünde
Kararnamelerde Değişiklik Yapılmasına İlişkin Kanun Teklifi’nin 15’inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Faruk
Sarıaslan  Nurhayat Altaca Kayışoğlu Bayram
Yılmazkaya
 Nevşehir Bursa Gaziantep
MADDE
15- 2809 sayılı Kanunun ek 178 inci maddesinin başlığında ve birinci fıkrasında
yer alan “Gaziantep Bilim ve Teknoloji Üniversitesi” ifadeleri “Gaziantep İslam
Bilim ve Teknoloji Üniversitesi” şeklinde değiştirilmiştir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önerge hakkında söz isteyen Gaziantep Milletvekilimiz Sayın Bayram
Yılmazkaya. (CHP sıralarından alkışlar) 
Süreniz
beş dakika.
BAYRAM
YILMAZKAYA (Gaziantep) – Sayın Başkan, değerli milletvekilleri; yüce heyetinizi
saygıyla selamlıyorum.
Ülkemizdeki
6’ncı büyük ekonomi ve sanayinin olduğu Gaziantep ilimizde bilimin ve
teknolojinin öncülüğünde mühendislik branşlarının ve eğitimin ön plana çıkması,
evet, doğru bir planlamadır. Ancak doğru olmayan konu şu: Bu, yeni açılan
üniversite yerleşkesi FETÖ bağlantılı bir ailenin mütevelli heyeti olduğu Zirve
Üniversitesi olup, 15 Temmuzdan sonra kapatılıp Gaziantep Üniversitesine
bağlanmış, 15 Temmuz ek yerleşkesi olarak da iki yıldır kullanılmaktaydı.
Aslında çeşitli nedenlerle bu yerleşkenin yeni bir üniversite olarak açılması
yerine Gaziantep Üniversitesinin ek yerleşkesi ve birimleri olarak kalması daha
doğru bir yaklaşım olacaktır. Çünkü hâlihazırda Gaziantep Üniversitesinde bile
öğretim görevlisi sıkıntısı devam etmekteyken böyle plansız ve programsız
adımlar bölgede ve ülkede büyük zararlar doğuracaktır. 
Gaziantep
kirasıyla, suyuyla, yaşam tarzıyla pahalı bir şehirdir. Akademik kariyeri için
Gaziantep’e gelen öğretim görevlileri kira ve geçim sıkıntısından, pahalılıktan
kaynaklı, kariyerini tamamlar tamamlamaz kentimizden, maalesef, istemese de
gitmektedir. Hatta üniversite rektörümüz akademik personel sırf yüksek kiradan
kurtulsunlar diye TOKİ destekli konut yapımını hayata geçirmek istemişse de
çeşitli nedenlerden ötürü bu proje gerçekleşememiştir. Savaş bölgesi olmasına
rağmen sanayi şehri, zengin şehri diye komşu illere verilen geliştirme ödeneği
de ilimize maalesef verilmemektedir. Bu da mağduriyetlerde artışa neden
olmakta, öğretim görevlilerimizin gidişini hızlandırmaktadır. Ayrıca bu yeni
üniversitede sağlık bilimleri, tıp fakültesi, diş hekimliği fakültesinin
bölümleri de açılacakmış. Değerli arkadaşlar, kentimizde eğitim zaten sıkıntılı,
öğretim elemanı sıkıntısı varken beşinci bir tıp fakültesinin olması akıllara
ziyan. Bu önemli konuları keşke ilimizdeki 3 üniversitenin rektörleriyle
konuşsaydınız, keşke aranızdaki akademisyen vekillerimize sorsaydınız diye
doğrusu merak ediyorum. Gaziantep Üniversitesine bağlı bir yerleşke olarak
devam etse sizin için bir sakınca mı teşkil edecekti? 
Yine,
diğer bir yanlış üniversitelerin bölünmesi ve isminin değiştirilmesidir.
Değerli arkadaşlar, üniversitelerin ismi kendisi gibi yılların birikimiyle
tarihe mal olmuştur; Oxford, Harvard, Cambridge Üniversitesi gibi iki yüz
yıllık geçmişi olan üniversiteler vardır. Bizde de İstanbul Üniversitesi,
Boğaziçi Üniversitesi, ODTÜ, Ankara, Hacettepe gibi tarihî geçmişi olan
üniversitelerimiz vardır. Bunların bilim dünyasında tarihe dayalı saygınlıkları
vardır. Öyle, yasayı hazırlayan arkadaşların da dediği gibi posta dağıtım ve
benzeri süreçlerde emin olun ki bu tarihî isimler asla karıştırılmaz. O
üniversitelerde yapılan bilimsel çalışmalar tüm dünyada anlatılarak marka
hâline gelmişlerdir. Uluslararası bilim kurulları kendilerine gelen bir
çalışma, makale gönderildiğinde önce hangi ülkeden ve sonra da hangi
üniversiteden geldiğine bakarlar. Buraları tercih eden on binlerce öğrenciyi,
yüzlerce çalışan akademisyeni, bölgeyi ve ülkeyi etkileyen bu kararı ne kadar
rahat veriyorsunuz doğrusu hayret ediyoruz. Belirli bir adla faaliyette bulunan
bir üniversite için o tarihte kazanmış mevcut öğrencilere ve hocalara sormadan
isim değişikliğine ve üniversitelerin bölünmesine gidilmesi insan haklarına
aykırı olduğu gibi demokratik toplum ve yaşam ilkelerine de aykırıdır. Madem
yeni bir üniversite açıyoruz, teknoloji ve mühendislik mekaniğinin temel
ağırlığı olacak olan üniversitenin adına neden dinimizin kutsal ismini, İslam’ı
bu kadar rahat veriyorsunuz, merak ediyorum doğrusu. Güya, yasayı hazırlayan
arkadaşlar, üniversitenin adına “İslam” kelimesini koyduklarında Gaziantep’i
uluslararası cazibe merkezi hâline getireceklermiş. Arkadaşlar, elin adamı
Mars’a uzay aracı indiriyor, bakın biz kışın ortasında sisten dolayı
Gaziantep’e uçak indiremiyoruz. Gaziantepli ve biz bile gidiş-gelişte
zorlanıyoruz, uluslararası gelişleri nasıl sağlayacaksınız bilmiyorum. 
Cazibe
merkezi diyorsunuz, Antep’in cazibesi kalmadı. Artan işsizlik, ekonomik
sıkıntılar, esnafın, sanayicinin kan ağladığı şehir mi cazibe merkezi olacak?
Artan Suriyeli sayısı 400 bini geçmiş, artık bazı mahalleler Suriyeli gettolara
dönüşmüş. Vatandaşımız saat dokuzdan sonra o bölgelere giremiyor, gece gezmeye
korkuyor. Bölgede bireysel kavgalar başladı. Daha on beş gün önce bir gencimiz
Suriyeliler tarafından yaralandı ve hâlâ ölümle pençeleşiyor. İşsizlik artmış,
gençlerimiz boş geziyor, maalesef bu gidişle bölgemizde, Urfa, Hatay ve
Kilis’te Suriyeli mültecilerle toplumsal olaylar artacak endişesi duyuyorum,
buradan da yüce heyetinizi uyarıyorum.
Değerli
arkadaşlar, mühendislik ve mekanik ağırlıklı üniversiteye “İslam üniversitesi”
kelimesinin konmasının hiçbir mantıklı açıklaması yok. Bu, Anayasa madde 131’e,
madde 24’ün son fıkrasına, bilime, ahlaka, sosyal bilimlerin doğasına aykırı. 
(Mikrofon
otomatik cihaz tarafından kapatıldı)
BAŞKAN
– Toparlıyoruz.
BAYRAM
YILMAZKAYA (Devamla) – Bitiriyorum Sayın Başkan.
Eğer
bu yönde bir ihtiyaç varsa -ki evet, bizce de var- gelin hep beraber “Türkiye
İslam üniversitesi” “Teoloji üniversitesi” “İslam araştırma üniversitesi” adı
altında değerli bir yapı oluşturalım. Bütün dünyanın bildiği, saygı duyduğu bu
yapıyla dinimizin doğru tefsir, fıkıh ve ilmî yönünü araştırıp böyle meydanlarda,
televizyonlarda sözde tarikat mensuplarının, dinimizi karalayan hurafelerle
dolu anlamsız sözde fetvalarından kurtaralım. Yalan yanlış hadisler ışığında
sair hadisleri gölgeleyip dinimizin ehliymiş gibi kendi ihtiraslarına yönelik,
halkı kandırmalarını engelleyen araştırmacı bir İslam enstitüsü kuralım
arkadaşlar. Gelin, akıl ve bilim dolu dinimizi hacılardan, hocalardan,
tarikatlardan, cemaatlerden kurtaralım. 
Yüce
heyetinizi saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 2/1369 esas numaralı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 15’inci maddesinde yer alan “yer alan”
ibaresinin “bulunan” ibaresiyle değiştirilmesini arz ve teklif ederim. 
 Mehmet
Metanet Çulhaoğlu Ayhan Erel Lütfü
Türkkan
 Adana Aksaray Kocaeli
 Hüseyin
Örs Fahrettin Yokuş İmam
Hüseyin Filiz
 Trabzon Konya Gaziantep
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkan. 
BAŞKAN
– Önerge hakkında konuşmak isteyen Gaziantep Milletvekilimiz Sayın İmam Hüseyin
Filiz. (İYİ PARTİ sıralarından alkışlar)
Süreniz
beş dakika Sayın Filiz. 
İMAM
HÜSEYİN FİLİZ (Gaziantep) – Sayın Başkan, değerli milletvekilleri; 37 sıra
sayılı Kanun Teklifi’nin 15’inci maddesiyle ilgili olarak İYİ PARTİ Grubu
önergesi üzerine söz almış bulunmaktayım. Genel Kurulu saygılarımla selamlarım.

Bu
maddeyle, 2809 sayılı Kanun’un ek 178’inci maddesinin başlığında ve birinci
fıkrasında yer alan “Gaziantep Bilim ve Teknoloji Üniversitesi” ibarelerinin
“Gaziantep İslam, Bilim ve Teknoloji Üniversitesi” şeklinde değiştirilmesi
önerilmiştir. 
Gaziantep
Bilim ve Teknoloji Üniversitesi 7141 sayılı Kanun’la 9 Mayıs 2018 tarihinde
kurulmuştur. Henüz eğitim öğretime başlamamış, kâğıt üzerinde bir üniversite
konumundadır. Kuruluş tarihinden bu yana sekiz ay geçmiş olmasına rağmen
rektörü de atanmamış ve 2019 yılı bütçesi de yoktur. Şimdi ise bu torba kanunun
15’inci maddesiyle kâğıt üzerindeki bu üniversitenin adına “İslam” ibaresi
eklenerek “Gaziantep İslam, Bilim ve Teknoloji Üniversitesi” olarak
değiştirilmek istenmektedir. 
Bu
değişiklik olabilir ancak Sayın Milletvekilimiz İsmail Tatlıoğlu’nun biraz önce
belirttiği gibi, Komisyonda görüşüldüğü üzere ve üniversiteyi meydana getiren
birimlere bakıldığında adının Gaziantep İslam Dünyası Bilim ve Teknoloji
Üniversitesi olarak değiştirilmesi madde gerekçesine daha uygun gibi
gözükmektedir. 
Bu
değişiklikle ilgili bir araştırma yaptım dünyada bu isimde bir üniversite var
mıdır diye. İslam dünyasında Bangladeş’te Islamic University of Technology ve
Keşmir’de Islamic University of Science and Technology isimli 2 üniversite var.
Gaziantep İslam, Bilim ve Teknoloji Üniversitesi de bunların 3’üncüsü olabilir.

Maddenin
gerekçesinde “Gaziantep ilinin bulunduğu konum itibarıyla belirli bir misyon
içinde bölge ülkeleriyle öğrenci ve öğretim üyesi hareketliliğinin artırılması,
müşterek diploma programlarına ağırlık verilmesi, bölge ülkelerinin niteliksel
insan kaynağı için cazibe merkezi hâline getirilmesi önem arz etmektedir.”
denmekte ve devam etmektedir: “Üniversitenin misyon ve vizyonuna uygun olarak
adının da bu hususu yansıtmasının yapılacak çalışmaları destekleyeceği
öngörüldüğünden bu değişiklik önerilmiştir.” denmektedir. Gerekçede bahsedilen
konuların gerçekleştirilmesi için üniversitenin adının ne olduğu önemli değildir.

Değerli
milletvekilleri, dünyanın gelişmiş üniversitelerinin hiçbirisi verilen isimden
dolayı bulundukları konuma gelmemiştir yani üniversitenin adından ilham
alınarak misyon yerine getirilmemiştir. O üniversiteleri gelişmiş kılan,
yapılan araştırmalar, geliştirilen teknolojiler ve bilimsel atılımlardır. Bizim
üzerinde durmamız gereken noktalar bunlar olmalıdır. Nitekim İslam dünyasında
Bangladeş’teki Islamic University of Technology ve Keşmir’deki Islamic
University of Science and Technology isimli 2 üniversite dünya üniversite
sıralamasında ilk binde de yoktur.
Daha
önce de üniversitelerimiz ve eğitim sistemimiz hakkında bu kürsüden birçok
milletvekili arkadaşlarım gibi açıklamalarda bulundum. Genel olarak
üniversitelerimizdeki eğitimin istenilen düzeyde olmadığından, öğrencilerin
donanımlı olarak mezun edilemediğinden, AR-GE çalışmalarına verilen desteğin
yetersizliğinden, üniversitelerin kısıtlı bütçelerinden, birçok üniversitenin
laboratuvar ve atölyelerinde çağın gerisinde kalan mevcut alet ve cihazlarla
AR-GE yapmanın mümkün olmadığından, öğretim elemanlarının ders yüklerinin
olağanüstü fazla olduğundan bahsetmiştim. Bunları açıklarken de özellikle Sayın
Cumhurbaşkanının bahsettiği gibi, üniversitelerimizin dünya üniversite
sıralamasında ilk 500’de neden ağırlıklı olarak yer almadığı konusuna
değinmiştim. Bütçelerinin yetersizliğinden dolayı bilim ve teknolojik
gelişmelere üniversitelerin katkısının kısıtlı olacağı konusunda görüşlerimi
tekrarlıyor, Genel Kurulu saygılarımla selamlıyorum. (İYİ PARTİ sıralarından
alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin 15’inci maddesinde geçen “şeklinde”
ibaresinin “biçiminde” şeklinde değiştirilmesini arz ve teklif ederiz. 
 Cemal
Enginyurt Ali Muhittin Taşdoğan Mustafa
Baki Ersoy 
 Ordu Gaziantep
 Kayseri
 Ayşe
Sibel Ersoy Esin Kara Mehmet
Celal Fendoğlu
 Adana Konya Malatya
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkanım. 
BAŞKAN
– Önerge hakkında söz isteyen Gaziantep Milletvekilimiz Sayın Ali Muhittin
Taşdoğan. (MHP sıralarından alkışlar) 
Süreniz
beş dakika Sayın Taşdoğan. 
ALİ
MUHİTTİN TAŞDOĞAN (Gaziantep) – Sayın Başkan, sayın milletvekilleri; eşsiz bir
dünya kenti, Anadolu’nun en köklü yerleşim yerlerinden biri olan tarihin şehri
Gaziantep’tir. Sanayi ve ticaret hacmiyle Türkiye'nin incisi, yeniliklerin ve
buluşların öncüsü, lezzetin başkenti, dünya gastronomi şehri Gaziantep. Bilim,
kültür, sanat, sporun yanı sıra inovasyon alanlarında öncülüğüyle toplumun
bütün kesimleriyle bütünleşen, bu doğrultuda dünyaya açılmayı hedefleyen
üniversite şehri Gaziantep. Fakülte çeşitliliği ve yabancı dil eğitimiyle öne
çıkan Hasan Kalyoncu Üniversitesi, tıp ve sağlık alanındaki eğitimiyle
markalaşmış SANKO Üniversitesi ve teknik ve mühendislik bölümleriyle
öğrencilerin en çok tercih ettiği, ODTÜ kültüründen gelen, mühendislik
fakülteleriyle markalaşan Gaziantep Üniversitesiyle eğitimde marka olmaya
namzet ilimiz tarihin kadim şehri Gaziantep. Uluslararası misafir öğrenci
potansiyelinin de yükselmeye başladığı memleketimiz Gaziantep’te yükseköğrenim
tahsilini yapan öğrenci sayısı 58 bini aşmıştır. 
Gazi
şehrimize 4’üncü üniversite olarak Gaziantep İslam, Bilim ve Teknoloji
Üniversitesinin kurulmasıyla ve kurulmasının tamamlanmasıyla Türk-İslam
medeniyetine büyük katkılar yapacağına inancımız tamdır. Bünyesinde, bilim tarihine
yön veren Biruni, Harezmi, Farabi, İbni Sina, Ali Kuşçu başta olmak üzere nice
âlimleri barındıran ve dünya medeniyetine miras bırakan medeniyetimizin aradan
geçen uzun yıllar sonra Gaziantep’te yeniden filizlenmesi için yakında tam
faaliyete geçecek yeni üniversitemizin hayırlara vesile olmasını diliyorum. Bu
kadar yüce bir ismin layıkıyla temsil edilmesi, üniversitemizin vizyonunun bu
minvalde oluşturulması ve buna layık kadroların ihdas edilmesinin takipçisi de
olacağız.
Bilim
ve sanayide rasyonel aklı öne alan Batı’nın geldiği nokta aşikârdır ve
unutulmamalıdır ki gönüllere hitap etmeyen kuru akılcılığın medeniyete katkı
yapması mümkün olmamıştır. Türk-İslam medeniyetinin Batı’nın rasyonel
akılcılığı ile Doğu’nun sezgileri arasında akıl ve gönül dengesini en mükemmel
şekilde kavrayabilecek bilim felsefesini, kurumaya yüz tutmuş bilimsel
düşünceyi yeniden canlandıracak kudrete sahip olduğunu belirtmek isterim.
Eserleriyle gurur duyduğumuz Biruni ve Harezmi bugünkü Özbekistan’dan, Farabi
bugünkü Kazakistan’dan, Ali Kuşçu Semerkant’tan; velhasıl Türk-İslam
coğrafyasındaki medeniyetimize ışık tutan atalarımızdır.
Türk-İslam
coğrafyasındaki mayadan, gönül ve kültür coğrafyamızdaki münevverlerden
faydalanmak ve bunları Gaziantep İslam, Bilim ve Teknoloji Üniversitesi çatısı
altında yeniden canlandırmak, bilimin ve teknolojinin ulaştığı son merhaledir.
Gaziantep’ten medeniyetimizi kavrayan bir adım atılması bizleri ziyadesiyle
memnun etmiştir.
Üniversitelerimizin
“bilim ve teknoloji” ismini alması elbette takdir edilmeli ve desteklenmelidir.
Yalnız, endüstrinin 4’üncü evreye ulaştığı bilim dünyasında üniversite-sanayi
iş birliğiyle ortaya çıkarılabilecek potansiyelin, yerel aklın evrensel akla
hükmetmeye başladığı bir vizyonda olması gerekmektedir. Endüstrinin
taklitçilikten uzak, yaratıcılık ve yenilik odaklı bir modelle küresel rekabete
hazır hâle getirilmesi üniversitelerimizin kendi medeniyetimizdeki köklerden
faydalanmasıyla mümkün olacaktır. Gaziantep’te yaratılabilecek AR-GE
merkezleri, inovasyon kuluçka merkezleri üniversitemiz bünyesinde faaliyet
gösterirken azami ölçüde Türk ve İslam coğrafyasından gelecek öğrencilere, genç
yeteneklere yer vermesi, açık inovasyon modelinin Türkiye’deki merkez üssü
hâline gelmesi temel beklentilerimiz arasındadır. Sanayi ve Teknoloji
Bakanlığının üniversitelerimizin teknoparkları üzerinden kurmaya çalıştığı
bilgi paylaşımı ve iş birliği temelli teknoloji geliştirme bölgelerinin, Türk
ve İslam coğrafyasını dâhil edilebilecek potansiyele hazırlaması ve
üniversitemizin bu misyonu temel alması gerekmektedir. 
(Mikrofon
otomatik cihaz tarafından kapatıldı) 
BAŞKAN
– Sayın Taşdoğan, devam edin.
Buyurun.

ALİ
MUHİTTİN TAŞDOĞAN (Devamla) - Aksi takdirde, tabelasında “bilim ve teknoloji”
yazan her üniversitenin bilimsel katkı noktasında başarılı olabileceğini
varsaymak aşırı iyimserlik ve beyhude çaba olacaktır. Günümüz bilim dünyasını,
misyonu olan üniversiteler sürüklemekte ve küresel ölçekte teknoloji yaratma
kapasitesini sınırlamaktadırlar. Köklerini medeniyetimizden alan küresel bilim
tekellerinin koyduğu sınırları aşmaya talip, çekim merkezi olabilecek bir
üniversitenin Gaziantep sanayisinin girişimci ve yenilikçi potansiyeli üzerinde
yükselmesi kaçınılmazdır. Ülkemiz açısından önemli bir katma değer yaratması
olmazsa olmazımızdır. 
Gaziantep
gibi gazi olan Meclisimizi ve yüce heyetinizi saygıyla selamlarım. (MHP ve AK
PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
15’inci
maddeyi oylarınıza sunuyorum: Kabul edenler... Kabul etmeyenler... 15’inci
madde kabul edilmiştir. 
16’ncı
madde üzerinde üç önerge bulunmaktadır. Önergeleri aykırılık sırasına göre
okutup işleme alıyorum. 
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin 16’ncı maddesinin kanun teklifinden
çıkarılmasını talep ediyoruz. 
 Mahmut
Celadet Gaydalı Mahmut Toğrul Mehmet
Ruştu Tiryaki
 Bitlis Gaziantep Batman
 Erol
Katırcıoğlu Abdullah Koç Habip
Eksik
 İstanbul Ağrı Iğdır
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkan.
BAŞKAN
– Önerge hakkında konuşmak isteyen Gaziantep Milletvekilimiz Sayın Mahmut
Toğrul. (HDP sıralarından alkışlar)
Süreniz
beş dakika Sayın Toğrul.
MAHMUT
TOĞRUL (Gaziantep) – Teşekkürler Sayın Başkan.
Değerli
milletvekilleri, hepinizi saygıyla selamlıyorum. 
Değerli
arkadaşlar, bu teklifin -çorba yasanın- bu maddesi Gaziantep Bilim ve Teknoloji
Üniversitesinin önüne “İslam” kelimesinin eklenmesini ve buraya yapılmış olan
yani Gaziantep Bilim ve Teknoloji Üniversitesi adına yapılmış olan yayınların,
atıfların Gaziantep İslam, Bilim ve Teknoloji Üniversitesine yapılmasını
düzenliyor. 
Değerli
arkadaşlar, üniversite yok zaten şu anda, kâğıt üzerinde rektörü dahi atanmamış
bir üniversite. İşin doğrusu, bilim, teknoloji ve teolojik bir konunun yan yana
getirilmesi gerçekten anlaşılır bir durum değil. İslam’ın yerine başka bir din
koyun, ne kadar anlamsız olacağını görebilirsiniz. Eğer illaki İslam Üniversitesi
kurulmak isteniyorsa, teoloji üniversitesi kurulmak isteniyorsa bu pekâlâ
mümkündür. Bu doğru olandır ama bilim, teknoloji ve teolojinin yan yana, iç içe
karıştırılması doğru değildir. 
Değerli
arkadaşlar, Gaziantep -evet, biraz önce vekil arkadaşlarımız söyledi- eskiden
fıstığıyla, baklavasıyla, gastronomisiyle, küçük sanayi sitesinde her türlü
alet edevatı yapan becerikli ustalarıyla bilinirdi ama Gaziantep eski Gaziantep
değil değerli arkadaşlar. 
Bakın,
sizler bakanlıkları dolaşıp bakanların sorunları var mıdır diye bu sorunları
torba yasalara koyup buraya getiriyorsunuz. 
Değerli
arkadaşlar, biz Gaziantep’te 40 kadar sivil toplum örgütünü, kamu kurumunu ve
şahsiyeti dolaşarak bir Gaziantep raporu hazırladık. Ve bu Gaziantep raporunda
sadece bizim görüşlerimiz değil Gazianteplinin görüşleri var ve Gaziantep her
alanda maalesef sorunlu bir kent olmaya başladı. Bakın, eğitimde Türkiye’de son
sıralarda. Okul öncesinden tutun tüm akademik alanlarda Türkiye ortalamasının
gerisinde. Okul sınıfları son derece kalabalık. En kirli 5’inci havayı soluyor
Gaziantepli. Yanlış yapılaşmadan dolayı en ufak hava değişikliğinde Gaziantep’i
sis basıyor, uçaklar havalanamıyor. Gaziantep bir cazibe merkezi olacakmış.
Gaziantep’in hava akımını sağlayan Sof Dağı’nın paraleline, kuzeybatı hattı
dediğimiz yere yüksek binalar dikilerek Gaziantep’in temiz hava alması
engellenmiş durumda. 
Kadın
cinayetlerinde Gaziantep 4’üncü sırada değerli arkadaşlar. İşsizlik ortalaması
Türkiye ortalamasının 3-4 puan üzerinde. Gaziantep’te yüz binlerle ifade edilen
işinden çıkarılan işçiler söz konusu. Gaziantep’te sadece bu son ekonomik
sıkıntılardan kaynaklı 50’ye yakın şirket konkordato ilan etmiş durumda. Eğer
Gaziantep’e gerçekten faydalı bir iş yapmak istiyorsanız halka sorunlarını sorun
ve bu sorunlara çözüm üretin, boş işlerle uğraşmanın bir getirisi yok, sadece
halkın dinî duygularını sömürerek iş yapmış olmazsınız. Gaziantep sağlıktan
tutun, ekolojik çevreye kadar her alanda SOS veriyor. Gaziantep bugün gerçekten
geçmişte bilinen kimliği sayesinde Gaziantep olmaya devam ediyor. Artık eski
kimliğinden eser yok şu anda Gaziantep’te. 
Değerli
arkadaşlar, Gaziantep eğer gerçekten böyle giderse ciddi çatışmalarla karşı
karşıya gelebilecek potansiyeli taşıyor. Her 5 kişiden 1’i Suriyeli. Gelen
Suriyelilerin kendi sorunları var ama bir de kentte yaratılan sorunları var.
Eğer önlem alınmazsa ciddi etnik çatışmalarla karşı karşıyayız. Sınır kenti
olmasından kaynaklı Gaziantep, maalesef cihadi örgütlerin, grupların
yuvalandığı bir şehir hâline gelmiş. Güvenlik yok, sosyal yaşam yok. Saat
altıdan sonra ıssız bir kent Gaziantep, ıssız. Bırakın bir kadının saat altıdan
sonra ara sokaklarda gezmesini, ana caddelerde dahi bir kadın tek başına
Gaziantep’te dolaşamaz duruma gelmiştir.
(Mikrofon
otomatik cihaz tarafından kapatıldı) 
BAŞKAN
– Sayın Toğrul, süre ekliyorum.
MAHMUT
TOĞRUL (Devamla) – Bitiriyorum Başkanım.
Gaziantep
şu anda sahipsiz bir kent ve Gaziantep sorunlarıyla baş başa kalmış,
Gaziantepli sorunlarıyla baş başa kalmış. Gelin el birliği yapalım, şurada
belirlediğimiz sorunları beraberce çözelim, Gaziantep’in sorunlarına beraberce
çözüm arayalım. Sadece bir üniversite kuracağız. Bunu da halkın duygularını
sömürerek acaba 31 Martta oya tahvil eder miyiz diye düşünerek Antep’in
sorunlarını çözemezsiniz diyor, Genel Kurulu saygıyla selamlıyorum. (HDP
sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 37 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 16’ncı maddesinin aşağıdaki şekilde
değiştirilmesini arz ve teklif ederiz.
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Nurhayat
Altaca Kayışoğlu Fikret Şahin 
 Bursa Balıkesir
MADDE
16- 2809 sayılı Kanuna aşağıdaki ek madde ilave edilmiştir.
“EK
MADDE 199- Mevzuatta Gaziantep Bilim ve Teknoloji Üniversitesine yapılan
atıflar Gaziantep İslam Bilim ve Teknoloji Üniversitesine, İstanbul Bilim
Üniversitesine yapılan atıflar Demiroğlu Bilim Üniversitesine yapılmış
sayılır.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılamıyoruz Sayın
Başkanım.
BAŞKAN
– Önergenin gerekçesini okutuyorum:
Gerekçe:

Yapılan
değişiklikle madde metninin daha iyi anlaşılması amaçlanmaktadır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 16’ncı maddesinde yer alan
“eklenmiştir” ibaresinin “ilave edilmiştir” ibaresi ile değiştirilmesini arz ve
teklif ederim. 
 Mehmet
Metanet Çulhaoğlu İmam Hüseyin Filiz  Hüseyin
Örs
 Adana Gaziantep
 Trabzon
 Ayhan
Erel Lütfü Türkkan  Fahrettin
Yokuş
 Aksaray Kocaeli
 Konya
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılmıyoruz Sayın
Başkanım. 
BAŞKAN
– Önerge hakkında konuşmak isteyen Gaziantep Milletvekilimiz Sayın İmam Hüseyin
Filiz. (İYİ PARTİ sıralarından alkışlar) 
Süremiz
beş dakika Sayın Filiz. 
İMAM
HÜSEYİN FİLİZ (Gaziantep) – Sayın Başkan, değerli milletvekilleri; 37 sıra
sayılı Kanun Teklifi’nin 16’ncı maddesiyle ilgili İYİ PARTİ Grubunun vermiş
olduğu önerge üzerine söz almış bulunmaktayım. Genel Kurulu saygılarımla
selamlıyorum. 
Değerli
milletvekilleri, bu konuşmamda Gaziantep Bilim ve Teknoloji Üniversitesinin
kuruluş sürecini anlatmaya çalışacağım. 19/02/2009 tarihinde ve 5389 sayılı
Kanun’la Gaziantep’te İpek Kültür ve Eğitim Vakfı tarafından 2547 sayılı
Yükseköğretim Kanunu’nun vakıf yükseköğretim kurumlarına ilişkin hükümlerine göre
Zirve Üniversitesi kurulur. 15 Temmuz hain darbe girişiminden sonra ülkede
uygulanan olağanüstü hâl kapsamında alınan tedbirlere ilişkin 667 sayılı Kanun
Hükmünde Kararname’nin ilgili hükmü gereğince 23 Temmuz 2016 tarihinde FETÖ
terör örgütüyle ilişkilendirilen Zirve Üniversitesi kapatılır. Zirve
Üniversitesi kapatılınca tüm taşınır ve taşınmazlarının Gaziantep
Üniversitesine geçici devri yapılır ve yerleşkeye Gaziantep Üniversitesi 15
Temmuz Yerleşkesi adı verilir ve kısa bir zaman sonra da Gaziantep
Üniversitesinin birçok birimi bu yerleşkeye taşınır. Yaklaşık iki yıl sonra 9
Mayıs 2018 tarihinde 7141 sayılı Kanun’la Gaziantep Bilim ve Teknoloji
Üniversitesi kurulur ve yerleşke olarak da Gaziantep Üniversitesi 15 Temmuz
Yerleşkesi seçilir. Bunun üzerine, Gaziantep Üniversitesi, 15 Temmuz
Yerleşkesi’ne taşıdığı birimlerini tekrar kendi kampüsüne taşır. 
Zirve
Üniversitesi, fen edebiyat, mühendislik, mimarlık ve tasarım, iktisadi ve idari
bilimler, iletişim, hukuk, eğitim fakülteleri ile meslek yüksekokulu, sosyal
bilimler ve fen bilimleri enstitülerinden oluşmaktaydı. Gaziantep Bilim ve
Teknoloji Üniversitesinin kanunda belirtilen birimleri kıyaslandığında,
fazladan diş hekimliği ve güzel sanatlar fakülteleri bulunmaktadır. 
Şimdi
şu soruyu sormak istiyorum: Madem burada bir üniversite kurulacaktı, madem
üniversite kuracaktınız bunu en başta niye yapmadınız? İstişare yapmıyor,
bilenlere de sormuyorsunuz. Aslında yapılması lazım gelen şey, Zirve
Üniversitesi kapatılıp hiçbir şeye dokunmadan, hiç masraf yapmadan Gaziantep
Bilim ve Teknoloji Üniversitesi kurulabilir, Zirve Üniversitesinin tüm taşınır
ve taşınmaz malları bu üniversiteye o zaman devredilebilirdi. Bilimsel liyakati
yeterli bir profesör rektör olarak atanır ve akademik kadrolar yenilenerek hemen
eğitim öğretime açılabilirdi ama maalesef böyle olmadı ve bu işi de ilk defa
doğru yapamadınız. Gaziantep Üniversitesinin bazı birimleri 2 kere taşındı,
laboratuvar ve benzeri yerler dağıtıldı. Geçen zamana, harcanan paralara ve
enerjilere yazık değil mi? 
Eğitim
sistemimizin en büyük eksikliğidir, bir işi ilk defada doğru yapmayı
öğrenemiyoruz, öğretemiyoruz ama bundan da önemlisi, işi ehline vermiyor,
liyakatli insanları bir kenarda bırakıyoruz. Çok iyi özlü sözleri söylüyoruz ya
da söylüyorsunuz; Yunus’tan, Mevlâna’dan dem vuruyorsunuz, dem vuruyoruz ama
uygulamaya geldiği zaman sınıfta kalıyorsunuz. İyi yetişmiş, nitelikli
gençlerle ülkemiz daha da güçlü olur. Bu, çok açık bir gerçektir. Bilim ve
teknolojideki seviye de bağımsızlığımızın bir ölçüsüdür. 
Son
olarak, 15’inci maddenin kabulüyle yeni adıyla Gaziantep İslam Bilim ve
Teknoloji Üniversitesinin bilim ve teknoloji üretmesi yanında özgür düşünceyle
gerçeğin arandığı, sorgulamanın, tartışmanın, eleştirel düşünmenin öğretildiği,
bilimsel düşüncelerin ortaya konduğu, fikri hür, vicdanı hür, irfanı hür
nesillerin yetiştirildiği bir üniversite olması dileğimle Genel Kurulu
saygılarımla selamlıyorum. (İYİ PARTİ sıralarından alkışlar)
BAŞKAN
– Teşekkürler Sayın Filiz. Ben de size her iki konuşmanızı da süresinde
tamamladığınız için ayrıca teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
16’ncı
maddeyi oylarınıza sunuyorum: Kabul edenler… Kabul etmeyenler… 16’ncı madde
kabul edilmiştir. 
17’nci
madde üzerinde üç önerge vardır. Önergeleri aykırılık sırasına göre okutup
işleme alacağım.
Türkiye Büyük Millet Meclisi Başkanlığına
Görüşülmekte
olan 37 sıra sayılı Kanun Teklifi’nin 17’nci maddesinin kanun teklifinden
çıkarılmasını talep ediyoruz.
 Mahmut
Celadet Gaydalı Mensur Işık Garo
Paylan
 Bitlis Muş Diyarbakır
 Erol
Katırcıoğlu Abdullah Koç
 İstanbul Ağrı
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılamıyoruz Sayın
Başkan.
BAŞKAN
– Önerge hakkında konuşmak isteyen, Muş Milletvekilimiz Sayın Mensur Işık. (HDP
sıralarından alkışlar)
Süreniz
beş dakika Sayın Işık.
MENSUR
IŞIK (Muş) – Teşekkür ederim Başkan.
37
sıra sayılı torba kanun teklifinin üzerine partim adına söz almış
bulunmaktayım. Sizi ve sayın milletvekili arkadaşlarımı saygıyla selamlıyorum. 
Değerli
arkadaşlar, ben, Millî Güvenlik Kurulunu güçlendiren maddeye geçmeden önce, Muş
iline dair VEDAŞ’ın yapmış olduğu zulümden bahsetmek istiyorum. VEDAŞ, Muş
ilinde, Kürt illerinin büyük kısmında olduğu gibi, Muş’ta da, maalesef, akıllı
sayaç sistemini direklere takmak suretiyle, özellikle Muş halkına ve Bulanık
halkına büyük bir zulüm yaşatmaktadır. Bu zulüm ne arkadaşlar? Şimdi, akıllı
sayaç sistemiyle, VEDAŞ, merkezî bir noktadan elektrik kesintisini bir tuşla
sağlayabilmektedir. Yani, diyelim ki, herhangi bir yurttaşımızın 10 liralık bir
borcu olsa dahi, merkezden basılmış olan bir tuşla yurttaşlarımız, insanlarımız
-özellikle hafta sonuna denk getiriliyor maalesef bu, yani cuma günü- bu elektrik
kesintisi yapılarak bir şekliyle hafta sonunu elektriksiz geçirmek zorunda
bırakılıyor. Bu bir zulümdür, bu sosyal devlet anlayışına yakışmayan bir
durumdur. Şimdi öncelikle şunu söylemek gerekiyor… Ben, Enerji ve Tabii
Kaynaklar Bakanına sordum, soru önergesiyle sordum, dedim ki: Gerçekten de
yurttaşlarımızın söylediği gibi, bize ilettiği gibi, cuma gününe denk gelecek
şekilde elektrik kesintisi yapıyor musunuz, yapmıyor musunuz? Bize maalesef
“2018 yılı içerisinde Muş Bulanık’ta 3.215 kez elektrik kesintisi yapılmış.”
diye bir cevap geldi ve bu da cuma günü yapılmış. Düşünebiliyor musunuz? Muş’ta
yurttaşlarımızın neredeyse yarısı kırsal kesimde yaşamakta ve bu kişiler kırsal
kesimden, köyünden şehre gelene kadar, ilçesine gelip elektrik borcunu ödeyene
kadar hafta sonu geçmiş olacaktır ve bu şekliyle, 3.215 elektrik kesintisi olan
yurttaşlarımız… Bu ne demektir, bir yıldaki bu kesinti; şu demektir: Günde
yaklaşık olarak 9-10 hanenin elektriği kesilmekte, bölgenin sosyal şartları göz
önüne alındığında, her bir hanenin 8-10 kişi olduğunu varsayarsak 80, 90 kişi
neredeyse Muş Bulanık’ta hafta sonunu elektriksiz bir şekilde geçirmektedir.
Bu, biraz önce de bahsettiğimiz gibi, “sosyal devlet” anlayışına sığmayan bir
durumdur. 
Şimdi,
AKP 2001 yılındaki parti programında “3Y’yle mücadele” adı altında iktidara
geldi. “3Y” neydi arkadaşlar? “Yolsuzluk, yoksulluk ve yasaklarla mücadele” adı
altında gelen bir siyasi iktidar AKP. Ama maalesef, şunu çok net bir şekilde
söyleyebiliriz ki AKP, doksan beş yıllık cumhuriyet tarihinde en büyük
yolsuzluk batağına batan bir siyasi iktidar durumundadır bize göre. 
Bakın,
MASAK’ın raporu ortada, Sayıştayın raporu ortada. Sayıştayın, biliyorsunuz, hem
bölgedeki kayyum belediyeleri hakkında hem de İstanbul Belediyesi hakkında hazırlamış
olduğu bir rapor var; orada inanılmaz derece yolsuzluklardan bahsediliyor.
MASAK’ın Reza Zarrab raporu ortada; aynı şekilde, 17-25 soruşturmaları ortada,
telefon görüşmeleri ortada ve 4 bakanın istifası yine ortada. Dolayısıyla, biz,
AKP’yi, dediğim gibi, doksan beş yıllık cumhuriyet tarihinde en büyük yolsuzluk
yapan ya da yapılan siyasi iktidar olarak tanımlamaktayız, bunu bir kez daha
buradan belirtmiş olalım. 
İkincisi
yoksulluk arkadaşlar. Değerli milletvekilleri, AKP ikinci “Y”si olan “yolsuzlukla
mücadele” adı altında geldi ama maalesef, şunu çok net bir şekilde
söyleyebiliriz ki… Yolsuzluk ve yoksulluk bir makasın iki ucu gibidir yani ne
kadar çok yolsuzluk yapılırsa o kadar çok yoksulluk olmaktadır. 
Şimdi,
yasağa geldiğimizde, bilindiği gibi, Muş’un Korkut ilçesinde bir öğretmen
kardeşimiz vardı, sözleşmeli bir öğretmen. Sadece bölgede yaşanan yoksulluğu
resmeden bir paylaşım yapmıştı. Siz ne yaptınız? Derhâl bu öğretmen kardeşimizi
görevden aldınız ve maalesef, duyduğuma göre bu öğretmen kardeşimiz hakkında bu
kez yaptığınız bir soruşturma açmak olmuştur. Öğretmen kardeşimizin birkaç yıl
önce HDP lehine yapmış olduğu sosyal medya paylaşımlarını bulup -nasıl bir akıl
yürütmeyse- oradan öğretmen kardeşimiz hakkında bir soruşturma başlattınız.
Yani, gerçekten de bunu ben sizin yüzünüze bakarak çok net bir şekilde
söylüyorum: Bu, bir ülkeye, bir insana, bir topluma yapılabilecek en ayıp şey.
Ben utanıyorum bunu burada söylemekten, bence sizin de bundan utanmanız
gerekmektedir. 
Şimdi,
aynı zamanda…
(Mikrofon
otomatik cihaz tarafından kapatıldı) 
BAŞKAN
– Toparlayın.
MENSUR
IŞIK (Devamla) – Başkanım, ben, Muş’un en önemli sorunu olan araştırma
hastanesi sorununa buradan bir kez daha değinmek istiyorum. Gerçekten de artık
bu sorun kangrenleşmiş bir sorun hâline gelmiştir. Yani ben daha önce Muş’ta
vermiş olduğum demeçlerde, il valisiyle ve aynı zamanda üniversite rektörüyle
basın üzerinden yapmış olduğumuz görüşmelerde, mesajlarda Muş’taki araştırma
hastanesinin ne kadar elzem olduğundan bahsetmiştik. Burada Meclis konuşmamızda
daha önce de bahsetmiştik. Aynı şekilde, Sayın Sağlık Bakanına vermiş olduğumuz
bir soru önergesi vardı. 
Buradan
bir kez daha şunu çok net bir şekilde söylemek istiyoruz: Meclis Başkanımız
Sayın Binali Yıldırım bir buçuk yıl önce Muş’ta araştırma hastanesinin sözünü
verdi ve halkımıza şunu dedi: “Hayırlı olsun Muşlular.” O “Hayırlı olsun.”
lafıyla, o sözüyle halktan oy alıyorsunuz, milletvekili oluyorsunuz, iktidar
oluyorsunuz ama maalesef sözünüzü yerine getirmiyorsunuz. 
RECEP
ÖZEL (Isparta) – Gelir, gelir. 
MENSUR
IŞIK (Devamla) - Bakın, şunu çok net bir şekilde söylemek gerekiyor: Sizin
verdiğiniz sadece söz, olay bu değildir. 
(Mikrofon
otomatik cihaz tarafından kapatıldı) 
MENSUR
IŞIK (Devamla) - Muş’un hakkıdır, araştırma hastanesi Muş’un hakkıdır. Biz
buradan bir kez daha Muşlulara şunu söylemek istiyoruz: Bu araştırma
hastanesini mutlaka ama mutlaka kentimize hak ettiği için getireceğiz.
Hepinizi
saygıyla selamlıyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 37 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 17’nci maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Nurhayat
Altaca Kayışoğlu Rafet Zeybek Emine
Gülizar Emecan
 Bursa Antalya İstanbul
MADDE
17- 4/11/1983 tarihli ve 2941 sayılı Seferberlik ve Savaş Hali Kanununun 6 ncı
maddesinin başlığına "Genel” ibaresinden önce gelmek üzere "Milli
Güvenlik Kurulu” ibaresi eklenmiştir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılmıyoruz Sayın
Başkanım.
BAŞKAN
– Önergenin gerekçesini okutuyorum:
Gerekçe:
Teklifin
17’nci maddesiyle 4/11/1983 tarihli ve 2941 sayılı Seferberlik ve Savaş Hali
Kanunu’nun 6’ncı maddesinin başlığına “Genel" ibaresinden önce gelmek
üzere "Milli Güvenlik Kurulu" ibaresi eklenmekte ve birinci
fıkrasında yer alan "özel kanunu ile diğer kanunlarda” ibaresi
"ilgili mevzuatta” şeklinde değiştirilmektedir.
Mevcut
madde metninde yer alan “özel kanunu ile diğer kanunlarda" ibaresinin
"ilgili mevzuatta" şeklinde değiştirilmesinin gerekçesi sırasında,
komisyon görüşmeleri sırasında tatminkâr açıklamalar yapılmamıştır.
"ilgili
mevzuat” kavramı normatif anlamda belirtilen Anayasa maddelerinde yer alan bir
kavram değildir.
Anayasanın
2’nci maddesinde belirtilen hukuk devleti, Anayasa Mahkemesinin birçok
kararında da açıklandığı üzere, eylem ve işlemleri hukuka uygun olan, her
alanda adaletli bir hukuk düzeni kurup bunu geliştirerek sürdüren, Anayasa'ya
aykırı durum ve tutumlardan kaçınan, hukuku tüm devlet organlarına egemen
kılan, Anayasa ve yasalarla kendini bağlı sayan, yargı denetimine açık,
Anayasa'nın ve yasaların üstünde yasa koyucunun da bozamayacağı temel hukuk
ilkeleri bulunduğu bilincinde olan devlettir.
Anayasa'nın
11’inci maddesinin son fıkrasında, kanunların Anayasaya aykırı olamayacağı
yönünde hüküm mevcut bulunmaktadır.
“Kanunsuz
emir” ile ilgili düzenlemenin yer aldığı Anayasa'nın 137’nci maddesinde yer
alan "Kamu hizmetlerinde herhangi bir sıfat ve suretle çalışmakta olan
kimse, üstünden aldığı emri, yönetmelik, Cumhurbaşkanlığı kararnamesi, kanun
veya Anayasa hükümlerine aykırı görürse, yerine getirmez ve bu aykırılığı o
emri verene bildirir. Ancak, üstü emrinde ısrar eder ve bu emrini yazı ile
yenilerse, emir yerine getirilir; bu hâlde, emri yerine getiren sorumlu olmaz.”
şeklindeki 1’inci fıkra hükmünden; mevzuatın "yönetmelik, Cumhurbaşkanlığı
kararnamesi, kanun ve Anayasa" silsilesi şeklinde sıralamaya tabi
tutulduğu anlaşılmaktadır.
2017
Anayasa değişikliği ile "diğer mevzuat” sözcüğü istisnai olarak
Anayasa'nın 159’uncu maddesine yazılmış olmasına rağmen "kanun ve diğer
mevzuata (hâkimler için idari nitelikteki genelgelere)” şeklinde, yine anayasal
düzenleme tekniğine uygun olmasa da ayraç kullanılmak suretiyle bu ifade
somutlaştırılmış bulunmaktadır. 
Ayrıca,
Cumhurbaşkanlığı kararnamesi en geniş ve belirsiz işlemler kategorisi olarak
düzenlenmesine rağmen bu konudaki yasak ve sınırlamalar da Anayasa'nın 104’üncü
maddesinde açıkça gösterilmiştir.
"Cumhurbaşkanı,
yürütme yetkisine ilişkin konularda Cumhurbaşkanlığı kararnamesi çıkarabilir.
Anayasa’nın ikinci kısmının birinci ve ikinci bölümlerinde yer alan temel
haklar, kişi hakları ve ödevleriyle dördüncü bölümde yer alan siyasi haklar ve
ödevler Cumhurbaşkanlığı kararnamesiyle düzenlenemez. Anayasada münhasıran
kanunla düzenlenmesi öngörülen konularda Cumhurbaşkanlığı kararnamesi
çıkarılamaz. Kanunda açıkça düzenlenen konularda Cumhurbaşkanlığı kararnamesi
çıkarılamaz. Cumhurbaşkanlığı kararnamesi ile kanunlarda farklı hükümler
bulunması hâlinde, kanun hükümleri uygulanır. Türkiye Büyük Millet Meclisinin
aynı konuda kanun çıkarması durumunda, Cumhurbaşkanlığı kararnamesi hükümsüz
hâle gelir. Cumhurbaşkanı, kanunların uygulanmasını sağlamak üzere ve bunlara
aykırı olmamak şartıyla yönetmelikler çıkarabilir”
Teklifin
bu maddesinde değişiklik ihtiyacı şayet Cumhurbaşkanlığı kararnamelerinin madde
metnine yerleştirilmesinden kaynaklanıyor ise, metnin "'özel kanunu ile
diğer kanunlarda ve Cumhurbaşkanlığı Kararnamelerinde” şeklinde değiştirilmesi
yerine ifadenin "ilgili mevzuat” şeklinde genişletilmesi bazı Anayasa
hükümleri açısından aykırılık oluşturduğundan bu önerge verilmektedir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılmıyoruz Sayın
Başkanım. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum. 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 17’nci maddesinde yer alan
“eklenmiş” ibaresinin “ilave edilmiş” ibaresi ile değiştirilmesini arz ve
teklif ederim. 
 Mehmet
Metanet Çulhaoğlu Lütfü Türkkan  Ümit
Beyaz
 Adana Kocaeli
 İstanbul
 Fahrettin
Yokuş Hasan Subaşı  Ayhan
Erel
 Konya Antalya
 Aksaray
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılmıyoruz Sayın
Başkanım.
BAŞKAN
– Önerge hakkında konuşmak isteyen İstanbul Milletvekilimiz Sayın Ümit Beyaz.
(İYİ PARTİ sıralarından alkışlar) 
Süreniz
beş dakika.
ÜMİT
BEYAZ (İstanbul) – Sayın Başkan, kıymetli milletvekilleri; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin 17’nci
maddesi hakkında İYİ PARTİ Grubu adına söz almış bulunuyorum. İlgili değişiklik
hakkında genel bir değerlendirme yapmanın elzem olduğunu düşünüyorum. Bugün
Genel Kurulda görüşülen bu teklif ve içeriği itibarıyla pek çok değişiklik
ülkemizde bulunan adaletsizlikleri gidermek yerine bu adaletsizlikleri
derinleştirecek değişikliklerdir. 
Bazı
maddelerde yetkiler kanunlardan ayrılarak şahıslara verilmiş, devletimizin
varlık ruhuna aykırı adımlar atılmıştır. Bu, bizim ne bugün ne de gelecek adına
kabul edebileceğimiz bir anlayış değildir. Sağlıklı bir devlet yönetimi
erklerin ayrılığı ve denetlenebilirliği üzerine kurulu olmalıdır. Sadece son
dönem değil, devletimizin kuruluşundan bugüne kadar yapılan hatalar şahısların
haddinden fazla yetkilendirilmesiyle olmuştur. Söz söyleme hakkı asla tek bir
kişiye verilmemelidir, oysa yetki liyakatli kişiler arasında dağıtılmalıdır. 
Devletimizin
kurum ve kuruluşlarının söz hakkına sahip olduğu bir sistem hem doğruyu bulmak
hem de hatalar yapmamak adına işletilebilecek en iyi sistemdir. 16 Nisan halk
oylaması ve 24 Haziran seçimleriyle geçtiğimiz Cumhurbaşkanlığı hükûmet
sisteminde bu hatalar düzeltilmelidir. Yetkiler şahıslardan alınıp tekrar ortak
akla verilmelidir, en büyük temennimiz budur. Bu temenni çerçevesinde,
görüştüğümüz bu maddelerle hataların tekrar yapıldığını görüyoruz. Hatalara
uygun değişikliklerin gerçekleştirilmek istendiğini ve yeni hatalara yol açacak
madde değişikliklerinin önümüzde olduğunu görüyor ve ekseriyetle bu
değişiklikleri kabul etmiyoruz, edemiyoruz.
Sayın
vekiller, bizler burada milletimiz adına yasama yetkisini, kanun yapma
yetkisini kullanıyoruz. Türkiye Cumhuriyeti devletinin ülkemizin aydınlık
yarınlarına, adil ve tekrar tekrar tartışma konusu olmayacak kanunları
bırakmakla mükellef olduğumuzu düşünüyorum. Hem 27’nci Dönem itibarıyla hem de
26’ncı Dönem itibarıyla baktığımızda aynı kanunlar hakkında farklı farklı
değişikliklerin önümüze geldiğini görüyor ve yapılan değişikliklerin zamanın
ruhuyla yapıldığını ve asla geleceğin düşünülmediğini üzülerek
değerlendiriyorum.
Bizler
burada çıkar gruplarının veya sadece belli grupların temsilcileri olarak değil,
tüm milletimizin, ayrım yapmaksızın, temsilcileri olarak bulunuyoruz. Hem
dünyanın hem de ülkemizin ekonomik ve siyasi kırılmalardan geçtiği bu dönemde
ortak aklı hep beraber inşa etmeli; kutuplaşmalardan, ayrışmalardan ve kavga
dilinden kaçınmalıyız. Milletimizin gündemi ile Genel Kurulumuzun gündeminin
aynı olmasını sağlamalı, ülkemizde bulunan sorunların burada geç olmadan
tartışılmasına ve gerekli değişikliklerin yapılmasına zemin hazırlamalıyız.
Geçim
zorluğunun giderek arttığı, maaşların enflasyon karşısında giderek eridiği,
ticarette artık nakit sıkışıklığının üst düzeye ulaştığı bugünlerde milletimize
ümit vermeliyiz. Emekliler, asgari ücretliler, memurlar, işçiler ve diğer
çalışanlarımız burada kendilerinin konuşulduğunu, sorunlarının konuşulduğunu
bilmeli, ümitvar olmalıdır. Konutlarını teslim alamayan mağdurlar, 3600 ek
göstergesini alamayanlar, gazi olup gazi unvanını alamayanlar burada temsil
edilmelidir. Engelli vatandaşlarımız, işsizlerimiz, gençlerimiz dertlerine
dermanı Gazi Mecliste bulmalıdır. Atanamayan öğretmenler, hemşireler ve diğer
vatandaşlarımız, emeklilikte yaşa takılanlar, ilaçlarını alamayan ağır hastalar
bu konuların burada konuşulduğunu duymalı, bu sorunların kısa sürede
çözüleceğini düşünmeli ve hem bizlere hem ülkemize hem de geleceğe inanmalıdır.
Bu
duygu ve düşüncelerle Genel Kurulu tekrar selamlıyor, sadece milletimiz için
çalışacağımızı tekrar beyan ediyorum.
Saygılar
sunuyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
17’nci
maddeyi oylarınıza sunuyorum: Kabul edenler… Kabul etmeyenler… 17’nci madde
kabul edilmiştir. 
18’inci
madde üzerinde iki önerge vardır. Aynı mahiyetteki önergeleri birlikte işleme
alıyorum. 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 18’inci maddesinde yer alan
“eklenmiştir” ibaresinin “ilave edilmiştir” ibaresiyle değiştirilmesini arz ve
teklif ederim. 
 Mehmet
Metanet Çulhaoğlu  Ayhan Erel  Lütfü
Türkkan
 Adana
 Aksaray  Kocaeli

 Hüseyin
Örs Hasan Subaşı 
 Trabzon Antalya
Aynı
mahiyetteki önergenin imza sahipleri:
 Mehmet
Bekaroğlu  Cavit Arı  Ömer
Fethi Gürer
 İstanbul Antalya Niğde

 Rafet
Zeybek Emine Gülizar Emecan Gülizar
Biçer Karaca
 Antalya
 İstanbul  Denizli

BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılmıyoruz Başkanım. 
BAŞKAN
– Aynı mahiyetteki önergeler üzerinde söz isteyen, Antalya Milletvekilimiz
Sayın Hasan Subaşı. (İYİ PARTİ sıralarından alkışlar)
Süreniz
beş dakika. 
HASAN
SUBAŞI (Antalya) – Sayın Başkan, değerli milletvekilleri; Genel Kurulu saygıyla
selamlıyorum. 
37
sıra sayılı Kanun Teklifi’nin 18’inci maddesi üzerinde konuşmak için söz almış
bulunuyorum. 
18’inci
madde, 25/101984 tarihli ve 3065 sayılı Katma Değer Vergisi Kanunu’nun 13’üncü
maddesinin birinci fıkrasında değişiklik ve ekleme -yenilenebilir ve diğer
enerji- ile Kültür ve Turizm Bakanlığınca yayıncılık sertifikası verilmiş
yayıncılar tarafından yapılan kitap ve yayınların KDV muafiyetinden yararlanmasına
ilişkin. Buna komisyonlarda bir itiraz olmamıştır, kimsenin de itirazı olduğu
kanaatinde değilim. Ancak, yenilenebilir enerjiyle ilgili basit bir KDV
teşviki, desteği var görünüyorsa da uygulamada çıkarılan engellerle Türkiye
yenilenebilir enerji konusunda Batı ülkelerine nazaran çok daha gerilerde
kalmıştır. Hem bürokratik engeller hem de birtakım özel sektörün uygulattığı
kotalar nedeniyle güneş enerjisinden bile Türkiye'de maalesef yeterince
yararlanılamamaktadır.
Bizim
bu maddeye, bu maddedeki değişikliğe bir itirazımız olmamakla birlikte, torba
yasalara itirazımız olmuştur elbet ve birçok hatip de bu konudaki itirazlarını
belirtmiştir. Yine, bu 71 maddelik torba yasada 40 ayrı kanunda değişiklik
yapılmıştır, 2 kanun hükmünde kararnameyle birlikte 59 ayrı konuda bu torba
kanunla değişiklik yapılmıştır. Bu hem kanunun sistematiğini bozmakla birlikte…
Türkiye'de gerçekten kanunların ve yasamanın altından kalkamayacağı ve adalet
duygularında da çok ciddi erozyona sebebiyet veren, hukuk devleti ilkelerini zedeleyen
bu torba yasadan keşke vazgeçilse diyoruz.
Bunlardan
bahsederken Antalya'da, hepinizin çok iyi bildiği, 2016 yılında dünya çapında
bir EXPO düzenlemesi yapılmıştı. Onun kanunu yüce Meclise geldiği zaman 2012
tarihinde, çok ciddi tartışmalar yapılmış olmasına rağmen, 2012 yılında EXPO
Kanunu kanunlaşmıştı. EXPO Kanunu’na baktığımız zaman, Antalya’nın Aksu
bölgesindeki TİGEM’e bağlı bu çok kıymetli 1.008 dönümlük çiftlik arazisi
150-200 milyonluk bir düzenlemeyle “çiçek ve çocuk” temalı Evrensel Botanik
Sergisi’nin düzenlenmesi ve yönetilmesine ilişkin bir kanun çıktı 2012 yılında
ama sadece, 2016 yılında çiçek ve çocuk temalı evrensel bir botanik parkı
düzenlenmesi ve yönetilmesine ilişkindi. Yine aynı taktikle “ben bilirim”
anlayışıyla, kimsenin fikrini dinlemeden yapılmış bu kanun, maalesef, bugün
ciddi bir ekonomik ve sosyal soruna neden olmuştur. Çok değerli bu 1.008 dönüm
arazi 150-200 milyona yapılabilir zannedilirken tam 2 trilyon lira harcanmış ve
bugün hiçbir işlevi olmadan atıl vaziyette bir EXPO alanı Antalyalılara
kalmıştır. Dünya çapında yapılması düşünülen bu organizasyon için -içinde 5 bin
kişilik konferans merkezinin de olduğu, hatta sırf EXPO alanına özel tramvay
hattı bile gereksiz yere uzatılarak çok büyük masraflarla- İmar Yasası’na
uyulmadan, birçok muafiyetlerle, Sayıştay denetiminden de ari tutularak, birçok
imtiyaza sahip olan EXPO Kanunu’yla düzenleme yapıldı ve 2016 yılında dünyada
sergilendi.
(Mikrofon
otomatik cihaz tarafından kapatıldı) 
HASAN
SUBAŞI (Devamla) – Toparlıyorum.
BAŞKAN
– Buyurun Sayın Subaşı.
HASAN
SUBAŞI (Devamla) – Hem bekleneni alamadık hem de şimdi hiçbir özel sektörün ve
kamu sektörünün kabul etmek istemediği böylesine bir maliyet külfetiyle güzelim
çiftlik alanı, tarım alanı da atıl vaziyette kaldı. 
Bugün
çeşitli fikirler ileri sürülmekte. Antalya Ticaret Borsası Başkanı der ki:
“Yeni bir temayla altı aylık B1 EXPO düzenlemesi öneririz.” Yine AK PARTİ
Antalya Milletvekili Atay Uslu “Müzeyi buraya taşıyalım. ”demektedir. Antalya
Valisi ise “Öğrencilere EXPO, tarım konulu eğitim verilsin.” demekte; Sayın
Çavuşoğlu ise “Biz her türlü fikre açığız, hiçbir fikri de peşinen
reddetmiyoruz çünkü ne kadar çok fikir olursa burada yapılacak olan proje o
kadar halka hitap eder.” diyor ama bugün bunu söylüyor.
(Mikrofon
otomatik cihaz tarafından kapatıldı) 
HASAN
SUBAŞI (Devamla) – Toparlıyorum, selamlıyorum.
BAŞKAN
– Peki, selamlayalım.
HASAN
SUBAŞI (Devamla) – Keşke bunu 2012’de söyleyebilseydi, keşke tartışılsaydı ve
bugün sivil toplum örgütleri küstürülmeseydi. Çok önemli, çok güzel tarihî bir
şans Antalya’da kaybedilmiştir. Yine aynı çizgide giden ekonomik, hukuki ve
sosyal bir faciaya neden olunmuştur. 
Çok
teşekkür ediyorum. 
Saygılar
sunuyorum Genel Kurula. (İYİ PARTİ sıralarından alkışlar)
BAŞKAN
– Aynı mahiyetteki önerge üzerinde söz isteyen Denizli Milletvekilimiz Sayın
Gülizar Biçer Karaca. (CHP sıralarından alkışlar) 
Süremiz
beş dakika Sayın Karaca.
GÜLİZAR
BİÇER KARACA (Denizli) – Sayın Başkan, değerli milletvekilleri; 37 sıra sayılı
torba kanunun 18’inci maddesi üzerinde söz almış bulunmaktayım.
24
Haziran seçimlerinden sonra AK PARTİ’nin kurmayları şöyle açıklamalar
yapıyordu: “Yeni sistemde torba kanun olmayacak. Cumhurbaşkanımız da zaten bunu
istemiyor. Bundan sonra temel kanunlar Parlamentoda görüşülecek.” Ama ya Genel
Başkanınız sizleri ve kurmayları kandırdı ya da sizler milleti kandırıyorsunuz.

24
Hazirandan bugüne altı ay geçti. Altı ayda yeni bir rekora imza attınız. 64
yasanın 148 maddesini 5 torba kanunla değiştirdiniz. Evet, yeni bir rekor,
torba kanun rekoru. 
Üzerinde
söz aldığım madde de KDV muafiyetinde “yenilenebilir ve diğer enerji” ibaresi
eklenmesine ilişkin bir düzenlemedir. KDV muafiyetinin gerekçesi, jeotermal,
güneş, rüzgâr gibi yenilenebilir enerji kaynaklarının tarımsal üretimde yaygınlaşması
ve bunun etkin kullanılması sayesinde üretim maliyetlerinin önemli oranda
düşürülmesi diye açıklanıyor. Ancak bu düzenlemenin bu kadar masumane
olmadığını hepimiz biliyoruz. “Yenilenebilir enerjiyi destekliyoruz, enerjide
dışa bağımlılığı düşürüp yerli ve millî enerjiye yöneliyoruz.” diyorsunuz ama
maalesef milleti kandırıyorsunuz. 24 Hazirandan sonra yaptığınız ilk icraat,
Yenilenebilir Enerji Genel Müdürlüğünü kapatmak oldu. Vatandaş evinin çatısına
güneş enerjisi panelleri kurarak şebekeye elektrik satarken bunun satış
miktarını üçte 1’e kadar indirdiniz. İktidara geldiğinizde, 2002’de 8 milyon
ton kömür ithal ederken 2015’te 33 milyon ton kömür ithal etmeye başladınız; 8
kat arttırdınız. Bugün kömür santrallerinin yüzde 50’sinde ithal kömür kullanıyorsunuz,
ithal kömürle ürettiğiniz enerjiyi de yerli ve millî enerji diye vatandaşa
pazarlıyorsunuz. Elektriğin piyasa fiyatı 4 sent civarında ama biz kömür yakıp
hem doğamızı hem insan sağlığımızı yüzde 50 daha fazla ödeyerek kirletiyoruz.
Güneş ve rüzgâr enerjisi için verimli bölgelerde kömür santralleriyle maalesef
tarım alanlarımızı, doğamızı mahvediyoruz. Burada KDV indiriminden bahsediyor
ama KDV indirimi galiba bizlerin “beşli çete” dediği yandaşlarınızın enerji
üretimine ilişkin sorunlarını, ekonomik sorunlarını ortadan kaldırmaya yönelik.

Yine,
aynı maddede kitap dağıtım işindeki KDV oranlarında indirim ve muafiyet
getiriyorsunuz. Hepimizin bildiği gibi 1 Ocaktan itibaren e-kitap, e-gazete,
e-dergideki KDV oranlarını yüzde 18’e çıkardınız ama daha dün millî ve yerli
üretimde tabanca fişeğinin piyasa fiyatını da yüzde 7,5 düşürdünüz. Daha Ceren
Damar dediğimiz bilim insanımızın, bilim şehidimizin ve eğitim şehidimizin
acısı hepimizin yüreklerindeyken tabanca satışındaki, mermi satışındaki fiyatı
yüzde 7,5 indirdiniz. 
Peki,
teklif yasallaşırsa ne olacak? YAYSAT’ın satılmasıyla gazete dağıtımında tekel
hâline gelecek olan, başında da bir yandaşınızın bulunduğu dağıtım şirketi daha
çok kâr edecek. 
Sakın,
amacınızın biri de doların yükselmesiyle kâğıt krizinin artan maliyetlerine
yenik düşmek üzere olan, istediğinizi yazmayan, sizi eleştiren gazeteleri
bitirmek ve medya tekelleşmesini daha kalıcı hâle getirmek olmasın. Ülkemizde
okuyan aydın insanlar kitaplarda KDV’nin sıfırlanmasını istiyor. Asfaltta,
betonda, yat satın alındığında KDV yüzde 1, e-kitap, e-dergide yüzde 18. Sormak
istiyorum, kitapların basımındaki ve satımındaki KDV’yi neden kaldırmıyorsunuz?

Önceki
Enerji Bakanlarınızdan birisi demişti ki: “Eğitimli kesim arttıkça AKP’nin etki
alanı daralıyor.” İşte, aslında bu açıklamada gerçek yatıyor. Bizler sizlerin
sanata, sanatçıya, kitaba, bilime, soran sorgulayan insanlarımıza ve onurlu
aydınlarımıza düşmanca bakışınızı biliyoruz çünkü korkuyorsunuz. Düşünen,
okuyan, üreten insanlarımızın yarattığınız iktidarın temellerini sarsacağından
korkuyorsunuz. İstiyorsunuz ki gençler sormasın, sorgulamasın; bilgiden,
bilimden ve gerçeklikten, dünyadan haberdar olmasın ve ne dersek ona inansın.
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Karaca.
GÜLİZAR
BİÇER KARACA (Devamla) – Merminin fiyatını düşürürken e-kitap, e-gazete ve
e-derginin fiyatlarını artırıyorsunuz. Belli ki bilginin sizin üzerinizde
açtığı yara, merminin açtığı yaradan daha çok canınızı acıtıyor ve bu nedenle
de merminin fiyatını düşürürken bilginin, bilgiye ulaşımın fiyatını
artırıyorsunuz.
Ben
diyorum ki gelin, kitaptaki KDV’yi sıfırlayalım; doğruya, gerçeğe, bilgiye
ulaşmanın önünü hep birlikte açalım. İnanın, bilginin ulaştığı aydınlık hepimiz
için çok daha önemli olacak.
Genel
Kurulu saygıyla selamlıyorum. (CHP ve İYİ PARTİ sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Önergeler kabul edilmemiştir. 
18’inci
maddeyi oylarınıza sunuyorum: Kabul edenler... Kabul etmeyenler... 18’inci
madde kabul edilmiştir. 
19’uncu
madde üzerinde iki önerge vardır, aynı mahiyetteki bu önergeleri birlikte
okutup işleme alacağım. 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı Bazı Kanun Ve Kanun Hükmünde Kararnamelerde
Değişiklik Yapılmasına Dair Kanun Teklifi’nin 19’uncu maddesinde yer alan
"eklenmiştir” ibaresinin "ilave edilmiştir” ibaresiyle
değiştirilmesini arz ve teklif ederim.
 Mehmet
Metanet Çulhaoğlu Behiç Çelik Ayhan
Altıntaş
 Adana Mersin Ankara
 Ayhan
Erel Lütfü Türkkan
 Aksaray Kocaeli
Aynı
mahiyetteki diğer önergenin imza sahipleri: 
 Mehmet
Bekaroğlu Cavit Arı Ömer
Fethi Gürer
 İstanbul Antalya Niğde
 Ahmet
Vehbi Bakırlıoğlu Emine Gülizar Emecan
 Manisa İstanbul

BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılmıyoruz Sayın
Başkanım. 
BAŞKAN
– Aynı mahiyetteki önergeler üzerinde söz isteyen Ankara Milletvekilimiz Sayın
Ayhan Altıntaş. (İYİ PARTİ sıralarından alkışlar) 
Süreniz
beş dakika. 
AYHAN
ALTINTAŞ (Ankara) – Sayın Başkan, değerli milletvekilleri; Vergi Kanunları ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi’nin 19’uncu maddesi hakkında söz almış bulunuyorum. Hepinizi saygıyla
selamlıyorum. 
Konuşmama
başlamadan önce, müsaade ederseniz, geçen hafta Çankaya Üniversitesinde vuku
bulan elim bir cinayette hayatını kaybeden değerli akademisyen Ceren Damar
Şenel kardeşimize Allah’tan rahmet, ailesine ve üniversite camiasına başsağlığı
diliyorum. 
Madde
19, 3065 sayılı Kanun’un 24’üncü maddesinin birinci fıkrasının (c) bendine
“fiyat farkı” ibaresinden sonra gelmek üzere “kur farkı” ibaresinin
eklenmesidir. İlgili gerekçede “Kur farklarının da matraha dâhil olduğu metne
yazılmak suretiyle uygulamadaki tereddütlerin giderilmesi amaçlanmaktadır.”
denilmektedir. Fiilî duruma bakalım: Fiilî durumda, 26 Nisan 2014 tarihli Resmî
Gazete’de yayımlanan Katma Değer Vergisi Genel Uygulama Tebliği hükümleri
uyarınca kur farkları zaten uygulamada yer almaktadır. Tebliğe göre, bedelin
döviz cinsinden veyahut dövize endekslenerek ifade edildiği işlemlerde bedelin
kısmen ve tamamen vergiyi doğuran olayın vuku bulduğu tarihten sonra ödenmesi
hâlinde satıcı lehine ortaya çıkan kur farkı esas itibarıyla vade farkı
mahiyetinde olduğundan matrahın bir unsuru olarak vergilendirilmesi
gerekmektedir. Buna göre, teslim veya hizmetin yapıldığı tarih ile bedelin
tahsil edildiği tarih arasında ortaya çıkan lehte kur farkı için satıcı
tarafından fatura düzenlenmek ve faturada düzenlenen kur farkına teslim veya
hizmetin yapıldığı tarihte bu işlemler için geçerli olan oran uygulanmak
suretiyle KDV hesaplanır. Bedelin tahsil edildiği tarihte alıcı lehine kur
farkı oluşması hâlinde kur farkı tutarı alıcı tarafından satıcıya bir fatura
düzenlenerek teslim ve hizmetin yapıldığı tarihteki oran üzerinden KDV
hesaplanması gerekmektedir. 
Yine,
aynı tebliğde “Yıl sonlarında ve geçici vergi dönemlerinde, Vergi Usul Kanunu
uyarınca yapılan değerlemeler sonucu oluşan kur farkları üzerinden KDV
hesaplanmaz.” denilmektedir. Ancak burada dikkat edilmesi gereken husus, kur
farkını ifade ederken “Ödeme esnasında oluşan bir vade farkıdır.” tanımlanması
kullanılmış ve bu şekilde KDV matrahına dâhil olan bir unsur olarak
nitelendirilmiştir. 
3065
sayılı KDV Kanunu’nun 24’üncü maddesinde yer alan matraha dâhil unsurlar,
ticari hayatın içinde var olan, önceden taraflarca öngörülebilen, sözleşmeyle
belirlenebilen unsurları içermektedir. Bununla birlikte kanuna “kur farkı”
olarak genel bir ifade eklenmesi, tebliğin yukarıda ifade edilen son bendinde
yer alan kur farklarının da kapsama dâhil edilmesi gibi bir sonuç ortaya
çıkarabilecektir. Bu durumda aslında fiilî olarak gerçekleşmeyen bir mal ve
hizmet tesliminden kanunun ruhuna uymayan bir şekilde vergi hesaplanması sonucu
doğacak, nihayetinde verginin muhatapları açısından planlanmayan bir vergi yükü
ortaya çıkacaktır. Bu durum, hâlihazırda mevcut ekonomik şartlarda ayakta
durmaya çalışan işletmeleri tamamen vergi planlamasına yönelik bir uygulama
nedeniyle zor durumda bırakacak, ticari anlaşmaların yürütülmesinde taraflarca
ihtilaflı bir unsur hâline getirecek, ticari hayatın olağan akışını negatif
yönde etkileyebilecektir. Yani kısacası bu madde tereddütlerin giderilmesine
değil, yeni tereddütlerin ortaya çıkmasına yol açacaktır. Buradaki esas
sıkıntı, ülkemizde ekonominin iyi yönetilememesinden kaynaklı istikrarsız döviz
kurlarıdır. Cumhurbaşkanımız “Yastık altındaki avro ve dolarlarınızı bozdurun.”
diye çağrı yaparken bizler herhâlde TL güçlenecek ve ekonomimiz düzene girecek
diye düşünmüştük, hatta “Dış ülkelerle yapılan ticaretlerde kendi para
birimlerinden takas olacak.” dendiğinde bayağı ümitlenmiştik. Papazı da
verdiğinizde, tamam artık, dolarla işimiz olmaz demiştik ama durum hiç de öyle
değilmiş. 2019 hedefinizde döviz artmayacaksa neden bu madde şimdi Meclisten
geçirilmeye çalışılıyor? Hükûmetin KDV matrahını kur farkına endeksleyerek
vergi gelirlerini artırmayı hedeflemekte olduğu apaçık bellidir. 2019 yılının
kabul edilen bütçesinden de anlaşıldığı üzere hiçbir yatırımın yapılamayacağı
çok nettir ancak herhangi bir inandırıcılığı ve maddi dayanağı olmayan
vaatlerin de sonu gelmemektedir. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
AYHAN
ALTINTAŞ (Devamla) – Bitiriyorum Başkan.
Sözlerinizde
samimiyseniz ve ekonomiyi düzeltip doların artış hızını yavaşlatacağınızı iddia
ediyorsanız, gelin, tahminî döviz beklentinizi sabitleyin ve on iki aya bölüp
her ay başı bu sabit kurlardan işlem yapın. O zaman kur riski de kalmaz.
Şimdiden ilan edin, ticaret sahibi ve esnaflar da rahatlasın, biz de
rahatlayalım.
Saygılarımı
sunuyorum. (İYİ PARTİ sıralarından alkışlar)
BAŞKAN
– Aynı mahiyetteki önerge üzerinde söz isteyen Manisa Milletvekilimiz Sayın
Ahmet Vehbi Bakırlıoğlu. (CHP sıralarından alkışlar)
Süreniz
beş dakika Sayın Bakırlıoğlu.
AHMET
VEHBİ BAKIRLIOĞLU (Manisa) - Sayın Başkan, değerli milletvekilleri; yüce
Meclisimizi saygıyla selamlarım. 
Toprağına,
havasına, suyuna, yaşam hakkına sahip çıkan, evlerinin 50 metre uzağına
kurulmak istenen jeotermal elektrik santraline “hayır” diyen, direnen Salihli
halkına, Salihli Çevre Derneğine ve bilhassa Hacıbektaşlı Mahallesi sakinlerine
selamlarımı ileterek sözlerime başlamak istiyorum.
Gediz
Ovası, ülkemizin hatta dünyanın en verimli, bereketli topraklarına sahiptir.
Üzümün, zeytinin, pamuğun en önemli üretim merkezi olan, milyonlarca dolarlık
tarımsal hasılaya sahip bu topraklar, aynı zamanda ülkenin önemli jeotermal
bölgelerinden biridir. 
Enerjide
dışa bağımlılık, jeotermal enerjinin ucuz olması ve bölgedeki potansiyel,
devletin ve sermayenin dikkatini Gediz Ovası’na çekmesine neden oldu ve bu
durum yüzlerce jeotermal sondaj kuyusunu ve onlarca elektrik santralini
beraberinde getirdi. Evet, jeotermal önemli bir yer altı kaynağımız; evet,
jeotermalden elde edilen enerji ucuz bir kaynak; evet, ne yazık ki enerjide
dışa bağımlıyız ve kapatmamız gereken bir cari açığımız var. Ancak JES’ler
söylenildiği kadar temiz mi veya ülkemizdeki uygulamaları yeterince temiz mi? 
Değerli
milletvekilleri, JES’lerin ruhsat sahiplerine yüksek kârlar getirdiği şüphesiz.
Ancak birbiri ardına dikilen sondaj kuleleri, ardı ardına yapılan elektrik
santralleri ve bu santrallerin duman tüten bacaları birtakım çevre sorunlarını,
hatta çevre felaketlerini beraberinde getirdi. İlk etkilenen yer Aydın oldu.
Zeytinlikler, incir bahçeleri kurumaya başladı. Toprak, Aydınlı çiftçilerimize
artık eskisi kadar cömert davranmıyor ve Aydın’da yaşayan yurttaşlarımız eskisi
kadar sağlıklı değil ne yazık ki. “Temiz enerji” diye lanse edilen JES’lerin
ülkemizdeki uygulamalarında ciddi sıkıntıların olduğunu Aydın’da yaşadığımız
tecrübelerden biliyoruz. Aydın’daki sondaj çalışmaları sırasında önce
ekosistemde tahribatlar meydana geldi, ardından elde edilen jeotermal sıvı,
suyumuzu ve toprağımızı kirletmeye başladı. Santrallerin bacalarından çıkan
karbondioksit ve hidrojen sülfürse beraberinde sera etkisini, ısınmayı, asit
yağmurlarını getirdi. Yüksek kâr hırsı ve denetimsizlik, tüm bu olumsuzlukların
belki de en önemli nedenidir. 
Şimdi
sıra Manisa’ya geldi. İlk olarak Sarıgöl ve Alaşehir ilçelerimiz jeotermal
sondaj kuyularıyla tanıştı. Bu tanışmanın ardından, ekonomisi üzüme ve üzüm
ihracatına bağlı olan bölgedeki ürünün yani üzümün kalitesi ve verimi düştü.
Bağlardaki zararlı sayısı ve çeşidi arttı ve biz bu zararlılarla mücadele etmek
için daha fazla zirai ilaç kullanmaya başladık. Daha fazla tarım ilacı, daha
fazla kalıntı demekti. Ürünlerdeki kalıntı, ihracat kapılarının birer birer
yüzümüze kapanmasına ve bu da fakirliğe, yoksulluğa neden oldu. Toprakta bor
miktarı arttı, yer altı sularında ise arsenik ve ağır metaller; koku, gürültü,
asit yağmurları ve kirlilik. 
Şimdi
sırada Salihli var, bir sonraki durak ise Turgutlu olacak. İşin tuhafı, devlet
kurumları bu olumsuzlukların farkında. O günkü adıyla Orman ve Su İşleri
Bakanlığı, İzmir ve Manisa Valiliğine 2017 yılının Ağustos ayında bir yazı
gönderiyor. Yazıda Gediz havzasındaki yer altı sularının arsenik oranının olması
gerekenin tam 300 katına kadar çıktığından bahsediyor, tam 300 kat ve Bakanlık
bu kadar yüksek değerlerin jeotermal ve madencilik faaliyetlerinden
kaynaklandığının altını çiziyor ve çok önemli bir hususa dikkat çekiyor,
milyonlarca insanın hayatını ilgilendiren bir uyarı yapıyor. Aynen rapordan
okuyorum: “Malumunuz olduğu üzere, Manisa ili içme suyunun tamamını, İzmir ili
ise yüzde 40 oranında içme suyunu Gediz havzası yer altı suyu kütlelerinden
temin etmekte, özellikle içme suyu temin edilen yer altı suyu kütlelerinde
arsenik seviyelerinin yüksek olması insan sağlığını ciddi şekilde tehdit
etmektedir. Havzada yer altı sularından temin edilen içme sularında arsenik
seviyesinin yüksek olması cilt kanseri, sinir sistemi rahatsızlıkları, dolaşım
sisteminde kansızlık, kalp yetmezliği, kan kanseri ve lenf sistemi kanseri gibi
hastalıklara sebep olmaktadır.” Aynı yazının sonunda ise “Havzadaki yer altı
suyu kütlelerinde jeotermal ve madencilik faaliyetlerine yeni izin ve
ruhsatların verilmemesi gerekmektedir.” yazıyor. 
(Mikrofon
otomatik cihaz tarafından kapatıldı)
BAŞKAN
– Buyurun, devam edin.
AHMET
VEHBİ BAKIRLIOĞLU (Devamla) – Orman ve Su İşlerine bağlı Su Yönetimi Genel
Müdürlüğünün İzmir Valiliğine ve Manisa Valiliğine yazdığı yazıdan
bahsediyorum. 
Şimdi
soruyorum: Milyonlarca insanın hayatı tehdit altındayken, tarım tehdit
altındayken ve bu tehdit, Orman Bakanlığı tarafından 2017 yılında Manisa
Valiliğine bildirilmişken Valiliğe bağlı Çevre İl Müdürlüğü, nasıl olur da bu
kuyular için “ÇED Gerekli Değildir” raporu verir? Valilik ve Bakanlık, böylesi
bir tehlikeye rağmen dikilen yüzlerce termal sondaj kuyusuna nasıl seyirci
kalır? Bundan sonra da sessiz kalacak mıdır?
Değerli
milletvekilleri, ya biz, biz bu duruma daha ne kadar seyirci kalacağız? Bir
daha yerine koyamayacağımız bu bereketli ovalarımızın, yer altı sularımızın,
havamızın, toprağımızın kirlenmesine daha ne kadar seyirci kalacağız?
Bu
duygu ve düşüncelerle Genel Kurulu saygıyla selamlarım. (CHP sıralarından
alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Önergeler kabul edilmemiştir. 
19’uncu
maddeyi oylarınıza sunuyorum: Kabul edenler… Kabul etmeyenler… 19’uncu madde
kabul edilmiştir. 
20’nci
madde üzerinde iki önerge vardır, aynı mahiyetteki bu önergeleri birlikte
okutup işleme alacağım. 
Türkiye Büyük Millet Meclisi Başkanlığına
Görüşülmekte
olan (2/1369) esas numaralı “Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi”nin 20’nci maddesinde yer alan “yer
alan” ibaresinin “bulunan” ibaresiyle değiştirilmesini arz ve teklif ederim. 
 Mehmet
Metanet Çulhaoğlu  Feridun Bahşi Bedri
Yaşar
 Adana Antalya Samsun
 Lütfü
Türkkan  Ayhan Erel  Zeki
Hakan Sıdalı 
 Kocaeli Aksaray Mersin
Aynı
mahiyetteki diğer önergelerin imza sahipleri: 
 Mehmet
Bekaroğlu  Cavit Arı Ömer
Fethi Gürer
 İstanbul Antalya Niğde
 Emine
Gülizar Emecan  Rafet Zeybek
 İstanbul Antalya

BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ YAŞAR KIRKPINAR (İzmir) – Katılmıyoruz Sayın Başkan.

BAŞKAN
– Aynı mahiyetteki önergeler üzerine söz isteyen, Mersin Milletvekilimiz Sayın
Zeki Hakan Sıdalı. (İYİ PARTİ sıralarından alkışlar)
Süreniz
beş dakika. 
ZEKİ
HAKAN SIDALI (Mersin) – Sayın Başkan, değerli milletvekilleri; yüce heyetinizi
saygıyla selamlıyorum. 
Kentsel
dönüşüm, sosyal dinamizmi temsil eder ve bu sistem, merkezî ve yerel
yönetimler, yatırımcılar ve vatandaşlardan oluşan çok paydaşlı bir yapıdır. Bu
sebeple, kentsel dönüşüm, kapsamlı ve bütünleşik bir vizyon ve eylemle
yapılamazsa maalesef amacına ulaşamıyor. Ülkemizdeki kentsel dönüşümün
tarihçesine baktığımızda ise ne yazık ki bir misyon ve vizyon göremiyoruz.
Kentsel dönüşüm, her ne kadar sürdürülebilir ve modern şehirler oluşturmak
amacıyla ortaya çıkmış bir sistem olsa da yanlış kişiler tarafından ve farklı
amaçlar için yönetildiği zaman kentlerin yapısında geri dönülmesi zor tahripler
oluşturuyor maalesef. Çevre ve Şehircilik Bakanlığının Risk Bölgeleri Raporu
ile Japon Uluslararası İşbirliği Ajansının yayımladığı ülkemizdeki risk
haritası arasında yüzde 73’lük bir fark var. Bu kadar büyük bir fark olabilir
mi?
6306
sayılı Afet Riski Altındaki Alanların Dönüşümü: Adından da anlaşılabileceği
gibi depreme dayanıklı olmayan yapıların yıkılarak yerine kentsel dönüşüm alanı
olarak belirlenen yerlerde altyapısıyla, imarıyla şehir bütünlüğünü bozmayacak
şekilde sosyal etkinlik alanlarının da bulunduğu toplu yerleşim merkezleri
oluşturmak hedeflenirken adı kentsel dönüşüm olan bu yasa, bireysel bazda
binaların tek tek yıkılarak uygulanmasıyla kentsel dönüşümden çıkmış, evsel
dönüşüme kendini evirmiştir. Depreme dayanıksız yapıların yıkılıp yerine
kullanışlı ve estetik, yaşanabilir yapılar yapılması gerekirken yatay
şehirleşmenin önünü açmak yerine dikeyde gökdelenler yapılmasına sebep oldu. Bu
sebeple belli bölgelerin yaşam kültürü de maalesef bozuldu. 
“Türkiye'yi
büyük bir şantiyeye çevirdik." diye övünenler, kentsel dönüşümü sadece
fiziki yapıların dönüştürülmesi olarak algıladıkları için bunun sosyoekonomik boyutlarını
hiç hesaba katmadılar. Bu hesaba katmayıştan her zamanki gibi vatandaşımız
zarar gördü. Riskli yapıda yaşayan kiracıların on sekiz ay kira yardımı alması
karşılığında çıkarılması düşünülürken bu kira yardımları, o inşaatları yapan
müteahhitler tarafından alındı. Toplamda on sekiz ay olan kira yardımları,
maalesef iki aya kadar düşmüş. Kontrol olmazsa vatandaş çarpılıyor. 
Ülkemizde
bulunan 21 milyonu aşkın konutun yüzde 60’ı, yirmi yaşının üstündeki binalar.
İstatistikler bize gösteriyor ki Türkiye’de kentsel dönüşüm projeleri uzunca
bir süre daha devam edecek. 31 Aralık 2018 tarihinde iki yıl daha uzattık. İki
yıl sonra tekrar uzatmak yerine sizden istediğimiz, bu dönüşümü uluslararası
standartlara uygun olarak devam ettirmeniz.
Biliyorsunuz,
riskli yapı tespiti yapılan binaların yerine yapılacak olanlar, her türlü
harçlardan muaf tutulacaktı. Başlangıç aşamasında da gerçekten muaf tutuldu
ancak zamanla harçlar alınır oldu. Belediye yapı ruhsatı harcı, iskân ruhsatı
harcı, tapu kadastro masrafları gibi masraflar vatandaşlarımızdan alınmaya
başlandı. Çevresel etkenleri gözetmeden, denetlemeden izin verdiğiniz her
proje, hem bugün hem yarınlar için büyük sorunlar oluşturuyor.
Kentsel
dönüşüm yapılıyor fakat altyapı ve üstyapı işlemleri eksik kalıyor,
tamamlanamıyor. Bu eksikliklerin sonucunda yaşanan çevre felaketleri maalesef
insanların hayatına mal oluyor. Örneğin 2012 yılında Samsun’da TOKİ konutlarını
sel basmış, 11 vatandaşımız maalesef hayatını kaybetmişti. Sonradan, konutların
dere yatağına yapıldığı anlaşıldı. 2013 yılında Kars’ta yapılan TOKİ
konutlarını daha ilk yağmurda sel bastı. “Planlı ve denetimli kentsel dönüşüm
yapın.” derken bundan bahsediyoruz. Rant odaklı değil, insan odaklı hareket
edin ki daha fazla canlarımız yanmasın.
Kentsel
dönüşüme tabi yapılar, ayrıca düşük faizli kredi kullandırılmak suretiyle
yenilenebiliyordu ama artık faizlerin artması sonucu bu durum da ortadan
kalktı. Kısacası, kentsel dönüşüm adı altında yapılan evsel dönüşümlerin artık
ne bulunduğu şehre ne de vatandaşa bu hâliyle bir faydası kalmadı.
Sayın
milletvekilleri, değinmek istediğim bir diğer konu da tamamlanamayan inşaatlar.
Yarım kalan, müteahhidi kaçan inşaatlara para yatırmış vatandaşın mağdur
olmaması için 2013 yılında…
(Mikrofon
otomatik cihaz tarafından kapatıldı)
BAŞKAN
– Tamamlayın.
ZEKİ
HAKAN SIDALI (Devamla) – ...bina tamamlama sigortası kanunu çıkarmıştınız.
Fakat bu konudaki ilk sözleşme 2018 yılında, tam beş sene sonra yapıldı. “Beş
yıl boyunca neden hiç sigorta yapılmamış?” dediğimizde “Altyapı eksikliği
vardı.” diyorsunuz. Altyapı hazır olmadan dönüşüm yapmaya çalışıyorsunuz, sonuç
ortada. Vatandaşlarımızın müteahhitler tarafından mağdur edilmesini önlemek
amacıyla bu sigorta acilen yaygınlaştırılmak zorunda ve tüm inşaatlarda
uygulanmalı. Türkiye’de kentsel dönüşümü bekleyen 6,7 milyon riskli konut
varken bunları değil, rantı yüksek yerleri kentsel dönüşüme tabi tutmak,
vatandaşlarımız için yapılabilecek en büyük kötülük. Bu konudaki denetimlerin
artırılması ve dönüşümün sabit bir eylem planı çerçevesinde yürütülmesi
elzemdir.
Genel
Kurulu saygıyla selamlıyorum. (İYİ PARTİ sıralarından alkışlar) 
BAŞKAN
– Aynı mahiyetteki diğer önergenin gerekçesini okutuyorum: 
Gerekçe:
Yapılan
değişiklikle madde metninin daha iyi anlaşılması amaçlanmaktadır.
BAŞKAN
- Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Önergeler kabul edilmemiştir.
20’nci
maddeyi oylarınıza sunuyorum: Kabul edenler... Kabul etmeyenler... 20’nci madde
kabul edilmiştir.
Birleşime
beş dakika ara veriyorum. 
Kapanma Saati: 00.38
DÖRDÜNCÜ OTURUM
Açılma Saati: 00.46
BAŞKAN: Başkan Vekili Levent GÖK
KÂTİP ÜYELER: Mustafa AÇIKGÖZ (Nevşehir),İshak GAZEL
(Kütahya)
-----0-----
BAŞKAN
– Türkiye Büyük Millet Meclisinin 43’üncü Birleşiminin Dördüncü Oturumunu açıyorum.

37
sıra sayılı Kanun Teklifi’nin görüşmelerine devam ediyoruz.
Komisyon?
Yok. 
Ertelenmiştir.

Milletvekillerimiz
de yok. 
NAZIR
CİHANGİR İSLAM (İstanbul) – Ben buradayım Sayın Başkan.
BAŞKAN
– Gündemimizde başka bir konu bulunmadığından, alınan karar gereği, kanun
teklifleri ile komisyonlardan gelen diğer işleri görüşmek için 10 Ocak 2019
Perşembe günü saat 14.00’te toplanmak üzere birleşimi kapatıyorum, başta Sayın
İslam olmak üzere bekleyen sayın milletvekillerimizin, hepsine “iyi geceler”
diliyorum.
Kapanma Saati: 00.47




(X) 37 S. Sayılı Basmayazı 8/1/2019
tarihli 42’nci Birleşim Tutanağı’na eklidir. 




