



TBMM Tutanak Müdürlüðü




24
Haziran 2014 Salı
BİRİNCİ
OTURUM
Açılma
Saati: 15.00
BAŞKAN:
Başkan Vekili Şükran Güldal MUMCU
KÂTİP
ÜYELER: Muhammet Bilal MACİT (İstanbul), İsmail KAŞDEMİR (Çanakkale)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 107’nci Birleşimini açıyorum.


Y
O K L A M A


BAŞKAN – Elektronik cihazla yoklama yapacağız.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter
sayısı vardır, görüşmelere başlıyoruz.



BAŞKAN – Sayın
milletvekilleri, Anayasa’mıza göre milletvekillerinin göreve başlamadan önce
ant içmeleri gerekmektedir. 
Şimdi, ant içmemiş olan
İstanbul Milletvekili Sayın Engin Alan’ı bu birleşimde ant içmek üzere kürsüye
davet edeceğim. 
Kendisinin ant içerek
milletvekilliği görevine başlayacak olmasından dolayı mutluluğumuzu
belirtiyorum, kararın bu kadar gecikmesinden dolayı da üzüntümü bildiriyorum.



BAŞKAN – Buyurunuz Sayın
Alan. (MHP ve CHP sıralarından alkışlar)
(İstanbul Milletvekili
Engin Alan ant içti)
(MHP
ve CHP sıralarından alkışlar)
BAŞKAN
– Teşekkür ederiz Sayın Alan.
Hayırlı
olsun.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Zonguldak’ın kurtuluşunun 93’üncü yıl dönümü nedeniyle söz
isteyen Zonguldak Milletvekili Özcan Ulupınar’a aittir.
Buyurunuz
Sayın Ulupınar. (AK PARTİ sıralarından alkışlar) 



ÖZCAN
ULUPINAR (Zonguldak) – Sayın Başkan, değerli milletvekilleri; Zonguldak’ın
düşman işgalinden kurtuluşunun 93’üncü yıl dönümü münasebetiyle gündem dışı söz
almış bulunmaktayım. Bu vesileyle yüce Meclisi saygıyla selamlıyorum.
Zonguldak
topraklarında milat öncesinden başlayarak dört bin yıla yakın bir geçmişin ve
çeşitli uygarlıkların izlerini görürüz. 1848’de başlayan kömür üretimiyle
birlikte farklı kültür ve yaşam biçimi olan Rum, Ermeni, Yahudi, Fransız,
İtalyan, Hırvat kökenli insanlar kentimizde yaşamışlardır.
Zonguldak
ilk dönemlerden başlayarak bir emek kenti olarak ortaya çıkmıştır. Bu nedenle
“emeğin başkenti” olarak adlandırılmıştır. 1900’lü yılların başlarında,
özellikle cumhuriyet döneminden sonraki yıllarda iş ve ekmek arayan insanların
ilk adresidir. Cumhuriyet dönemine kadar Osmanlı idaresinde olan Zonguldak, 8
Kasım 1829 tarihinde taş kömürünün bulunmasıyla önem kazandı. Taş kömürü,
zamanın en değerli madeni olduğu için yabancı sermayenin de ilgi odağı hâline
geldi. 
Birinci Dünya
Savaşı’ndan sonra ülkemiz, tarihinin en ağır koşullarını içeren anlaşmayı
imzalamak zorunda bırakılarak düşman işgali altında kaldı. Zonguldak ve
çevresi, zengin taş kömürü kaynağı olduğu için, Birinci Dünya Savaşı sonrasında
Fransızlar tarafından işgal edildi. Amaç Fransız şirketlerin haklarını
korumaktı.
Şüphesiz en değeli
hazine vatan toprağıdır. Vatanımıza beslenen düşmanca duygulara karşı her zaman
tek yürek ve tek yumruk olmayı başarabilen ulusumuz, Anadolu’da Atatürk’ün
önderliğinde ulusal kurtuluş ve bağımsızlık hareketi başlatmış, uzun süren
mücadeleler vermiştir. Müdafai hukuk cemiyetlerine bağlı güçlerin direnişi
sonucunda ülkemiz için son derece önemi olan ilimiz, 21 Haziran 1921’de düşman
işgalinden kurtulmuştur.
Yeni Türkiye
Cumhuriyeti'nin 1 Nisan 1924 tarihinde kurduğu ilk il olan Zonguldak tam bir
cumhuriyet kentidir. Yeni Türkiye Cumhuriyeti, ilk büyük eğitim atılımı için
Zonguldak’ı seçmiş, ilk üniversitesini 1924 yılında “Maden Mühendis Mekteb-i
Âlisi” adıyla burada kurmuştur. Yüz seksen yıllık sanayi ve üretim kültürü olan
kentimiz, demir ağlarla anayurdun dört baştan örülmesine katkı sağlamıştır.
Zonguldak, kömür
madenleriyle enerji ve ısı, Çates Elektrik Santraliyle ışık vererek, Erdemir ve
Karabük Demir Çelik Fabrikalarıyla demir çelik üreterek Anadolu’nun imar
edilmesinde, demir yollarının Anadolu’yu kucaklamasında önemli bir görevi
yerine getirmiştir. 
Zonguldak’ta ilk işçi
örgütlenmesi sayılan Amale Birliği 1921’de, Ziraat Sandığı 1913, Ticaret ve
Sanayi Odası 1919, Baro 1927, Halkevi 1932’de, Maden Kömürü Havzası İşçileri
Sendikası 1946’da kurulmuştur. Çalışanların örgütlenmesi açısından Zonguldak
ülkemizin önde gelen illeri arasındadır. Zonguldak ülkemizin tüm illerine kara
yolu, hava yolu, demir yolu ve deniz yolu ulaşımı olan ender illerimizden
birisidir.
Taş kömürü üretimiyle
birlikte 1925 yılında Türk Antrasit Fabrikası, 1948 yılında Çatalağzı Termik
Santrali, Filyos Ateş Tuğla Fabrikası, 1968 yılında Ereğli Demir ve Çelik
Fabrikaları ve Çaycuma SEKA Kâğıt Fabrikası kuruldu. Zonguldak bu tabloyla
kömür üretiminin yanı sıra sanayi kimliğini de kazandı. 
Ulu önderimiz ilimizin
ülkemiz için olan önemini cumhuriyetin kuruluşunun ardından Zonguldak’ı ziyareti
sırasında şu sözlerle ifade etmiştir: “Zonguldak’ın derin toprakları altındaki
madenler ne kadar kıymetliyse bizim nazarımızda da Zonguldak o kadar kıymetli
bir vilayetimizdir.” Her bir metrekaresi alın teri, şehit kanı ve mücadele olan
ilimiz Atatürk’ün de dediği gibi taşı toprağıyla kıymetli bir ilimizdir.
Özellikle, çok uzun yıllardan beri, yeryüzünün metrelerce altında zor şartlara
karşı büyük çaba sarf ederek ülkemizin kalkınması adına yapılan işte önemli bir
yere sahip olan madenci kardeşlerimizin emeği göz ardı edilemez.
Karadeniz Ereğli’nin
elpek bezi, çeliği ve Osmanlı çileği, Devrek’in el emeği göz nuru bastonu ve
mis kokulu gevrek simidi, Alaplı’nın fındığı, Çaycuma’nın yoğurdu, Gökçebey’in
tavuğu, Filyos vadi projesi, doğu harikası mağaraları, denizi ve taşkömürüyle
özdeşleşmiş ilimizin yemyeşil doğasıyla vazgeçilemez olduğu bir gerçektir. 
AK PARTİ Hükûmeti olarak
bizler de ilimizin kalkınması, tanıtılması ve modern görünüme kavuşması için
çalışmalarımızı bütün hızıyla sürdürüyoruz. Bu vesileyle, başta Gazi Mustafa
Kemal Atatürk olmak üzere millî mücadelede şehit ve gazi olan tüm
askerlerimizi, taşkömürünü bularak ülkemizin ve ilimizin kalkınmasında önemli
katkıları bulunan Uzun Mehmet’i ve taşkömürünü alın terleriyle canları pahasına
çıkarırken şehit düşen bütün madencilerimizi rahmetle ve minnetle anıyor, yüce
Meclisi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederiz
Sayın Ulupınar.
Gündem dışı ikinci söz,
cevaplandırılmayan soru önergeleri hakkında söz isteyen Ankara Milletvekili
Özcan Yeniçeri’ye aittir.
Buyurunuz Sayın
Yeniçeri. (MHP sıralarından alkışlar)




ÖZCAN YENİÇERİ (Ankara)
– Sayın Başkan, değerli milletvekilleri; açıklık, şeffaflık ve denetim,
yolsuzlukları caydıran en önemli süreçlerdendir. Türkiye Büyük Millet
Meclisinin İçtüzüğü iktidarı denetleyecek çok sayıda mekanizma öngörmüştür.
Bunlardan biri de soru önergesidir. Oysa, Hükûmet üyeleri soru önergelerine
cevap vermemekte, cevap vermiş gibi yapmakta ve denetimden kaçmaktadır. Meşru
ve yasal iş yapmayanlar, usulsüzlük, haksızlık ve yolsuzluk yapanlar ancak soru
önergelerine doğru cevap vermezler. Saklayacak bir şeyi olmayanların sorulara
cevap vermemesi düşünülemez. Cevaplandırılamayan ya da geçiştirilen sorular
cevap verilemeyecek vahim durumların olduğunun da kanıtıdır. 
Özellikle, İçişleri
Bakanlığına dışarıdan atanmış olan Efkan Ala, bir devlet adamı ciddiyetiyle
bağdaşmayan şekilde soru önergelerine yaklaşmakta, soru önergelerine cevap
veriyor gibi soru önergelerini geçiştirmekte, âdeta dalga geçmektedir.
Kendisine ait olduğu iddia edilen ve İnternet’e düşen ses kaydında da yasama
gücünün yasa dışı işleri yasal hâle getirmekte kullanılabileceği söylemleri
vardır. Ala’nın kendisine ait olduğu iddia edilen ses kaydında “Yüzde 50 oyumuz
var, yaptığımızı suç olmaktan çıkarırız.” diyor. 
Değerli milletvekilleri,
soru önergeleri, millî iradenin temsilcileri olan milletvekillerinin iktidarı
denetleme araçlarıdır. İçişleri Bakanlığına yönelik olarak verdiğimiz soru
önergelerine İçişleri Bakanının verdiği cevaplar millî iradeyle alay eden,
saygısız, ciddiyetsiz sorumsuzluk örnekleridir. 
Millet adına İçişleri
Bakanlığına yönelik olarak yönelttiğimiz soru önergelerinde özet olarak şunu
sorduk: Belediye şirketlerinin sattığı ve kiraladığı taşınmazların sayıları,
satış yöntemi, bu satışla elde edilen gelirler ve bu gelirlerin nerede
harcanmış olduğu, sorusu. Belediye şirketlerine satılan ve kiralanan
taşınmazlardan hangileri, hangi bedellerle üçüncü kişi, şirket, kurum ve
kuruluşlara satılmış ya da kiralanmıştır? Soru önergelerinin tarihi
9/7/2013’tür. Belediyelere yönelik 169 soru önergesi on ay sonra, 15/05/2014
tarihinde Efkan Ala imzalı olarak cevaplandırılmıştır, daha doğrusu,
cevaplandırılmamıştır. Bakan Ala, ibretlik yanıtında, belediyelerin satış ve
kiralama işlemlerinin hangi mevzuat ve hangi yasal çerçevede yapıldığından söz
etmiştir. Bu satışlarla elde edilen gelirlerin nerelere harcandığına yönelik
soru ise belediyelerin türlü hizmet ve yatırımlarında kullanıldığı şeklinde
yanıtlanmaktadır. Ey Efkan Ala, sen bizim zekâmızla dalga mı geçiyorsun!
Herhâlde, bu Efkan Ala, sorduğumuz soruyu anlayamamış, sorulara cevap vermemiş,
formaliteyi yerine getirmiştir. Madem bu soruların cevabı bu kadar basitti,
yarım sayfalık cevap için on ay neden beklediniz Sayın Efkan Ala? Efkan Ala,
kendisine yönelik olarak sorduğumuz bütün soruları geçiştirmekte, doğru cevap
vermemekte ve bulunduğu makamın gereklerine uygun bir biçimde davranmamaktadır.

Ala’nın sorduğumuz soru
önergelerinden birkaçına verdiği ibretlik cevaplar şöyledir: 
Soru: 17 Aralıktan
bugüne kadar Emniyet Genel Müdürlüğü bünyesinde görevden alınan, yeri değişen
sivil memurların sayısı, görevleri ve görevden alınma gerekçeleri nelerdir? 
Cevap: İlgili kanunlar
ve yönetmelikler çerçevesinde görevlerden alınmışlardır. 
Soru: Emniyet Genel
Müdürlüğü tarafından satın alınan bazı mal ve hizmetler nasıl, kimlerden, hangi
usullerle alınmıştır? Diğer teklifler nelerdir?
Cevap: Soru önergesine
konu edilen malzemelerin alımı Kamu İhale Kanunu’na göre yapılmıştır. 
Sorular, yolsuzluğun ve
yozlaşmanın boyut ve çapını ortaya koyduğu için cevaplandırılamamış ve
geçiştirilmiştir. Denetimsiz yerel yönetimler, satış, kiralama ve rant amaçlı
imar değişiklikleri, ahbap çavuş yöntemiyle milletin serveti yolsuzluk ve
yozlaşma aracı olarak kullanılmaktadır. 
Bize gelen bilgilerden,
İçişleri Bakanlığının soruları belediyelere gönderdiği, belediyelerin bunlara
cevapları verdiği ve Bakanın, bu cevapları kamuoyunun haberdar olmasının infial
yaratacağını bildiği için durumu geçiştirdiği...
Efkan Ala, soru
önergelerini geçiştirerek sorumluluktan kurtulamazsın. Kaçtığın yere kadar seni
kovalayacağız. Millet adına, yaptığının hesabını sizden sormak bizim görevimiz.

Hepinize saygılar
sunuyorum. (MHP sıralarından alkışlar)
BAŞKAN - Teşekkür ederiz
Sayın Yeniçeri. 
Gündem dışı üçüncü söz,
ülkemizin birçok kentinde yaşanan işten çıkarmalar hakkında söz isteyen Kocaeli
Milletvekili Mehmet Hilal Kaplan’a aittir. 
Buyurunuz Sayın Kaplan.
(CHP sıralarından alkışlar)

MEHMET HİLAL KAPLAN
(Kocaeli) – Sayın Başkan, değerli milletvekilleri; yüce heyetinizi saygıyla
selamlıyorum. Geç de olsa Sayın Engin Alan’ın aramızda bulunmasından mutlu
olduğumu ifade etmek istiyorum.
Anayasa’mızın 49’uncu
maddesine göre “Devlet, çalışanların hayat seviyesini yükseltmek, çalışma
hayatını geliştirmek, çalışanları korumak ve çalışma barışını sağlamak için
gereken tedbirleri almak zorundadır.” der. Hükûmetinizin iktidara geldiği
günden bu yana tam tersi bir politika izlenmiştir. Gerek kamuda gerekse özelde
hızla taşeronlaşma ve güvencesiz çalıştırma âdeta bir yaşam hâline gelmiştir.
Özellikle, tehlikeli iş kolları olan madencilik, enerji ve inşaat sektörü gibi
alanlarda çalışmanın ağır koşulları nedeniyle iş kazaları meydana gelmekte ve
bu nedenle de dünyada en çok iş kazalarının olduğu bir ülke konumuna geldik.
İktidara geldiğinizde 2002 yılında taşeron işçi sayısı yaklaşık 400 bindi,
bugün 2,5 milyon. Bugün sadece kamusal alanda, kamu alanında çalışan taşeron
işçi sayısı 600 bin. Avrupa Birliği ülkelerinin tümünü göz önünde
bulundurduğumuzda yaklaşık 4,5 milyon taşeron işçinin üçte 1’inin Türkiye’de
olması sizce, Hükûmetinizce ayrıca düşünülmesi gereken bir nokta.
Değerli milletvekilleri,
torba yasa Komisyonda görüşülüyor. Görüşülüyorken gelin, kamuda taşeronlaşmayı
ortadan kaldıralım. Eğer kamuda yapmakta zorlanıyorsanız gelin, ağır ve
tehlikeli iş kollarında taşeronlaşmayı ortadan kaldıralım. Böylelikle iş
kazalarının ve günde ortalama 3 işçimizin yaşamını yitirmesinin önüne geçmiş
oluruz. Biliyorsunuz, daha önce burada, Kocaeli milletvekilleri olarak
verdiğimiz maden iş kolundaki taşeronlaşmayı ortadan kaldırma önce olumlu bir
yaklaşım içinde bulundunuz ama şimdi gündeme gelmemesi için bir gayret
içerisindesiniz. Samimiyetimle söylüyorum, Cumhuriyet Halk Partisi olarak
verdiğimiz bu kanun teklifini eğer ağır ve tehlikeli iş alanlarının tümünde
taşeronlaşmayı kaldırmayı düşünüyorsanız biz yeniden gözden geçirmeye razıyız.
Değerli milletvekilleri,
işçiler ne istiyor, nedir bu taşeronlaşma diye her defasında sokakta, fabrikada
insanların dilinden düşmeyen olay nedir? İşçiler, verilmeyen özlük haklarının
verilmesini istiyor, keyfî uygulanan uzun çalışma saatlerinin ortadan
kaldırılmasını istiyor, gerekçesiz ve patronun keyfiyle işten atılmalarına son
verilmesini istiyor, sendikal faaliyetlerde bulunmanın, örgütsel yapıların
içerisinde bulunmanın işten atılma nedeni olmamasını istiyor, yıllık izinlerin
ve ücret zamlarının keyfî olarak uygulanmasına “dur” diyor, ayrıca, kıdem ve
ihbar tazminatının güvence altına alınmasını istiyor. İşte istedikleri konu bu.
Şimdi soruyorum size: İşçilerin çocuklarına gelecek vadetmeleri için güvenceli
ve sağlıklı bir ortamda çalışma istekleri çok mu? Neden buna karşı bu kadar
direniyorsunuz?
Değerli milletvekilleri,
Kocaeli, Türkiye'nin sanayisinin en önemli olan kentlerinden biri. Şöyle bir
algı var: Kocaeli’nde sanayinin, fabrikaların çok olması nedeniyle sanki burada
işsizlik yok. Belirtmek istiyorum, dikkatinizi çekmek istiyorum, Türkiye’deki
işsizlik oranlarının 1,5-2 puan üstünde Kocaeli’nde bir işsizlik var.
Bölgemizde işçi kıyımları keyfî olarak uygulanmakta, âdeta insanlara, işçilere,
çalışanlara zulmedilmek isteniyor. Size örnek vermek istiyorum: Son altı ay
içerisinde TÜBİTAK Gebze Yerleşkesi’nden 240 işçi sorgusuz sualsiz işten atıldı.
İş daraltılması nedeniyle Feniş Alüminyum’da 640 işçi sokağa bırakıldı; dokuz
ay geçmiş olmasına rağmen, hâlâ kıdem tazminatlarını alamadılar. M.T Reklam
Şirketinde çalışan 45 işçi sendikal faaliyetlerde bulunma gerekçesiyle işten
atıldı. Kocaeli Tıp Fakültesi Hastanesinde 6 işçi arkadaşımız sendikal
faaliyetlerde bulunma gerekçesiyle kapının önüne kondular. Son günlerde, Yıldız
Sunta’da 47 işçi küçülme gerekçe gösterilerek aslında, örgütsel ve sendikal
faaliyetlerde bulunma gerekçeleriyle gerekçesiz olarak sokağa bırakıldılar,
kapının önündeler. İzmit Belediyesinde seçim öncesinde Roman vatandaşlara
verilen sözlerde durulmadı, 30 işçi sokağa bırakıldı. 
Değerli milletvekilleri,
şunu vurgulamak istiyorum: Soma’da yaşanan iş cinayetlerinden sonra gelin, bu
millete verdiğimiz sözü yerine getirelim, taşeronlaşmayı kamudan kaldıralım.
Eğer bunu yapmakta muktedir değilseniz ağır ve tehlikeli iş kollarındaki alt
işvereni ortadan kaldıralım. Torba yasa görüşülüyorken gelin bu konuda önlem
alalım.
Cumhuriyet Halk Partisi
olarak biz işçilerin lehine yapılacak olan düzenlemelerde her zaman size destek
vermeye hazır olduğumuzu belirtir, yüce heyeti tekrar saygıyla selamlarım. (CHP
sıralarından alkışlar) 
BAŞKAN – Teşekkür ederiz
Sayın Kaplan.
Gündeme geçmeden önce sistemi
girmiş sayın milletvekillerine söz vereceğim. 
Önce Grup Başkan Vekili
olarak Sayın Altay, buyurunuz. 



ENGİN ALTAY (Sinop) –
Teşekkür ederim Sayın Başkan.
İstanbul Milletvekili
Sayın Engin Alan’a ve Parlamentomuza, Milliyetçi Hareket Partisine geçmiş olsun
diyorum.
12 Haziran 2011
seçimleriyle oluşan 24’üncü Dönem Meclisimiz üç yıl boyunca ayıplı, fireli ve
defolu olarak çalıştı. 8 üyesi tutsak olarak göreve başladı. Süreç içerisinde
üyeler birer, ikişer özgürlüklerine kavuştu ve nihayet en son Engin Alan da
özgürlüğüne kavuştu. Cumhuriyet Halk Partisi Grubu olarak bizim için memnuniyet
verici bir olaydır ancak bu olay göstermiştir ki kuvvetler ayrılığı prensibinin
muhafazası gerçekten Türkiye için yaşamsal değer ve önem taşımaktadır. Türkiye
Büyük Millet Meclisi demokrasi dışı yollara tevessül edenlere karşı ne kadar
dik durmalıysa yargının siyasallaşmasına karşı da o kadar dik durmalıdır
diyorum, teşekkür ediyorum.
BAŞKAN – Teşekkür ederiz
Sayın Altay.
Buyurunuz Sayın
Hamzaçebi



MEHMET AKİF HAMZAÇEBİ
(İstanbul) – Teşekkür ederim Sayın Başkan.
İstanbul Milletvekili
Sayın Engin Alan’ın yemin ederek görevine başlamış olması nedeniyle son derece
mutlu olduğumu ifade ediyorum. Cezaevine tutuklu veya hükümlü olarak bulunan
milletvekillerinden sonuncusu olan Sayın Engin Alan’ın çok gecikmiş bir şekilde
de olsa Türkiye Büyük Millet Meclisinde yemin etmiş olması son derece
önemlidir. Bu yeminle birlikte Silivri mahkemelerinde yaşanan hukuksuzluk bir
kez daha gözler önüne serilmiştir. İnanıyorum ve diliyorum ki Türkiye
Cumhuriyeti bir daha böyle hukuksuzlukları yaşamayacak, bu hukuksuzlukları
yapanlar da mutlaka yargı önünde yapmış oldukları hukuksuzluklar nedeniyle
yargılanacaktır.
Yine, bir ikinci konuda
duygularımı ifade etmek istiyorum. Eski Hatay Milletvekilimiz Sayın Murat
Sökmenoğlu’nun rahmete intikal etmiş olması nedeniyle kendisine Allah’tan
rahmet diliyorum, ailesine, yakınlarına ve Hataylılara sabır diliyorum.
BAŞKAN –Teşekkür ederiz
Sayın Hamzaçebi.
Sayın Demir…



NURETTİN DEMİR (Muğla) –
Teşekkür ederim Sayın Başkan.
Ben de İstanbul
Milletvekilimiz Engin Alan’ın ve bütün balyoz kumpasından, esaretinden serbest
kalan kahramanları buradan selamlıyorum.
Özellikle de Ortacalı
yazar Yadigar Sarı’nın Engin Alan ve kahraman askerler için yazdığı şiiri burada
okumak istiyorum:
Sen üzülme millî
kahraman Engin Alan.
Herkes asaletini
gösteriyor, bunlar plan.
Esaretten kurtulduk,
cumhuriyetti kalan.
İftiradır, ihanettir,
bunların hepsi yalan.
Vatan, millet,
cumhuriyet için koştun.
Canını yok saydın, hain
peşine düştün.
Sen hırsız, arsız değil,
orduya baştın.
Cumhuriyetten intikam
bunlar, yalan.
Osmanlıda zindan var,
bizde Kemal var.
Bilmez miyim o yürek
oraya nasıl sığar?
Karanlıklar korksun,
elbet güneş doğar.
Cumhuriyete saldırı
bunlar, hepsi yalan.
Sen bir cansın, geç
bunları, önce vatansın.
Yüreğinde cesaret dolu,
eşsiz kahramansın.
Aslanlar kükreyin,
kurtuluş yeniden yansın…
(Mikrofon otomatik cihaz
tarafından kapatıldı)
BAŞKAN – Teşekkür ederiz
Sayın Demir.
Sayın Halaçoğlu…



YUSUF HALAÇOĞLU
(Kayseri) – Teşekkür ederim Sayın Başkanım.
Öncelikle 21’inci Dönem
Milletvekilimiz merhum Murat Sökmenoğlu’nun ailesine, bütün camiamıza
başsağlığı diliyorum. Allah rahmetini esirgemesin.
Tabii, bu arada,
muhterem babaları Tayfur Sökmenoğlu’nu da anmadan geçemeyeceğim. Hatay
Cumhurbaşkanımız olan ve Türkiye’ye Hatay’ın katılımında çok önemli bir rol
oynayan Tayfur Sökmenoğlu’na da rahmetler diliyorum.
Anayasa Mahkemesinin
verdiği kararla son tutuklu mahkûm olan Engin Alan Bey’in de aramıza
katılmasından dolayı da bütün camiamıza ve Türk milletine minnet ve şükran
duygularımı iletmek istiyorum.
Saygılar sunuyorum.
BAŞKAN – Teşekkür ederiz
Sayın Halaçoğlu.
Sayın Kaplan…


MEHMET HİLAL KAPLAN
(Kocaeli) – Teşekkür ediyorum Sayın Başkan.
Son dönemlerde ülkemizde
ve Kocaeli’nde sıkça da sözü edilir bir noktayla karşı karşıyayız: Bonzaiden
ölüm vakaları. Kocaeli’nin Gebze ilçesinde ve Kocaeli merkezde -İzmit’te- 2
olmak üzere, bir de iki gün önce Bursa’da bonzaiden dolayı gençlerimizin
ölümüyle karşılaştık. Uyuşturucu gençlerimizin hayatını karartmak
noktasındadır. Dikkatinizi çekmek istediğim asıl sıkıntı, bunun esrar, morfin
gibi uyuşturucu olarak kabul edilmemesi, 182 siteden yedi gün yirmi dört saat
satışının yapılıyor olması ilginç bir nokta. Bununla ilgili alınması gereken
tedbirlerden yetkilileri uyarmam gereken bir başka nokta da, uyuşturucuyla
ilgili mücadelede AMATEM gibi merkezlerden randevu almak için ne yazık ki anne
ve babalar sekiz ay, bir yıla yakın bir randevu sistemiyle karşılaşmak
zorundalar. Gençlerimizin önünü ve yaşamını karartmamak adına yetkililerin bu
konuda, hem AMATEM konusunda hem de gençlere verilecek olanlar konusunda önlem
almalarını istiyorum. 
BAŞKAN – Teşekkür ederiz
Sayın Kaplan.
Sayın Atıcı…


AYTUĞ ATICI (Mersin) –
Teşekkür ederim Sayın Başkan.
Sayın Başkan, bugün
Türkiye Büyük Millet Meclisinin küçük misafirleri vardı. Bu misafirler kızamık
hastalığına yakalanmış ve daha sonrasında beyin erimesi olmuş olan, tıbbi
adıyla “subakut sklerozan panensefalit” yani SSPE hastalığına yakalanmış olan
çocuklar ve aileleriydi. Bu dramı Türkiye Büyük Millet Meclisine aktardılar ve
Sağlık Bakanlığından çok küçük istekleri vardı, diyorlardı ki:
“1) Bütün çocukları
kızamık aşısıyla aşılayın, kızamık olmasınlar, SSPE hastalığına -beyin erimesi
hastalığına- yakalanmasınlar.
2) Buna rağmen yakalanan
çocuklar olursa bunları tedavi ediniz, rehabilite ediniz ve hastaneler bunları
geri çevirmesin.”
Dertlerini
anlatıyorlardı.
“3) Bu konuda yapılacak
olan araştırmalara fon ayırın ki bu çocuklara tedavi imkânı sağlansın.”
diyorlar, ben de iletiyorum.
Saygılar sunuyorum.
BAŞKAN – Teşekkür ederiz
Sayın Atıcı.
Sayın Değirmendereli…



KEMAL DEĞİRMENDERELİ
(Edirne) – Teşekkür ederim Sayın Başkan.
Edirne’de son aylarda
meydana gelen yoğun yağışlar ve etkili dolu, özellikle buğday üretimine büyük
zarar vermiş durumdadır. Edirne Lalapaşa ilçemizin Dombay, Tuğla, Demirköy,
Hüseyinpınar köylerinde; İpsala’nın, yine, Paşaköy, Balabancık, Sultan
beldesinde büyük zarar vardır. 
Çiftçinin büyük
mağduriyetini biraz olsun hafifletmek için Tarım Kredi ve Ziraat Bankasına olan
borçlarının ertelenmesi talebi vardır çiftçilerimizin. 
Ayrıca, zarar görmeyen
bölgelerdeki buğday hasadı hızla yapılmaktadır. Ancak taban fiyatı da belli
değil. Ofis açılmamıştır. Bir an önce taban fiyatının belirlenip ofislerin
buğday alımına geçmesi talep edilmektedir. 
Ayrıca, çeltik
üreticileri de arazilerinin uçakla ilaçlanmasına izin verilmesini talep
etmektedirler. 
BAŞKAN – Teşekkür ederiz
Sayın Değirmendereli. 
Sayın Öğüt…




KADİR GÖKMEN ÖĞÜT
(İstanbul) – Teşekkür ediyorum Sayın Başkanım. 
İstanbul’da aile
hekimlerinin boş olan 123 kadrosu için ilan verildi geçen hafta, fakat ancak 10
tanesi dolabildi. 10 müracaat var, geri kalan 113 aile hekimliğinin kadrosu
boş. Bu 113 kişi burada 113 olarak belki algılanıyor olabilir ama 450 bin
kişilik bir popülasyona bakıyor, 450 bin kişinin doktorluğunu yapıyor. Şu anda
450 bin kişinin koruma önlemleri alınmıyor, aşılama sistemine geçilmediği için
450 bin kişi korumasız durumda. 
Sağlık ocağı basamağını
bozar, tüm sistemin sıkıntısını aile hekimlerine yüklerseniz sistem her
yerinden böyle patlayacaktır. Buna bir an önce önlem alınması gerekmektedir. 
Bir de Kadıköy’de
Kurbağalıdere iki haftada 3 kere taşmış, bölgedeki tüm parklar ve evlere su
basmıştır, onlarca araç pert hâline gelmiştir, Kuşdili Parkı yok olma
tehlikesindedir. Burada bilinçsiz bir şekilde bir düzenleme yapılmaktadır.
Buranın bir an önce düzenlenmesi gerekip Kadıköy…
(Mikrofon otomatik cihaz
tarafından kapatıldı) 
BAŞKAN – Teşekkür ederiz
Sayın Öğüt. 
Sayın Yeniçeri…



ÖZCAN YENİÇERİ (Ankara)
– Teşekkür ederim Sayın Başkan. 
Irak’ta kan gövdeyi
götürüyor. Orta Doğu’da sınırlar yeniden çiziliyor. Stratejik kör AKP iktidarı
yüzünden Türkmenler fiziki ve siyasi soykırıma uğruyor. Davutoğlu Türkmenleri
oyalıyor, peşmergeye teslim olmaya zorluyor. Böylece, Türkmen bölgeleri de
peşmerge denetimi altına giriyor. IŞİD katilleri sadece Türkmenleri ve bölge
halkını değil, İslam’ı da katlediyor. 125 bin Telaferli Türkmen çöl ortasında
“İmdat!” bekliyor. Bunlar olurken Davutoğlu, “Kerkük’ün barış ve huzur şehri
olması istiyoruz.” gibi suya sabuna tirit konuşmalar yapıyor, Türkmenlerin
çığlıklarına kulaklarını kapatıyor. Türkiye, Türkmenlerin sığınabilecekleri
güvenli bölgeleri zaman geçirmeden oluşturmak zorundadır, aksi takdirde yarın
geç olacaktır, dökülen Türkmen kanlarından AKP doğrudan sorumlu tutulacaktır. 
BAŞKAN – Teşekkür ederiz
Sayın Yeniçeri. 
Sayın Varlı…



MUHARREM VARLI (Adana) -
Teşekkür ederim Sayın Başkan. 
Bu IŞİD’in yaptığı
hadiselerle ilgili yayın yasağı getirildi. Dolayısıyla, şu anda kaçırılan
şoförler ve konsolosluktaki rehin tutulanlarla ilgili kimsenin bir bilgisi yok
çünkü yayın yasağı var. Ancak oradaki şoförlerin yakınları bize ulaşıyorlar,
feryat figan içerisindeler. Buradaki insanların durumu ne olacak? Hükûmet
bununla alakalı nasıl bir çalışma yapıyor? Bu insanlar ne zaman serbest
kalacaklar? Bununla alakalı kamuoyunun hiçbir bilgisi yok, Hükûmetin bununla
alakalı net bir bilgi vermesi lazım; bu insanlar bizim insanlarımız, bizim
ülkemizin insanları. Orada IŞİD’in tehdidi altında, güneşin altında aç susuz
bir şekilde günlerden beridir bekletiliyorlar ve Hükûmet bunlarla ilgili hiçbir
şey yapmıyor. 
Bir an önce, Hükûmeti
bunları kurtarmak adına bir gayret içerisine çağırıyorum, davet ediyorum ve
oradaki Türkmenlerin de bir an önce imdadına yetişilmesi lazım. Yüz binlerce
Türkmen çölde aç ve susuz Türkiye Cumhuriyeti devletinden yardım bekliyor. 
Teşekkür ederim. 
BAŞKAN – Teşekkür ederiz
Sayın Varlı. 
Sayın Şimşek…



CEMALETTİN ŞİMŞEK
(Samsun) – Teşekkür ederim Sayın Başkanım. 
Türkiye çok önemli bir
dönemden geçiyor. Önemli sınır komşularımız olan 2 ülke bölünmek üzere. Birkaç
yıldan beri Türkiye muhaliflere yardım ederek bu bölünme politikalarının
üzerine benzin dökmektedir. Türkiye'nin güneydoğu sınırından kimin gelip kimin
geçtiği belli değildir. 
Bir sayın bakan
geçenlerde Türkiye'deki Suriyeli göçmen mülteci sayısının 1 milyonu geçtiğini
ifade etmiştir. Bu sınırlarımız her bakımdan Türkiye için bir tehdit
oluşturmaktadır. Bir taraftan PKK istediği gibi sınır ötesi ve berisine geçerek
aklına gelen her eylemi yapmakta, diğer taraftan bazı terör örgütü grupları ise
Hatay’da ve Konya’da eylemler yaparak insanlarımızı öldürmekte, Hükûmet ise 1
milyon Suriyeliyi ağırlayarak büyük devlet olma iddiasını sürdürmektedir. Bunun
yanında ise Irak’ta yerlerinden yurtlarından olan 120 bin Türkmen’e
sınırlarımızı kapatarak yerinde yardım yaptığını söylemektedir. 1 milyon
Suriyeliyi ağırlamakla övünen Türkiye, Türkmen kardeşlerimize sınırı kapatarak
ne yapmak istemektedir? Bir an önce bu Türkmen kardeşlerimizin bu sorunlarına,
eğer Türkiye’ye iltica etmek istiyorlarsa bunları yapması gerekmektedir.
Teşekkür ediyorum.
BAŞKAN – Teşekkür ederiz
Sayın Şimşek.
Sayın Özkan…




RAMAZAN KERİM ÖZKAN
(Burdur) – Sayın Başkan, teşekkür ederim.
İstanbul Milletvekili
Engin Alan’ın aramıza katılmasını tebrik ediyorum, başarılar diliyorum.
Günümüzde küresel
ısınmadan dolayı ülkemizin birçok yerinde, başta Burdur olmak üzere, Yozgat,
Edirne, Gaziantep, Kocaeli, Geyve, Sakarya, Kastamonu, Zonguldak, Bartın,
Ankara, İzmir, Antalya, Isparta, Konya gibi birçok ilimizde dolu ve sel
felaketleri olmuştur. Bakanlık mesaj geçmiştir üreticilerimize: Faizli bir
erteleme söz konusudur fakat vatandaş bitaptır, faizsiz bir erteleme düşünmektedir.
Ayrıca, özel bankalara olan borçları için kamu bankalarından kendilerine bir
destek ve tohumluk ürüne ihtiyaçları vardır, tohumlukları kalmamıştır. Buğday
gibi, nohut gibi, diğer mercimek gibi ürünlerde tohum sıkıntısı çekmektedirler.
Ben şimdiden Bakanlığı uyarıyorum. 
Ayrıca, hayvancılık
konusunda da samana ihtiyaç duyulacaktır. Şu anda biçim başlamıştır. Gerekli
tedbirlerin, gerekli depolamanın yapılması gerekmektedir ülkemizde. Değişik
yerlerde ürün vardır. Bakanlığı ve Hükûmeti duyarlılığa davet ediyorum.
Teşekkür ediyorum.
BAŞKAN – Teşekkür ederiz
Sayın Özkan.
Sayın Işık…
MUHARREM IŞIK (Erzincan)
– Teşekkür ediyorum Sayın Başkanım.
Sayın Başkanım,
biliyorsunuz, bu sene Türkiye'de ve Erzincan’da çok büyük kuraklık var. Şu anda
Fırat’ta ayakların ıslanmadan karşıdan karşıya geçebilirsin. Sulamanın kaderi
yalnızca sulama birliklerine bırakılmış, sulama birlikleri bu konuda hiçbir şey
yapamıyor. Hükûmet, durmadan HES’lerin yapılması için izin verirken sulamalarla
ilgili hiçbir şey yapmıyor. Biz burada seçmene selam gönderirken Hükûmet üç
maymunu oynamaktadır. “Kredileri erteledik.” diyor ama önündeki asıl tehlike
olan samanın ithal edilmesi, çiftçilerin perişan durumunun görüşülmesi
gerekerek, bu konuda çalışma yapılması gerekir diyorum. 
Saygılarımı sunuyorum. 
BAŞKAN – Teşekkür ederiz
Sayın Işık. 
Sayın Şandır…


MEHMET ŞANDIR (Mersin) –
Çok teşekkür ederim Sayın Başkanım. 
Öncelikle, Murat
Sökmenoğlu Hakk’ın rahmetine kavuşmuştur. Ona, Yüce Allah’tan rahmetler, acılı
ailesine başsağlığı diliyorum. 
Murat Sökmenoğlu özel,
önemli bir şahsiyetti. Hatay Cumhuriyeti devletinin kurucusu Tayfur Sökmen’in
oğlu ve Meclisimizde çok önemli görevler yapmış önemli bir siyaset adamıydı.
Ona yüce Allah’tan rahmetler diliyorum. 
İkinci olarak da,
24’üncü Dönem, Milliyetçi Hareket Partisi İstanbul Milletvekili Sayın Engin
Alan’ın bugün yemin ederek milletvekilliği görevine başlamış olmasını tebrik
ediyorum, memnuniyetimi ifade ediyorum. 21’inci yüzyıla yakışmayan, Türk
demokrasisine, Türk yargısına yakışmayan, milletin oyuyla seçilmiş bir
milletvekilinin üç yılı geçkin bir süre hapiste tutulmuş olması bugün sona
ermiştir. Böyle ayıptan kurtulmuş olmayı da Meclisimiz, demokrasimiz açısından
önemli bir kazanım olarak görüyor, tekrar tebrik ediyor, teşekkür ediyorum. 
BAŞKAN – Teşekkür ederiz
Sayın Şandır. 
Sayın Işık… 


ALİM IŞIK (Kütahya) –
Teşekkür ediyorum Sayın Başkanım. 
Geçen hafta da gündeme
getirdiğim bir konuyla ilgili yeni gelişmeyi sizlerle paylaşmak istiyorum. 
Bilindiği gibi, geçen
yıl 18 Haziran 2013 tarihinde Kütahya Seyitömer Linyit İşletmeleri ve Termik
Santralinin birlikte özelleştirilmesinin ardından işçi kıyımı son haddine
ulaşmıştır. Dün itibarıyla yaklaşık 530 civarında işçinin işine son verilen bu
işletmede ciddi sıkıntılar yaşanmaktadır. Bu işletmelerin özelleştirilmesi
sürecinde işçilere verilen sözlerin tutulmasını, işletme sahiplerinin ihale
sözleşmesi dışındaki isteklerinin yeniden değerlendirilerek sözleşme
hükümlerine aykırı davranışlarının mutlaka engellenmesi gerektiğini belirtiyor,
bu konuda Hükûmeti acilen çözüm bulmaya ve göreve davet ediyorum. 
Size de teşekkür
ediyorum. 
BAŞKAN – Teşekkür ederiz
Sayın Işık. 
Gündeme geçiyoruz. 
Meclis araştırması
açılmasına ilişkin üç önerge vardır; okutuyorum: 


Türkiye
Büyük Millet Meclisi Başkanlığı’na
Türkiye'de kamu
hizmetleri alanında, sendikal örgütlenme özgürlüğünün güvencesi ve demokratik
sendikal muhalefetin en güçlü sesi ve temsilcisi olan Kamu Emekçileri
Sendikaları Konfederasyonuna yapılan operasyonların düşünce ve örgütlenme
özgürlüğü açısından araştırılması amacıyla Anayasa'nın 98'inci, İç Tüzüğün
104'üncü ve 105'inci maddeleri gereğince Meclis Araştırması açılması için
gereğini arz ve teklif ederiz.
 İdris
Baluken
 
Bingöl
 
HDP Grup Başkan Vekili
Gerekçe: 
2009 yılından bu yana
KCK adı altında yürütülen operasyonlarla yaklaşık 8 bin kişi gözaltına alınıp
çoğu tutuklandı. Bu kişiler arasında BDP/Blok'un 6 milletvekili, 2 eş genel
başkan yardımcısı, 17 MYK üyesi, 52 PM üyesi, 32 belediye başkanı, 16 belediye
başkan vekili ile yardımcısı ile çok sayıda BDP parti yöneticisi ve üyesi
bulunmaktadır. Operasyonlar BDP'ye yönelik başlamakla birlikte zamanla
toplumsal muhalefetin tümünü; gazetecileri, avukatları, sendikalıları da
kapsayacak şekilde genişletildi. Şu an bu operasyonlar nedeni ile 35 avukat, 37
gazeteci ile birlikte, yüzlerce Kamu Emekçileri Sendikaları Konfederasyonu
(KESK) üyesi kamu emekçisi tutuklu bulunmaktadır.
KCK Operasyonlarının
temel amacı, Kürtlerin örgütlü olduğu bütün demokratik zeminleri dağıtmak ve
demokratik siyaset alanlarını Kürtlere kapatmak olsa da bu operasyonlar ile
Türkiye'deki demokratik muhalif güçlerle Kürtlerin birlikteliği de hedef
alınmaktadır. Bu durumu akademisyenleri, yazarları, gazetecileri, insan hakları
savunucularını hedefleyen operasyonlarda gördüğümüz gibi toplumsal yaşamın
vazgeçilmez örgütlü gücü olan sendikalara yönelen müdahalelerde de açık bir
şekilde görüyoruz.
28 Mayıs 2009 tarihinde
35 sendikalının gözaltına alınmasıyla başlayan sendikal alana yönelik
müdahaleler günümüze kadar genişleyerek devam etmiş, 13 Şubat 2012'de KESK ve
bağlı sendikalardaki kadın örgütlenmesini hedef alacak boyuta ulaşmıştı. 25
Haziranda ise bu durum artık hukukla bile açıklanamayacak pervasızlık düzeyine
çıkarak, 250 bin üyesi olan ve sendikal mücadelenin asıl gücü olan KESK'in
Genel Başkanı başta olmak üzere, bağlı sendikaların yöneticileri ve üyeleri KCK
operasyonu adı altında gözaltına alındı. Genel merkezleri ve şubeleri güvenlik
güçlerince basılıp arşivlerine el konuldu. Gözaltına alınan sendikacılardan
bazılarını sıralarsak, durumun vahameti daha net olarak anlaşılacaktır; KESK
Genel Başkanı Lami Özgen, TÜM BEL SEN Genel Sekreteri İzzettin Alpergin, TÜM
BEL SEN 2 no.lu Şube Başkanı Devrim Kahraman, TÜM BEL SEN 2 no.lu şube
yöneticileri Yılmaz Yıldırımcı, Ferruh Çelik ile EĞİTİM SEN Genel Sekreteri
Mehmet Bozgeyik, EĞİTİM SEN MYK üyeleri Abdullah Kahraman, EĞİTİM SEN Kadın
Sekreteri Sakine Eryılmaz, SES Genel Sekreteri Sıddık Akın. Bu sendikacıların
ortak bir özelliği sendikal mücadelede en önde yer alan Kürt yurttaşlarımız
olmalarıdır. Bu operasyonda sendikal mücadele içerisinde yer alan Kürt
yurttaşlarımızın hedef tahtasına konulduğu çok açıktır. Durum artık hukuki bir
soruşturmanın ötesinde "Kürt avına" dönüşmüştür ve bu durumun hukuki
gerekçelerle açıklanamayacağı ortadadır.
Sendikal alana yönelik
KCK operasyonun diğer bir özelliği de KESK'İ etkisizleştirmektir. Bu
operasyonun gerçekleştirilme nedeni KESK'in ve KESK'li sendika yöneticilerinin
antidemokratik yasalara karşı grev ve toplu sözleşme hakkı için gösterdiği
direniştir. 21 Aralıktaki büyük grev, 28 Mart'ta “4+4+4” yasasına gösterilen
güçlü direniş ile toplu sözleşme sonrası yapılan grevlere yönelik müdahaledir.
KESK Genel Başkanı şahsında 23 Mayıs'ta greve çıkan yüzbinlerce emekçi
cezalandırılmak istenmektedir.

KESK bu ülkede emekçiler
tarafından sokakta kurulan, demokrasi kültürünün ve hukukun üstünlüğünün
yerleşmesinde kilit bir öneme sahip olan bir kuruluştur. Türkiye'de kamu
emekçilerinin örgütlenerek demokratik mücadelelerini yürüttükleri, örgütlenme
özgürlüğünün güvencesi olan bir konfederasyondur. Kamu emekçilerinin örgütlenme
özgürlüğü ve örgütlenme hakkının korunması, Türkiye'nin de onay verdiği ILO
sözleşmeleriyle güvence altına alınmıştır. Hiçbir gücün, kamu emekçilerine
sendikal çalışmalarından dolayı müdahale etmeye hakkı yoktur. Bu durum
Anayasa’nın 51'inci maddesiyle de güvence altına alınmıştır. Fakat bugün tüm
bunlar yok sayılarak, özel yetkili mahkemeler aracılığıyla KCK operasyonları adı
altında, KESK ayrıştırılarak kamu emekçilerinden tecrit edilmek ve tasfiye
edilmek isteniyor.
Türkiye'de kamu
hizmetleri alanından sendikal örgütlenme özgürlüğünün güvencesi ve demokratik
sendikal muhalefetin en güçlü sesi ve temsilcisi olan KESK'e yönelik
operasyonların düşünce ve örgütlenme özgürlüğü açısından araştırılması
elzemdir.
Türkiye
Büyük Millet Meclisi Başkanlığına
444'lü hatları
kullanarak mal ve hizmet üreten kuruluşlar tüketicinin milyonlarca liralık
kayba uğramasına neden olmaktadır. Vatandaşlarımızın sorunlarını çözmeden almış
oldukları haksız kazancın önüne geçilmesi ve sorunların giderilmesi için
Anayasa’nın 98 ve İç Tüzük’ün 104’üncü ve 105’inci maddeleri gereğince Meclis
araştırması açılmasını talep ederiz. 21/06/2012
1) Lütfü
Türkkan   (Kocaeli)
2) Alim
Işık  (Kütahya)
3) Mesut
Dedeoğlu  (Kahramanmaraş)
4) Oktay
Vural  (İzmir)
5) Hasan
Hüseyin Türkoğlu  (Osmaniye)
6) Mustafa
Kalaycı  (Konya)
7) Ali Öz (Mersin)
8) Sümer Oral (Manisa)
9) Ali Halaman (Adana)
10) Muharrem Varlı (Adana)
11) S. Nevzat Korkmaz (Isparta)
12) Yıldırım Tuğrul
Türkeş (Ankara)
13) Enver Erdem (Elâzığ)
14) Yusuf Halaçoğlu (Kayseri)
15) Adnan Şefik Çirkin (Hatay)
16) Celal Adan (İstanbul)
17) Sinan Oğan (Iğdır)
18) Ahmet Duran Bulut (Balıkesir)
19) Ahmet Kenan Tanrıkulu (İzmir)
20) Emin Haluk Ayhan (Denizli)
Gerekçe:
Bugün Türkiye'de yoğun
şekilde kullanılmakta olan ve tüketicileri her gün milyonlarca liralık zarara
uğratan 444'lü telefon hatlarına müdahale edilmesi gerekmektedir. 444'lü
hatlara ait ücretlerin, normal hatlardaki ücretlerle eşit düzeye getirilmesi,
tüketiciyi korumamakta sadece zararlarının kısmen azalmasına yardımcı
olmaktadır.
Tüm bankalar, tüm hava,
deniz ve kara nakil araçlarının irtibatlanma birimleri, paralı televizyon
kanalları ve hastaneler dâhil halka yaygın hizmet veren diğer kurum ve
kuruluşlar, 444'lü hatlardan kendilerine ulaşılması gereken bütün seçenekleri
yani normal telefon hatlarını (ve de faksla ulaşma olanaklarını) devre dışı
bırakarak, elektronik posta ile ulaştığında bile, yurttaşlarımızı yine 444'lü
hatlara yönlendirmektedirler. 
Bu hatlar bekleme süresi
çok uzatıldığı için çok pahalı hatlardır. Bu hatlar yurttaşlarımızı saatlerce
kendilerinin belirlediği seçenekler arasında dolaştırıp duruyorlar ve bu
hatları kullanmanın ödemelerini de yurttaşlara fatura etmektedirler.
Diğer bir konu ise;
tüketicileri sinir küpü hâline getiren bu uygulama, belki 15-20 dakika, monoton
bir müzik ve arada bir müşteri temsilcisinin ha bire, "Şu anda, tüm
operatörlerimiz meşguldür. Lütfen hatta kalın ya da daha sonra tekrar
deneyin." sözleriyle tüketiciyi bloke ederek bütün hatta kalma süresinin
ödemesini de tüketiciye yüklemektedirler. Tüketici eğer uzun süre hatta
bekliyorsa ya hat kesilmekte ya da hattan düşmek suretiyle hizmetleri kesilmiş
olmaktadır.
Dünyanın gelişmiş
ülkelerinin tümünde, tüketicilerin kendileriyle irtibatlanmalarında, görüşme
ücreti, mal veya hizmeti satan tüketici tarafından ödenen 800'lü hatlar
kullanmaktadırlar. Bu uygulama hem bir uygarlık göstergesi hem de tüketiciye
saygılı olmanın bir gereğidir. Malınızı veya hizmetinizi satmak istiyorsunuz,
karşılığında para kazanmak istiyorsunuz. O hâlde tüketicinin cebine el atarak
işe başlama diye bir yöntem bulunmamaktadır. Kısaca yurttaşlarımız göz göre
göre soyuluyor. Soyulmaları karşılığında da işlerinin çözümlenmediği de
bilinmektedir.
444'lü hatların
vatandaşlarımızın sorunlarını çözmeden almış oldukları haksız kazancın önüne
geçilmesi ve uygar ülkelerdeki 800'lü bedava hatların devreye sokularak
sorunların giderilmesinde alınması gereken önlemlerin tespiti için, Anayasa’nın
98 ve İç Tüzük’ün 104 ve 105’inci maddeleri gereğince bir Meclis araştırması
açılmasını talep ederiz.



Türkiye
Büyük Millet Meclisi Başkanlığına
Hava iş kolunun
ülkemizde özellikle son yıllarda büyük önem kazandığı ortadadır. Bu önem
çerçevesinde çalışanlara yönelik koruyucu düzenlemeler de yapılması gerekirken
aksi uygulamalar yaşanmaktadır. Bunun en bariz örneği 30 Mayıs 2012'de hava iş
koluna grev ve lokavt yasağı getiren kanundur. Grev yasağının getirilmesi ile
birlikte hava iş kolunda daha şimdiden ciddi sıkıntılara neden olmuştur. 29
Mayıs 2012 günü grev haklarını kullanan THY çalışanlarının yaşadıkları sorun ve
mağduriyetlerinin araştırılması ve hava iş kolundaki mevcut sıkıntıların tüm
yönleriyle araştırılıp ihtiyaçlarının belirlenmesi amacıyla Anayasa'nın
98’inci, TBMM İçtüzüğü'nün 104 ve 105'inci maddeleri uyarınca Meclis
araştırması açılmasını arz ederim.
 
İdris Baluken
 
Bingöl
 Grup
Başkan Vekili 
Gerekçe:
Hava iş kolunun gelişen
teknolojiyle birlikte ülkemizde ulaşımda önemli bir yer tuttuğu
gözlemlenmektedir, buna bağlı olarak bu iş kolunda çalışanların sayısı
artmaktadır. İş koşulları gereği çalışanlarının niteliğinin ve yaşam
koşullarının çok önemli olduğu bu sektörle ilgili ne yazık ki gerekli
düzenlemeler yapılmamıştır, aksine 29 Mayıs 2012'de meclise havacılık sektörüne
grev ve lokavt yasağı getiren kanun THY çalışanlarının grevi ardından
yasalaşmıştır. 
Bu, siyasal iktidarın
çalışanlardan intikam alma politikasının gereği olmuştur. Fakat, trajik olan,
mevcut hakları olan grev hakkını kullandıkları gerekçe gösterilerek yaklaşık
400 THY çalışanının işine son verilmesidir. Havacılık sektörüne grev ve lokavt
yasağı getiren yasa henüz yasalaşmadan haklarını kullanan işçilerin işten hukuksuz
bir şekilde çıkarıldıkları tüm kamuoyunun takdiridir, işten çıkarılma usulü de
halkın vicdanında derin bir kırılmaya neden olmuştur. Cep telefonlarına
gönderilen mesajlarla işçilere işten çıkarıldıkları bildirilmiş ve bunun hangi
gerekçeyle olduğu bildirilmemiştir. Bu yöntem tüm THY çalışanlarına yönelik bir
tehdit olarak algılanmıştır. İşten çıkarılan işçilerden birçoğu o an orada
olmadıklarını ya da çalışma saatleri olmadığını bildirmelerine rağmen herhangi
bir gerekçe kabul edilmemiştir, oysa işçilerden çoğunun elinde o gün izinli
olduklarına dair resmi belgeler bulunmaktadır. 
THY çalışanı olarak grev
hakkını kullandıkları için işten çıkarılan işçilerin durumu, hiçbir gerekçenin
anayasalarda güvence altında olan hakların kullanılmasına engel olmaması ilkesi
çerçevesinde değerlendirilmelidir. THY yönetimi Anayasa ve yasalara aykırı bir
karar almıştır. Türkiye Cumhuriyeti’nin hiçbir kurumu, sınırlar içinde faaliyet
gösteren hiçbir özel veya kamu şirketi Türkiye Cumhuriyeti Anayasası’na aykırı
faaliyet gösteremez. 
Yasaların bağlayıcılığı
esasını hiçbir kurum ve kuruluş kendi yönetimi tarafından bozamaz, ihlal
edemez, oysa maalesef THY çalışanlarının işten çıkarılması bizce tamda böyle
bir durumdur. Kimlerin greve katılıp kimlerin katılmadığına bakılmaksızın,
HAVA-İŞ Sendikasına üye olanlar, şahsi kanaatler gereği cep telefonu mesajıyla
işten çıkarıldılar. Bir çalışan ise işten çıkarıldığında yurtdışı seferinde
görevli olduğu için o ülkede bırakılmıştır. Bunlar, hava iş kolundaki
hükümranlığın, pervasızlığın hangi boyutlara ulaştığının göstergesidir. 
İşçilerimize sahip
çıkılması ve onların mağduriyetlerinin giderilmesi, sosyal devlet ilkesi gereği
Meclisin görev ve sorumluluğundadır. Bu nedenle HAVA-İŞ kolu ayrıntılı bir
şekilde incelenmesi, sorunlarının araştırılması, yapılması gereken
düzenlemelerin yapılması ve geçmişe dönük mağduriyetlerin giderilmesi amacıyla
bu Meclis araştırmasının hayati olduğunu düşünmekteyiz. Toplumdaki hiçbir
kesimi öteleme, onlara sağır kalma gibi bir durum asla olmamalıdır. Yaşanmış ya
da yaşanması muhtemel tüm mağduriyetlerin giderilmesi elzemdir. Bu, her an her
yerde yüz yüze olduğumuz halkımıza karşı sorumluluğumuz gereğidir. HAVA-İŞ
kolundaki sorunlar da toplumumuzun önemli sorunlarından biridir. Bu nedenle,
çalışanların sorun ve mağduriyetlerinin araştırılması için Meclis araştırma
komisyonu gerekmektedir.
BAŞKAN – Bilgilerinize
sunulmuştur.
Önergeler gündemdeki
yerlerini alacak ve Meclis araştırması açılıp açılmaması konusundaki görüşmeler
sırası geldiğinde yapılacaktır.



BAŞKAN – Sayın
milletvekilleri, Kadın Erkek Fırsat Eşitliği, Kamu İktisadi Teşebbüsleri ile
Avrupa Birliği Uyum komisyonlarında siyasi parti grubu mensubu olmayan
milletvekillerine de bir üyelik düşmektedir. Bu komisyonlara aday olmak
isteyen, siyasi parti grubu mensubu olmayan milletvekillerinin 30 Haziran 2014
Pazartesi günü saat 18.00’e kadar Türkiye Büyük Millet Meclisi Başkanlığına
yazılı olarak müracaat etmelerini rica ediyorum.
Başbakanlığın bir
tezkeresi vardır, okutup bilgilerine sunacağım.



Türkiye
Büyük Millet Meclisi Başkanlığına
Diyarbakır Milletvekili
Emine Ayna hakkında tanzim edilen ve ilgi (a) yazı ile Başkanlığınıza
gönderilen soruşturma dosyasının yeniden değerlendirilmesi için evrakın ve
fezlekenin iadesinin talep edildiğine dair Adalet Bakanlığından alınan ilgi (b)
yazı sureti ve eki ilişikte gönderilmiştir.
Gereğini arz ederim.
 Beşir
Atalay
 
Başbakan Yardımcısı
BAŞKAN – Anayasa ve
Adalet komisyonları üyelerinden kurulu Karma Komisyonda bulunan (3/280) esas
numaralı Dosya Hükûmete geri verilmiştir.
Sayın milletvekilleri,
Muş Milletvekili Sırrı Sakık 1 Haziran 2014 tarihinde yapılan mahallî idareler
seçiminde Belediye Başkanı seçilerek mazbatasını almıştır. 
Sayın Milletvekilinin
Mahallî İdareler ile Mahalle Muhtarlıkları ve İhtiyar Heyetleri Seçimi Hakkında
Kanun’un 17’nci maddesi gereğince Türkiye Büyük Millet Meclisi Başkanlığına
sunmuş olduğu yazıyı okutuyorum:



Türkiye
Büyük Millet Meclisi Başkanlığına
30 Mart 2014 tarihinde
yapılan mahallî idareler genel seçiminde Ağrı ili Belediye Başkanı seçildim.
Belediye Başkanı seçilmiş olduğuma dair mazbata örneği ektedir.
Mahallî İdareler ile
Mahalle Muhtarlıkları ve İhtiyar Heyetleri Seçimi Hakkında Kanun'un 17'nci
maddesinde yer alan "Milletvekilliği, belediye başkanlığı, il genel
meclisi ve belediye meclisi üyeliği ile muhtarlık bir şahıs uhdesinde
birleşemez. Bu görevlerin birisinde bulunanlardan bir diğerine seçilenler,
seçim sonuçlarının kendilerine tebliğ edildiği tarihten itibaren on beş gün
içinde tercih haklarını kullanırlar.” hükümleri uyarınca 09/06/2014 tarihinde
tarafıma tebliğ edilen mazbatayla belediye başkanlığı görevini tercih ediyorum.
23/06/2014
 Sırrı
Sakık 
 Muş

BAŞKAN
– Sayın milletvekilleri, bu tercih karşısında Muş Milletvekili Sırrı Sakık’ın
Türkiye Büyük Millet Meclisi üyeliği, belediye başkanlığını tercih ederek
göreve başladığı tarih itibarıyla, daha önceki uygulamalara da uygun olarak
kendiliğinden sona ermiş bulunmaktadır. 
Bilgilerinize
sunulmuştur. 
Komisyondan
istifa tezkeresi vardır, okutuyorum: 


Türkiye Büyük Millet Meclisi Başkanlığına
Parti
yönetiminde görev almamdan dolayı, üyesi bulunduğum TBMM Sağlık, Aile, Çalışma
ve Sosyal İşler Komisyonundan istifa ediyorum. 
Gereğini
bilgilerinize arz ederim. 24/06/2014
 Aytun
Çıray
 İzmir

BAŞKAN
– Bilgilerinize sunulmuştur. 
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım.


 18/06/2014
Türkiye Büyük Millet Meclisi Genel Kuruluna
Türkiye
Büyük Millet Meclisinin Dış İlişkilerinin Düzenlenmesi Hakkında 3620 sayılı
Kanun’un 4’üncü maddesi uyarınca Dominik Cumhuriyeti Meclisi ile Türkiye Büyük
Millet Meclisi arasında parlamentolar arası dostluk grubu kurulması hususu
Genel Kurulun tasvibine sunulur. 
 Cemil
Çiçek
 Türkiye
Büyük Millet Meclisi 
 Başkanı
HAYDAR
AKAR (Kocaeli) - Karar yeter sayısı istiyorum. 
BAŞKAN
– Karar yeter sayısı arayacağım. 
Kabul
edenler… Kabul etmeyenler… Karar yeter sayısı yoktur.
On
dakika ara veriyorum. 
 Kapanma
Saati: 15.54
İKİNCİ
OTURUM
Açılma
Saati: 16.10
BAŞKAN:
Başkan Vekili Şükran Güldal MUMCU
KÂTİP
ÜYELER: Muhammet Bilal MACİT (İstanbul), İsmail KAŞDEMİR (Çanakkale)
-----0-----
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin İkinci
Oturumunu açıyorum.
Türkiye Büyük Millet
Meclisi Başkanlığı tezkeresinin oylamasında karar yeter sayısı bulunamamıştı. 
Şimdi tezkereyi tekrar
oylarınıza sunacağım ve karar yeter sayısı arayacağım.
Kabul edenler… Kabul
etmeyenler… 
Elektronik yapalım,
itiraz var.
İki dakika süre
veriyorum.
Buyurun.
(Elektronik cihazla
oylama yapıldı)
BAŞKAN – Karar yeter
sayısı yoktur. 
On dakika ara veriyorum.
Kapanma Saati: 16.13
ÜÇÜNCÜ
OTURUM 
Açılma
Saati: 16.24
BAŞKAN:
Başkan Vekili Şükran Güldal MUMCU
KÂTİP
ÜYELER: Muhammet Bilal MACİT (İstanbul), İsmail KAŞDEMİR (Çanakkale)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Üçüncü
Oturumunu açıyorum. 
Türkiye Büyük Millet
Meclisi Başkanlığı tezkeresinin yapılan ikinci oylamasında da karar yeter
sayısı bulunamamıştı.
Şimdi,
tezkereyi tekrar oylarınıza sunacağım, elektronik olarak bu oylamayı yapacağım
ve karar yeter sayısı arayacağım.
İki
dakika süre veriyorum.
(Elektronik
cihazla oylama yapıldı)
BAŞKAN
– Tezkere kabul edilmiştir, karar yeter sayısı vardır.
Şimdi,
Danışma Kurulunun bir önerisi vardır, okutup, işleme alacağım ve oylarınıza
sunacağım.


Danışma
Kurulu Önerisi
24/6/2014
Danışma Kurulunun
24/06/2014 Salı günü yaptığı toplantıda, aşağıdaki önerinin Genel Kurulun
onayına sunulması uygun görülmüştür.
 Ayşe
Nur Bahçekapılı
 Türkiye
Büyük Millet Meclisi 
 Başkanı
Vekili
 Mustafa Elitaş 
Engin Altay 
 Adalet ve Kalkınma Partisi 
Cumhuriyet Halk Partisi  
 Grubu Başkan Vekili 
Grubu Başkan Vekili
 Yusuf Halaçoğlu 
İdris Baluken
 Milliyetçi Hareket Partisi 
Halkların Demokratik Partisi 
 Grubu Başkan Vekili 
Grubu Başkan Vekili
Öneri:
Genel Kurulun; 24
Haziran 2014 Salı günkü (bugün) birleşiminde sözlü soruların görüşülmemesi, bu
birleşimde 381 ve 489 sıra sayılı Meclis Araştırması Komisyonu raporlarının
görüşmelerinin tamamlanmasına kadar çalşımalarını sürdürmesi, önerilmiştir.
KAMER GENÇ (Tunceli) –
Aleyhte söz istiyorum. 
BAŞKAN – Evet. 
Buyurunuz Sayın Genç. 
KAMER GENÇ (Tunceli) –
Sayın Başkan, değerli milletvekilleri; getirilen Danışma Kurulu kararıyla bugün
soruların sorulmaması ve iki tane Meclis araştırması komisyonu raporlarının
müzakere edilmesi istenilmektedir.
Değerli milletvekilleri,
yüzlerce soru soruyoruz ve bu sorulara bakanlar olarak Hükûmet üyeleri doğru
dürüst cevap vermiyorlar, hep yanlış cevap veriyorlar, hep gerçekleri inkâr
ediyorlar.
Ayrıca, İç Tüzük’ümüzde
haftada iki gün, çarşamba ve salı günleri soruların cevaplandırılması
öngörüldüğü hâlde, bugüne kadar -bu Meclisin çalışması üç sene oldu- daha
çarşamba günü soruların cevaplandırıldığı bir gün olmadı. Şimdi, böyle bir
Meclis olmaz. Türkiye Büyük Millet Meclisinin İç Tüzüğü fiilen işlemez
haldedir. 
Değerli milletvekilleri,
aslında Türkiye Büyük Millet Meclisi fonksiyonunu kaybetmiştir, bence yapması
gereken şeyleri yapmamaktadır, Anayasa askıya alınmıştır. 
Bakın, 17 Aralık ve 25
Aralık hırsızlık ve yolsuzluk olayları nedeniyle, evvela Tayyip Erdoğan “Bana
darbe yapıldı.” dedi. Peki, sana darbe yapıldıysa Tayyip Bey, bu senin grubun,
17 Aralıkta ve 25 Aralıkta yapılan yolsuzluk ve hırsızlıklarla ilgili, “Bunlar
yolsuzluktur, hırsızlıktır.” diye niye soruşturma önergesini verdi? Demek ki
siz de bunun bir darbe değil, bir yolsuzluk ve hırsızlık olduğunu kabul
ettiniz, bunu yapan bakanların da suçlu olduğunu kabul ettiniz. Arkasından 3
bakan istifa etti, 1 bakanı da azlettirdiniz. Yani bir bakanın azledilmesi çok
önemli bir olay. Daha önce, bakanlar azledildiği zaman Yüce Divana gitti ve
Yüce Divanda yargılandı. 
Şimdi, 5 Mayısta, aşağı
yukarı iki ay önce soruşturma komisyonu kurulması kabul edildi. Şimdi, AKP, iki
aya yakın bir zaman geçmiş, soruşturma komisyonuna üye vermiyor. Ya arkadaşlar,
Anayasa’nın 100’üncü maddesine göre soruşturma komisyonunun en geç iki ay
içinde -yani göreve başladığı tarihten- görevini yapması, bitirmesi ve
bitirmediği takdirde de iki ay ek süre istiyor. E, şimdi, bunun amacı nedir?
Hırsızlık ve yolsuzluk yaptığı itham edilen kişilerin uzun zaman hırsızlık ve
yolsuzluk ithamı altında kalmaması ve bunlarla ilgili iddiaların en seri
şekilde araştırılarak ortaya çıkması ve bunlar suç işlemişlerse ceza görmesi,
eğer masum ise aklanması gerekir ama AKP vermiyor. Meclis Başkanı burada gündem
belirlerken, her gün sunuşlarda “Ey Türk milleti, Türkiye Cumhuriyeti
vatandaşları, bakın, bu AKP kendisi bakanlarının yolsuzluk ve hırsızlık yaptığı
yolunda soruşturma önergesi verdi, bu soruşturma önergesi soruşturma komisyonu
kurulmak suretiyle kabul edildi ama işi oyalıyor, iki ay geçmesine rağmen bunu
bildirmiyor.” demesi lazım ki bu halk da bilsin. E, halk bilmeyince… Şimdi,
Cemil Çiçek aslında Meclis Başkanı değil, AKP’nin yolsuzluklarını ve
hırsızlıklarını örtmeye çalışan tam bir görevli; oraya gelmiş. Onun için, böyle
bir Meclis… Anayasa açıkça ihlal ediliyor. Anayasa’yı ihlal eden bir Meclisin
fonksiyonu da kalmamış demektir.
RECEP ÖZEL (Isparta) –
Meclis Başkanına hakaret ediyor, siz de duyuyorsunuz!
KAMER GENÇ (Devamla) –
Şimdi, değerli arkadaşlarımız, her gün birtakım yalanlarla karşı karşıyayız.
2011 yılında Tayyip Erdoğan dedi ki: “Benim evime böcek koymuşlar, büroma böcek
koymuşlar.” 2011 yılında bu böcek meselesi araştırıldı fakat bir şey yoktu,
kapatıldı. Fakat, ne zaman ki 17 Aralık ve 25 Aralıkta hırsızlık ve yolsuzluk
ortaya çıkınca “Efenim, bana darbe yapıldı, paralel devlet var.” dedi şimdi de
bunları tekrar, yine çıkarıyor ortaya. Aslında ortada bir şey yok. Zaten, olsaydı,
o zaman savcı bunun hakkında gerekli soruşturmayı yapardı. Ama, arkadaşlar,
sıkıştığı zaman gündemi değiştirmek için “Vay efendim, benim telefonlarımı
dinlediler, ailemi dinlediler…” Ya, kimsenin senin telefonunu falan dinlediği
yok. Fakat, her gün muhakkak bir yalan atıyor ortaya. 
Şimdi,
mahkemeler incelemiş, bunun suçsuz olduğuna dair, bu kişilerin tutuklanmasını
gerektirecek bir durum yok, bunları tahliye etmiş. “Vay efendim, sen nasıl
tahliye edersin?” Ya, Tayyip Erdoğan, sen hâkim misin? Hâkimsen hâkimlerin
görevine son ver, de ki: “Kararları ben vereceğim arkadaş. Hâkimler görevinden
çekilsin.” Böyle bir şey olmaz sayın milletvekilleri.
RECEP ÖZEL (Isparta) –
O, tahliye değil, adli kontrol; sen de bilmiyorsun bunu.
KAMER GENÇ (Tunceli) –
Bir memlekette Başbakanlık makamında oturan kişinin o Başbakanlık makamının
gerektirdiği sorumluluk ve dürüstlükte hareket etmesi lazım.
İdari karar veriyor,
Atatürk Orman Çiftliğinde kendisi için yaptırdığı sarayın hukuka aykırı
olduğuna dair bir karar veriyor, yürütmenin durdurmasına karar veriyor, Tayyip
Erdoğan diyor ki: “Ben kararı tanımam ya. Yiğitlerse gelsinler, yıksınlar.”
Bunu kime söylüyor biliyor musunuz? Bu Meclise diyor. Diyor ki: “Ey Meclis, ben
seni tanımıyorum. Bak, yargı kararını da tanımıyorum..” Ya Tayyip, sen eğer
yargı kararını tanımıyorsan ben seni hiç tanımam.
RAMAZAN CAN (Kırıkkale)
– Ya Başkan, bu nasıl konuşma, böyle bir konuşma olabilir mi? Niye
uyarmıyorsunuz? 
KAMER GENÇ (Devamla) –
Çünkü, arkadaşlar, yargı Anayasa’dan kaynaklanan bir güç. Eğer bir kişi
Anayasa’yı tanımıyorsa biz de onu tanımıyoruz. Bugün Tayyip Erdoğan’ın
Başbakanlığı meşruluğunu kaybetmiştir çünkü “Ben yargı kararını tanımıyorum.”
diyor arkadaş. Yargı kararını tanımayan insan Başbakanlık makamında oturur mu?
Şimdi, getirmişsiniz…
Bakın, geçen hafta burada bir kanun çıktı. Bekir Bozdağ Adalet Bakanı olarak,
17 Aralık ve 25 Aralıkta, mahkemelerin dinleme kararları üzerine tespit edilmiş
yolsuzluk
iddialarıyla ilgili belgelerin ortadan kaldırılması ve soruşturmayı kapatmak
için tuttu, İzmir Başsavcılığına ve Adana Başsavcılığına telefon etti. “Git, o
belgeleri ortadan kaldır, soruşturma evraklarını ortadan kaldır, savcıyı da
değiştir.” dedi.
RAMAZAN CAN (Kırıkkale) – Orada mıydın sen?
KAMER GENÇ (Devamla) – Ondan sonra da onunla
ilgili fezleke geldi Meclise. Meclis Başkanı, tabii, Meclis Başkanı değil ki
Meclis Başkanı demek için bin şahit lazım. Bunları tutuyor, iade ediyor. 
RAMAZAN CAN (Kırıkkale) – Sayın Başkan, niye
uyarmıyorsunuz? Temiz bir dille konuşsun!
KAMER GENÇ (Devamla) - Şimdi, arkadaşlar,
eğer bir memlekette bir Meclis yargı kararlarını uygulamayan bir yürütme gücüne
karşı eğer sessiz kalıyorsa orada artık Meclisin hükmi şahsiyeti yok.
Dolayısıyla onları uygulamadı ve geri gönderdi. Hâlâ da şimdi… Kanun getirildi,
Ceza Kanunu’nda değişiklik yaptınız. Efendim, dediniz ki: “Soruşturma
aşamasında yargıya müdahale etmekten dolayı ceza kesilmez.” Şimdi de yine bir
torba kanunla bir hüküm getiriyorsunuz: “Efendim, mahkeme kararlarını
uygulamayacağız, idari yargının kararlarını uygulamayacağız.” Peki, bu neyin
anlamıdır beyler? Eğer bir memlekette mahkeme kararlarını uygulamıyorsanız bu
kadar hâkim ve savcıya niye maaş ödüyorsunuz? Niye bu vatandaşlar mahkemeye
dava açıyorlar, davada o kadar masraf ediyorlar, avukat tutuyorlar? Bunlar
Türkiye’nin geleceğini karartan ve körelten durumlardır.
Şimdi, önümüzde Cumhurbaşkanlığı seçimi var.
Cumhurbaşkanlığı seçiminde eğer Tayyip Erdoğan aday olursa yüzde 99 değil,
yüzde 100 istifa etmesi lazımdır. Çünkü Cumhurbaşkanı… Sizin çıkardığınız
kanun, okuyun çıkardığınız kanunu. Bu kanunda diyor ki: “Tüzel kişiler
cumhurbaşkanı adayına yardımda bulunamaz.” Tayyip Erdoğan devletin uçağını
kullanıyor, devletin bürosunu kullanıyor, devletin arabasını kullanıyor. Bu,
açıkça Anayasa’yı ve yasayı ihlaldir. Dolayısıyla istifa etmediği takdirde,
Yüksek Seçim Kurulu da… Zaten, maalesef, hâkimler Tayyip Erdoğan karşısında
yargı görevinin gerektirdiği tarafsızlık ve kişiliği göstermiyorlar, göstermek
durumunda kalırsa Tayyip Erdoğan’ın istifa etme zorunluluğu ortadadır. Benim
şahsi kanaatime göre Tayyip Erdoğan aday olamaz, aday olabilmesi için mal
bildiriminde bulunması lazım. Tabii, çok devasa servetleri var. Bu servetlerin
içinde yurt dışında olanlar var. Bunların hepsini beyan edemez. Beyan etse
bunlar hemen ortaya çıkar ve bunu da kendisi biliyor ve Mal Bildirimi Kanunu’na
muhalefetten dolayı kendisi de yüzde yüz mahkûm olacaktır. Tabii, bunları
biliyor. Göreceğiz tabii zaman içinde.
AHMET YENİ (Samsun) –
Boş hayaller kurma.
KAMER GENÇ (Devamla) –
Benim hayalim mayalim değil. 
RAMAZAN CAN (Kırıkkale)
– Sen mi garipsin?
KAMER GENÇ (Devamla) –
Bakın, AKP’liler, bugün bu memlekette yapılan yolsuzlukların, hukuksuzlukların
baş sorumlusu sizsiniz, Hükûmetiniz. Yarın, çocuklarınız size yapılacak saldırılara
cevap veremezler, toplum içinde utanç içinde gezerler. 
AHMET YENİ (Samsun) –
Sen kendini düşün!
KAMER GENÇ (Devamla) –
Yahu, memleket elden gitmiş; efendim, Musul Konsolosluğu birileri tarafından
işgal edilmiş, o Musul Konsolosluğunu işgal eden kişilere silah veren sizsiniz,
sizin Hükûmetiniz.
AHMET YENİ (Samsun) –
Hâlâ yalan konuşuyorsun, yalan!
KAMER GENÇ (Devamla) –
Bugün 80 küsur Türk vatandaşı on beş gündür tutukludur, tutsaktır fakat kimse
kendi vatandaşlarına sahip çıkmıyor. 
(Mikrofon otomatik cihaz
tarafından kapatıldı) 
KAMER GENÇ (Devamla) –
Bunlar gerçekten utanç verici şeyler. Aslında, sizin…
BAŞKAN – Teşekkür ederiz
Sayın Genç.
KAMER GENÇ (Devamla) –
Sayın Başkan, bu kişiler niye sırtlarını dönmüşler? 
MUSTAFA ELİTAŞ (Kayseri)
– Sana ne!
BAŞKAN – Onu bilemem
efendim. 
KAMER GENÇ (Devamla) –
Ben çıkınca niye sırtlarını döndüler?
BAŞKAN – Lütfen, Sayın
Genç…
KAMER GENÇ (Devamla) –
Bunların biraz utanmaları lazım.
BAŞKAN – Sayın Genç,
lütfen…
Teşekkür ediyoruz.
KAMER GENÇ (Devamla) – Niye
sırtlarını dönmüşler? Sizin müdahale etmeniz lazım.
RAMAZAN CAN (Kırıkkale)
– Sana ne!
BAŞKAN – Onu bilemeyiz
efendim, niye döndüklerini. 
MUSTAFA ELİTAŞ (Kayseri)
– Sayın Başkan…
BAŞKAN – Buyurunuz Sayın
Elitaş.
MUSTAFA ELİTAŞ (Kayseri)
– Sayın Başkan, lehinde konuşmak istiyorum. 
BAŞKAN – Buyurunuz
efendim. (AK PARTİ sıralarından alkışlar) 


MUSTAFA ELİTAŞ (Kayseri)
– Sayın Başkan, değerli milletvekilleri; yüce heyetinizi saygıyla selamlıyorum.
Önce, siyasi parti grup
başkan vekillerine teşekkür ediyorum. Dün yaptığımız görüşme çerçevesinde
bugünkü programı ayarlamak, Türkiye Büyük Millet Meclisinin değerli üyelerinin
oylarıyla kurulan komisyon raporları görüşüldükten sonra, Türk milletine mal
olması amacıyla yaptığımız komisyon toplantılarının burada görüşülmesini
sağlamaktı. Ama, burada konuşan kişi hem kendi partisinin hem diğer partilerin
grup başkan vekillerinin gruplarının aldığı kararların hilafına ve çok çirkin
bir şekilde yaptığı konuşmayla hepimizi rencide etmiştir, üzmüştür. Kişinin
“Ben temizim.” demekle, “Ben şöyle dürüstüm.” demekle, “Namusluyum.” demekle
namuslu olması mümkün değildir. Çamur ne kadar çamurluğunu bilirse ancak o
kadar güzel olur. Lağım çukurunun “Ben temizim.” dediği sürece temiz olması
mümkün değildir. (AK PARTİ sıralarından alkışlar) 
Sayın
Başkanım, özellikle, bakın, arkadaşlarımız uyardı, itiraz ettiler. O itiraz
çerçevesinde, siz, İç Tüzük’ümüzün 161’inci maddesinin 3’üncü fıkrasını derhâl
uygulamak zorundaydınız. Türkiye Büyük Millet Meclisi Başkanına hakaret eden
bir kişinin İç Tüzük’ümüzün 161’inci maddesinin 3’üncü fıkrasına göre alması
gereken müeyyide bellidir. Meclis Başkanını beğenmiyor olabilirsiniz, ayrı
partiden olabilir. Ama, siz Türkiye Büyük Millet Meclisinin hukukunu korumakla
görevliyseniz, orada Meclis Başkanı adına görev yapıyorsanız burada konuşan
kişinin Meclis Başkanına hakaretini derhâl sözünü kesip ve İç Tüzük’ün 161’inci
maddesinin 3’üncü fıkrasını uygulamanız gerekir ve sizi İç Tüzük’ü uygulamaya
davet ediyorum.
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Elitaş.
Danışma
Kurulunun önerisini oylarınıza sunacağım…
KAMER
GENÇ (Tunceli) – Sayın Başkan, bana sataştı. Lağım çukurunu bana atfetti ve çok
çirkin konuştuğumu… 
MUSTAFA
ELİTAŞ (Kayseri) – “Lağım çukuru ‘Ben temizim.’ derse temiz değildir.” dedim,
sen lağım çukuruysan kalk konuş.
KAMER
GENÇ (Tunceli) - Efendim, ben sataşmadan söz istiyorum.
BAŞKAN
– Sayın milletvekilleri, burada Meclis Başkanlığını yöneten kişilerin, Meclis
başkan vekillerinin, milletvekillerinin düzgün bir Türkçeyle ve eleştiriyi
düzgün bir şekilde yapacağını önceden biliyor olmaları gerektiğini düşünürüz.
Şimdi, burada hakaret etmeden eleştirmeyi bütün milletvekillerinin yapmasını
rica ediyorum. Birbirinize karşı eleştiri tabii ki yapılacaktır, her makam
eleştirilebilir ama hakaret içeren sözcüklerle yapılamaz bu eleştiriler. 
KAMER
GENÇ (Tunceli) – Ben hakaret etmedim ki.
BAŞKAN
- Onun için eleştirinin hakaret içermeyecek şekilde yapılmasını sayın
milletvekillerinden rica ediyorum. Bunu da kürsüde olan milletvekilini uyararak
yapmanın onlara ayrıca yakışmadığını düşünüyorum. Ve kürsüye çıkan her
milletvekilinin de sözüne dikkat etmesini düşünüyorum. Ve hakaret olduğunu
eleştirerek tekrar hakaret edilmesini de uygun görmüyorum. 
Lütfen, o zaman, Sayın
Genç, şahsınıza yönelik hakaret yapılmış olarak düşünüyorsanız, cevabınızı
verirken lütfen hakaret içermeden konuşmanızı hassaten rica edeceğim.
Buyurunuz efendim.
KAMER GENÇ (Tunceli) –
Peki, efendim, tamam.
ŞUAY ALPAY (Elâzığ) –
Sayın Başkan, sormanız lazım, ne dedi de sataşma yapıldı. Sataşma sebebini niye
sormuyorsunuz Başkanım?
MUSTAFA ELİTAŞ (Kayseri)
– Sayın Başkan, lağım çukuru olduğunu kabul ettiğinden dolayı mı hakaret olarak
kabul ediyor?
BAŞKAN – Kendisini
dinleyelim, demek ki üstüne o şekilde...
Buyurunuz.




KAMER GENÇ (Tunceli) –
Sayın Başkan, değerli milletvekilleri; şurada, şu memlekete yapılanları herkes
görüyor. 
Ben Meclis Başkanına
hareket etmedim. Ben diyorum ki: Ey Cemil Çiçek soruşturma komisyonu kurulmasını
sağla. Sağlamıyorsan Anayasa suçunu işliyorsun. Birinci Anayasa’yı ihlal suçunu
sen işliyorsun, ikinci buradaki Mustafa Elitaş işliyor, bu grup işliyor, Tayyip
Erdoğan işliyor. Yahu soruşturma komisyonu kurmuşsunuz, niye gizliyorsunuz?
Demek ki alnınız temiz değil, arkanızda hesabını veremeyeceğiniz derecede ağır
lekeler, ithamlar, hırsızlıklar var. Alnı açık olan adam çıkar: “Efendim,
buyurun, biz soruşturma komisyonu kurduk, hadi bakalım şey edelim.” Sizin
amacınız Cumhurbaşkanlığı seçiminden önce bu konuyu gündeme getirmemek.
Ayrıca da bakın, ben KİT
Komisyonu üyesiyim. KİT Komisyonu çalıştırılmadı bu sene. Niye? Çünkü çok büyük
yolsuzluklar var. Mesela Türkiye Denizcilik İşletmesi. Tayyip Erdoğan’ın oğlu
bir kadını ezdi, oğlunun aleyhine önce beşte 3 rapor verildi, sonra birisi
çıktı: “Tayyip Erdoğan’ın oğlu yüzde 100 suçsuzdur.” diye rapor verdi. Şimdi,
onu, Türkiye Denizcilik İşletmesinin başına getirmişler. O kadar devasa
yolsuzluklar var ki onları burada ayrıca zamanım olmadığı için, dile getirmiyorum.
Peki, siz bu kadar
yolsuzluk yapıyorsunuz. Kendi soruşturma önergeleriniz de ortada. Musul’da
elçimiz, elçi mensuplarımız içeride. E, biz bunları söylemeyelim mi? Sizin
Başkanınız Tayyip Erdoğan her gün çıkıyor, yüzlerce yalan söylüyor ya. Biz
artık utanıyoruz bunun yalanlarını dinlemeye. Bunları dile getirmek temiz dille
değil midir? E, nasıl, hırsıza hırsız demeyelim mi arkadaşlar? Talan edene
talancıdır demeyelim mi? 
FATİH ŞAHİN (Ankara) –
Sayın Başkan, ne zaman uyaracaksınız? Ne zaman uyaracaksınız?
KAMER GENÇ (Devamla) –
Yalancıya yalancı demeyelim mi? E, nasıl ifade edelim? 
FATİH ŞAHİN (Ankara) –
Sayın Başkan, görevinizi yapın lütfen.
KAMER GENÇ (Devamla) –
Ben köyden gelmiş bir adamım arkadaşlar, hırsıza ancak hırsız dersem ifademi
sağlamış olabilirim, yalancıya yalancı demekle ancak ifademi sağlayabilirim. 
OSMAN AŞKIN BAK
(İstanbul) – Elitaş’ın söylediğini kabul ediyor musun?
KAMER GENÇ (Devamla) –
Ben bundan daha nazik bir ifadeyle…
(Mikrofon otomatik cihaz
tarafından kapatıldı) 
KAMER GENÇ (Devamla) –
…karşı tarafı tarif edemem ki.
BAŞKAN – Teşekkür ederiz
Sayın Genç. 
MUSTAFA ELİTAŞ (Kayseri)
– Sayın Başkan…
BAŞKAN – Buyurunuz Sayın
Elitaş.
MUSTAFA ELİTAŞ (Kayseri)
– Sataşmadan söz almak istemiyorum, sadece İç Tüzük’ün 67’nci maddesinde sizin
görevleriniz var biliyorsunuz. Konuşma üslubun… Burada, ilk konuşmasında Sayın
Meclis Başkanına hakaret ederken siz konuşmasını kesebilirdiniz…
KAMER GENÇ (Tunceli) –
Bana bir ceza verin efendim rahatlatmak için. Bana bir ceza verin ya!
MUSTAFA ELİTAŞ (Kayseri)
– …kaba dille konuşmasını engelleyebilirdiniz; engellemediniz, bitimine kadar
devam ettirmek istediniz. O zaman, ben size İç Tüzük’ün 161’inci maddesinin
3’üncü fıkrasını uygulamanızı teklif ediyorum. 
İç Tüzük 161’inci
maddenin 3’üncü fıkrası: “Görüşmeler sırasında Cumhurbaşkanına, Türkiye Büyük
Millet Meclisine, Türkiye Büyük Millet Meclisi Başkanına ve Türkiye Büyük
Millet Meclisi Başkanlık Divanına, Başkanlık görevini yerine getiren
Başkanvekiline hakarette bulunmak, sövmek veya onları tehdit etmek yahut
Türkiye Cumhuriyeti veya onun Anayasa düzenine sövmek” yapan kişi bu konuda
gerekli cezayı, Meclisten çıkarma cezasını hak etmiş demektir. Siz, biraz önce
yaptığınız konuşmada, eğer bu kişinin Türkiye Büyük Millet Meclisi Başkanına
hakaret ettiğini düşünüyorsanız bu maddeyi uygulamanız gerekir.
BAŞKAN – Sayın Elitaş,
Sayın Genç demin kürsüye geldiğinde hakaret etmediğini ve hakaret maksadı
olmadığını söyledi ve oradaki sözcüklerde hakaret sözcükleri değildi.
Eleştiriyor, bunu neden yapmadınız diyor. Ben de burada bir hakaret görmüyorum.
Lütfen…
MUSTAFA ELİTAŞ (Kayseri)
– Ama bunun bir tarzı var, üslubu var Sayın Başkan.
FATİH ŞAHİN (Ankara) –
“Hırsız” diyor.
BAŞKAN – Lütfen…
MUSTAFA ELİTAŞ (Kayseri)
– Böyle bir tarzı var, üslubu var, ona bakmıyorsunuz ama siz.
BAŞKAN – Üslubunu
defaatle uyarıyorum efendim, defaatle uyarıyorum.
MUSTAFA ELİTAŞ (Kayseri)
–Hayır, uyarmadınız hiç.
BAŞKAN – Üslubunu, bütün
milletvekillerinin -tekrar yineliyorum- lütfen, eleştiri üslubunu düzgün bir
şekilde kullanmanızı rica ediyorum hepinizden. Burada da lütfen… Çok rica
ediyorum…
MUSTAFA ELİTAŞ (Kayseri)
– Sayın Başkan, hakaret etti mi, etmedi mi Meclis Başkanına?
BAŞKAN – Etmedi efendim,
eleştirdi.
ENGİN ALTAY (Sinop) –
Sayın Başkan…
BAŞKAN – Buyurunuz Sayın
Altay, siz neden istiyorsunuz?
MUSTAFA ELİTAŞ (Kayseri)
– O zaman, ben sizinle -biraz sonra getirteceğim- aynı kelimelerle konuşacağım.
BAŞKAN – Bakalım efendim
o zaman. Ben eleştiri olarak gördüm, onun için, bakarız efendim.
MUSTAFA ELİTAŞ (Kayseri)
– Tamam, peki, Sayın Başkanım.
RAMAZAN CAN (Kırıkkale)
– O zaman, hırsızları koruyor musunuz siz? Başkanım, siz hırsızları koruyor
musunuz?
FATİH ŞAHİN (Ankara) –
“Yalancı” demek eleştiri mi Sayın Başkan? “Hırsız” demek eleştiri mi?
BAŞKAN – Sayın Altay,
siz ne söylüyorsunuz?
RAMAZAN CAN (Kırıkkale)
– Başkanım, siz hırsızları koruyor musunuz?
BAŞKAN – Karşılıklı
konuşamam efendim.
Sayın Altay, siz ne
istiyorsunuz?
ENGİN ALTAY (Sinop) –
Sayın Elitaş…
RAMAZAN CAN (Kırıkkale)
– Soruma cevap verir misiniz?
BAŞKAN – Çok rica
ederim… Burada karşılıklı konuşma durumunda değilim.
Buyurunuz Sayın Altay.
RAMAZAN CAN (Kırıkkale)
– Siz hırsızları koruyor musunuz?
FATİH ŞAHİN (Ankara) –
Hayır, cevap vereceksiniz, milletvekillerine cevap vereceksiniz. “Hırsız” demek
hakaret mi değil mi? “Yalancı” demek hakaret mi değil mi? Lütfen, bunun
cevabını verin.
ENGİN ALTAY (Sinop) –
Hakaretse tazminat davasında alırsın paranı ya! Hayret bir şey ya! Hadi, gidin
Divana yürüyün bari! Yürüyün Divana! (AK PARTİ sıralarından gürültüler)
FATİH ŞAHİN (Ankara) –
Onu siz bilirsiniz.
MUSTAFA ELİTAŞ (Kayseri)
– Biz oraya yürümeyiz hiçbir zaman.
FATİH ŞAHİN (Ankara) –
Bize cevap vereceksiniz! Bize cevap verin. 
BAŞKAN – Cevabını… Siz
herhangi bir söz varsa çıkıp buna cevabını verirsiniz. Sayın milletvekilleri,
bu kürsüde konuşan…
FATİH ŞAHİN (Ankara) –
Cevap vereceksiniz!
BAŞKAN – Bağırmayınız,
lütfen, bağırmayınız.
FATİH ŞAHİN (Ankara) –
“Yalancı” demek hakaret mi, değil mi? “Hırsız” demek hakaret mi değil mi buna
cevap vereceksiniz. Cevap verin.
BAŞKAN – Bu kürsüde
konuşan her milletvekiline ben müdahale edemem, çok rica ederim. Eğer cevap
vermek gerekiyorsa onu sayın milletvekilleri verir. Lütfen…
Buyurunuz efendim.
FATİH ŞAHİN (Ankara) –
“Hırsız” demek hakaret mi değil mi, buna cevap verin.
ENGİN ALTAY (Sinop) –
Sayın Başkan, bu Meclis dün kurulmadı. Bu kürsüden söz söyleyen milletvekili…
İHSAN ŞENER (Ordu) –
Neyi savunuyorsunuz bir de!
ENGİN ALTAY (Sinop) –
…bedelini mahkemede varsa bir şey zaten öder. 
FATİH ŞAHİN (Ankara) –
Sayın Başkan, milletvekillerine cevap verin. Görevinizi yapın.
ENGİN ALTAY (Sinop) –
Burada bu çoğunlukla, bu kuru gürültüyle hem iktidar partisi grubunun Divanı
taciz etmesini yadırgadığımı belirtmek isterim; bir.
MUSTAFA ELİTAŞ (Kayseri)
– Kürsüye yürümemiştir iktidar partisi, sadece, milletvekili olarak hakkını
kullanıyor, kimseyi tehdit etmedi.
ALİ SARIBAŞ (Çanakkale)
– Ediyor parmağıyla, bağırarak yürüdü.
ENGİN ALTAY (Sinop) –
İkincisi: Bu kürsüden Türkiye Büyük Millet Meclisi Başkanı da eleştirilir.
OSMAN AŞKIN BAK
(İstanbul) – Hakaret edilmez ama.
ENGİN ALTAY (Sinop) –
Sayın Genç’in eleştirileri bu çerçevededir. Biz de parti olarak Sayın Meclis
Başkanını…
İHSAN ŞENER (Ordu) – Bu
eleştiri mi? Hakaret ediyor ama. Eleştiri mi o?

BAŞKAN - Sayın Altay...
FATİH ŞAHİN (Ankara) –
Sayın Başkan, tarafsızlığınızı yitirdiniz!
İHSAN ŞENER (Ordu) –
Hayret bir şey ya!
ENGİN ALTAY (Sinop) –
Kamer Genç’in burada söylediği her şeyin altına imza atıyorum. (AK PARTİ
sıralarından gürültüler) 
BAŞKAN – Sayın Altay...
Lütfen sakin olunuz. 
MUSTAFA ELİTAŞ (Kayseri)
– Yazıklar olsun sana!



BAŞKAN – Danışma Kurulu
önerisini oylarınıza sunuyorum...
HAYDAR AKAR (Kocaeli) –
Karar yeter sayısı istiyorum Başkan.
BAŞKAN – Karar yeter
sayısı arayacağım. 
Kabul edenler... Kabul
etmeyenler...
FATİH ŞAHİN (Ankara) –
Sayın Başkan, görevinizi yapın!
MUSTAFA ELİTAŞ (Kayseri)
– Sayın Başkan, biraz önce şurada, kürsüde söylediğimin hepsini buna iade
ediyorum, aynısını söylüyorum. (AK PARTİ sıralarından “Bravo” sesleri,
alkışlar)
BAŞKAN – Tamam efendim.
Karar yeter sayısı
yoktur. 
On dakika ara veriyorum.
 Kapanma
Saati: 16.51
DÖRDÜNCÜ
OTURUM 
Açılma
Saati: 17.01
BAŞKAN:
Başkan Vekili Şükran Güldal MUMCU
KÂTİP
ÜYELER: Muhammet Bilal MACİT (İstanbul), Mine LÖK BEYAZ (Diyarbakır)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Dördüncü
Oturumunu açıyorum. 
Danışma Kurulu
önerisinin oylamasında karar yeter sayısı bulunamamıştı, şimdi öneriyi tekrar
oylarınıza sunacağım ve karar yeter sayısı arayacağım.
Kabul edenler… Kabul
etmeyenler… Karar sayısı yok gibi görünüyor.
RECEP ÖZEL (Isparta) –
Vardır efendim, kâtiplere sorsanız...
BAŞKAN – Ben “yok”
diyorum, onlar “var” diyor.
Elektronik cihazla
yapacağız, iki dakika süre veriyorum.
(Elektronik cihazla
oylama yapıldı)
BAŞKAN – Danışma Kurulu
önerisi kabul edilmiştir, karar yeter sayısı vardır.
İç Tüzük’ün 37’nci
maddesine göre verilmiş bir doğrudan gündeme alınma önergesi vardır, okutup
işleme alacağım ve oylarınıza sunacağım.



Türkiye
Büyük Millet Meclisi Başkanlığına
(2/336) esas numaralı
Kanun Teklifi’m kırk beş gün süre içerisinde görüşülmediğinden İç Tüzük 37
gereğince TBMM Genel Kurulunda görüşülmesini saygılarımla arz ederim.
 Sırrı
Süreyya Önder
 İstanbul

BAŞKAN – Teklif sahibi
olarak İstanbul Milletvekili Sırrı Süreyya Önder.
Buyurunuz Sayın Önder.
(HDP sıralarından alkışlar)
SIRRI SÜREYYA ÖNDER
(İstanbul) – Sayın Başkan, değerli arkadaşlar; faşist darbelere karşı bu
toplumun her kesiminden ses yükseldi, itiraz yükseldi, bir tek egemenlik
hakkını gasbettiği Meclisten… Bugüne kadar, faşist darbelere dönük,
çocuklarımıza ve bu ülkenin gelecekte yaşayacak olan bütün insanlarına yüz akı
olarak sunacağımız herhangi bir Meclis tavrından bahsetmek mümkün değil. Meclis
bu konuda hiçbir inisiyatif olmadı. Ne yapabilirdi? Bu inisiyatifin en önemli
göstergesi hâlen önemli ölçüde onların döneminde yapılan Anayasa’yla
yönetiliyor olmamız hazmedilemezdi, yeni bir anayasa yapabilirdik, Meclis bu
anayasayı yapabilirdi, cevap vermenin bir şekli bu olabilirdi; bunu yapamadık
Meclis olarak çünkü faşist darbe Anayasası’nın ilk 3 maddesini neredeyse
vazgeçilmez kabul eden, bunu cuntadan daha büyük bir imanla savunan siyasal
partilerimiz oldu. “3 maddesine dokundurtmayız, 5 maddesine dokundurtmayız,
şurasına elletmeyiz, burasına bulaştırmayız.” denen bir tutum Meclisin tarihî
bir fırsatını heba etmesine yol açtı. Şimdi bu darbe liderlerinden ikisi
müebbet hapse mahkûm edildiler.
Ben diyorum ki: O
dönemin bütün sorumluları, o dönemin bütün tasarrufları yok sayılmalıdır;
Meclis işte bu konuda egemenlik hakkına sahip çıkmanın onuruyla böyle bir
davranış geliştirebilir, böyle bir tutum geliştirebilir. 
Biz evrensel değerlere
inanmış insanlarız. Bu mahkûm olan cunta lideri demişti ki çocukların yaşını
büyütüp idam sehpasına gönderirken: “Asmayalım da besleyelim mi?” Biz şimdi
kendisinin yaşının küçültülerek asılmasını talep edemeyiz, biz evrensel insan
değerlerine bağlıyız ama beslemeyelim de. Bu unvan, bu ülkenin çocuklarının
rızkından bu darbe liderine her ay verilmeye devam etmemeli maddi manevi.
Onunla da sınırlı kalmamalı. Gelin, bu maddeyi Meclis olarak gündemimize
alalım, bunun, bu mahkûm olan insanın darbeden kaynaklı bütün unvanlarını,
gayrimeşru olan unvanlarını ve imtiyazlarını elinden alıp millete iade edelim.
Ondan sonra da o dönem bütün görev yapanlar, o dönemin işkencecileri, o dönemin
Danışma Meclisi üyeleri; bunların tümünün bugün utanç verici bir şekilde,
bizler gibi, halkın oylarıyla gelmiş, seçilmiş milletvekilleri gibi
yararlandıkları parlamenterlik imtiyazlarına da son verelim. Bugüne kadar
onlara ödenen bütün maddi şeyleri de tazmin edelim geri, bu yetimin hakkını
yetime, ülkenin hakkını ülkeye iade edelim. 
Bugün yaşanan birçok
kötülüğün, birçok sıkıntının kaynağında bu darbe ve bu darbecilerin
geliştirdikleri uygulamalar, onların vücut buldurduğu kurumlar yapmıştır.
Vebali, sorumluluğu onların boynundadır.
Eğer egemenlik
haysiyetine -bundan daha büyük bir şey yok. Millet bize vermiş, biz egemenlik
yetkisini kullanıyoruz- saygı duyuyorsak, o katlettikleri insanların anılarına
bir nebze kendimizi borçlu hissediyorsak bu kanunu gündeme alırız. Meclis
egemenlik hakkına sahip çıktığını ve düşkün olduğunu gösterir. Yoksa bu utanç,
darbecilerden çok bizim boynumuza asılır. Tarihe karşı bunun sorumluluğu
vardır. Bu vebali gelin üstlenmeyelim. 
Ben arzu ederim ki… Bu
Mecliste neredeyse 12 Eylülde cezaevi arkadaşım olmayan siyasal parti grubu
yok. Hepsinden bir insanla ya işkencehanesinde işkence görmüşüz ya
hapishanesinde yatmışız. 
Gelin, oy birliğiyle bu
hakkımıza sahip çıktığımızı gösterelim diyorum, saygılar sunuyorum. (HDP
sıralarından alkışlar)
BAŞKAN – Teşekkür ederiz
Sayın Önder.
Afyonkarahisar
Milletvekili Ahmet Toptaş. (CHP sıralarından alkışlar) 
Buyurunuz Sayın Toptaş.
AHMET TOPTAŞ
(Afyonkarahisar) – Sayın Başkan, değerli milletvekilleri; 12 Eylül 1980
darbesinden sonra çıkardığı Anayasa’nın olanaklarıyla Cumhurbaşkanı seçilen
Kenan Evren’in Cumhurbaşkanlığından kaynaklı tüm haklarının geri alınmasına
dair kanun teklifi üzerine söz almış bulunuyorum. Yüce Meclisi saygılarımla selamlarım.
Değerli milletvekilleri,
12 Eylül darbesini, demokrasi, insan hak ve özgürlüklerine vurduğu darbe ve
halk üzerinde yarattığı travma açısından ve benzeri birçok noktadan yola
çıkarak değerlendirmek mümkün. Zaten bu araştırma ve değerlendirmeler o günden
bu güne enine boyuna yapılıp tartışılagelmiştir. Elbette bu araştırmalar
yapılacak, 12 Eylül bütün kirli yönleriyle ortaya serilmeye devam edecektir.
Rahmetli Emil Galip
Sandalcı’nın deyimiyle tam bir yüz karası olan insan hakları dosyamızı ortaya serip
içimizdeki yüz karasını kusmazsak özgür, demokrat, hakça bir toplum iddiasını
sürdüremeyiz. Eğer toplum olarak ikiyüzlülükten, suskunluktan ve ürkeklikten
kurtulmak isteğindeysek ve de yılların acısına, gözyaşına ve ölülerine
saygılıysak bu karanlık dönemin yüz karası insan hakları dosyasını açmak ve bu
yüz karası lekeyi gelecek kuşaklara bırakmamak zorundayız. 
Öyleyse öncelikli olarak
bu kirli, yüz karası dosyanın takrizini yazan ve “Cumhurbaşkanı” sıfatıyla
cumhuriyetin bir dönemini kirleten Kenan Evren ve insanlıktan nasibini almamış
şürekâsı ile ona uşaklık, halka işkence eden tüm yanaşma kadroların dosyalarını
açmalıyız. Bu cümleden olarak geçici 15’inci madde kapsamına giren darbeciler
ve oluşturdukları suç örgütü üyesi halk düşmanlarının, 12 Eylülün faşist
valilerinin, 12 Eylülün halk düşmanı emniyet genel müdürlerinin, 12 Eylülün
halk düşmanı sıkıyönetim komutanlarının, işkence gören, işkencede ölen binlerce
insana sahte sağlam raporu veren insanlık düşmanı doktorların; cezaevlerini
işkencehaneye çeviren, insanda aranan hiçbir özelliği taşımayan cezaevi müdür
ve personelinin; faşist cuntanın halk düşmanı politikalarında aktif rol alan
gazeteci, yazar ve politikacıların; 12 Eylüle hararetle destek veren ve onu
meşrulaştırmaya çalışan çanak yalayıcı üniversite yönetici ve hocalarının;
hukuk kuralları yerine faşist cuntanın emirlerine göre karar veren askerî
mahkeme hâkim ve savcılarının bütün kirli dosyaları açılmalı, gerçek suçları
ortaya çıkarılmalıdır. Bizler bu kirli dosyaları ortaya çıkarmazsak, faşist
katillerin işkencede öldürdükleri, idam ettikleri, gözaltına aldıkları,
yargıladıkları, işinden, evinden, okulundan ayırdıkları milyonların vebaliyle
birlikte bu ayıplı insan hakları dosyalarını kendi çocuklarımıza, torunlarımıza
miras bırakacağız demektir. Yaşanabilir bir dünya umudu bırakmak yerine
çocuklarımıza yüz karası bir insan hakları dosyası bırakmak yakışıyorsa size,
torunlarımızın –unutmayın- bunun hesabını mutlaka soracaklarını söylüyorum. 
Size faşist cuntanın
emrindeki mahkemenin yasaya aykırı olarak henüz 17 yaşında idama mahkûm ettiği
ve Kenan Evren’in “Asmayalım da besleyelim mi?” dediği ve idam ettiği 17
yaşındaki bir çocuğun, bir gencin, bir yiğit insanın annesine mektubunu
okuyacağım 12 Eylül faşizminin kirli yüzünü iyice görün diye. 
“Sevgili anneciğim, uzun
zamandır mektup yazamadım. Kusura bakma. 
Ana, neden mi buradayım?
Neden mi evimde değilim? Neden istediğim zaman yatıp kalkamıyorum? Niye
istediğim kitabı, evdeki kanepeye oturup okuyamıyorum, düşünemiyorum,
yazamıyorum? Ne mi arıyorum dört duvar arasında? ‘O sözler ki kalbimizin
üstünde dolu bir tabanca gibi ölüp ölesiye taşırız. O sözler ki bir kere
çıkmıştır ağzımızdan, uğruna asılırız.’ 
Baharın karın altından
fışkırdığı bugünlerde içeride olmak, çiçek kokusunu alamamak, geniş
yeşilliklerin güzelliğini görememek insanda anlatılması zor bir duyguyu
yaratıyor. Ama bu duygu öyle karamsarlığın, yılgınlığın, bitkinliğin ve vaz
geçmişliğin bir belirtisi olmuyor. Aksine, bu duygu beni
daha biliyor, daha hırçınlaştırıyor, bir yerlerden uzaklaştırıyor, bir yerlere
yakınlaştırıyor. ‘Ne yapmalı? Nasıl savaşmalı?’ sorusuna cevaplar arıyorum
günlerce.
Sizi de düşünüyorum.
İçeriye düşmeden önce anlatmak istediklerimi ama anlatamadıklarımı herhâlde
şimdi daha iyi anlayacaksınız. Bizi anlamayan analara, babalara, bacılara, eşe,
dosta, herkese ama herkese anlatın henüz geç kalmamışken, daha vakit erken.
Vaktimiz az da olsa var ve eğer biz değerlendirmesini bilirsek yeter de artar
bile. Bu işi hep beraber yürütürsek ancak kazanabiliriz omuz omuza, birbirinden
güç alarak, birbirine güç vererek. Ve anam, bu savaşı ne pahasına olursa olsun
kazanmalıyız, kazanacağız. Kazanacağız ki çiçekli, mutlu günleri hep beraber
görelim, senin torunların görsün ve çocukların görsün. 
Bizim karşımızdakiler
gibi bir avuç değiliz. Biz halkız. Bak sana bizden olanları iyiyi, güzeli,
haklarını isteyenleri sayayım: Ben varım, babam var, sen varsın, kardeşlerim
var, ablam bacım var, sonra köydeki dayılarım, şehirdeki amcalarım ve onların
akrabaları, komşuları var, onların arkadaşları, onların oğulları, kızları,
benim okul arkadaşlarım, onların arkadaşları, onların akrabaları, amcaları,
dayıları var ve yine onların saymakla bitmeyeceği kadarız biziz.
(Mikrofon otomatik cihaz
tarafından kapatıldı)
AHMET TOPTAŞ (Devamla) -
Gördün mü ak saçlı boncuk gözlü anacığım saymakla bitiremiyorum. Yeter ki omuz
verelim birbirimize, yeter ki destek olalım ortak mücadelemizde. 
Gelecek görüşte bana
özgürlüğü, özgürlüğün tohumlarını getir ve demir parmaklıklara bütün bu
yazdıklarımı düşünerek gözyaşlarını, mahzun bakışlarını bırakmadan git; boynun
bükük olmasın, giderken gözün arkada kalmasın, arkana bakma, dışarıda da hep
öyle ol. Sana ve soranlara devrimci selamlar. 
Anne, benim anlatmak
istediklerimin hemen hemen hepsi bu mektupta var. Bu da cezaevindeki tüm
devrimcilerin düşüncelerinin, yaşamlarının ve mücadelelerinin aynı olduğunu
gösterir.
Bu yazdıklarımın yanı
sıra sağlığınıza da dikkat edin ki yaşamın zorluklarına göğüs gerebilesiniz. 
Size, akrabalara ve tüm
arkadaşlara devrimci selamlar. Ellerinizden öperim.
-Yiğit- Erdal Eren.” 
Erdal Eren’in anısı ve
onun devrimci arkadaşlarının önünde huzurunuzda saygıyla eğiliyorum. (CHP ve
HDP sıralarından alkışlar)
BAŞKAN – Teşekkür ederiz
Sayın Toptaş. 
SIRRI SÜREYYA ÖNDER
(İstanbul) – Karar yeter sayısı…
BAŞKAN – Karar yeter
sayısı arayacağım. 
Önergeyi oylarınıza
sunuyorum: Kabul edenler… Kabul etmeyenler… 
Elektronik cihazla
oylama yapacağım, tartışmaya mahal olmasın lütfen. 
İki dakika süre
veriyorum. 
(Elektronik cihazla
oylamaya başlandı)
SIRRI SÜREYYA ÖNDER
(İstanbul) – Kenan Evren çok üzülür aman ha, bak, üzmeyin Kenan Evren’i! “Yok.”
deyin! Onun için ne kadar çok insan “Yok.” derse o kadar iyi! Kenan Evren çok
üzülür! Çok üzülür Kenan Evren!
MUSTAFA ELİTAŞ (Kayseri)
- Sayın Önder, geçici 15’inci maddeyi değiştiren Anayasa teklifine “hayır”
dediniz. “Şu anda çıktığınız oylarınızla Kenan Evren yargılanmaz.” diyordunuz.
Yargı yargıladı ve sizin kanun teklifinizi aldı. Kenan Evren yargılandı ve şu
anda rütbelerinin sökülmesine karar verildi. Anayasa’ya “evet” deseydiniz
burada başınız dik bir şekilde konuşurdunuz. Anayasa’ya “hayır” dediniz. Kenan
Evren size teşekkür etmiştir!
İDRİS BALUKEN (Bingöl) –
Meclis olarak yap sen!
SIRRI SÜREYYA ÖNDER
(İstanbul) – Sen Meclis olarak ne yaptın! 
BÜLENT TURAN (İstanbul)
- Konuşamazlardı böyle “evet” demeseydik.
MUSTAFA ELİTAŞ (Kayseri)
– Ya, mahkeme karar verdi kardeşim, mahkeme karar verdi.
İDRİS BALUKEN (Bingöl) –
Mahkemenin arkasına sığınma. Meclis olarak ne yaptın!
SIRRI SÜREYYA ÖNDER
(İstanbul) – Siz, “Cumhurbaşkanı olarak anılmaya devam etsin, milletin parasını
yesin, benzinini yaksın, maaşını alsın.” diyorsunuz. Hadi egemenlik hakkınıza
sahip çıkın, gasbettiği sizin hakkınızdır. 
AHMET TOPTAŞ
(Afyonkarahisar) – İşkenceciler nerede Elitaş, işkenceciler nerede? Asanlar,
mahkeme kararı verenler nerede?
MUSTAFA ELİTAŞ (Kayseri)
– Ya, arkadaş, şu kanun ne işe yarar ya?
SIRRI SÜREYYA ÖNDER
(İstanbul) – Meclisin namusunu temizlemeye yarar Elitaş. Ne işe yarayacak!
Meclisin onurunu yerden kaldırırsın. Bundan kıymetli bir şey mi var!
OSMAN AŞKIN BAK
(İstanbul) – O zaman neredeydiniz?
SIRRI SÜREYYA ÖNDER
(İstanbul) - O zaman cezaevindeydik, işkencehanelerindeydik. O zaman
cezaevindeydik biz ve direniyorduk. 
BÜLENT TURAN (İstanbul)
– İstanbul’da film çekiyordu o zaman, 2010’da!
SIRRI SÜREYYA ÖNDER
(İstanbul) – Sizin gibi “Benim babam müftü.” deyip “Fetva verdim.” arkasından
koşturmuyorduk! Bu grubun en az üçte 2’si 12 Eylülün zindanındaydı o zaman. 
(Elektronik cihazla
oylamaya devam edildi) 
BAŞKAN – Sayın
milletvekilleri, karar yeter sayısı yoktur.
On dakika ara veriyorum.

 Kapanma
Saati: 17.19




BEŞİNCİ
OTURUM 
Açılma
Saati: 17.30
BAŞKAN:
Başkan Vekili Şükran Güldal MUMCU
KÂTİP
ÜYELER: Muhammet Bilal MACİT (İstanbul), Mine LÖK BEYAZ (Diyarbakır)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Beşinci
Oturumunu açıyorum. 
İç Tüzük’ün 37’nci
maddesine göre verilen doğrudan gündeme alma önergesinin oylamasında karar
yeter sayısı bulunamamıştı. Şimdi öneriyi tekrar oylarınıza sunacağım ve
tartışmaya mahal vermemek için de elektronik cihazla oylamayı
gerçekleştireceğim ve karar yeter sayısı arayacağım.
İki dakika süre
veriyorum.
(Elektronik cihazla
oylama yapıldı)
BAŞKAN – Sayın
milletvekilleri, İç Tüzük’ün 37’nci maddesine göre verilen doğrudan gündeme
alma önergesinin oylamasında karar yeter sayısı bulunmuştur ve kabul
edilmemiştir. 
Şimdi, gündemin “Özel
Gündemde Yer Alacak İşler” kısmına geçiyoruz. 
Bu kısmın 1’inci
sırasında yer alan, Bilgi Toplumu Olma Yolunda Bilişim Sektöründeki Gelişmeler
ile İnternet Kullanımının Başta Çocuklar, Gençler ve Aile Yapısı Üzerinde Olmak
Üzere Sosyal Etkilerinin Araştırılması Amacıyla, Anayasa’nın 98’inci, İç
Tüzük’ün 104 ve 105’inci maddeleri uyarınca kurulmuş bulunan (10/108, 155, 156,
157, 158, 159, 160) esas numaralı Meclis Araştırması Komisyonunun 381 sıra
sayılı Raporu üzerindeki genel görüşmeye başlıyoruz. 





1.-BDP Grubu adına Grup Başkanvekili
Şırnak Milletvekili Hasip Kaplan’ın; Kütahya Milletvekili Alim Işık ve 21
Milletvekilinin; Ankara Milletvekili Cevdet Erdöl ve 20 Milletvekilinin; Adana
Milletvekili Necdet Ünüvar ve 20 Milletvekilinin; İzmir Milletvekili Erdal
Aksünger ve 27 Milletvekilinin; Gaziantep Milletvekili Mehmet Erdoğan ve 27
Milletvekilinin ve Eskişehir Milletvekili Ruhsar Demirel ve 20 Milletvekilinin;
Bilgi Toplumu Olma Yolunda Bilişim Sektöründeki Gelişmeler ile İnternet
Kullanımının Başta Çocuklar, Gençler ve Aile Yapısı Üzerinde Olmak Üzere Sosyal
Etkilerinin Araştırılması Amacıyla Bir Meclis Araştırması Açılmasına İlişkin
Önergeleri ve Meclis Araştırması Komisyonu Raporu (10/108, 155, 156, 157, 158,
159, 160) (S. Sayısı: 381)(X)
BAŞKAN – Komisyon ve
Hükûmet yerinde. 
İç Tüzük’ümüze göre
Meclis araştırması komisyonunun raporu üzerindeki genel görüşmede ilk söz hakkı
önerge sahibine aittir; daha sonra İç Tüzük’ümüzün 72’nci maddesine göre siyasi
parti grupları adına birer üyeye, şahısları adına iki üyeye söz verilecektir.
Ayrıca istemleri hâlinde Komisyon ve Hükûmete de söz verilecek, bu suretle
Meclis araştırması komisyonu raporu üzerindeki genel görüşme tamamlanmış
olacaktır. 
Konuşma süreleri
komisyon, Hükûmet ve siyasi parti grupları için yirmişer dakika, önerge sahibi
ve şahıslar adına onar dakikadır. 
Komisyon Raporu 381 sıra
sayısıyla bastırılıp dağıtılmıştır.
Rapor üzerinde söz alan
sayın milletvekillerinin isimlerini okuyorum: Şırnak Milletvekili Hasip Kaplan,
Kütahya Milletvekili Alim Işık, Ankara Milletvekili Cevdet Erdöl, Adana
Milletvekili Necdet Ünüvar, İzmir Milletvekili Erdal Aksünger, Gaziantep
Milletvekili Mehmet Erdoğan, Eskişehir Milletvekili Ruhsar Demirel. 
Gruplar adına: Cumhuriyet Halk Partisi Grubu
adına İzmir Milletvekili Erdal Aksünger; Milliyetçi Hareket Partisi Grubu adına
Eskişehir Milletvekili Ruhsar Demirel; Halkların Demokratik Partisi Grubu adına
Mardin Milletvekili Erol Dora; Adalet ve Kalkınma Partisi Grubu adına
Kahramanmaraş Milletvekili Yıldırım Mehmet Ramazanoğlu; Komisyon adına Adana
Milletvekili Necdet Ünüvar; Hükûmet olarak Bilim, Sanayi ve Teknoloji Bakanı
Fikri Işık.
Şahıslar adına: Antalya Milletvekili Gökçen
Özdoğan Enç ve Kocaeli Milletvekili Haydar Akar konuşacaktır. 
Şimdi ilk konuşmacıyı kürsüye davet ediyorum.

Şırnak Milletvekili Hasip Kaplan, buyurunuz
efendim. (HDP sıralarından alkışlar)
Süreniz on dakikadır.
HASİP KAPLAN (Şırnak) – Teşekkür ediyorum
Sayın Başkan.
Değerli milletvekilleri, bu rapor dört parti
grubunun birlikte araştırma komisyonu kurarak yaptığı bir çalışma, kolektif bir
çalışma. 
Buraya geldiğimiz zaman, 2007’de milletvekili
olduğumda ilk aklıma gelen, uluslararası hukuk boyutuyla çalışmalarımdan da
kaynaklı, fikir ve sanat eserleriyle ilgili hak kayıplarının, özellikle
İnternetin gelişimiyle, teknik cihazların gelişimiyle müzik endüstrisinin
çöküşünü, sinemanın, sinema endüstrisinin çöküşünü, bütün bunların hem CD hem
DVD hem albüm hem uluslararası piyasada dolaşımı konusunda çok büyük hak
ihlalleri olduğunu görmüştük. Bundan yola çıkarak bilgi toplumu olma,
İnternetin bilgiye erişimin aracı olarak kullanılması, yani toplumda kötüye
yönelik erişim amaçlı olmaktan çıkarılması, aksine bilgi toplumu olmak için
daha yararlı nasıl bir şeyler yapılabilinir, bunun da üzerinde durmuştuk. Tabii
gelişmeler, olaylar, maalesef siyasi hayatımıza şantaj kasetleri olarak giren
gelişmeler oldu biliyorsunuz ve onunla ilgili gerçekten de hâlâ kabul
edilemeyen, ki bugün Meclis gruplarında da dile getirildi. Bunu yapanların da
bir an önce ortaya çıkarılması gerekir. Bu araştırma komisyonlarının bir
noktada da görevi oydu. Ama, maalesef, rapora baktım, yani raporda bunu
hakikaten tespit edebilmek mümkün mü? Kim yaptı bunları? Yani TİB’dekiler mi
yaptı, başka istihbarat, başka emniyet, jandarma -başka alanlarda da istihbarat
var- istihbarat ajanları mı girdi devreye, yabancı ajanlar, provokatörler mi yaptı,
yani dikeyler mi, paraleller mi, yani bunlara girmek istemiyorum. Ama bir şey
vardı, kişinin kişilik haklarının ihlali, özel hayatın dokunulmazlığı,
haberleşme hürriyetinin ihlali, bunlar evrensel haklardır. Ve bunları,
biliyorsunuz, uluslararası sözleşmeler boyutuyla Türkiye kabul etmiş. Avrupa
İnsan Hakları Sözleşmesi’ni, daha sonra da “ikiz sözleşmeler” olarak anılan
Medeni ve Siyasi Haklar Sözleşmesi ile Ekonomik ve Sosyal Haklar Sözleşme’nin
kabulüyle Türkiye, Anayasa 90’ıncı maddesini 2004’te hayata geçirerek bu konuda
önemli bir adım atmıştı. Ama bunu yeterli olmadığını gördük. Hakikaten
İnternet’te bu kadar fütursuzca birilerinin servis edebilmesi, bunun
yakalanmaması, failin yakalanıp hesap verememesi, yakalansa yasalarımızdaki
cezaların azlığı karşısında -yine bir hukukçu olarak grubumuzda
arkadaşlarımızla da paylaştık- ben iki ara kanun teklifi verdim. 
Verdiğim
bu kanun teklifleri özellikle gizli dinleme, İnternet, haberleşmenin
gizliliğinin ihlaliyle ilgili Türk Ceza Kanunu’nun 132, yine kişiler arasındaki
konuşmaların dinlenmesi ve kayda alınmasıyla ilgili madde 133, özel hayatın
gizliliğinin ihlaliyle ilgili 134, en önemlisi kişisel verilerin
kaydedilmesiydi, bununla ilgili müeyyideler, verilen hukuka aykırı olarak verme
veya ele geçirilmesi durumundaki müeyyide, kontrol, denetim yani bunun
sağlanması ve “nitelikli ihlaller” dediğimiz bölüm, verileri yok etme veya
etmeme, yani bu iki biçimiyle ayrıca hukuken cezalar boyutu var ve en vahimi,
şunu gördüm arkadaşlar: İnternet’le birisinin hayatını mahvediyorsunuz,
ailesinin hayatını mahvediyorsunuz, bütün bir yaşamını mahvediyorsunuz
-çevresini, dostlarını, işlerini, kariyerini, geleceğini- çok rahatlıkla
İnternet’e bir flash diskten bir veri yükleyerek yapıyorsunuz ama bu suç
şikâyete bağlı, şikâyete tabi bir suç. Böyle bir şey olabilir mi yani kamu
düzenini temelden sarsan bir olayda? Bununla da ilgili bir düzenleme önerdik. 
140’ıncı maddede tüzel
kişilerle ilgili önerdik ve yine, o zaman… Tabii, şimdi hepimiz Halkların
Demokratik Partisindeyiz, öncesi grup döneminde verdiğimiz bu teklifler yine
daha sonraki maddelerde de özellikle sistemi engelleme, bozma, verileri yok
etme veya değiştirme, ses ve görüntü kaydı alınması, özel işaret ve
kıyafetlerin usulsüz kullanılması, işte, resmî kurumlar vesaireyle ilgili
maddeler. 
Bu 20’ye yakın maddeyi
kabul edelim ki ilk yargı paketi, üçüncüde sanıyorum Hükûmet aldı ve büyük
ölçüde bunları olduğu gibi kabul ettiler. Bir iki yerde cezaları bizim
istediğimiz caydırıcılıkta değildi, eksik bulduk. Eğer o olsaydı, resmî
makamların kendi elindeki kudreti kullanırken işlediği suçlarda biraz daha
caydırıcı bir ceza öngörüyorduk. 
Şimdi, bunun aslında
Meclisteki en sağlıklı çalışma ortamı, çalışma biçimi, kolektif, muhalefet
olarak bizim “katılımcı muhalefet”, yani “yapıcı muhalefet” dediğimiz bu işte
yani biz burada… Diyorlar ki: “İşte, HDP Grubu geliyor, aynı konuda, aynı
konuda, aynı konuda konuşuyor.” Biz araştırma önergelerimizi çıkardık, kanun
tekliflerimizi çıkardık, bölge sorunlarıyla ilgili olan yüzde 8 arkadaşlar.
Araştırma önergelerimiz ve kanun tekliflerimizin yüzde 73’ü sosyal, ekonomik,
kültürel, çevre, doğa ve ekonomiyle ilgili. İşte, nedense medya bunları görmek
istemiyor, yazmak istemiyor. İşte, bu kanun teklifleri böyle.
Demin bir tartışma
yaşandı 12 Eylül hukukuyla ilgili. Ben biliyorum, 35’inci maddeye dayanarak
darbe yapılmıştı ve bu teklifi 4-5 defa getirdim buraya. AK PARTİ’li arkadaşlar
teklifi reddettiler. Sonra bizim teklifi kopyalayıp verdiler Meclise, kendileri
kaldırdı, biz kaldırmış olduk. Bu doğru bir yaklaşım değil.
Yine, şunu söylemek
istiyorum: Yani şimdi, şeklî bir yargılama, çakma bir dava, 2 tane 97 yaşında
ihtiyar generale müebbet hapis vermişsiniz ama bir taraftan diğer binlerce suç
duyurusunda zaman aşımı işliyor. Oysa ki insanlığa karşı suçlarda zaman aşımı
yoktur. Biz bunu Türk Ceza Kanunu’nun 77’nci maddesine koyduk. Bunu bilmek
lazım.
Bu Meclisi kapatanlara
karşı dahi birlik olamadığımızı gördüm bugün. Üzüldüm buna, açık söylüyorum. Bu
Meclisi kapatıp üniformalarıyla gelip burada milletvekillerinin yerine oturup
iradesine el koyanlara karşı, sürgüne gönderenlere karşı, zincir bozanı
sürenlere karşı bizim verdiğimiz kanun teklifinin, sadece, Halkların Demokratik
Partisi verdi diye, muhalefet verdi diye bu kanun teklifinin görüşmesi, ön
görüşmenin kabulü bile reddedildi. 
Biz birbirimizi nasıl
anlayabiliriz arkadaşlar? Biz demokrasiyi nasıl anlayacağız? “Kenan Evren’e
müebbet verdik, darbecileri yargıladık.” diye meydanlara mı çıkacağız? Kenan
Evren’in 12 Eylül Anayasası hayatta değil mi? O anayasayla bu Meclis işlemiyor
mu? Kenan Evren’in seçim sistemi, Siyasal Partiler Yasası hayatta değil mi?
Seçim barajları hayatta değil mi? Sansür, sürgün kararnameleri hayatta değil
mi? 1402’yle üniversitelerin bütün hocaları alındı, 10 bin tane mülteci
Avrupa’da yaşıyor; 12 Eylülün ürünü değil mi arkadaşlar? Bu mevzuat, bunca
kanun, bunca hukuk, hepsi darbe hukuku. Kenan Evren üç gün sonra ölecek, Kenan
Evren müebbet alsa ne yazar, onun hukuku yaşıyor, onun koyduğu kanunlar
yaşıyor, onun anayasası yaşıyor. Onun düşünce, örgütlenme özgürlüğü, sendikal
hak ve özgürlükleri, bu ülkede demokrasi adına, sendika adına, dernek adına,
parti adına ne varsa örgütlü toplumu dağıtan o diktatöryal yanı birilerinin
iktidar olmasının yolunu açabilir ama Türkiye’yi asla demokratik bir ülke
yapmaz. 
Arkadaşlar, 2 tane
ihtiyar generale müebbet verdik diye 12 Eylülü yargılamış sayılmayız. Otuz dört
senedir 12 Eylülün Anayasa’sı, İç Tüzük’ü ve kanunlarıyla bu Meclis yürüyor
hâlâ. 12 Eylülün darbe Anayasa’sıyla yürüyen bir Meclis “Biz 12 Eylülle
hesaplaştık.” diyemez; kargaları bile kandıramaz, kimseyi kandıramaz. Dürüst
olmaya davet ediyorum herkesi, bir daha gözden geçirmeye davet ediyorum. 
Hepinizi selamlıyorum.
(HDP sıralarından alkışlar) 
BAŞKAN – Teşekkür ediyoruz
Sayın Kaplan. 
Eskişehir Milletvekili
Ruhsar Demirel…
Buyurunuz Sayın Demirel.
(MHP sıralarından alkışlar) 
RUHSAR DEMİREL
(Eskişehir) – Teşekkür ederim Sayın Başkan. 
Sayın Başkan, değerli
milletvekilleri; tabii, salonda bulunan çok az sayıdaki milletvekiline seslenme
imkânı buluyoruz. Hepinizi saygıyla selamlıyorum. 
Milliyetçi Hareket
Partisi adına daha sonra konuşma yapılacak, ben önerge sahibi olarak şahsım
adına fikirlerimi ifade etmek istedim bu Meclis araştırma komisyonu raporuyla
ilgili. 
Evet, ben de Meclis
araştırma önergesi vermiş milletvekillerinden biriydim, hatta bir tanesinin ilk
imza sahibiydim. Verirken çok umutlarımız vardı “Ne olacak?” diye ama sonrası
biraz tatsız oldu. 
Efendim, bilgi toplumu
olma yolunda bilişim sektöründeki gelişmeler ile İnternet kullanımının, başta
çocuklar, gençler ve aile yapısı üzerinde olmak üzere, sosyal etkilerinin
araştırılması konusunda bir komisyon kuruldu. Sanıyorum, Türkiye Büyük Millet
Meclisi tarihinde en uzun isimli Meclis araştırma komisyonlarından biri ya da
birincisi, 26 kelime. O yüzden, basın da şöyle yaptı: “İnternet Komisyonu”
dedi. Biz yine de daha bilimsel olsun diye “Bilişim Komisyonu” diye söyledik
kendi aramızda ama bu kadar uzun bir komisyon adı neden oldu? Aynı torba
kanunlar gibi oldu; bir yerinde “İnternet”, bir yerinde “bilişim”, bir yerinde
“teknoloji” geçen bütün Meclis araştırma önergeleri toplandı, bir yere konuldu.
Hani limon gibi, çaya, çorbaya, hastalığa, sağlığa, her şeye iyi gelir ya,
adında ne varsa alındı ve bir torbaya konuldu. Torba yapılan o Komisyonunun
sonucunda 1.023 sayfalık bir rapor çıktı. Kaç taneniz okudu bilmiyorum, 42
sayfa da öneriler kısmı vardı. Sanıyorum ilgili Komisyonunun Başkanı Sayın
Necdet Ünüvar ve ekibi de fark ettiler ki sonra bir özet kitapçık yayınlandı.
Kitapçığın üzerinde “Ocak 2013” yazıyor ama bize daha sonralarında ulaştırıldı.

Başka
bir şey daha söyleyeyim: Bu Komisyon 15 Mart 2012 günü çalışmaya başladı,
Haziran 2012’de de çalışmalarını tamamladı. Yani, yaklaşık iki yıldan
bahsediyoruz, teknoloji konusunda, bilişim konusunda iki yıllık bir süreden
bahsediyoruz. Teknolojide iki yıl önce hiç konuşmadığımız tanımlar var, mesela
“selfie”. Türkçesi de yapıldı, “özçekim”. Oysa, şu anda biz “bilişim”,
“teknoloji”, “İnternet” denildiğinde öyle farklı kavramlar kullanıyoruz ki.
Bunu şunun için söylüyorum: Dünya dönüyor, zaman akıyor, teknoloji çok hızlı
gelişiyor, çok hızlı kendini yeniliyor ama biz iki yıl önce çalışmış bir
Komisyonu, iki yıl önce rapora bağlanmış bir Komisyonu -ki Komisyonun ilgi konusu
bunlar, bilişim, İnternet ve teknoloji- bugün daha konuşma çabası içindeyiz. 
Bu
Komisyonun raporlarında neler var? Bu Komisyonun raporunda Anayasa’dan ikincil
hukuka, mahkemelerden adli takibe, adli tıptan normal sağlıkla ilgili
konuşmalara her şey var. Bakın, birkaç tane madde okumak istiyorum ben bu 42
sayfalık önerilerle ilgili: “Bilgiye ve İnternet’e erişim Anayasa’da temel bir
hak olarak düzenlenmelidir.” diyor. Aslında doğru söylüyor. 2011 yılının
Haziran ayında Birleşmiş Milletler bir hak olarak tanımladı İnternet’i. 2011
yılının Haziranında tanımlanan bu hakkı Birleşmiş Milletler ilgili ülkelere
söylerken, biz bunu daha kâğıtlar üzerinde tutabiliyoruz. 
Bilişim
Bakanlığının kurulmasını da önerdi 42 sayfalık önerilerinde ama hemen
arkasından da ülke gerçekleriyle yüzleşen bir komisyondu bu Komisyon, şunu
söyledi: “Zaten böyle bir şey pek olamaz, o zaman yapısı en uygun bakanlığı
dönüştürelim; mevcut bakanlıklardan uygun olanı yeniden yapılandıralım.” diye
daha düzgün bir cümle kurdular, benim az önce söylediğim gibi olmadı.
“Türkiye
Büyük Millet Meclisinde daimî bir ihtisas komisyonu kurulsun.” denildi. Evet,
çok güzel bir öneri gibi geliyor ama ben aynı zamanda Kadın Erkek Fırsat
Eşitliği Komisyonunun da üyesiyim, yasayla kurulmuş bir komisyon, her şeyin
talisi gelir; kadınla ilgili konunun da talisi gelir, toplumsal cinsiyet
eşitliğiyle ilgili konunun da talisi gelir, aileyle ilgili konunun da talisi
gelir, hep bir tali komisyondur. O yüzden, böyle bir ihtisas komisyonu
kurulursa ne olur bilemiyorum ama hoş bir öneri olarak geliyor insana.
Mesela
“İhtisas mahkemeleri kurulsun.” diyor. Ülkemizde çocuk mahkemeleri de var ama
sayıları yeterli olmadığı için çocukların nerelerde yargılandığını hepimiz
biliyoruz.
Mesela
diyor ki: “Bilişim ve elektronik haberleşme hukukunun bağımsız bir bilim dalı
olarak kabul edilmesi ve yükseköğretim müfredatında yer verilmesi ve bu konuda
çalışma yapılsın.” Dediğim gibi, güzel, hoş önerilerle dolu bir şey.
Kısacası,
bilişimin, teknolojinin İnternet’le ilgili adı nerelerde geçiyorsa bütün Meclis
araştırması komisyonlarının içine konulduğu bir torba Meclis araştırması
komisyonu da gördü bu Meclis devri iktidarınızda. Eğitimden ticaretine,
hukukundan adli takibine, İnternet kafelerinden sağlığına kadar, medyasından
vergisine her şeye el süren, her şeyi şöyle bir panoramik geçen bir Meclis
araştırmasının torba komisyonuydu bu Komisyon. 
Mesela
bu Komisyon diyor ki -hep beraber de imza attık işin enteresan tarafı-
önerilerinde: “Elektronik haberleşmenin ve İnternet’in doğal afetler ve
olağanüstü hâller nedeniyle aksaması riskine karşı alternatif haberleşme
altyapılarının kurulması, özellikle kablosuz mobil ve uydu sistemlerine yatırım
yapılması gerekmektedir.” Şimdi, niye iki yıl önce kuruldu, hâlâ, bugün yeni
yeni görüşüyoruz diyorum? İki önce kuruldu ama yine aynı yerdeyiz, hiçbir şey
değişmedi. Çünkü, 24 Mayıs Cumartesi, yaklaşık bir ay önce, Yunanistan merkezli
bir deprem oldu biliyorsunuz. O deprem olduğu gün ben İstanbul’daydım ve
telefonlar çalışmıyordu. İki sene önceki öneride -tekrar okumak istiyorum- şu
diyor: “Elektronik haberleşmenin ve İnternet’in doğal afetler ve olağanüstü
hâller dışında olabilecek hâller nedeniyle aksaması riskine karşı…” Bu
olağanüstü hâl aslında bizim ülkemizde değildi -tekraren ifade etmek isterim-
Yunanistan merkezli bir depremdi, Türkiye’de belli bölgeler etkilenmişti ama
İstanbul’da, Türkiye'nin en büyük nüfusunun yaşadığı şehirde, Türkiye’de
neredeyse her 5 kişiden 1’inin yaşadığı bir şehirde telefonla iletişim
sağlayamadık biz, bu raporun yazıldığından iki yıl sonrasında bile. 
Mesela bu rapor hoş bir
şey söylüyor, çok güzel bir şey söylüyor: “İnternette fikir ve düşüncelerin
yayılmasında büyük rol oynanan web 2.0 sitelerinin toplumda çok sesliliğin bir
parçası olarak algılanmasının sağlanması.” Söylemde çok güzel, yazıda bile
görünce insanın içi açılıyor ama ülkemizde çok sesliliğe ne kadar tahammül var?
Çoğunluğun sesine, gürültüye, kalabalığa mı bakıyoruz? Çok seslilikten ne
anlıyoruz bilemiyorum. Özellikle sosyal medya üzerinden yapılan, hani,
özellikle de 17-25 Aralıkta cereyan eden olaylar nedeniyle sosyal medya
üzerinde yapılan karartmaya bakınca, çok seslilikten ne anladığımız…
Bilmiyorum, belki de yalnızca müzikal bir şey diye düşünüyoruz. 
Evet, bilişim nedir?
Bilişim aslında bilginin sınırsız erişimidir ama biz burada bilgiyle, bilimsel
bilgiyle malumatı ayırabilecek farkındalığı insanlara çocukluğundan itibaren
yetişkinlik sürecinde de algılatacak bir düzenin, bir eğitimin, bir öğretimin,
bir sosyal algının yaratılması maksadıyla bu komisyonlarda görev aldık ve
çalıştık bütün Komisyon üyeleri olarak ve Komisyon bu raporu yazarken bütün iyi
niyetiyle yazdı. Tek bir kusuru vardı bu Komisyonun -dediğim gibi- torba
komisyon olması. Meclis literatürüne bu girsin bence, hakikaten bir torba
komisyondu; bir hamlede 26 kelimeden oluşan adını bile söyleyemeyeceğiniz bir
komisyondu. 
Fakat, şunu dile
getirmeden bu konuşmayı tamamlamak doğru olmaz: Bilişim otoriter yapılarda
bayağı bir etkiler yaptı. Özellikle kapalı toplumları dünyaya açtı, dünyanın
farklı coğrafyalarında olan olaylardan anında haberdar olmamızı sağladı
bilişim. İşte, bu olaylar bazı ülkelerde olumlu gelişmelere sebep oldu,
bazılarında olumsuz. Tekrar söylüyorum ki 17 ve 25 Aralıkta olanlar itibarıyla
Türkiye’de çok seslilik, bilişim üzerinden bilgilenme bilgiyi çok hızlı yaydı;
kimileri doğru, kimileri yanlıştı bunların şüphesiz ki ama bu, şunu getirmez:
“Yasaklayalım, kimse iletişim kurmasın, herkes haberleşme hürriyetinin dışında
kalsın.” deme hakkını kimseye vermemeliydi. Oradaki ayrımı yapabilmek de işte
bu Komisyon raporundakilerin gereğini yerine getirmekle mümkün olabilecekti ama
şöyle de bir hâl var tabii, onun da getirdiği bir sonuç oldu: Bu, bilimsel
gelişmelerle beraber, o büyük katılımlı mitingler biliyorsunuz anlamsızlaştı.
İnsanlar artık teknoloji aracılığıyla, o, edilgen seçmen durumundan
kurtuldular; soruyorlar, sorguluyorlar, o mitinglerdeki tek taraflı dinleyip
“Hm, çok da doğru söylüyormuş.” durumunda değiller. Artık sorgulayan bir toplum
var, o yüzden, gelişen teknoloji bazı toplumlarda daha fazla sorgulayan, daha
fazla cevap arayan, bulduğu cevaplardan hoşlanmayan kitleleri de yaratmış
olabilir. İşte, bu hoşnutsuz kitleler de -eğer çok sesliliği toplum
kaldırmıyorsa- bazen sokaklara taşabiliyorlar, bazen meydanlara. O bakımdan,
toplumdaki bu gelişmeyi de göz ardı etmemek gerekiyor.
Bu
arada, tabii, “Raporda çok şeyler vardı.” dedim, mesela, onlardan biri de,
yerli yazılımın desteklenmesi konusuydu ama yerli yazılımı desteklemenin tam da
aleyhinde bir çalışmaya imza atıldı, İstanbul Borsası sanıyoruz yabancı bir
yazılım şirketine belli bir yüzde oranında devredildi. 
Bunun
ötesinde, bilişim teknolojileri öğretmenleri çok muzdaripler, Hükûmet
kanadından bir cevap bekliyorlar “Bilişime bu kadar öncelik veriyorsunuz, madem
komisyon da kuruyorsunuz, bari biz bilişim öğretmenlerine bir kolaylık
sağlasanız.” diyorlar ama bunu yapmadınız.
Ben
son cümle olarak, Irak Türkmen Cephesi Yürütme Kurulu Üyesi Münir Kafili’nin
şehadeti nedeniyle kendisine Tanrı’dan rahmet, bütün Türkmenlere kolaylıklar
diliyorum, Allah onları selamete erdirsin inşallah.
Çok
teşekkürler ediyorum 
(MHP ve CHP sıralarından
alkışlar) 
BAŞKAN – Teşekkür ederiz
Sayın Demirel.
İzmir Milletvekili Erdal
Aksünger… (CHP sıralarından alkışlar)
Buyurunuz Sayın
Aksünger.
ERDAL AKSÜNGER (İzmir) –
Sayın Başkan, değerli milletvekilleri; hepinizi saygıyla selamlıyorum.
Ruhsar Hanım gerçekten
çok güzel bir konuşma yaptı, Komisyonda da, beraber çalıştığımız dönemde de çok
iyi çalışmalara bence imza atmıştı, kendisini tebrik ediyorum.
Son söylediği kelimeden
başlayayım: Türkiye'de bilişim konusunu tartışırken, dünya nereye gidiyor
Türkiye nereye gidiyor diye baktığımız zaman, Ruhsar Hanım biraz önce söyledi,
İstanbul Borsasıyla ilgili yazılım konusu gerçekten bir vahşettir ama tabii,
bunu algılayacak beyinlere ihtiyaç var, öyle insan kaynaklarına ihtiyaç var,
öyle vizyonu olan insanlara ihtiyaç var. Neden? NASDAQ’ın altyapısını yapan
yazılım şirketine İstanbul Borsasının yüzde 15 hissesi karşılığında altyapısını
yapmasına izin verdiler. Bu ne demektir? Ekonomik olarak baktığınız zaman, bir
kere, sizin ne kadar âciz olduğunuzu gösterir, geldiğiniz noktayı gösterir.
Devamında ne olur? İşte, yeni dünya düzeninin aslında bir parçasıydı bu; yeni
dünyada yeni emek, yeni sermaye, yeni terimlerin düzenleri kurulurken, Orta
Doğu’da birtakım yerler şekillenirken, aslında 1970’lerden itibaren İnternet’in
liberalleşmesiyle birlikte dijital dünyanın insanı “cover” edeceği belliydi. 
Aslında “1970’lerde
İnternet nereden geldi?” diye baktığınız zaman çoğu bilmez. Aslında, “İnternet”
dediğiniz bu mecra NASA’nın kendi intranetiydi, aldı bunu, daha sonra
liberalleştirdi, biz de aldık bunu keyifle kullanmaya başladık ama aslında
dünyadaki bir sürü düzeni konsolide etmeye başlamıştı. Bakın, aslında,
bütün dünyada altyapılar kurulmaya başladığı zaman ekonomik terimlerin
üzerinde bir şey tezgâhlandı: Emek ve sermayenin değeri ne kadar olacaktı?
İşte, niye bunun bilişimle alakası var? 1970’lerden itibaren dünyanın
dijitalleşeceğini bir vesileyle öğrenen emperyalistler tüm bu yapıyı elde
tutmaya çalıştılar. Nasıl olacaktı? Bütün veri transferleri öyle veya böyle
ciddi bir “data center”larda ve dünyanın en büyük çöllerinin altında
toplanacaktı. Ne için toplanacaktı? Bütün verileri konsolide etmeye ve
“Dünyanın neresinde hangi veri bize lazım ve bize neyi getirecek?” tarzındaki
verileri ellerinde tutmak amacıyla yapacaklardı. Ne oldu? Evet, Nevada’nın,
Teksas’ın çöllerinin altında inanılmaz veri depoları, veri merkezleri kuruldu.
Bugün, Ankara coğrafyası kadar büyük bir şekilde Google’ın kendi altyapısı var.

Siz diyorsunuz ki: “Son
on beş yılda kendi, yerli yazılımlarımızı destekleyeceğiz.” İşte, İstanbul
Borsası örneğinde olduğu gibi… İşte FATİH Projesi, biraz sonra anlatırız; FATİH
Projesi’nde nasıl çuvallayacağınızı zaten anlatmıştık iki sene önce. Neler
yapabileceğinizi, ihtimallerin neler olacağını da anlatmıştık. Bunları komplo
teorisi gibi görenler bugün geldikleri noktaya bir baksınlar. “10 milyon, 15
milyon tablet dağıtacağız.” diye yola çıkanlar 40 bin tablet dağıttılar ve
altyapılarını kurmadıkları işten dolayı, FATİH Projesi bugün aslında kadük
olmuştur zaten, bitmiştir. Neden bitmiştir? Böyle bir şeyin örneği, zaten çok
kötü bir örnek vardı önünüzde. Bu raporda biz onu söyledik zaten, hepsi
şerhlerimizde var. Bunu, ben iyi niyetli görüyorum, Necdet Bey’i, bunların
hepsini yazdı pratikte oraya ama uygulamada sıfır olduğu için söylüyorum.
2005-2006 yıllarında 32 bin tane bilişim sınıfı kurdunuz, 8 dersliğin
üzerindeki her okulda bilişim sınıfları oluşturuldu. Peki, bu arada ne yapıldı?
Bunların aslında akademik kariyeri olacakları da yetiştirmek üzere
üniversitelerde bölümler açtınız. Çok doğru bir adım, ben de katılıyorum. Gerçi
orada aldıkları eğitimin bu ülkeyi kalkındırabilecek şekilde yeterli olmadığını
düşünüyorum. Bunları çocukların bugün tercihlerinden dolayı zindan hayatı
yaşadıkları için söylüyorum. Bu 32 bin tane okula 5 milyar dolar para
harcadınız. Bugün geldiği noktada, 2010 yılında, bütün 32 bin tane okul tamamen
İnternet kafeye döndü ve orada bir şey öğretecek öğretmen de kalmadı, yok,
çünkü hepsini tarumar ettiniz. Bilişim öğretmenlerini oralarda, üniversitelerde
yetiştirdiniz -ki yetiştirdiğinizi zannediyorsunuz, o çocuklara hiç acımadınız,
o kadar ailenin parasını çocuklarını okutmak için oraya buraya yatırttınız,
onlara yurt tuttular, akşamları çocuklarını aradılar “Okulunuz nasıl gidiyor?”
diye, “Biz yetişeceğiz, geleceğin teknolojisine ulaşacağız ve geleceğin
sektöründe meslek yapıyoruz.” dediler, hepsini bir kenara bıraktınız, FATİH
Projesi’ni peydahladınız arkasından, bu 32 bin tane sınıf bir yerde kaldı
artık, İnternet kafe, kapıları açılmıyor, örümcek bağladı her taraf, FATİH
Projesi çıkarttınız. Bu arada FATİH Projesi uygulansın diye de bu öğretmenlere
kadro vermediniz, itibar da etmediniz, dediniz ki “Yüz saat bilişim eğitimi
alacak olanı öğretmen olarak oraya tayin edeceğim.” Yani orayı da bir
taşeronlaştırma işine döndürdünüz. 
Şimdi,
dışarıda bekliyorlar. Hatta şimdi unuttum, masanın üzerinde duruyor, çok önemli
bir reklam yapmışlar, oradan göstereyim olmazsa. Öğretmen çocuklar para
toplamışlar, Başbakana mesaj vermek için, gitmişler bir tane billboard
kiralamışlar farkındalık yaratmak için. Ya siz kendi çocuklarınızı bu hâle
düşürecek kadar gerçekten de insafsız mısınız? Ne yaptınız bu çocuklara şimdi?
Bütün hayalleri, gelecekleri bitti bunların hepsinin. Ama şöyle bir durum da
vardı: Gelselerdi, orada gerçekten de bu ülkenin altyapısına uygun bir şekilde
o çocukları eğitebilirler miydi? Müfredatınız inanılmaz bir şekilde rezalet.
3-4 tane Millî Eğitim Bakanı geldi, son gelene de ben hani bakıyordum bazen
komisyonlara gittiğimde, ya mutlaka bu bir şeyler yapar diyordum, bu da onların
trenine bindi, bu da onların trenine bindi. Ben zaten bakıyorum, eğitimde, bir
anne ile baba çocuğunu hangi sınava götürür ve ne için götürür? Ne yapması
gerektiğini biliyorsa ben hiçbir şey bilmiyorum. Ya sınavların isimlerini
bilmiyor millet. Kaldı ki siz bu toplumu bilişim altyapılı bir toplum hâline
döndüreceksiniz. Zaten sorun da şurada yatıyor: Teknolojik olunmaz. Teknoloji
öyle bir şeydir ki insan hayatını kolaylaştırmak için sadece ve sadece bir
araçtır, amaç değildir. Siz bunu bir amaç hâline döndürdünüz. “Biz 10 milyon
tane tablet alırız, biz teknolojik bir ülkeye döneriz, altyapımızı yaparız.”
Yapamazsınız. Çünkü niye? 2 tane bakanlığınız bile birbiriyle datayı
konuşturamıyor. İstediğiniz kadar gidin bakın, gidin bakın! Ama bu arada kendi
halkınızın verilerini bile kollayamıyorsunuz, koruyamıyorsunuz. Öyle bir
rezalet var ki ortada… İşte Cumhurbaşkanı Devlet Denetleme Kurulunu koymuş
devreye, bakmış insanların gerçekten verileri güvenli mi değil mi diye. Aslında
o rezaleti görmüş ama biz de kendisine hatırlattık, ya sizin baktığınız yerler
yanlış, buralar doğru yerler değil, başka yerlerde başka şeyler yapıyorlar
diye. “E, bir inceleyelim orayı.” dedi, iki buçuk sene geçmiş aradan. E, bu da
öyle. 2002’den beri iktidar değil misiniz? Geldiğinizde Türkiye’de mesela
Pardus gibi yeni projeler vardı diyelim, şimdi ne halde? Bir tane adam var
Pardus’ta, parayı adama veriyorsunuz ki bunu geliştirsin diye. Ya öyle bir şey
değil ki bu. Yani milletle dalga mı geçiyorsunuz? Açık kaynak kodlu yazılımlar
dünyanın her yerinde anonim bir iştir yani “anonim” derken her yerde, hangi
ülkede olursa olsun bunu geliştirmek üzere insanlar bir kaynak yapısı
oluşturur, onu internete atar, insanlar da bedava kullanır bunu. “Açık kaynak
kod” dediği buradan. Yoksa, bunu şöyle algılamasın millet… “Açık kaynak kodlu,
ya bunun güvenliğinde problem var.” diye algılamasın. Kaynağın açık olmasının
şeyi sadece şudur: Taban yazılımlarıyla ilgili olarak alacağınız şey size özgü
olur artık. O yüzden “özgür yazılımlar” deniyor bunların hepsine ama bundan
haberi olan bakanınız var mı? Pek zannetmiyorum, çok fazla bununla ilgilenen
arkadaş yoktur bence çünkü Pardus’la ilgili projeyi bile 1 adama ihale
etmişsiniz, 1 tane adam var ya, 1 tane adam. Üstelik, bundan dolayı da FATİH
Projesi’nde dediniz ki… Hadi diyelim, biz bunların hepsini aldık, kenara
bıraktık, 5 milyar dolar harcadığınız, çöpe attığınız paraları bıraktık bir
kenara, Pardus Projesi’nde kullanacaktınız. “Canı isterse uluslararası,
Microsoft gibi firmalarınkini kullansın veya Pardus kullansın.” dediniz,
hiçbirisi zaten Microsoft dışında bir şey kullanmıyor. Akıllı tahtaların
hepsinde aynı şey var. 
Çok detaylı bir iş bu
tarafından baktığınızda ama şöyle bir şey söyleyeceğim: Şimdi, sosyal medyayla
ilgili konu olduğunda dünyanın şöyle bir korkusu var; tabii, bu sizin korkunuz
da ondan, öyle oluyor zaten, dünyada diktatörleşen bütün yönetimler aslında
bunu yapıyor, Amerika da bunu yapıyor: İnsanlar -hani, bu raporda da yazdığımız
için söylüyorum bunu- çok seslilik, dünyada çok seslilik konusu… Dünyada çok
seslilikten emperyalistler korkuyordu, burada da siz korkuyorsunuz zaten.
Çünkü, ne olacaktı? İnsanlar birbiriyle sosyal mecralar üzerinden, sosyal medya
üzerinden diyalog kuracaklardı. Teknoloji o kadar çok gelişmişti ki aslında
sizin bir insanla diyalog kurmanız için o dili bilmeniz gerekmiyordu artık ve
bunu bütün emperyalistler biliyordu, onu engelleyebilme teknolojik altyapısını
kurdular. Siz de “Bunu nasıl önleriz?” derken sosyal medya yasakları
getirdiniz. Çünkü, dünyanın en büyük partisi şu anda sosyal medya üzerinde. 120
milyon kişi bir sosyal medya üzerinde, 6 tane önemli yaşamsal duyguyla ilgili
mutabık durumdalar. Böyle bir parti dünyada yoktur. O yüzden rapor güzel
yazdık. 
Teoride sıfır olduğunu
bildiriyor, hepinizi saygılarla selamlıyorum. (CHP ve MHP sıralarından
alkışlar)
BAŞKAN – Teşekkür ederiz
Sayın Aksünger.
Gaziantep Milletvekili
Sayın Mehmet Erdoğan, buyurunuz. (AK PARTİ sıralarından alkışlar) 
MEHMET ERDOĞAN
(Gaziantep) – Sayın Başkan, değerli milletvekilleri; bilgi toplumu olma
yolunda bilişim sektöründeki gelişmeler ile İnternet kullanımının başta
çocuklar, gençler ve aile yapısı üzerinde olmak üzere sosyal etkilerinin
araştırılması amacıyla kurulan Meclis Araştırma Komisyonu Raporu üzerinde AK
PARTİ Grubu adına söz almış bulunmaktayım, bu vesileyle yüce Meclisi saygıyla
selamlıyorum.
Bilişim teknolojileri ve
sunduğu hizmetler, nitelikleri gereği sadece ülkelerin millî düzenlerini değil
tüm uluslararası toplumları etkilemektedir. Modern dünyadaki ülkeler ve
uluslararası örgütler bu alanda iş birliğine hızla giderek hızla gelişmekte
olan bu yeni ortama uyum sağlamak için çalışmakta, aynı çabalar birçok ülke
tarafından da takip edilmektedir.
Günümüzde bilgi
teknolojilerine ait ürünler bireylerin günlük hayatını etkilemekte olup, başta
bilgisayar olmak üzere İnternet’e bağlanabilen cep telefonları, İnternet
üzerinden gerçekleştirilen bankacılık işlemleri ve çeşitli kamu hizmetlerinin
de İnternet üzerinden verilebilir olması yaşamımızı kolaylaştırmakta ve çok
büyük imkânlar sunmaktadır.
İletişim
teknolojilerinin kullanımı çocuklar ve gençler tarafından giderek artmaktadır.
Yapılan araştırmalar göstermektedir ki İnternet’in genel anlamda haberlerin
izlenmesi, sosyal medya kullanımı ve eğlence amacıyla kullanıldığını
göstermektedir. E-devlet uygulamaları nüfusun her kesiminin giderek yaygınlaşan
oranda İnternet ve çeşitli mobil uygulamaları kullanmasını bir ihtiyaç hâline
getirmiştir. 
Değerli milletvekilleri,
bilgi iletişim teknolojilerinin gündelik yaşamın vazgeçilmez bir parçası olduğu
günümüzde tartışmasız bir hâl almıştır. 36 milyonun üzerinde İnternet
kullanıcısı bulunan Türkiye 35 milyon “Facebook” kullanıcısıyla Amerika
Birleşik Devletleri’nin ardından dünyada 2’nci sırada yer almaktadır.
HAYDAR AKAR (Kocaeli) –
İyi bir tüketiciyiz.
MEHMET ERDOĞAN (Devamla)
– Evet, doğru.
Dünyada 1 milyarın üzerinde
insan dijital oyun oynamaktadır. 75 milyar doların üzerinde devasa bir sektöre
sahip olan dijital oyun sektörü insanlar arasında giderek daha küçük yaşlara,
hatta 5’li, 6’lı yaşlara kadar inmektedir. Ülkemizde 28 binden fazla İnternet
kafe bulunmakta olup İnternet kafelerde en çok dijital oyun oynanmaktadır.
Yabancı kaynaklı şiddet içerikli oyunlar, çocuklar üzerinde saldırgan duygu,
düşünce ve davranışların gelişmesine neden olmaktadır. Ayrıca, dijital oyunlar
çocukların ders çalışma, okuma, spor yapma gibi aktivitelere daha az zaman
ayırması ve çok oyun oynamanın neticesinde çocuklarımızın asosyalleşmesine
neden olduğu izlenmektedir.
Türkiye’de dijital oyun
sektörü her geçen gün artmakta, yabancı kaynaklı bu oyun sektörünün özellikle
çocuklar üzerinde olumsuz etkilerinin olduğu ve bu risklerin azaltılması
gerektiği gözlenmektedir. Dijital oyunların yüzde 95’ini yabancı oyunlar
oluşturmaktadır. Kendi kültürümüze uygun eğitici ve öğretici oyunların
geliştirilmesiyle ülkemizin tanıtımına ve ihracatına katkı sağlanacak şekilde
çalışılması üzerinde durulmalıdır. 
Bilgi iletişim
teknolojileri, uzun süreli kullanımlarda bağımlılık ve dikkat dağınıklığı gibi
psikolojik, göz bozukluğu gibi fiziksel rahatsızlıklara da neden olmakta, zaman
kaybını da beraberinde getirmektedir. Bir diğer olumsuz tarafı da İnternet
oyunlarından sanal para alabilmek maksadıyla maddi kayıplara neden olmasıdır.
Bu olumsuzlukların asgariye indirilmesi konusunda uluslararası iş birliğine
ihtiyaç duyulmaktadır. Bilgiye ulaşım, bunun istismarı, kötüye kullanımı gibi
konuların ceza hukukuyla ilgili boyutu bulunmakta ve bu konu üzerinde
ciddiyetle durulması gerekmektedir.
Değerli milletvekilleri,
sorun, bilgi teknolojilerinin kendisi değil, bunların nasıl kullanıldığıdır.
Bütün bu konuların araştırılmasıyla ilgili olarak, işin ceza hukuku boyutu,
müeyyideler boyutu, eğitim boyutu, psikolojik boyutu, teknolojik boyutu
incelenmeli ve bunların getireceği sıkıntıların, alınacak tedbirlerin bir
devlet politikası hâline dönüşebilmesi bakımından gündelik yaşamın vazgeçilmez
bir parçası olan bilgi teknolojilerinin daha geniş kapsamda imkânlarının ve
risklerinin araştırılması, bu teknolojilerin daha faydalı bir biçimde
kullandırılmasının sağlanması ve konu ile ilgili gerekli bilgilendirmenin
yapılarak doğru bilgiye kısa zamanda ulaşmanın altyapısının oluşturulması
gerekmektedir.
İnternet hizmet
sunucuları, çocuklar ve gençlerin zihinlerini olumsuz yönde etkilemekte;
İnternet aracılığıyla, elektronik posta yoluyla izinsiz reklam, video ve
görüntüler yoluyla çocuklara cinsel istismar uygulamaktadır. Bilişim
aracılığıyla oluşan bu yeni kavram ve yeni alanlar mevcut sistemin ve mevzuatla
çözümlenemeyen yeni sorunların ve bu doğrultuda hukuk kurallarının revize
edilmesi ihtiyacını doğurmaktadır.
Son yıllarda büyük
gelişme gösteren bilişim sektörü, faydalarının yanında beklenmedik olumsuz
sonuçlar da doğurmaktadır. İnternet, çocuklara araştıracakları ve
keşfedecekleri bir bilgi ortamı, yeni kültürler ve yaşamlar ile ufuklarını
genişletme imkânı sunarken bunun yanında çeşitli tehlikelere maruz kalmalarına
da sebep olmaktadır. Bu hizmet sunucularından bazıları gösterdikleri ilgi,
nezaket ve kullanıcılara sunmakta oldukları hediyelerle çocukları kandırmakta
ve hedef aldıkları çocuk kitlesinin aklını çelmeyi başarmaktadırlar.
Bu kişiler zamanla
çocukların güvenini kazanarak çocukların kendilerini korumak için koydukları
yasakları yumuşatmayı başarıp mesajlarını cinsel içerikli boyuta taşıyor,
çocukların açık içerikli görüntülerini toplayıp bu konuların ticaretini yapmaya
başlıyorlar. Önümüzdeki süreçte sınıraşan organize suçların işlenmesinde,
terör ve terörizmin yaygınlaştırılmasında sosyal medya daha fazla
kullanılacaktır ve kullanılmaktadır. 
Sosyal medyanın sadece
kişilerin sosyalleşmesine yardımcı olmadığı, aynı zamanda ciddi suçların
organizesinde ve işlenmesinde de etkin olarak kullanıldığı görülmektedir.
İncelemeler göstermektedir ki suç ve terör örgütleri sosyal medyayı bir araç
olarak kullanmaktadır. Özellikle Türkiye'de sosyal medya kullanımı, suç ve
terör örgütlerinin bu alana olan ilgisini göstermektedir. Son yıllarda,
toplumda infial oluşturan tüm olayların ardından özellikle sosyal medyada
mesajlara sıkça rastlamak sıradan bir durum hâline geldi. Yaşanan ister basit
bir sokak kavgası olsun ister büyük bir terör saldırısı olsun bir anda
kitleleri harekete geçirmeye yönelik kışkırtıcı mesajlar sosyal medyadan hızla
yayılmaktadır.
Değerli milletvekilleri,
geçtiğimiz yıl seçim bölgem olan Gaziantep'te bayramın 2’nci günü yaşanan terör
saldırısı sonrasının hemen arkasından özellikle sosyal medya üzerinden yalan
yanlış bir sürü haber farklı şekilde yayıldı. O gece, özellikle Twitter'dan
atılan bazı mesajlara bakınca kimilerine göre o gece Gaziantep'te ikinci bir
bomba patlamış, ölü sayısı 50'leri bulmuş, 200'ü aşan yaralılara ise kan bulmak
mümkün olmamış. Bazı mesajlara göre şehir içinde binlerce insan tekbir sesleri
eşliğinde ayaklanıp yürüyüşe geçmiş, bazı evler ve iş yerleri kundaklanmaya
başlanmış ve şehir de sanki bir kargaşa havası estirilmişti. Kısa süre sonra
tüm bu olayların aslında birer yalan olduğu ve yaşanan bazı münferit olayların
kimilerince gereğinden fazla abartıldığı ortaya çıktı.
Terör örgütleri, tıpkı
telefon, telsiz, gazete, dergi ve televizyon gibi çeşitli iletişim araçlarını
kullandıkları gibi, sosyal ağları da kullanıyorlar. Tabii ki “Bu tip haberleri
paylaşan herkes terör örgütü taraftarıdır.” demek de doğru bir yaklaşım olmaz
çünkü bazı anlarda insanlar, bir panik havasıyla doğru sandıkları manipülatif
mesajları hızla etrafına yayabiliyorlar.
Kısaca, 2012 yılının
Şubat ayında kurulmuş olan Türkiye Büyük Millet Meclisi Bilişim ve İnternet
Araştırma Komisyonu olarak hazırlamış olduğumuz bir rapor vardı ve bu raporda
elde ettiğimiz bulguları biraz önce sizlerle kısmen paylaşmış oldum. 
Ben, bu çalışmaların
bilişim teknolojimize katkı sağlamasını temenni ediyor, hepinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederiz
Sayın Erdoğan.
Milliyetçi Hareket
Partisi Grubu adına ve şahsı adına Kütahya Milletvekili Alim Işık. 
Buyurunuz Sayın Işık.
(MHP sıralarından alkışlar)
MHP GRUBU ADINA ALİM
IŞIK (Kütahya) – Teşekkür ederim Sayın Başkan.
Sayın Başkan, değerli
milletvekilleri; Türkiye Büyük Millet Meclisinde grubu bulunan 4 siyasi partiye
mensup milletvekillerinin vermiş olduğu toplam 7 farklı araştırma önergesine
istinaden kurulan Komisyonun raporu üzerinde grubum ve şahsım adına söz aldım.
Hepinizi saygıyla selamlamak istiyorum.
Tabii ki söz konusu
önergeler benden önceki değerli konuşmacıların da ifade ettiği gibi, temelde
bilişim sektörünün sorunları, İnternet kullanımının çocuklar ve aileler
üzerindeki etkileri ve bu sektörün düzenlenmesine yönelik temel ihtiyaçların
belirlenmesini amaçlayan önergelerden oluşmakta. Ayrıca, müzik, sinema, tiyatro
ve benzeri gibi alanlardaki telif haklarında yaşanan sorunların belirlenmesi,
diğer taraftan on-line ya da çevrim içi İnternet oyunlarının yol açtığı
sorunların ve buna yönelik önlemlerin ortaya konulması, İnternet kullanımının
çocukların yanında aile bireylerine olan olumsuz etkilerinin ve sağlık
üzerindeki etkilerinin belirlenmesi, İnternet kullanımında ortaya çıkan
güvenlik sorunlarının ortaya konulması ve bilgi, iletişim teknolojilerindeki
gelişmelerin yol açtığı imkânlar ve risklerin belirlenerek gerekli düzenlemelerin
yapılmasını amaçlayan; yine sosyal paylaşım sitelerinin özellikle son dönemde
yaygınlaşması üzerine bunun da aile yapısı üzerindeki etkilerinin ortaya
konularak Meclisin bu konuda alması gereken önlemlerin neler olduğunu
belirlemek amacıyla komisyon çalışmalarını yapmış ve gerçekten çok önemli
bilgilerin derlenip toplandığı güzel de bir çalışma raporuyla Meclisin
değerlendirmesine sunmuştur. Ancak, komisyonun bu raporu Haziran 2012’de
tamamlanmış ve Türkiye Büyük Millet Meclisi Başkanlığına sunulmuş olmasına
rağmen, iki yıl sonra böyle önemli bir konuda ve her geçen gün giderek büyüyen
bir sektör üzerinde ciddi önerilerin yer aldığı bir konuda ancak müzakere
yapılabiliyor olması da tabii, bu Meclisin ayrıca değerlendirmesi gereken
önemli bir konudur diye düşünüyorum.
Şimdi, rapor çok
kapsamlı ve birçok önerinin yer aldığı bir rapor. Tabii, raporun birinci, ana
bölümünde bilişim sektörünün genel durumu ve ekonomik boyutu ele alınmış.
Ardından, İnternet kullanımının bireysel ve toplumsal boyutlarına yönelik veriler
derlenmiş. Yine, bilgi güvenliği ve bilişim suçları konusu ayrı bir bölüm
olarak ele alınmış ve son bölümde de bilgi toplumu ve e-dönüşümle İnternet
medyasının gidişi ve bununla ilgili temel veriler toparlanmış. Hakikaten
değerli veriler var, konu üzerinde çalışacak olan birçok arkadaşa önemli
ipuçları verecek değerli bilgiler toplanmış.
Yapılan bazı tespitleri
ve bu sektördeki başka kaynaklarda da yer alan bazı konuları sizlerle özetle
paylaşmak istiyorum. Bir defa, bilişim teknolojileri sektörünün Türkiye dış
ticareti üzerindeki etkisi önemli. Yaklaşık 15 milyar dolara yakın ithalatımıza
karşılık, ancak yine yaklaşık 3 milyar dolarlık ihracatımız var. Yani, bu
konuda dış açık veren bir ülke konumundayız. O zaman, hızla, mutlaka Türkiye’de
yerli ürün üretimini, hizmet üretimini destekleyecek bir politikaya ihtiyacımız
var. Bir başka deyişle, bu sektörün teşvik edilmesi gereği ortaya çıkıyor. Eğer
siz sadece bu sektörde yıllık yaklaşık 12 milyar dolarlık bir açık
yaratıyorsanız bunun tedbirini ülke olarak almak zorundasınız. Önemli
konulardan birisi bu. Onun için, bu sektörün bu anlamda da iyi
değerlendirilmesi gerekiyor. 
Yine, bilgi
teknolojileri ve iletişim sektörünün hizmet ihtiyacı içindeki payına baktığımız
zaman, yüzde 1 ile 2 arasında değişiyor, veriler onu gösteriyor. Tüm hizmet
sektöründe ihracatta bu kadar az bir paya sahip olan bu sektörün ülkemizde
payının artırılmasıyla ilgili gerekli teşviklerin sağlanması ve düzenlemelerin
mutlaka yapılması gerektiğini düşünüyoruz. 
Özellikle sektördeki girişimci
sayıları ve dağılımı incelediğinde, bu sektördeki girişimcilerin –örneğin, en
son veri 2008 yılına ait- 13.320 girişimcinin 12.600 civarına yani yüzde 95’ine
yakını küçük işletme, 1 ila 19 kişi çalıştırıyor. O zaman, bireysel üretim
yapan işletmeler veya kişiler dâhil olmak üzere özellikle yazılım sektöründe
ciddi bir desteğe ve oradaki KDV’nin kaldırılmasına ya da çok küçük bir boyuta
düşürülmesine ihtiyaç var. Bu konuda Milliyetçi Hareket Partisi olarak kanun
teklifimiz de var ama üç yıla yakın süredir maalesef bu konuyla ilgili
Hükûmetin bir adım atmadığını da gerçekte yaşayan birisi olarak görmekteyiz.
Yani, sektörün hem desteğe ihtiyacı var hem bu sektörde çok ciddi para
harcıyoruz hem gerekli tedbiri almıyoruz, yasal düzenlemeyi yapmıyoruz. 
Diğer taraftan,
sektördeki istihdama baktığımızda -ciddi bir rakam- 175 binden fazla kişinin bu
sektörde istihdam edildiği görülüyor. Özellikle üniversite mezunu işsizlerin
oranının her geçen gün arttığı ve günümüzde neredeyse 3 üniversite mezunundan
1’inin işsiz dolaştığı ülkemizde, en iyi istihdam alanlarından birisi olan bu
alana kaynak aktarmaktan çekiniyoruz, bu sektörü desteklemekten geri duruyoruz.
Onun için, istihdamdaki yeri açısından da bu sektörün ciddi anlamda
desteklenmesi gerektiğini ifade etmek istiyorum.
Büyüme, Türkiye’nin
ekonomik büyümesinin çok üzerinde, sanayi sektörünün büyüme oranlarının
üzerinde, yıllık ortalama yüzde 10’luk büyüme olan bir sektör. O nedenle
sektörün iyi takip edilmesi ve yöneliminin doğru belirlenerek buna göre katkıların
da mutlaka artırılması gerektiğini düşünmekteyiz. Gayrisafi millî hasılaya
katkısı açından baktığımızda yine, sektörün oldukça küçük bir pay, yüzde 1-2
arasında bir payla ülkemizde bugüne kadar yer aldığını görüyoruz, o nedenle bu
payın da artırılması gerektiğini düşünmekteyiz.
Önündeki engeller ne var
yani ciddi sorunlar nedir diye baktığımızda, en önemli sorunlardan birisi, bu
sektördeki vergi yükünün çok yüksek olduğudur. Yüzde 45-50 gibi, toplam vergi
yüküyle Türkiye, dünya ülkeleri arasında -eğer yanlış görmediysem- birinci
sırada yer alıyor.
HAYDAR AKAR (Kocaeli) –
Doğru görmüşsün.
ALİM IŞIK (Devamla) –
Dolayısıyla, buradaki sıkıntıyı aşmanın yolu, diğerlerinin de ortalama AB
ülkelerinde yüzde 19,5 oranında olan bu vergi yükü, Türkiye’de 3 katına yakınsa
bir taraftan Avrupa Birliğiyle entegre olan bir ülke olacaksınız, diğer
taraftan bu konuyla ilgili hiçbir tedbir almayacaksınız veya çalışma
yapmayacaksınız. Bu da doğru değil, onun için bu vergi yükünün azaltılması
konusu önemlidir, sektördeki çalışanların ya da işletmelerin genelde küçük
işletmeler olduğunu da dikkate alırsak özellikle KDV’nin sıfırlanması yönündeki
tekliflerin ciddi olarak ele alınması gerektiğini düşünüyorum.
Tabii, abone sayıları da
her yıl giderek artıyor. İnternet kullanımı giderek artmakta, dolayısıyla bu
artışla beraber bir taraftan bilgiye çok hızlı ulaşılan bir sektörde buna
ihtiyacımız var, diğer taraftan da bu İnternet kullanımındaki yoğunluğun
getirdiği ekonomik yükle beraber çocuklar ve gençler başta olmak üzere tüm
bireylerde yarattığı olumsuzluklar da karşımızda. Özellikle bu on-line oyun
sektöründe ciddi paralar dönmekte. İlkokul, ortaokul ve lise çağındaki birçok
gencimiz sanal kahraman yaratmak için ve yarattığı bu sanal kahramanı paraya
dönüştürerek satmak ve kendinden bahsettirmek için ciddi anlamda mesai harcıyor
ve kayıt dışı bir sektörde de bu konuyla ilgili ciddi paraların dönmesine yol
açmakta. Özellikle, bu konudan haberdar olan pek çok İnternet korsanı, yani
“hacker” denen kişiler özellikle süper kahraman sahibi olan oyuncuların
şifrelerini kırarak süper kahramanı çalmakta ve yine İnternet üzerinden
belirli bir ücret karşılığında arzu edenlere satabilmektedirler. Yine cep
telefonu, mobil telefonlar üzerinden kontör transferiyle bazen bu karşımıza
çıkmakta, bazen de nakit para alışverişiyle karşımıza çıkabilmekte. Denetim ve
kontrol konusu gerçekten bu sektörde çok önem arz etmekte.
Değerli milletvekilleri,
tabii ki bu sektörün kurumsal muhatabı Telekomünikasyon İletişim Başkanlığı
veya Telekomünikasyon Kurumu. Bunlara baktığımızda yani Bilgi Teknolojileri ve
İletişim Kurumu dediğimiz kurumsal yapıda da sıkıntılar var. Örneğin,
Cumhurbaşkanlığı Devlet Denetleme Kurulunun 17 Şubat 2010 tarihli ve
Telekomünikasyon İletişim Başkanlığının 2006, 2007 ve 2008 yılları faaliyetleri
ve işlemlerinin denetlenmesiyle ilgili denetim raporunda çok ciddi tespitler
var, öneriler var, hukuki ve yasal bazda alınması gereken tedbirler var,
güvenlik bakımından alınması gereken tedbirler var. Aradan dört yıl geçmiş, bu
arada 2012 yılında bu rapor hazırlanmış, bugün 2014 Haziranındayız ne
Cumhurbaşkanlığı Devlet Denetleme Kurulunun önerilerinde ne de bu raporda yer
alan önerilerde bir adım gelişme yok. O zaman bu kadar mesaiyi Cumhurbaşkanlığı
Devlet Denetleme Kurulu başta olmak üzere Türkiye Büyük Millet Meclisinin çok
sayıda milletvekilinin görev aldığı araştırma komisyonu ve diğer kurumlardaki
çalışanlar neden harcıyorlar? Eğer bu öneriler yerine gelmeyecekse, bu
önerilerin uygulamaya geçmesi konusunda yürütme organı bir sorumluluk
hissetmiyorsa, bu ciddi önerilere tedbir almam gerekir diye kendisinde bir
hareket oluşturmuyorsa gerçekten bu harcanan zamanlara acımamız gerektiğini
düşünüyorum. Ama aynı Hükûmet bazı konularda çok hızlı bir şekilde tedbir
alabiliyor. Örneğin 2011 genel seçimleri öncesi, İnternet üzerinden -özel
hayatın gizliliğiyle de ters düşecek- kasetlerin yayınlanmaya başlandığı bir
süreçte Bilgi Teknolojileri İletişim Kurumu Başkanlığı sıranın Adalet ve
Kalkınma Partisine mensup üst düzey yöneticilere geldiğini duyar duymaz hemen
çıktı, kurumun önünde yirmi dört saat nöbet kararı alabildi. Peki, diğer siyasi
partilere veya siyasi kimliğe sahip şahıslara bu haksızlık yapıldığında bu
kurum neden kendisini görevli hissetmedi de iktidar partisine sıra gelince bir anda
bu nöbeti alma kararı aldı ve seçimlere kadar yirmi dört saat bu kurum
görevlilerini bu amaçla çok rahat kullanabildi?
Diğer taraftan, yine son
dönemde, 17 Aralık ve 25 Aralık tarihlerinde kamuoyunda yolsuzluk ve rüşvet
operasyonları olarak gündeme gelen ve ciddi iddiaların yer aldığı
soruşturmalarla ilgili İnternet ortamında ve medyada yayınlanan ses kayıtları
bir anda ilgili kurum tarafından alınan kararlarla sitelerden alınabildi,
yayınına erişim yasaklandı. Yine, başvurular üzerine birçok siteye erişim
yasağı konulabildi.
Şimdi, iktidara dokunan
bir İnternet uygulaması varsa bu resmî kurum tedbiri alacak, onun dışında kime
dokunursa dokunsun kulağını tıkayacak, gözünü kapatacak. Olmuyor. O zaman işte
bu öneriler sadece kitaplarda ve raporlarda yazılı kalıyor. Gereği yerine
getirilmediği için de emek, zaman ve para kaybıyla Türkiye sürekli karşı
karşıya kalabiliyor.
Değerli milletvekilleri,
tabii ki bu sektörün gelişmesi, insan sağlığı açısından zararlı etkilerden
çocuklarımızın kurtarılması, ailelerimizin korunması eğitimle ilgili bir konu;
bu sektörde görev alacak eğiticilerin donanımlarıyla da ilgili bir konu. 
Bir taraftan Fatih
Projesi adı altında bir proje için bilişim sektörünün gelişmesi ve
çocuklarımızın bu konuda eğitilmesi için buradan özel kanunla, Kamu İhale
Kanunu kapsamında bir proje uygulamaya koyacaksınız, bununla ilgili ciddi
yolsuzluk ve usulsüzlük iddialarını göz ardı edeceksiniz; diğer taraftan, bu
eğitimi verecek olan bilişim teknolojileri öğretmenleriyle ilgili atamada gerek
kontenjanı kısıtlı tutacaksınız gerekse Türkiye’de Millî Eğitim Bakanlığı
bünyesinde faaliyet gösteren okullarınızdaki ders sayılarını azaltacaksınız. O
zaman bu iş nasıl oluyor? Bir taraftan, milyarlarca lira kaynak aktarılan bir
projeye özel kanunla destek veriyorsunuz; diğer taraftan, bu proje kapsamında
çalıştırılması öngörülen öğretmenleri, özellikle bilişim teknolojisi
öğretmenlerini atama zamanı geldiğinde görmeyeceksiniz, bilgisayarla ilgili
dersleri azaltacaksınız, derslere ücretli öğretmen adı altında, piyasada bu
konuda gerekli donanımı olmayan kişilere ihtiyaca binaen ders verdireceksiniz
ve bazı bölgelerde, özellikle güvenlik sıkıntısı olan bölgelerde de bu dersleri
veren kişiler terör örgütü elemanı olacak. İşte, bu sıkıntının çözümü yine bu
yüce Meclis tarafından geliştirilmek ve gerekli tedbirler bu Meclis tarafından
alınmak zorunda. 
Teşvik sistemini iki yıl
önce değiştirdik, sektörün teşvik edilmesi, desteklenmesi gerektiği tüm
raporlarda var ama getirilen teşvik sistemine bakıyorsunuz, bu konuya özel bir
destek getirecek hiçbir önlem alınmamış. Türkiye altı bölgeye ayrıldı.
Bölgelere bakıyorsunuz, desteğin verildiği bölgelerde bu yatırımı yapacak
kişiler yok, yapılması gereken bölgelerde bu sektöre, bu sektördeki
yatırımcılara destek yok. Onun için mutlaka bu sektörün -özellikle yazılım
sektörü başta olmak üzere- ve bireysel dahi olsa bu sektörde istihdam edilen
insanların desteklenmesi gerektiğini düşünmekteyiz. Ayrıca, e-dönüşüm ve
e-devlet uygulamalarına ciddi anlamda kafa yormamız gerektiğini düşünüyoruz ama
maalesef bu konuda da söylemde çok şey yer almasına rağmen uygulamada bugüne
kadar ciddi bir adımın atılamadığı gerçeğiyle de karşı karşıyayız. 
Diğer taraftan, değerli
milletvekilleri, özellikle Türkiye’de Türk Telekom’un özelleştirilmesinin
ardından sektörle bağlantılı olarak ciddi sorunlar yaşandı, yaşanmaya devam
ediyor. Kasım 2005’ten bu yana -sözleşme imzalanmasından bu yana- bu
sektörde ciddi yolsuzluklar, ciddi usulsüzlükler sürekli iddialarla kamuoyunun
gündemine geliyor. Bununla ilgili, ilgili bakanlıklara verdiğimiz soru
önergelerinin hiçbirisi maalesef bugüne kadar cevaplanmadığı gibi cevaplananlar
da “Bakanlığımızla ilgisi yoktur, Ulaştırma, Denizcilik ve Haberleşme
Bakanlığından bu veriler geldiğinde size ulaştırılacaktır.” deniyor ama ne
hikmetse o Bakanlığa bu bilgiyi verecek olan kurum bu bilgileri vermiyor.
TTNET AŞ’nin Phorm
Solution isimli şirket aracılığıyla Türkiye’deki bireysel verileri gezinti
programı adı altında pazarladığı iddiaları yargıda da karşılık bulmuş, bu
konuyla ilgili soruşturma açılmış ama bugüne kadar ne hikmetse bir sonuç elde
edilememiştir. Yani bu sektör her türlü usulsüzlüğe açık bir sektör, sıkıntıya
açık bir sektör. 
(Mikrofon otomatik cihaz
tarafından kapatıldı) 
ALİM IŞIK (Devamla) – Bu
raporda yer alan öneriler doğrultusunda, inanıyorum ki Hükûmet bunun gerekli
tedbirlerini alır, bir daha bu konuda burada yine bu olumsuzluklardan bahsetmek
zorunda kalmayız diyorum, hepinizi saygıyla selamlıyorum. (MHP ve CHP
sıralarından alkışlar)
BAŞKAN – Teşekkür ederiz
Sayın Işık. 
Cumhuriyet Halk Partisi
Grubu adına İzmir Milletvekili Erdal Aksünger, buyurunuz. (CHP sıralarından
alkışlar) 
CHP GRUBU ADINA ERDAL
AKSÜNGER (İzmir) – Sayın Başkan, değerli milletvekilleri; hepinizi saygıyla
selamlıyorum. 
Sosyal medya
yasaklarıyla ilgili 127 maddelik, aslında, torba kanun geldiği zaman gerçekten
bir şoka uğramıştım. Niye? Biz aslında bu Komisyon Raporu’nda onları yazmıştık
iki sene önce. Orada da tavsiye kararlarından bir tanesi şuydu: “Bu şartlar
altında Türkiye’de İnternet gerçekten mecra olarak doğru insanlar tarafından
yönetilmiyor ve hor kullanılma ihtimali var. O yüzden yasakların çoğunun
buradaki mahkemelerden dönebilme ihtimalinden ziyade Avrupa İnsan Hakları
Mahkemesinden Türkiye aleyhine mahkûmiyet kararları çıkıyor.” diye. O zaman da
hiç unutmuyorum bakın, madde önerilerinin 77’ncisine koymuşsunuz. “Site yerine
içerik engelleme ve cevap hakkı mekanizmalarının tesis edilmesi.” Gerçi burada
güzel olmuş ama sonuna… 
NECDET ÜNÜVAR (Adana) –
Postada gecikmiş. 
ERDAL AKSÜNGER (Devamla)
– Niyetinizden şüphem yok ama sonradan geldiği için de, böyle olduğu için de
biraz serzenişte bulunayım size karşı Necdet Bey. 
İyi olmuş, o yüzden,
hani hangi blok görmek açısından. Ama şimdi, şöyle bakıyorum, çok komik işler
oldu gerçekten bu Komisyonlarda Mecliste. Bu 17 Aralıktan önce başka şeyler
konuşuluyordu ama 17 Aralıktan sonra Türkiye’deki bütün özgürlük kavramları
yeniden tartışılır hâle geldi. Aynı, dünyada 2001’den önce başka özgürlük
kavramları vardı Amerika’yla ilgili, ondan sonra başka özgürlük kavramları
vardı. Şimdi, bakalım 15 tane madde getirdiniz 127 madde içerisinde ki bu
Araştırma Komisyonu bununla ilgili konularda çok ciddi çalışıp gerçekten “Hangi
mecralarda sorun var? Halk nasıl bilinçlendirilmeli? Dijital okuryazarlık nasıl
olmalı?” diye çok çalışmalar yaptı. Takdir ettiğim bir sürü insan oldu orada,
arkadaşların da iyi niyetinden şüphem yoktu. Ya, bunlar böyle teorikte güzel,
hoş, bunları alıyorlar herkes bir şeylere yazıyor da… Ben de geldiğimde, ilk
milletvekili olduğumda zannettim ki gerçekten bu komisyonlarda bir şeyler
yazılıyor, çiziliyor; birileri de arka planda gidiyor, iktidar var mesela bu
yürütmeyi yapan, o da gidiyor bunlara bakıyor tek tek, bunları okuyor, buradan
bir şey çıkarıyor, kurullar oluşturuyor ve “Yanlışlarımızı gördük, düzeltelim.”
diyor. Bunlar hayalmiş tabii. Hani inanmıştım yani devlet diye bir kademe var
ortada, kurumları var devasa, deve dişi gibi kurumlar bunlar. Kurumların
birbirinden haberi olmadığını sonra anladım. Bu yasa geldiğinde Plan ve
Bütçeye, konuştuk bununla ilgili. 
Burada yazıyor, diyor
ki: “Sitelerin kapatılmaması üzerine yeni bir düzenleme yapılması lazım,
içeriğin engellenmesi lazım.” İçerik ne demek? İnternet’e girdikleri zaman,
gördükleri sayfada sakıncalı bir şey varsa, bir mahkeme kararıyla engellenmesi
diye… İyi de daha önce “Bunları kanunlaştıralım, bunları engelleyelim.” derken
siz buna bir kanun getirdiniz, bunları önlediniz, sonra yerel seçimler
sürecinde Recep Tayyip Erdoğan meydanlarda konuşurken diyordu ki bu kanun
çıktığı hâlde: “Biz ‘Twitter’ı, ‘Facebook’u yasaklarız.” Ama ne zaman? 30
Marttan sonra. Neden öyle? Çünkü mevcut kanunlar “Twitter” veya “Facebook”u
site olarak kapatmaya izin vermiyordu. Ne yapılması gerekiyordu? Kanunda
yeniden düzenleme yapılması gerekiyordu ama onu da bir kenara bıraktım, bir
hafta kala, kanunda yeri olmamasına rağmen, sosyal mecradaki, Başbakanın iki
dudağı arasından çıkan kelimelerle yasakladınız, kanunsuz iş yaptınız, kendiniz
söylediniz. Komisyonlarda beraber konuştuk. Bu ülkede Anayasa gerçekten ayaklar
altına o gün alındı yine tekrar, her zaman yaptığınız gibi. 
Sonra Erişim
Sağlayıcıları Birliği kuruldu. Arkadaşlar, dünyanın hiçbir yerinde böyle bir
şey yok diyordum, İngiltere’yi örnek gösterdiniz, İngiltere’deki örneğin bu
olmadığını size ispat ettik. Şimdi, Erişim Sağlayıcıları Birliğiyle ilgili
yaptığınız gerçekten korkunç bir şey. TİB, 12 tane Erişim Sağlayıcıları
Birliğinin ismini yazmış, bunlara tüzükle ilgili imza attırmış, 112 tane Erişim
Sağlayıcıları Birliği kendisi tüzük yapıyor. 112 kişi. Bakın, çok önemli bir
şey söylüyorum. Türkiye’deki İnternet’i sağlayan erişim sağlayıcılarının 112
tanesi tüzük yapıyorlar, TİB’e gönderiyorlar ama siz, kendi elinizle tayin
ettiğiniz 12 kişiye yaptırdığınız -bir tanesi de hâkim olan TÜRK TELEKOM-
tüzüğü bu memlekete dayatıyorsunuz; Bunun adına da “sivil toplum kuruluşu”
diyorsunuz. Böyle bir şey olabilir mi? Kimi kandırıyorsunuz ya siz? Orada
duruyor. 112 kişi birden bir tüzük hazırlamış, size göndermiş. İşinize gelmiyor.
İşinize gelmediği için 12 tane… Ama oradaki mesele şu: TÜRK TELEKOM hâkim
olduğu için bu işe o ne diyorsa o olur. TÜRK TELEKOM da kiminse o ne diyorsa o
olur veya kime peşkeş çekilmişse o ne diyorsa o olur. 
Bakın, TÜRK TELEKOM’la
ilgili bir şey söyleyeceğim: TÜRK TELEKOM’a aynı ölçekte tekel olan aynı
ölçekteki ülkelere gidin bakın, böyle hizmetleri elinde bulunduran, altyapıyı
elinde bulunduran bir şirketin bedeli kaç kuruştur kardeşim? 35 milyar
dolardır. 6,5 milyar dolara sattınız, parayı bile almadınız neredeyse;
kazandıklarından kendine göre ödedi. 11 milyar dolar da yatırım yapacaktı. Ne
yaptıysa? TÜRK TELEKOM -yirmi beş yıllık anlaşması var- mülkleri sattı ya!
Bağıra bağıra bütün mülkleri sattırdınız. Sonra diyorsunuz ki: “Türkiye’deki
bilişim gelişecek.” Nasıl gelişecek ya? Dünyanın en kazık İnternet’ini
satıyorsunuz. En kazık İnternet’ini satıyorsunuz. Türkiye’de kaç tane böyle
yazılım firmaları, donanım firmaları var da dev olmuş? Yok ki öyle bir şey.
Olamaz da zaten. Normalde bunların çoğu… Ben o sektörün bağrından geldim,
ciğerinden geldim. Yirmi sene önce zaten kimse sermaye bulamıyordu. Son yirmi
yıldır da sermaye bulamıyor. Niye bulamıyor? Türkiye yabancıların burada cinnet
geçirdiği bir yer hâline geldi. Hiçbirini bırakmadılar. Siz de buna yardımcı
oldunuz. İşte son Fatih Projesi, aldınız, yabancılara peşkeş çektiniz. O kadar
da anlattınız: “Yerli yapacağız.” Nerede yapacaksınız ya yerliyi? Nerede
yapacaksınız yerliyi?
HAYDAR AKAR (Kocaeli) –
Anca monte edersin.
ERDAL AKSÜNGER (Devamla)
– Ya, Bakan çıktı –kendisi biraz önce buradaydı, gördüm kendisini- dedi ki:
“Biz yerli yapacağız tableti, sadece camı getireceğiz.” Ya, “cam” diyen bir
bakan mı olur kardeşim ya? Sanayi Bakanı mı olur, Teknoloji Bakanı mı, böyle
bir Bakan mı olurmuş yani Teknoloji Bakanı? “Cam” diyor buna, “LCD” desene
şuna. Orada yok mu o hikâye?
ALİM IŞIK (Kütahya) –
Hangi bakan?
ERDAL AKSÜNGER (Devamla)
– O Bakan değil, öbür Bakandan bahsediyorum ama onun da bir sürü suçu var, onu
da söyleyeceğim şimdi, onun da var, sırayla söyleyeceğim şimdi hepsini.
Ya, adam, bir LCD
fabrikası kurmak için 10 milyar dolara ihtiyaç var ama bırak onu, kursan da
senin öyle bir pazarın yok, kimse sana vermez. “Yerli yapacağız.” Nasıl
yapacaksınız? “Televizyonu yerli yapıyoruz.” Nerede yapıyorsunuz ya? Milleti
niye kandırıyorsunuz. Kentler kuruyorsunuz, bina dikerek “Kent kurdum.”
Altyapı? Yok, sıfır, buna benziyor. Altyapın yok ki senin, “know-how”un yok,
altta bir şey yok, bir hikâye yok yani çocuklar yok. Biraz önce anlattığım
bilişim teknolojileriyle ilgili öğretmenlere yaptığınız zulüm, bu memlekete
yapılan en büyük zulümlerden bir tanesi. Böyle altyapı yok ya. Zaten olan ve
bunu geliştirebilecek olan üniversitelerle sizin aranız bozuk, bozuk aranız. On
iki yıldır bunlarla aranız yok zaten.
ÜNAL KACIR (İstanbul) –
Vardı da biz mi yıktık?
ERDAL AKSÜNGER (Devamla)
– Bunlarla aranız yok. Zaten siz gelmeden önce sanki dünyada, her tarafta
bilişim cirit atıyordu. Cirit mi atıyordu dünyada? Yoktu ki öyle bir şey.
2000’den önce penetrasyon dünyada da belli, yeni yeni filizlenen bir işti
zaten. Öyle attıkları gibi “Kuzey Afrika’da, işte, efendim, şöyle oldu, bahar
oldu, Twitter üzerinden oldu.” Bunların hepsi yalandır. Orada bir kere Tunus
gibi bir yerde bilgisayar penetrasyonu kaçmış ya? Yalan, bu emperyalistlerin
gelip orada örgütlemesinden kaynaklanıyor. Bakın, yüzde 3,5-4 bilgisayar sahibi
oranı olan bir yerde siz bütün o 17 milyon, 20 milyon insanı bir sosyal medya
üzerinden örgütleyebilir misiniz? Bu, komple bir yalan. Komple yalan çünkü 100
bin kişiyi bile orada örgütleyemezsiniz, mümkün değil, öyle bir penetrasyon
yok. 
Aynı bu yalanlarla
Türkiye’de böyle kandırıldı. İşte, Başbakan alanlarda bahsediyordu, söylüyordu:
“Türkiye olarak sosyal medyayı en iyi kullanan dünyanın üç, dört ülkesinden biriyiz.”
Çok güzel, çok iyi. “Avrupa’nın da senede 15 milyon telefon alan ülkesiyiz.” 15
milyon ya, yüzde 60, 70’i de akıllı telefon, harcadığın paraya bak, sıfır
bilinç, sıfır bilinç. Ya Iphone kullanıyor, öbürü akıllı telefon kullanıyor. Ya
yüzde kaçını kullanıyor bu insanlar? Havaya cıvaya… Öyle bir tüketim toplumu
yarattınız ki o yüzden şu anda: Bir, yabancı sıcak parayla; iki, inşaat
sektörünün fiktif işlerinden Türkiye’yi ayakta tutuyorsunuz. Nerede bilişimde… 
Ben sektörel bakıyorum,
arkadaşlarımızın çoğu, yirmi otuz yıllık arkadaşlarımızın çoğu şu an telef
durumda, yabancıların taşeronu olmuş vaziyette. Yani diyorlar ki artık: “Onun
altyapısını kullanalım, biz bir şey üretemedik.” Onların altyapısını
kullanıyorlar.
HAYDAR AKAR (Kocaeli) –
Silikon vadisi açacaklardı, Facebook’u, Microsoft’u getireceklerdi.
ERDAL AKSÜNGER (Devamla)
- Arkadaşlar gerçekten öyle, devasa arkadaşlarımız vardı yani Batı’dan Doğu’ya,
Doğu’nun en ucundaki arkadaşlar da aynı mecraları kullanıyordu. O zaman bir
dezavantaj konusu yoktu zaten çünkü sermayesi zaten herkesin yoktu. Öyle
dezavantajlı bir durum yoktu o zaman. Şu anda dev yazılım şirketlerinin, o
büyük büyük yazılım şirketlerinin taşeronluğunu yapıyor şu anda. Yazık yani bu
çok üzüntü verici bir şey. O yüzden hani bu dediklerinizin öyle çok elle
tutulur tarafları yok. 
Şimdi, bir örnek daha
versin birisi de ben de rahatlayacağım. Türk Telekom modunda bir şirketi
mesela, hangi ülkede özelleştirmişler, nasıl özelleştirmişler? Bana bir örnek
verin yani, bir örnek istiyorum. Aynı şeyi şimdi PTT’yle ilgili yapıyorsun. İlk
yapılan iş “Ya bunu bir tekel yapalım, bir kere bu lojistik sektörünü bir
bitirelim, öldürelim bunların bir hepsini, buna bir değer katalım, sonra bundan
parayı alalım.” Ee ondan sonra? Memleket öldü, iyi günler, 3 tane adama
verdiniz. Şimdi, buna benzer İskandinavya örnekleri var, Finlandiya’nın eğitim
sistemiyle ilgili konuya iyi bakılsın, Norveç’in özelleştirme politikalarına
iyi bir bakılsın, ne diyor acaba adamlar? Adam diyor ki: “Ben yirmi beş sene
çalışmasam benim bütün toplumum, benim elimdeki kaynaklarla hayatını ikame
ettirebilir.” Yirmi yıl, yirmi beş yıl diyor yani. Şimdi, sen bakıyorsun
buraya, ortaya bakıyorsun: Kredinin üzerinde zavallı insanlar, yarını nasıl
çıkartacağını bilemiyor. Çünkü üretimden düşmüş, hepsi birden tüketim olan
tarafında ne yaparız, borcu nasıl çeviririz havasına dönmüş. 
Hayır daha rahat
örnekler verebiliriz, yirmi yıldır, otuz yıldır yazılım sektöründe arkadaşlar
var. Büyüklerini topla hepsinin komple, Türkiye’deki yazılım sektöründeki
arkadaşları topla -ne yazık ki diyorum, ne yazık ki- “Google”un yirmide 1’i
yapmaz, ellide 1’i yapmaz, yüzde 1’i yapmaz. Neyse, “Facebook”, “Google” veya
buna benzer… İşte mesela, en son Rusya’nın “Yandex”i var yani onun da ellide
1’i yapmaz, yüzde 1’i yapmaz yani yapmaz, o da burada çünkü. Şimdi onun
taşeronluğuna soyunuyor insanlar para kazanmak için. Ne yapsın? Ben de bir şey
demiyorum tabii, ne yapacak? Adamın öyle bir mecrası yok, oradan bir şey
çıkmayacağını biliyor.
Çok önemli konulardan bir
tanesi -çok ilgimi çektiği için söylüyorum- kişisel verilerin güvenliğinin
yasası yoktu, bunu yönetmelikle yapıyorlardı. Çok garip bir şekilde bir
yönetmelik çıktı. Birisi çıksın açıklasın orada niye öyle yazmış diye. Mesele
şöyle yazmıştı oraya: “Kişisel verilerin gizliliği konusunda yurt dışına altı
ay süreyle izin veriliyor, ondan sonra izin verilmeyecek.” Yani, altı ay
süreyle bu veriler yurt dışına çıkarılabilir -bunun anlamı bunu getiriyor-
ondan sonra çıkarılamaz. Peki, kim çıkaracak bu altı ay boyunca? Birisi
açıklasın ya, hangi verileri çıkaracak? Ya, “altyapı” diyoruz, “güvenlik”
diyoruz, “siber saldırı” diyoruz, şu diyoruz, bu diyoruz. Güzel bunlar, güzel
terimler, güzel.
HAYDAR AKAR (Kocaeli) –
Sağlık Bakanlığı satmadı mı bunları?
ERDAL AKSÜNGER (Devamla)
– Kim çıkaracak, kim? Türkiye'deki bazı verileri altı ay dışarıya kim
çıkaracak? 
Şimdi Alim Bey söyledi,
ben o konuyla çok ilgilenmiştim Phorm konusuyla. Sayın BTK Başkanı da burada.
Gerçi ilgi gösterdi, o dönemden kendisinin hakkını yemeyim ama herhâlde
yukarıdan başka talimatlar geliyor, ellemiyorlar. TÜRK TELEKOM’dan kaynaklı
oluyor, onlara baskı kuruyorlar da ondan oluyor. Ne yapsınlar? Bürokratların
hepsinin kafasına dayamışlar şeyi “Keseriz.” diye.
Şimdi, öyle bir konuydu
ki o, facia ya. Adam kendisi kabul etti, 6,5 milyon İnternet abonesinin bütün
kişisel verilerini aldığını kabul etti, adamı fişlediğini kabul etti. Yani, seni
incelemeye başlayınca -“Debian” dedikleri bir program var- altta milyarlarca
datayı aslında konsülte ediyor. Attığın milyarlarca maile -hangisinden
konuşuyorsun, hangi sayfaya giriyorsun, kime bakıyorsun- bunlara bakınca diyor
ki: “Bu adamın inancı bu, siyasi tercihi bu, cinsel tercihi bu, ekonomik durumu
bu, şunlarla konuşuyor, bunlarla konuşuyor.” Bunu alıyor, seni böyle komple bir
fişliyor. Ya, bu itiraf edildi bu ülkede. Adama -1 milyon mu, 2 milyon mu ne-
milyarlarca dolarlık ceza kestiler. İşte, adam da baktı keyfine, “Tamam, ben o
cezayı da öderim, sizin gibi adamlar varken ben her ülkeyi sömürürüm.” dedi. Acaba
hangi verilerin gittiğini kimse de bilmiyor yani böyle bir rapor da çıkmadı,
diyen de doğru söylemiyordur yani. Diyen doğru söylemiyordur, biliyorum yani
çıkmaz bu. 
Bu memlekette bilim
kuruluşları var, var ama öyle bir hâle getirdiniz ki, öyle bir bilim kuruluşu
var ki, bütün Türkiye’deki bilimsel işleri yapacak bir kurum var, TÜBİTAK. Ama,
adam altı-yedi aydır, sekiz aydır montaj mı, montaj mı, onunla uğraşıyor yani
altı aydır bir işle “montaj” diye uğraşmaya çalışıyor ya. Bundan ne olur ya?
Bir montajı altı ayda çözen bir kurumdan ne olur ki kardeşim ya? 
HAYDAR AKAR (Kocaeli) –
Hayvanat Bahçesi Müdürünü TÜBİTAK’ın Genel Müdürü yaptı. 
ERDAL AKSÜNGER (Devamla)
– Ya, genel müdür yapmadı, onu başka bir yere getirdi ama önemli bir yerdi
orası yani Hayvanat Bahçesi Müdürünü, doğru, BİLGEM’in Genel Müdür
Yardımcılığına getirdiler. Şimdi, genel müdür deyip hakkını yememek lazım.
Genel müdür yardımcılarının hepsini postaladılar zaten. Bu getirdikleri adam da
orada nereye geldi? Üniversiteler arasında bilgi transferleri olan önemli bir
yer orası aslında, çok önemli bir yere getirdiler. Onu geçiyorum, ondan
söylemiyorum da 200-300 tane adamı postaladınız buradan… 
Hatta, bizim bu dinleme
komisyonunda da çalıştığımız bir arkadaş vardı. Amerikan ulusal güvenlikle ilgili
konuştuğumuzda, gerçekten, Hasan Bey çok ciddi, çok önemli bilgiler vermişti
bize, çok iyi şeyler anlatmıştı, çok şeyler biliyordu adam, hatta mahkemeye
gitmiş şimdi. Adamı attınız, neyle ilgili attınız? “Ya, bizim bu montaj
raporunu yazmazsan seni şuraya göndeririz.” diye attınız, doğrusu budur,
doğrusu budur ya, başka bir doğrusu yok bunun. 
Şimdi, ben son birkaç
senedir bakıyorum, ne var TÜBİTAK’ta ya? Türkiye’nin bilimsel altyapısı
fışkırıyor mu, bir yerlerden bir şeyler mi geliyor? Yok bir şey ya. İşte dedim
ya, adam yedi-sekiz aydır uğraşıyor “Acaba bu montaj mı, değil mi…” Bir de
açıklama yapıyorlar, diyorlar ki: “Herkesin İnternet üzerinde bulacağı bir
programla yaptık bunu.” Yok ya! Kime yediriyorsunuz bunu ya? Böyle bir şey olur
mu ya? Hem TÜBİTAK’ın bu işiyse, o gönderdiğiniz adamların yazacağı rapora niye
inanmadınız o zaman? 
HAYDAR AKAR (Kocaeli) –
Büyük keşif, büyük keşif buldu, satarlar dünyaya. 
ERDAL AKSÜNGER (Devamla)
– Aynı şekilde, TÜBA içler acısı ya, içler acısı. Bakın, bilişimden
konuşuyoruz, İnternet’ten, teknolojiden konuşuyoruz. Türkiye Bilimler Akademisi
yerle bir olmuş, rezalet bir durumda. Dünyada bu konuyla ilgili -Avrupa,
Amerika da dâhil, hepsi, bütün yani Uzak Doğu’dakilerde dâhil olmak üzere-
bilimler akademileri bize gerekli olan bütün uyarıları yaptılar. İnce bir kıl
noktası var, orada duruyoruz, postalıyorlar bizi zaten, üç yüz yıllık bilimler
akademileri bunlar. Ne yaptınız? “Ya, bir şey demeyeyim şimdi, adam imanlıdır
falan da gelsin, ben adamlara imanından bir şey söylemiyorum…” Ya, kardeşim,
bir yerin, Asosiye üyelerinin yüzde 50’si Diyanet, ilahiyat, bilmem ne, şu, bu
ilişkili olur mu? Tamam getir, bir şey söylemiyorum, öbürleri nerede? 
HAYDAR
AKAR (Kocaeli) – İmam olacak ki hissetsin. 
ERDAL
AKSÜNGER (Devamla) –Ya olsun, tamam kardeşim de o da gitsin başka bir şeyle
uğraşsın yani onun yeri yok mu? Diyanette yeteri kadar peşkeşlik yer var, açın
oraya. 
HAYDAR
AKAR (Kocaeli) – Buraya alıyorlar, oradan yolluyorlar oraya, yöntem o. 
ERDAL
AKSÜNGER (Devamla) – Zaten bütçesine baktığın zaman hepsini kabul edebiliyor,
komple. 
HAYDAR
AKAR (Kocaeli) – KPSS’ye falan ihtiyaç yok orada. 
ERDAL
AKSÜNGER (Devamla) – Ya, bu mantığın içerisinde nasıl yürüyebilirsin? Kim var?
Şimdi onlar da gittiler, İstanbul’da kendilerine… Hatta bakın, Amerikan
Bilimler Akademisi ve Avrupa Bilimler Akademisinin üyeleri -bak böyle bir şey
ilk defa oluyor belki dünyada, nadir şeylerden bir tanesi- gittiler bağımsız
bir bilimler akademisi kurdular kendi aralarında, gittiler oralara
başvurularını yaptılar, kendi çabalarıyla, maaşlarından artırdıklarıyla
birlikte Türkiye’nin bilimine katkı koymaya çalışıyorlar. Kimsenin haberi
olmayabilir, arada bir gidip konuşuyorum, içler acısı durum. Türkiye’yle ilgili
raporlar hazırlıyorlar yine bu kurumlara göndermek üzere. Yani, yine de
vatanına, milletine sevdalı adamlar, dışarıda bir şey anlatmaktan ziyade,
içeriye götürmeye de meraklılar böyle. Dinleyen yok, ayrı bir konu. 
Yani,
sorun zihniyet sorunu, yoksa burada yazılan raporda her şey var, ben de aynı
şeyi iddia ediyorum. Var tabii yani iyi niyetle bir sürü şeyler yapılmış
vaziyette ama sorun zihniyet sorunu, nasıl uyguladığın sorunu. Aynı dediğim
gibi, kentleri yaparsınız ama altında bir kent olmadıktan sonra bir şey çıkmaz.
E gittiniz, işte “Çamlıca’nın oraya bilmem ne yapalım, karşı tarafı da Zorlu’ya
verelim.” Yani, vizyonu sıfır olan hikâyedir bu tabii. Zaten oranın altyapısı
kaldırıyor muydu ki böyle? 
Fiberoptik…
Neymiş? “Avrupa’nın en büyük fiberoptik ağına sahibiz.” E sahipsiniz, ne
oluyor? Senin mi? Senin değil ya. Senin değil de kimin bilgisi kime gidiyor ya?

MUHARREM
IŞIK (Erzincan) – Açıkla bilelim o zaman. 
ERDAL
AKSÜNGER (Devamla) – Ya böyle bir şey var mı? Zaten kime peşkeş çekmişseniz
onun. “Efendim, bununla övüneceğiz.” Yok ya. Bu verileri bizde konsolide edecek
bir şey var mı?
Bir
de kriptolu işlerden bahsedildiği zaman, çok komik ya. BTK Başkanı burada,
kriptolu bir telefon geliyorsa BTK Başkanına kodlarını vermeden kriptolu
telefonu kim kullanabilir zaten? TÜBİTAK veriyorsa onun da şeyi var, isteyen
arkadaş varsa ithalatını yaptırsın ama onun kodlarını buraya verecek ki… BTK
Başkanı burada, ona verecek. Niye verecek? Doğru olan o. Onunla ilgili
mahkemelik bir konu olduğu zaman, kriptolu olduğu için, iki kişi arasında
dinlenirken sorun olmasın diye BTK kodları alır, onları dinler, yasal olarak
-“yasal” diyorum- TÜBİTAK'takiler ne yapmışlar? Ne bileyim, siz koydunuz onları
da oraya. O TÜBİTAK'taki kriptolu telefonları da onlar yaptı. Demek ki yasal
olarak mahkeme bir karar mı gönderdi, değil mi, çıksın biri açıklasın.
TÜBİTAK'taki adamın bunu nasıl yaptığını o açıklasın.
HAYDAR AKAR (Kocaeli) –
Oğluyla konuşacağını düşünememiş oradakiler. 
ERDAL AKSÜNGER (Devamla)
– Yani, o kadar basit bir şeyler değildir de bunlar sonuç itibarıyla. Mahkeme
kararları varsa hepsinin arkasında durmak lazım. Bu memlekette neler gördük
biz, Komisyonda neler dinledik. Ben anlattım bir sürü şeyi, bana komplocu diye
baktı bütün milletvekili arkadaşlarım. Baktın da altı ay sonra bir tane
Amerikan ajanı Rusya’dan açıklayınca öyle olmadı ama. Adam söyledi, “Sizi
dinledik, her şeyini yaptık.” dedi. İşte, Yunanistan, Pangalos açıkladı, “Biz
Ankara’yı dinledik.” dedi. Biz de çıt yok. 
HAYDAR AKAR (Kocaeli) –
Bizi dinlemeyen kalmamış Erdalcığım, bir tek seni dinlememişler.
ERDAL AKSÜNGER (Devamla)
– Amerikan Başkanı söylüyor, “Ben istedim de dinledik. Yunanistan’a ben
söyledim, yapın bu işi.” diyor. Ya, bir yürekli adam yok mu çıksın… Daha önce
Amerika’ya böyle lay lay lom ediyordunuz, şimdi sesiniz çıkmaz, bitmiş o işler
çünkü.
Hepinizi saygıyla
selamlıyorum. (CHP ve MHP sıralarından alkışlar)
BAŞKAN – Teşekkür ederiz
Sayın Aksünger.
Halkların Demokratik
Partisi Grubu adına Mardin Milletvekili Erol Dora. (HDP sıralarından alkışlar)
Buyurunuz Sayın Dora.
HDP GRUBU ADINA EROL DORA
(Mardin) – Sayın Başkan, değerli milletvekilleri; 381 sıra sayılı Bilgi Toplumu
Olma Yolunda Bilişim Sektöründeki Gelişmeler ile İnternet Kullanımının Başta
Çocuklar, Gençler ve Aile Yapısı Üzerinde Olmak Üzere Sosyal Etkilerinin
Araştırılması Amacıyla Kurulan Meclis Araştırma Komisyonu Raporu üzerine
Halkların Demokratik Partisi adına söz almış bulunuyorum. Genel Kurulu saygıyla
selamlıyorum.
Genel Kurulun 15 Mart
2012 tarihli toplantısında Komisyonda görev yapacak üyelerin seçiminden
itibaren toplam üç ay çalışan söz konusu Komisyon, son toplantısını 14 Haziran
2012 tarihinde yaparak çalışmalarını tamamlamıştır. Komisyonca hazırlanan
rapor, kimi eksikliklerine rağmen, elbette çok değerli bilgi ve verileri de
açığa çıkarmıştır. Bundan sonra mühim olan, yasama ve yürütmenin bu rapor
ışığında uluslararası sözleşmeler ve evrensel hukuku da referans alarak bilgi,
iletişim teknolojilerinin nitelikli kullanımı noktasında sergileyeceği
tutumdur.
Değerli milletvekilleri,
bilgi, medeniyetin önemli unsurudur. Medeniyetin gelişimi, bilginin sürekli
yeniden üretilmesiyle mümkün olmuştur. Gelişmenin, ilerlemenin, kalkınmanın
olmazsa olmaz şartı, bilgiye erişim ile bilginin etkin ve doğru kullanımıdır.
Dolayısıyla, bilgiyi üretme, bilgiyi edinme ve bilgiyi kullanma biçimlerimizin
niteliği ölçüsünde çağdaş bir demokrasi inşa edebiliriz. 
Sayın Başkan, değerli
milletvekilleri; içinde bulunduğumuz çağa damgasını vuran unsur ise özellikle
bilgi ve iletişim teknolojilerindeki gelişmeler sayesinde insanlığın bilgiyi
üretme, kullanma, işleme, saklama, paylaşma ve bilgiye erişimde giderek
yaygınlaşan, hızlanan ve çeşitlenen araç ve imkânlara sahip olmasıdır. İnsanlık
tarihinde az sayıda teknoloji, bilgi ve iletişim teknolojileri kadar insan
yaşamını etkilemiştir. Bugün teknik olarak iletişimi ve bilgisayar
teknolojilerini birlikte düşünmek mümkündür. Bilgisayar ve iletişim
teknolojisindeki hızlı gelişme, üretim için her türlü bilgi akışını hızlandırıp
kolaylaştırdığı gibi, zaman kullanımında sağladığı avantajlarla üretimde etkinlik
ve verimliliği de artırmıştır. 
Değerli milletvekilleri,
raporun tekrarına düşmeden, bilgi iletişim teknolojilerinden en önemlisi olan
İnternet’in çocuklar ve gençler üzerinde yarattığı bazı negatif durumların da
altını çizmeyi gerekli buluyorum. Çağımızın en önemli buluşlarından olan
İnternet ve diğer bilgi iletişim teknolojilerinin hayatımıza kattığı
kolaylıklar şüphesiz önemlidir ancak çocuk ve gençlerimizin bu bilgi iletişim
teknolojilerini ve İnternet’i kullanırken bazı risklerle karşı karşıya oldukları
da bir gerçektir. Bu risklerin en önemlileri çocukların cinsel istismarı,
çocukların yaşlarıyla uyumsuz görüntü ve içeriklere muhatap bırakılmaları,
aşırı şiddet içeren oyunlar nedeniyle çocukların şiddete karşı duyarsızlaşması,
sanal kumar siteleri aracılığıyla çocukların ve gençlerin kumara özendirilmesi
biçiminde sıralanabilir. Bunun yanında, uyuşturucu maddelerin özendirilmesi ve
temin edilmesinin kolaylaştırılması, uzun süre bilgisayar başında kalmaktan
dolayı çocuk ve gençlerde davranış bozukluklarının görülmesi, bedensel ve
ruhsal hastalıklara maruz kalınması gibi diğer riskler de bilinmektedir.
Evlerinde bilgisayarı ve İnternet bağlantısı olmayan çocuklar ve gençler,
çocuklara yasak olmasına rağmen, yeterli denetimler yapılmadığından dolayı bu oyunları
oynamak için İnternet kafelere gitmek zorunda kalmaktadırlar. Bu da güvenlik
başta olmak üzere birçok sorunu beraberinde getirmektedir. 
Değerli milletvekilleri,
dünya genelinde fevkalade faydaları olan ve geçen yüzyılın en önemli buluşu
kabul edilen İnternet teknolojilerinin kontrolsüz kullanımı hâlinde özellikle
çocuklar ve aileler üzerinde görülen olumsuz etkileri bilim dünyasının da
önemli bir çalışma alanı olmuştur. İnternet’in genel kullanıcılar yönünden
önemli risklerinden biri de İnternet oyunlarında, sanal alışverişlerde ve
benzer sanal ticari faaliyetlerde yaşanan maddi kayıplar, çeşitli
dolandırıcılık faaliyetlerine maruz kalma biçiminde olumsuzluklardır.
İnternet’te gerçekleştirdiğimiz birçok işlemde kişisel verilerimizin
kaybolması, çalışması ya da kötü amaçla kullanılmasını doğrudan etkileyen
birçok faktör bulunmaktadır. Günümüzde İnternet üzerinden oynanan çevrim içi
oyun sektörü, bütün dünyada, önlenemez bir şekilde büyümeye devam etmektedir.
Bu oyun süreçlerinde gerçekleşen kayıt dışı sanal ticaretin ülkemizde yılda 1
milyar doların üzerinde olduğu tahmin edilmektedir. Bu olumsuzlukların asgariye
indirilmesi konusunda gerek ulusal gerekse uluslararası yetkili teknik kurum ve
kuruluşlarla etkin iş birliği önemli bir tedbir olarak işlev görecektir. 
Değerli milletvekilleri,
yapılan araştırmalara göre Türkiye çapında, kentsel ve kırsal bölgelerde, 9-16
yaş arası çocukların tamamına yakını İnternet’i kullanmaktadır. Araştırmaya
göre, ebeveynlerin ise sadece yüzde 29’u İnternet’i kullanmaktadır. Erkek ve
kadın ebeveynlerin İnternet kullanım oranları arasında oldukça büyük bir fark
vardır. Erkek ebeveynlerin yüzde 49’unun İnternet kullanmasına karşın, kadın
ebeveynlerin sadece yüzde 24’ü İnternet’i kullanmaktadır. Avrupa ülkelerine
baktığımızda ise erkek ebeveynlerin yüzde 87’sinin ve kadın ebeveynlerin ise
yüzde 82’sinin İnternet kullanıcısı olduğu bilgisini yapılan araştırmalardan
edinebilmekteyiz. İnternet’i kullanmaya yetecek kadar bilgiye sahip olan çok az
sayıdaki ebeveyn ve çocuklarının teknoloji kullanımı sırasında elde edeceği
imkânları ve karşılaşabileceği riskleri anlamakta ne de İnternet’te onları
rahatsız edecek durumlarla başa çıkmalarını sağlayacak yardımı
sağlayabilmektedirler.
Değerli milletvekilleri,
ortaya konulduğu üzere, sorun bilgi teknolojilerinin kendisi değil, bunların
nasıl kullanıldığıyla ilgilidir. Türkiye’de özellikle devlet kurumlarının bilgi
iletişim teknolojilerini kullanma düzeyleri gözden geçirildiğinde, teknik
cihazlar bakımından büyük noksanlıkların bulunmadığı ancak gerek bilgisayar,
İnternet başta olmak üzere, diğer bilgi iletişim teknolojilerinin kullanılması
ve çalışmaları verimli ürünlere dönüştürme noktasında ve gerekse nitelikli, kalifiye
personel istihdamı konusunda önemli ölçüde kurumsal stratejik ufuksuzluklar
yaşandığı aşikârdır. Öyle ki, Avrupa Birliği müktesebatına göre, Türkiye’nin
Bilgi Toplumu Stratejik Belgesi’ni imzalamasına karşın, bu belgenin içeriğinde
yer alan hedefleri yakalama konusunda henüz çok geride olduğu bilinmektedir.
Değerli milletvekilleri,
raporun başlığı ve muhtevası da göstermektedir ki; çocuklar, gençler ve aile
kurumu konularında özellikle Millî Eğitim Bakanlığı ve Aile ve Sosyal
Politikalar Bakanlıklarına, ayrıca şehir planlamalarında çocukların ve
gençlerin dikkate alınmaları noktasında Çevre Bakanlığı ile yerel yönetimlere
önemli görevler düşmektedir. Millî Eğitim Bakanlığının bu önemli görevleri
yerine getirmek için gerekli olan stratejik ve felsefi ufuk geliştirme
noktasında büyük zafiyetler yaşadığı ise gerçektir. Millî Eğitim
Bakanlığı, öğrencilerde sağlıklı bir okuma, televizyon izleme ve bilgisayar
kullanma alışkanlığı geliştirme ve bunlar arasında denge sağlama konusunda
uygulanabilir bir politika belirlemelidir. Bu politikalar kapsamında ilk ve
ortaöğretim süresince bilgi iletişim teknolojilerine yönelik zorunlu ders
saatleri artırılmalı, okulların teknik donanımı güçlendirilmelidir. Öğrenciler
için, dengeli bir kitap okuma, televizyon izleme ve bilgisayar kullanma kültürü
yaratmaya yönelik programlar oluşturulmalı ve uygulanmalıdır.
İlköğretim döneminde
sınıf içinde sadece ders kitaplarındaki okuma parçalarıyla yetinilmemeli,
nitelikli bir okuma alışkanlığının gelişebilmesi için öğrencilerin okuma
yelpazesi genişletilmelidir. Öğretmenler, öğrencilerin okuma ilgilerini belirleyerek
bu doğrultuda öğrencilerine okuyucu rehberliği yapmalıdırlar. Ayrıca,
üniversitelerin eğitim fakültelerinde okuyan öğretmen adaylarına, bilgisayar ve
televizyon gibi araçların doğru ve etkili kullanımıyla ilgili gerekli dersler
verilerek bilinçlendirilmesi gerekmektedir. Bu konuda hem mesleki hem de
kişisel duyarlılık taşımak zorunda görünen öğretmenler, öğrencilerinin
televizyon izleme ve bilgisayar kullanımlarının okuma alışkanlıklarına zarar
vermesini engelleyecek ve öğrencilerin aktiviteleri arasında denge
kurabilmelerini sağlayacak eğitim yöntemleri konusunda özel pedagojik
formasyona tabi tutulmalıdırlar.
Değerli milletvekilleri,
bilgi iletişim teknolojilerinden çocukları, gençleri ve eğitimcileri
yararlandırmanın, popülist seçim propagandalarına sıkıştırılmış ve FATİH
Projesi biçiminde kamuoyuna yansıtılmaya çalışılan yüzeysel yaklaşımlarla
gerçekleşmeyeceği açıktır. 
Millî Eğitim
Bakanlığının bilişim teknolojilerinden faydalanma adına âdeta eline yüzüne
bulaştırdığı, Bakanlığın ciddi paralar harcamasına rağmen bir türlü hayata
geçiremediği başka bir uygulamaya da bu konuşmamda değinmeyi önemli buluyorum.
Bu projenin muhtevası,
engelli bireylere yönelik olarak rehberlik araştırma merkezleri ve özel eğitim
ve rehabilitasyon merkezlerine avuç içi damar okuma sistemi kurulmasına
ilişkindir. Söz konusu avuç içi damar okuma sistemi, özel eğitim merkezlerinde
eğitim hizmeti alan engelli çocuklarımızın, sözüm ona bu eğitim kurumlarına
devam edip etmediklerini kontrol etme amaçlı ve özel eğitim merkezlerinin
yolsuzluklar yapmasını engelleme amaçlı kurgulanan bu sistem, Millî Eğitim
Bakanlığınca büyük harcamalar yapılmış olmasına karşın yaklaşık iki yıldır
hayata geçirilememiştir. Geçtiğimiz günlerde Millî Eğitim Bakanlığı Özel Eğitim
Kurumları Yönetmeliği’nde yaptığı değişiklikle, büyük paralar harcanarak
kurduğu bu sistemi, bir yıl daha atıl vaziyette bırakma kararı almıştır. İki
yıldır atıl vaziyette bekleyen bu avuç İçi Tanıma Sistemi’nin Millî Eğitim
Bakanlığına çok ciddi maliyetlerinin olduğu bilinmektedir. Millî Eğitim
Bakanlığının bir türlü hayata geçiremediği bu uygulamanın, bütçeye ve hazineye
getirdiği yükün maliyetleri konusunda Millî Eğitim Bakanlığının kamuoyuna bilgi
vermesi gerekmektedir. 
Değerli milletvekilleri,
Millî Eğitim Bakanlığı, okul öncesi çağdan meslek edinme çağına kadar bu
ülkenin her ferdinin ana sorumluluğunu taşıyan, taşıması gereken bir kurumdur.
Bilgi iletişim teknolojilerinden çocuk ve gençlerin faydalandırılması ve
teknolojilerin risklerinden çocuk ve gençlerin korunmalarının salt mevzuat
düzenlemeleriyle olmayacağını hepimiz açık bir şekilde bilmekteyiz.
Özel okullaşmanın
özendirilmesi sonucu, devlet okullarında nitelikli eğitimin verilmesini
engelleyen yapısal kararlar, fiilî sınıf mevcutlarının hâlâ Avrupa standartlarının
çok üzerinde olması, okulların yeterli donanımlardan yoksun bırakılması, ülke
genelinde uygulanan eğitim, sistem ve yöntemlerinin yaratıcı, öz güvenli,
çalışkan bireyler yetiştirme anlayışlarından uzak oluşu, çocuk ve gençlerin
okula, okumaya karşı pozitif algılarını zayıflatan sebeplerdir. 
Değerli milletvekilleri,
“Her ile bir üniversite” kampanyası sonucu belki her ile bir üniversite binası
yapıldığı doğrudur, ancak, buralarda okuyan genç bireylerin, bu bölümleri nasıl
tercih ettikleri, mezun olduklarında ne iş yapacakları ve bunun sonucunda
oluşan “tahsilli işsiz gençlik ordusu” meselesi Millî Eğitim Bakanlığının
plansız ve popülist politikalarının neticesidir. Hükûmetin sıkça şikâyet ettiği
sosyal patlamalar ve gençliğin kriminalize olduğu biçimindeki algı, bizatihi
annelere çocuk sayısı öneren anlayış ile nüfus artışı karşısında ve nüfusun yaş
ortalamasının 30 yaşa düşmesi karşısında nitelikli politikalar üretmekten
yoksun hükûmet kurumlarının eseridir. 
Değerli milletvekilleri,
bu ülkede çocuk yaşta insanlar kaçakçılık yapmak zorunda kalmakta, yine bu
çocuklar devletin silahlı güçleri tarafından bombalanmaktadırlar. Çok uzaklara,
Hakkâri’ye, Kars’a, Rize’ye gitmeye gerek yok bizce. Sayın bakanlar Ankara’nın
göbeğinde, Altındağ’a çıktıklarında, bu ülke çocuklarının ve gençlerinin
yaşadığı sefaleti görebilecekleridir. 
Sayın Başkan, değerli
milletvekilleri; milyonlarca çocuk ana dilinde eğitim görememenin yarattığı
travmalarla yaşamını devam ettiriyor. Milyonlarca çocuk açlık sınırının altında
yaşamaktadır. Yüz binlerce çocuk ve genç, köy yakmalar, köy boşaltmalar,
ekonomik sebepli zorunlu göçler neticesinde metropollerde kültürel, ahlaki
kopuklukla birlikte ekonomik yoksulluk içerisinde yaşamaktadır. Binlerce çocuk
ve genç, otuz yıldır yaşanan savaş neticesinde savaşın ortaya çıkardığı
travmalarla başa çıkmaya çalışmaktadır. Binlerce çocuk işçi bu ülkede
mevcudiyetini devam ettirmektedir. Bu ülkede binlerce çocuk ve genç -Soma’da
olduğu gibi- babasını iş kazalarında kaybetmenin acısıyla ve korkusuyla yaşamaktadır.

Değerli
milletvekilleri, son olarak bilgi iletişim teknolojilerinin kullanımında ifade
ve bilgiye ulaşma özgürlüğü konusuna da değinerek konuşmamı tamamlamak
istiyorum. 
Twitter’in
yasaklandığı ve Anayasa Mahkemesi kararıyla açıldığı ve dünyanın en yaygın
paylaşım sitelerinden biri olan YouTube sitesinin yasaklandığı ve yine Anayasa
Mahkemesi kararıyla açılabildiği bir ülke yurttaşı olmak gurur verici bir durum
değildir. Özerk bir kurum olması gereken Bilgi Teknolojileri ve İletişim Kurumu
ile Telekomünikasyon ve İletişim Başkanlığının Hükûmete direkt bağlı karar
mekanizmalarıyla yönetiliyor olması, bu kurumların özerkliği ilkesinin yanında
özellikle insan hak ve hürriyetleri, ifade hürriyeti bakımlarından evrensel
hukuk normlarından oldukça geri ve kaygı verici bir uygulamadır.
Değerli
milletvekilleri, ifade özgürlüğü, Avrupa İnsan Hakları Sözleşmesi’nin 10’ucu
maddesinde, kanaat özgürlüğüyle kamu otoritelerinin müdahalesi ve ülke
sınırları söz konusu olmaksızın haber veya fikir almak ve vermek özgürlüğü
olarak tanımlanmıştır. Bu bağlamda ifade özgürlüğü, fikirlerin, kanaatlerin her
türlü mecrada ve her formda dışa vurulmasını kapsamaktadır. Bu özgürlük
demokrasilerin vazgeçilmez değerleri arasında yer almaktadır. İfade özgürlüğü,
hem kendi fikirlerini ifade etme hem de ifade edilen fikirlere, bilgilere
ulaşma yoluyla bireyin kendini gerçekleştirmesi için gerekli ortamı
hazırlamaktadır. Bugün bu sebeplerle ifade özgürlüğünün temin edilmediği bir
ülkede ileri demokrasi iddiası absürt kaçmaktadır. 
Değerli milletvekilleri,
Freedom House İnternet’te Özgürlük Raporu’na göre, Türkiye kısmen özgür
statüsünde yer alıyor. Rapora göre Nisan 2013 itibarıyla Türkiye’de 29 bin site
engellenmiş durumda. Bugün ise şimdiye kadar engellenmiş olan sitelerin sayısı
engelli web verilerine göre 40 bini aşmış durumdadır. Oldukça vurucu diğer bir
istatistik ise, bu kararların yüzde 89’unun Telekomünikasyon ve İletişim
Başkanlığı tarafından verilmiş olmasıdır. Raporda TİB’in özerk olmaması ve
karar alma sürecinin şeffaf olmaması konusundaki eleştiriler de ifade
edilmektedir.
Ayrıca, raporda 5651
sayılı Kanun’un çocukları korumak amacıyla düzenlenmiş olmasına rağmen
uygulamada Atılım, Özgür Gündem, Azadiya Welat, Keditör Günlük Gazetesi ve
Fırat News gibi haber sitelerinin mahkemelerce engellendiğine işaret edilerek
yetişkinlerin de bilgiye ulaşımlarının kısıtlandığı belirtilmiştir.
Sınır Tanımayan
Gazeteciler'in 2012 İnternet Düşmanları Raporu'na göre ise, Türkiye gözetim
altındaki ülkeler arasındadır.
Sayın Başkan, değerli
milletvekilleri, İnternet’e erişim yasakları pek çok evrensel değerle ilintili
bir konudur. İfade özgürlüğü başta olmak üzere, eğitim ve öğrenim özgürlüğü,
bilim özgürlüğü, kişinin maddi ve manevi varlığını geliştirme hakkı, insan
onuruna saygı, özel hayatın gizliliği, din ve vicdan hürriyeti; ayrıca, basın
özgürlüğü, mülkiyet hakkı, ailenin korunması ve çocuk hakları, çalışma
hürriyeti, öze dokunma yasağı, ölçülülük ilkesi gibi hak ve özgürlük değerleri
İnternet’e erişim yasaklamaları karşısında dikkate alınması gereken kavramlar
olarak belirtilebilir. 
İdare, kolluk yetkisi
kapsamında yasaklama getirirken "öze dokunma yasağı"nı ihlal
etmemeli, ölçülü olmalı, tabir yerindeyse, badem çekirdeğini kırmak için balyoz
kullanmamalı, uluslararası hukuk gereklerini göz ardı etmemelidir.
Otorite-özgürlük tartımında demokratik hukuk devleti olmanın bir gereği olarak
özgürlükten yana tercihte bulunmalıdır.
Bu anlamda, ümit
ediyoruz ki bu rapor önceki raporlar gibi unutulup sadece yazılı bir belge
olarak değerlendirilmez veya ilgili bakanlıklar komisyon raporunu dikkate
alırlar.
Raporun tüm
eksikliklerine rağmen geleceğin özneleri olan çocuklar ve gençlerin gerçek
sorunlarının tespiti ve çözümü noktasında önemli bir basamak olmasını temenni
ediyor, Genel Kurulu tekrar saygıyla selamlıyorum. (HDP sıralarından alkışlar)
BAŞKAN – Teşekkür ederiz
Sayın Dora.
Sayın milletvekilleri,
bir saat ara veriyorum.
 Kapanma
Saati: 19.18
ALTINCI
OTURUM 
Açılma
Saati: 20.20
BAŞKAN:
Başkan Vekili Şükran Güldal MUMCU
KÂTİP
ÜYELER: Muhammet Bilal MACİT (İstanbul), Mine LÖK BEYAZ (Diyarbakır)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Altıncı
Oturumunu açıyorum.
381 sıra sayılı Meclis
Araştırması Komisyonu Raporu üzerindeki genel görüşmeye devam edeceğiz. 
Komisyon ve Hükûmet
yerinde. 
Şimdi, Adalet ve
Kalkınma Partisi Grubu adına Kahramanmaraş Milletvekili Yıldırım Mehmet
Ramazanoğlu konuşacak. 
Buyurunuz Sayın
Ramazanoğlu. (AK PARTİ sıralarından alkışlar) 
AK PARTİ GRUBU ADINA
YILDIRIM MEHMET RAMAZANOĞLU (Kahramanmaraş) – Teşekkür ederim Sayın Başkanım. 
381 sıra sayılı, kısa
adıyla, Bilişim ve İnternet Araştırma Komisyonu olarak isimlendirdiğimiz
Komisyonun raporu üzerinde AK PARTİ Grubunu temsilen söz almış bulunmaktayım.
Saygıdeğer milletvekillerimizi ve Genel Kurulumuzu selamlıyorum. 
Bu arada, öncelikle, çok
değerli meslektaşım, Hocamız, Profesör Doktor Necdet Ünüvar Bey’i, özellikle
Komisyon Başkanlığı sırasında hakikaten çok büyük gayretlerle, tüm Komisyon
üyelerinin, tüm paydaşların görüşlerini alarak böyle bir bilimsel çalışmayı
gerçekleştirmiş olmasından dolayı kutluyorum. İlaveten, tabii, Sayın Bakanımız
özellikle Bakanlık görevini üstlendiğinden bu yana, hakikaten çok yoğun bir
çalışma ortamı içerisinde, bizleri temsil etmek suretiyle, hatta geçenlerde
kısa bir geçici rahatsızlık geçirecek kadar konulara konsantre olması nedeniyle
de bu gayretlerinden dolayı kendisini tebrik ediyorum ve sağlık, sıhhat,
afiyetler diliyorum. Özellikle bugün aramızda bulunan çok değerli kurum başkanlarımızı,
TÜBİTAK Başkanımıza ve BTK Başkanımıza da katılımlarından dolayı, bizleri
burada yalnız bırakmadıkları için ayrıca teşekkür ediyorum, tebrik ediyorum
ekipleriyle birlikte.
Çok değerli arkadaşlar,
ben, asıl konuşma içeriğime geçmeden önce bazı eleştirileri cevaplandırmak
adına, bilişim ve teknoloji alanında Türkiye'de ne kadar güzel şeyler olduğunu
da ifade ederek başlamak istiyorum; ondan sonra da konumun asıl sizlerle
paylaşmak istediğim içeriğine geçmek istiyorum. 
Değerli milletvekili
arkadaşlarım, biliyorsunuz, trafik sinyalizasyon sistemlerinde, MOBESE
sistemlerinde Türkiye'de çok önemli ilkler gerçekleştirildi. Özellikle trafik
ışıklarında geriye sayan sistem ilk defa Türkiye'de gerçekleştirildi ve ciddi
şekilde bu yazılım altyapısının ve ekipmanın yurt dışına satışı sağlandı, bu,
hâlen devam ediyor. 
Bir başka husus, kredi
kartı teknolojisinde, gerçekten Türkiye'de yazılım mühendisleri kredi kartı
yazılım altyapılarını öyle bir zirveye taşıdılar ki hakikaten dünyada örnek
gösterilen bir altyapı hâline gelen bu platform, kredi kartı yazılım platformu
hem yurt dışındaki paydaşlara örnek olması bakımından hem de hayretler
içerisinde bırakması bakımından hepimiz için gurur kaynağı. Özellikle, “kredi
kartına taksit” diyoruz, artı, “kredi kartına harcama puanları” diyoruz; bütün
bunları ilk defa gerçekleştiren bizim bankacılık sistemimizin sihirbazlarıdır.
Hepsini buradan kutluyorum, böyle güzel yazılım, bilişim altyapılarını bizlere
kazandırdıkları için. 
İlaveten, şu anda,
uzayda dolaşan Türk markalı uydularımız var, haberleşme uydularımız var. Bunlar
da tabii ki bugüne kadar hayal bile edemediğimiz gelişmelerin, bilişim ve
teknolojik çalışmaların sonucunda ortaya çıkmış olan eserler. 
Öte yandan, ATAK
helikopterimiz… Hatırlarsanız, bundan bir hafta kadar önce ilk ATAK
helikopterinin üretim tamamlandı ve Türk Silahlı Kuvvetlerimize teslim edildi.
Son derece esnek hareket kabiliyeti, son derece esnek manevra kabiliyeti olan,
her yöne ateş açabilen silah ve mühimmatla teçhiz edilebilen bu kadar güzel ve
modern teknolojiyle donatılmış bir helikopterin, ülkemiz Türk Silahlı
Kuvvetlerine, üstelik de Türk mühendislerin üretimi olarak kazandırılmış
olması, yine bilişim ve teknoloji alanımızdaki çok önemli başarılardan biridir.
Öte yandan F-16 savaş sistemlerinin yazılımlarının yine Türk mühendisler
tarafından yapılmış olması farklı bir başarıdır. Tabii ben aynı zamanda Millî
Savunma Komisyonu üyesi olduğumdan dolayı askerî tesislerdeki bu çok önemli
bilişim teknolojilerini de bizzat yerinde görmek suretiyle sizler adına
şahitliğini yapmış oluyorum. 
Biliyorsunuz “ANKA” ismi
verilen insansız uçaklar… İnsansız, aynı zamanda silah taşıyabilen, yani
Amerikalıların Predator’lerinin eş değeri olan silah ve teçhizatla, mühimmatla
yüklenmek suretiyle insansız hava aracı olarak görev ifa edebilen bu uçakların
da imalatı ve üretimleri sürmektedir. Hepsini bir tarafa bırakalım, özellikle
özel şirkeler, tabii ki yine bilişim ve teknoloji alanında çok önemli
gelişmelere imza atmaktalar. Bunlar arasında robotics teknolojisinden tutunuz,
beyaz eşya üretiminden tutunuz, televizyon alanındaki üretimlerden tutunuz…
Bakın, bugün Vestel bir dünya markası olmuştur arkadaşlar ve üretim
fiyatlarıyla dünyada kendisiyle rekabeti çok zor bir şirket hâline gelmiştir ve
satışların hemen hemen yüzde 80’i ihracatla değerlendirilmektedir. 
Tabii bu arada tekstil
sanayisinde çok önemli gelişmeler cereyan etmekte ve birçok özel kumaş
vasıflarına sahip dokumalar şu anda gerek Türk Silahlı Kuvvetlerimizin
hizmetine sunulmakta gerekse özel sektörde kullanılmakta; telefon, cep telefonu
sinyali geçirmeyen kumaşlar üretilmektedir. Yakın bir gelecekte, inşallah, yine
bilişim teknolojisine hizmet edebilecek, üzerinde aynen bilgisayar verilerinin
paylaşımına imkân verebilecek kumaşların da ülkemizde geliştirilmesi mümkün
olacak. 
Tabii Turkcell’in
“Geleceği Yazanlar” diye bir projesi vardı. Çocuklarımızla İnternet arasındaki
ilişkiyi çok güzel kuran, kurgulayan böyle bir projeyi de alkışlamak hepimizin
görevi diye düşünüyorum. Geleceği Yazanlar Projesi, çocuklarımıza 13, 14, 15
yaşlarından itibaren cep telefonlarına kod yazma ve bu suretle uygulama
projeleri geliştirme ve profesyonel ekiplerle de bir arada çalışma yeteneğini
kazandırma açısından önemli bir projeydi ve bu projelerin yarışmaları tamamlandı.
Birinci olan takımlar, Turkcell marifetiyle, silikon vadisine, Amerika Birleşik
Devletleri’ne götürülmek suretiyle orada ülkemizi temsil edecekler.
Tabii,
bütün bu güzellikler, TÜRKSAT gibi, ASELSAN gibi, HAVELSAN gibi, TÜBİTAK gibi
ve benzerini sayabileceğimiz çok çeşitli kamu kurum ve kuruluşları ve özel
sektör kuruluşları tarafından gerçekleştirildiği için, bunları tüm
milletvekillerimizin vitrinine koyabilmek adına, Bilişim ve İnternet Araştırma
Komisyonu geçen yıl devam ederken -sağ olsun Başkanımız, Cemil Çiçek Başkanımız
bizi kırmadı- benim bir önerim vardı, dedim ki: “Sayın Başkanım, Türkiye Büyük
Millet Meclisi tarihinde ilk defa bir bilişim ve teknoloji sergisi açalım. Bunu
da hem tüm milletvekillerimize hem tüm vatandaşlarımıza açık tutalım.” Sağ
olsunlar izin verdiler, Tören Salonunu buna tahsis ettiler. Ve Tören Salonunda
-alt kat, üst kat toplam 2 kat- sekiz gün süreyle, ilk dört gün kamu
kurumlarının bilişim ve teknoloji projeleri, ikinci dört gün özel sektörün
bilişim ve teknoloji projeleri olmak üzere orada sergilendi. Bu çalışmaların
liderliğini de, tabii ki, sağ olsunlar TÜBİTAK Başkanlığımız yaptılar. Orayı
ziyaret eden tüm milletvekillerimize, genel başkanlarımız dâhil hepsine birer
dijital nüfus cüzdanı düzenlediler. 
Biliyorsunuz
dijital akıllı kimlikler şu anda Bolu’da deneme mahiyetinde dağıtıldı, yaklaşık
220 bin vatandaşımıza dağıtıldı fakat henüz Türkiye çapında dağıtım başlamadı.
Ama orayı ziyaret eden milletvekillerimize de sembolik olarak birer dijital
akıllı kimlik yani nüfus cüzdanı takdim edilmiş oldu.
Değerli
arkadaşlar, bu güzellikleri tabii ki görmezden gelemeyeceğimiz gibi bu
güzelliklerin devamı için de aynı gayretlerimiz ve çalışmalarımız aynı süratle
ve yoğunlukta devam edecek.
Tabii,
ben, bunu, bir şekilde şu ana kadar hitap eden konuşmacıların bazı
eleştirilerine cevap olsun diye, gerek Hükûmetimizin gerek ilgili
bakanlarımızın yapmış oldukları çalışmalar sadedinde dile getirmek istedim.
Şimdi asıl konuya girmek istiyorum.
Şimdi,
mümkünse, sayın milletvekillerimizden ricam, şöyle bir arkalarına yaslansınlar
ve ilk defa duyacakları bazı şeyleri -benden duymak suretiyle- kendileriyle
paylaşmama izin versinler. 
HAYDAR AKAR (Kocaeli) –
Bak, arkadaşlar çok ilgili, AKP Grubu, seni dinliyorlar oradan. Vallahi, ben
can kulağıyla dinliyorum ama sizin grup bayağı ilgili yani şuraya bak.
YILDIRIM M. RAMAZANOĞLU
(Devamla) – Mevcut hazırunun burada olması yeter, nasıl olsa bunun video
kaydını da paylaşabiliriz.
Bakın, Google ne diyor
arkadaşlar? Google, 30 Nisan 2014 tarihinde en son güncel sözleşmeyi yayınladı.
Bir seneden beri birçoğumuz farkında değiliz ama Google şöyle bir deklarasyon
yayınlıyor ve bunu tüm kullanıcılarının dikkatine sunuyor ama tabii, okunmadığı
için bu bilinmiyor -çok değerli hukukçu ağabeyimiz de burada, Burhan
Hoca’mız, o, özellikle bu konuyu çok daha farklı değerlendirecektir muhakkak-
diyor ki Google: “Hizmetlerimizi kullanmanız size hizmetlerimizdeki veya
eriştiğiniz içerikteki hiçbir fikrî mülkiyet hakkının sahipliğini vermez.” Yani
“Sen benim alanımı kullanıyorsun, burada birtakım şeyleri bana yüklüyorsun,
birtakım şeyleri benim ortamımda paylaşıyorsun fakat bu, paylaştığın şeylerin
mülkiyet hakkını sana vermez.” diyor Google. Yani Google’a yüklediğin anda
mülkiyet hakkından istifa ediyorsun ama -artı- sorumluluğu sizin üzerinize
bırakmayan devam ediyor; “Bu içeriklerin tüm sorumluluğu yalnızca ilgili
içeriği kullanıma sunan kişilere aittir.” 
Şimdi, asıl can alıcı
yere geliyoruz arkadaşlar, bakınız, Google şöyle diyor: “Hizmetlerimize içerik
yüklediğinizde, ilettiğinizde, gönderdiğinizde, içerik depoladığınızda, içerik
aldığınızda veya tüm bunları hizmetlerimizi kullanarak yaptığınızda, Google’a
ve birlikte çalıştığımız kişi ve kuruluşlara söz konusu içeriği kullanma,
barındırma, depolama, yeniden üretme, değiştirme, türev çalışmalar oluşturma,
iletişimde kullanma, yayınlama, kamuya açık olarak sunma, kamuya açık olarak
görüntüleme ve dağıtmaya yönelik dünya genelinde bir lisans vermiş olursunuz.”
Yani bir kullanıcı olarak Google’ın herhangi bir uygulamasına girdiğiniz anda
bu hakkı Google’a otomatikman vermiş oluyorsunuz, aksi hâlde uygulamaya
giremiyorsunuz ama farkında olmadan hemen orada bir tıklıyoruz, “enter”
yapıyoruz, giriyoruz, aslında neyi imzaladığımızın veya neyi onayladığımızın
belki de farkında olmuyoruz. Bakınız ne diyor, cümlenin sonuna bakınız: “Bu
lisans –yani Google’a verdiğimiz bu izin- hizmetlerimizi kullanmayı bıraksanız
dahi devam eder.” Şimdi en can alıcı cümleyi okuyorum, Google diyor ki:
“Otomatik sistemlerimiz, içeriğinizi -e-postalar dâhil- analiz eder ve bu
analiz, içerik gönderilirken alınırken ve depolandığında yapılır.” Yani “Tüm
e-maillerin içeriğine ben bakarım, incelerim istediğim gibi kullanırım.” diyor.
Ayrıca “Google, istediği zaman hizmetleri size sunmayı durdurabilir veya
hizmetlerini kullanmanızla ilgili yeni kısıtlamalar ekleyebilir ya da
oluşturabilir.” Son cümle: “İşbu şartları veya bir hizmeti, işbu şartlar veya
hizmet için geçerli olan herhangi bir ek şartı değiştirebiliriz, şartlara
düzenli aralıklarla bakmanız gerekir.” Yani bu sözleşmeyi bir defa okumanız
yetmiyor, bu sözleşme sık sık değişebilir. Şimdi, Google hiçbir zaman bu kadar
açık deklare etmemişti yayın politikasını, hizmet politikasını. Bir yıl önce bu
deklarasyonu yayınladı. Ufak tefek değişiklerle, bu deklarasyon ağırlaşarak
devam ediyor. 
Şimdi, arkadaşlar
buradan ben bir yere gelmek istiyorum. Şimdi, İnternet nedir? Dost mudur,
düşman mıdır? Arkadaşlar, İnternet, göreceli olarak eğer bir şekilde düşman
olarak bakıyorsak düşmandır, dost olarak bakıyorsak dosttur ama her iki bakış
açısı da yanlış. İnternet nedir? İnternet bir paydaştır, İnternet bir ortamdır.
O zaman, paydaşlar arasındaki bir ilişkiyi konuşuyoruz, İnternet ve biz,
İnternet ve toplum. Şimdi, o zaman acaba İnternet mi toplumu ve bireyi yönetecek?
Yoksa birey mi İnterneti yönetecek, toplum mu İnterneti yönetecek?
Şimdi, şu okuduğum
sözleşme metninde, farkında olmadan biz bunu “tick”leyip, ”enter”layıp
geçiyoruz. Bu sözleşme metniyle Google ne yapıyor arkadaşlar? Kendisini
kullanmaya teşebbüs eden herkesi yönetiyor. “Ben, senin bütün verilerine hâkim
olmak zorundayım, bütün –e-maillerin dâhil- içeriklere bakarım ve bunları
istediğim gibi kullanırım.” diyor. Şimdi, tabii Google akıllıysa biz Google’dan
daha akıllı olmak zorundayız. 
Şimdi, Kahramanmaraş
Milletvekili bir kardeşiniz olarak ben de diyorum ki: “Google beni böyle
yönetmek istiyor ama ben Google’ın beni yönetmesine izin vermem.” Ne yaparım?
“Ben Google’ı yönetirim.” diyorum. Peki nasıl yöneteceğim şimdi Google’ı? 
Şimdi, arkadaşlar,
bakın, Google bir şey söylüyor, ne diyor bakın: “İçerik gönderilirken,
alınırken ve depolandığında, ben içeriklere müdahale ederim.” Gönderilirken ve
alınırken. Göndermek ve almak “iletişim” demek zaten, bir de “depola” var. O
zaman, benim bilgilerim ne zaman çalınır arkadaşlar? Benim bilgilerim ya
“gönder/al” yaparken yani iletilirken çalınabilir, iletim sırasında çalınabilir
veya depolarken çalınabilir. Eğer ben bir verinin iletirken çalınmasına mani
olmak istiyorsam, o zaman o veriyi iletmeden iletişimin çaresini bulmam lazım.

Şimdi burada çok ilginç
bir şey söyleyeceğim yani biraz basite indirgeyerek anlatmaya çalışacağım: Bir
veriyi yerinden oynatırsanız bunu “sniffer” dediğimiz programlar hemen fark
ediyor: “Burada bir veri, bir bilgi yerinden oynadı, bakayım bu bilgi neyin
nesiymiş?” O zaman o bilgiyi yerinden oynatmayalım, o bilgiyi olması gereken
yerde üretelim yani nerede üretelim? Zaten depolamak istediğimiz yerde
üretelim. Ben “Google”un alanını kullanıyorum ya, o “Google”un depolama alanında,
o bilgiyi ben orada üreteyim; kendi bilgisayarımda üretip de, kendi ortamımda
üretip de “Google”a aktarmayım yani “upload” yapmayım. Ne yapayım? “Google”un
kendi depolama alanında üreteyim ve şifreleyim, orada kalsın, hiç hareket
etmesin. Çünkü, ben her ihtiyaç duyduğumda bilgiye oraya gireyim çıkayım; bu
bir.
HAYDAR AKAR (Kocaeli) –
En iyisi “Google”u kullanma sen.
YILDIRIM M. RAMAZANOĞLU
(Devamla) – İki: Arkadaşlar, bir de iletişimde en büyük problem e-maillerin
deşifre olması, okunması. 
Şimdi, e-mailin deşifre
olmaması için e-maili de yerinden kımıldatmayacağız; e-mail buradan kalkıp
oraya gitmeyecek, e-mail yerinde duracak. Nasıl duracak? Mesela, diyelim ki
Mustafa Elitaş Başkanım ile ben aramda bir özel iletişim kurmak istiyorum,
mailleşmek istiyorum. Bir ortak e-mail hesabı açıyoruz:
“Mustafayıldırım@gmail.com” dedik. Şimdi, bu e-mail adresinin şifresini
aramızda paylaşıyoruz. Dolayısıyla, ben Mustafa Elitaş Başkanıma e-mail
gönderirken o ortak mailden gönderiyorum -dikkat- ama “gönder” butonuna basmıyorum.
Ne yapıyorum? Taslak bölümünde bırakıyorum -dikkat- benim hazırladığım mail
taslakta kalıyor, bir yere gitmiyor. Başkanım da bana bir şey iletecekse o da
taslakta bırakıyor. Şifre ben de ya, ben açıyorum -onda da şifre var- “Taslağa
bakayım Mustafa Başkan ne yazmış?” Bakıyorum, oradan almam gerekeni alıyorum,
ondan sonra onu siliniyorum ve bu gönderdiğim… Dikkat ediniz arkadaşlar, siz
siz olun hiçbir zaman düz mail yazmayın; bakın, bu çok ciddi bir güvenlik
zafiyetidir. Yani, hani mailleşiyoruz ya, düz mail yazmayın. Ne yapın? Bir
word…
HAYDAR AKAR (Kocaeli) –
Şu önerilerden hangisini yaptınız, onu anlat ya.
YILDIRIM M. RAMAZANOĞLU
(Devamla) – O önerilerin içinde yok. 
Yalnız, şimdi, bunlar
üniversitelerde, kitaplarda yazan bir şey değil Sayın Vekilim. 
MUSTAFA ELİTAŞ (Kayseri)
– Sen devam et, çok güzel şeyler anlatıyorsun. 
YILDIRIM M. RAMAZANOĞLU
(Devamla) – Bunlar üniversitelerde falan okutulmuyor, bilgisayar mühendislerine
de ben bunun… Yücel Altunbaşak Başkanım bilir, ben bir ara TÜBİTAK’taki uzman
arkadaşlara bazı konularda seminer vermiştim. 
Şimdi, arkadaşlar,
bakınız, bu bilgi güvenliği çok önemli. Şimdi, düz mail yazmayalım. Ne yapalım?
Bir word dosyası içine, bir PDF dosyası içine bir metni koyalım, hatta bir
resmin içine bile bir metni gömebilirsiniz. Ne yapalım? O dosyayı paylaşalım, o
dosyayı da şifreleyelim. Ondan sonra, 128 bitlik kriptoyla ben onu şifrelediğim
zaman, bakalım hangi babayiğit onu kolay kolay kırabilecek. Şimdi, tabii ki
istenirse kırılabilir ama ben burada şöyle bir noktaya gelmek istiyorum:
Arkadaşlar, şimdi, biz bütün iletişim ihtiyaçlarımızı ne yapıyoruz? Rutin
taramaların, bir şekilde rutin gözlemlerin yani rutin “sniffer”ların faaliyet
alanının dışına çekiyoruz yani rutinine yakalanmıyoruz. Ha, illa birisi kafaya
takar da “Ya, kardeşim, bu Yıldırım Ramazanoğlu, Mustafa Elitaş neyi
paylaşıyormuş acaba? Şunların bir mailine özel olarak girelim, kriptolarını
kıralım.” derse, bu çok özel bir proje meselesidir. Yapılamaz mı, yapılır ama
bu, netice itibarıyla onların bizim bilgilerimize müdahil olmalarını çok ileri
derecede zorlaştıracak bir eylemdir. 
Ben bunu niçin anlattım
arkadaşlar? Şunun için anlattım: Şimdi, hepimiz cep telefonu kullanıcısıyız,
bilgisayar kullanıcısıyız, fotoğraf makinesi kullanıcısıyız, şimdi fotoğraf makineleri
bile birer bilgisayar oldu. Farkında olmadan fotoğraf makinenizden Facebook’a,
Twitter’a bir defa girdiniz mi, çektiğiniz her fotoğraf otomatik Facebook’a
yükleniyor, farkında değilsiniz, belki o fotoğrafın Facebook’a yüklenmesini
istemiyordunuz.
Şimdi, benim Meclisteki
yerim şu arkadaki köşe. Orada ben bilgisayarımı kuruyorum, hem dinliyorum hem
de bir yandan çalışıyorum. Kablo çekmişim, Meclisimizin bazı zafiyetleri var
-Sayın Başkanım, özür diliyorum- oturma birimlerinde priz olmadığı için oraya
mecburen 5 metrelik bir uzatmayla enerji alıyoruz. Dolayısıyla, artı, tabii,
devletin işini devletin elektriğiyle yapıyoruz sonuç itibarıyla, hiç kimsenin
hakkı hiç kimseye geçmesin diye. Ama, demek istediğim şey şu arkadaşlar…
ALİ SERİNDAĞ (Gaziantep)
– Keşke kimsenin hakkı kimseye geçmese. 
YILDIRIM M. RAMAZANOĞLU
(Devamla) – Şimdi, bakınız, kredi kartı kullanıyorsunuz, kredi kartı numaranızı
her yere giriyorsunuz. Girmeyin, sanal kredi kartı numarası oluşturabilirsiniz.
Dolayısıyla, bu gibi şeyler basit gibi görünüyor ama ekstrelerinizi kontrol
etmeniz… 
Bu
arada, özellikle, bazı önemli hususları şu “bas-konuş” ses dosyası olarak
gönder… Ses dosyasının yakalanması çok zordur ve çözümü de çok zordur.
Konuşmalar çok kolay yakalanır ama ses dosyalarının yakalanması son derece
zordur. 
Bir
de özellikle, bizim Meclisimizde, benim bir ricam var…
HAYDAR
AKAR (Kocaeli) – Ses dosyalarını hece hece birleştirebilir miyiz?
YILDIRIM
M. RAMAZANOĞLU (Devamla) – Efendim?
HAYDAR
AKAR (Kocaeli) – Hece hece birleştirebilir miyiz ses dosyalarını? 
MUSTAFA
ELİTAŞ (Kayseri) – Yıldırım Bey, sen her şeye cevap verme. Sen güzel
anlatıyorsun, devam et. 
OSMAN
AŞKIN BAK (İstanbul) – Hocam sen anlat, boşver.
YILDIRIM
M. RAMAZANOĞLU (Devamla) – Şimdi, Meclisimizde bir zafiyet var arkadaşlar. O
zafiyeti de başkanlarım biliyorlar, ben daha önce bunu AK PARTİ Grubunda
paylaşmıştım. AK PARTİ Grubu bana dedi ki: “Meclise dilekçe yaz.” Meclisimize
dilekçe yazdım Başkanım. Şurada bir kamusal saatimiz yok, herkes kendi saatine
göre hareket ediyor. Halbuki, hepimizin ittifak edeceği bir saatimiz olsa
şurada, o çok isabetli olur, bir. 
İkincisi,
şu elektronik panoları biraz büyütsek, konuşmacının adı, soyadı, hangi kentin
milletvekili olduğu, hangi partiye mensup olduğu, hangi konuda konuştuğu,
konuşmanın kaçıncı dakikasında olduğu…
HAYDAR
AKAR (Kocaeli) – Ramazan Ağabey, “NT 95” kullanılıyor sistem, çöktüğü zaman iş
bitti.
MUSTAFA
ELİTAŞ (Kayseri) – Sen devam et, devam et.
YILDIRIM
M. RAMAZANOĞLU (Devamla) – Şimdi, demek istediğim şey şu: Meclisimizde
modernleştirmeye ihtiyacımız var arkadaşlar. Bunlarda da siz değerli
milletvekillerimizin desteğine ihtiyaç duyuyoruz. Açıkçası, bilişim ve
teknolojide bu kadar güzel şeyleri gerçekleştiren bir Türk milleti olarak,
kendi Meclisimizi de bilişim ve teknolojisinin zirvesine çıkarmak gibi bir
görevimiz var. 
Ben
bu duygularla, gerçekleştirilmiş olan bu doktora tezi gibi bilimsel Bilişim ve
İnternet Araştırma Komisyonu Raporu’nu kutluyorum. Neticelerinin ülkemize ve
tüm çocuklarımıza, ailelerimize, toplumumuza hayırlı uğurlu olmasını diliyorum.

Saygılar
sunuyorum. (AK PARTİ sıralarından alkışlar) 
BAŞKAN
– Teşekkür ederiz Sayın Ramazanoğlu. 
Komisyon
adına Adana Milletvekili Necdet Ünüvar. 
Buyurun
Sayın Ünüvar.
(10/108,
155, 156, 157, 158, 159, 160) ESAS NUMARALI MECLİS ARAŞTIRMASI KOMİSYONU
BAŞKANI NECDET ÜNÜVAR (Adana) –Teşekkürler. 
Sayın
Başkanım, değerli milletvekilleri; hepinizi saygıyla selamlıyorum. 
Kalabalık
bir dosyayla geldim ama günün ilerleyen saatinde o kadar uzun konuşmayacağım. 381
sıra sayılı Bilişim ve İnternet Araştırma Komisyonu Başkanı sıfatıyla söz almış
bulunuyorum.
Sayın Başkanım, değerli
arkadaşlar; aslında burada yirmi dakika değil daha uzun süre konuşmak da bizi
mutlu eder çünkü konuştuğumuz konu, ilgilendiğimiz alan gerçekten sadece bugünü
değil geleceği de çok ilgilendiren bir alan ve çok önemli bir çalışma yaptık.
Burada bu komisyon raporunun görüşülüyor olması başlı başına bir iştir yoksa
çok uzun şeyler de konuşmak mümkün. Ben mümkün olduğunca kısa bir şekilde
konuşacağım.
Ben inanıyorum ki şu
komisyon raporu -1.150 sayfalık, 154 tane öneriden oluşan komisyon raporu-
Türkiye’de İnternet’le ve bilişimle ilgili yapılan en kapsamlı çalışmadır.
Niye en kapsamlı? Burada
beş kısım var. İnternet ’in ekonomiye, kalkınmaya, gelişmeye olan etkisini
inceledik bir kısımda; bir kısımda sosyal etkilerini yani eğitimle, sağlıkla ve
toplumsal hayatla ilişkilerini irdeledik; bir kısımda siber güvenlik ve bilişim
suçlarıyla ilgili bölümü inceledik; bir kısımda e-Devlet’le ilgili çalışmaları inceledik;
bir kısmında da İnternet medyasıyla ilgili konuları inceledik.
Herhangi bir konuyu ele
alan bir çalışma, maalesef diğerlerini göz ardı etmek durumunda hissediyor.
Yani bilgi güvenliğiyle ilgili bir konuyu ele alıyorsa İnternet medyasına çok
fazla değinmiyor ama bizim çalışmamız, gerçekten bu çerçevede çok ciddi bir
çalışma oldu. 
Ben, bu çalışmaya katkı
veren değerli milletvekillerimizi, değerli uzmanlarımızı, bize sunum yapan
kurum, kuruluş temsilcilerini, kişileri gerçekten büyük bir tebrikle tebrik
etmek istiyorum.
Komisyonumuz çok fazla
yankı buldu. Ben bu komisyon görüşmelerine gelmeden önce hem Yandex’ten hem
Google’dan, arama motorlarından bizim Bilişim, İnternet Araştırma Komisyonu ne
kadar haber olmuş diye bir tarama yaptım. Yaklaşık 250 bin civarında bir haber
olmuş. Yani, hiçbir komisyona bu gerçekten nasip olmaz. 
Bizim
Komisyonumuz -bazı vekil arkadaşlar da ifade ettiler- 27 kelimeden oluşan bir
komisyon. Biz, öncelikle bir isimlendirme yapalım dedik yani akılda kalıcı bir
terminolojiyle işe başlayalım dedik ve “Bilişim ve İnternet Araştırma
Komisyonu” dedik. Bilişim, bilgi ve teknolojinin birlikte kullanılarak
üretildiği bir iş. Aslında içinde “İnternet” de var ama özellikle işin sosyal
boyutlarını da aldığımız için hem “bilişim”i hem “İnternet”i kullanmak en
azından konuyu daha anlaşılır kılacak diye ifade ettik. Bir de tema belirledik,
“İnternet, fırsat penceresinden bakarsanız büyük bir fırsat, risk penceresinden
bakarsanız büyük, ciddi bir risk” olarak temamızı belirledik ve bu çerçevede
çalışmalarımıza başladık. 
35
Komisyon toplantısı yapıldı. 17 milletvekilimiz, 22 uzmanımız vardı ve
gerçekten her birisi en başından en sonuna kadar mükemmel bir çalışma yaptılar,
hepsi ayrı ayrı teşekkürü hak ediyor. Ayrıca 3 kahvaltılı, 1 yemekli toplantı
gerçekleştirdik. 14 farklı kurum ve kuruluşa ziyarette bulunduk. İstanbul’da
iki gün boyunca 55 paydaşın katıldığı bir çalıştay yaptık, uzman grupla
periyodik olarak görüşmeler yaptık. 
Bu
rapor çıkarken aynı zamanda bir de kompozisyon yarışması yaptık. Türkiye’de 10
bin kadar öğrencinin katıldığı ve 40 tane öğrencinin de ödüllendirildiği bir
kompozisyon yarışması, “Bilgi Toplumu Olma Yolunda İnternet’in Rolü” diye.
Gerçekten çok güzel kompozisyonlar geldi ve bir seçici kurul bunları
ödüllendirdi, bunlara tablet bilgisayar verdik. Belki de Millî Eğitim
Bakanlığımızdan bile daha önce tablet bilgisayarla öğrencilerimizi buluşturduk.
Bu çok güzel bir çalışma oldu.
Tabii,
olayı sadece bilişim ve İnternet bağlamında almak, o şekilde değerlendirmek de
mümkün ama olayın farklı farklı yönleri her bir konuştuğumuz konu itibarıyla
karşımıza çıktı. 
Değerli arkadaşlar,
bilişim esasında sadece bugünün değil, geleceğin de önündeki en önemli
fırsatlardan birisi. Biz bu fırsatı hiçbir zaman aklımızdan çıkarmadan bir güzel
çalışma yapmayı planladık. Bakınız, geçenlerde Dünya Bankası Türkiye’nin büyüme
rakamlarıyla ilgili konuyu revize etti yani büyüme hedeflerini birazcık daha
yüksekte tuttu. Esasında, Türkiye her bir büyüme rakamı açıklandığı zaman
beklentilerin üzerinde büyüyen bir ülke ve buna baktığımız zaman, bütün
tartışmalara rağmen, bilişimin çok önemli rolü olduğunu görüyoruz. Bakın,
burada uluslararası gelişmişlik göstergelerini çıkarttım ve şöyle bir radar
grafik oldu. Dışarıdaki halka Türkiye’yi, içerideki halkalar da gelişmiş
ülkeleri ifade ediyor. Buraya baktığınız zaman, şüphesiz beklentilerimizin
gerisindeyiz ama yıllar itibarıyla baktığınız zaman, gerçekten çok önemli
birtakım gelişmeler olduğunu da görebiliyoruz. Yani, gerek küresel rekabet gücü
gerek yolsuzluk algısı gerek AR-GE harcamalarının gayrisafi millî hasılaya
oranı gerek patent başvuruları açısından baktığınız zaman, aslında Türkiye’nin
burada, bu kürsüde zaman zaman eleştirilerin çok daha ötesinde, çok daha iyi
bir noktada olduğunu görmek mümkün. Bunların detaylarını daha sonraki
aşamalarda görüşmemiz mümkündür. Ben bunu size göndereceğim birazdan. 
Şimdi, bizler, tabii,
İnternet’le ilgili konuları tartışırken şunu özellikle söylemek isterim: Her
bir konuyla ilgili, konuların daha sonraki aşamada da takipçisi olduk. Yaklaşık
iki yıl önce raporumuzu verdik ama burada daha önce de, Sayın Şandır
hatırlayacaktır, araştırma komisyonlarının kaderiyle ilgili de konular
konuşmuştuk. Araştırma komisyonları maalesef çok yoğun, kapsamlı çalışmalar
neticesinde hak ettiği noktayı yakalayamayan çalışmalar şeklinde karşımıza
çıkıyor. Bunu aşmak adına, ben bir defa Komisyon Başkanı sıfatımla, bize sunum
yapan veyahut da bizim ziyaret ettiğimiz her bir kurumun temsilcisine ıslak
imzalı bir mektupla konuyu aktardım ve daha sonra bakanlar ve kurumlar nezdinde
bu konuyu takip ettim, “Acaba ne olmuş?” şeklinde konuları takip etmeye
çalıştım.
Bakınız,
burada detayları var; tek tek, gerçekten ince ince, her bir önerimizle ilgili
“Bilim, Sanayi ve Teknoloji Bakanlığı ne yapmış?”, “Ulaştırma Bakanlığı ne
yapmış?”, “Kalkınma Bakanlığı ne yapmış?”, “Millî Eğitim Bakanlığı ne yapmış?”,
“BTK ne yapmış?” diye onların her birini ayrı ayrı çıkarttım. Ve bu şekilde
gördük ki, esasında, tabii ki, arzu ettiğimiz nokta, buradaki önerilerin, 154
önerinin her birisinin hayata geçmesi, her birisinin bu ülkeyi kalkındıracak
noktalara taşıma noktasında bir katalizör etkisi yapması. Ama yüzde 100’ü
başaramamışız. Fakat, aldığım tabloda -yine, bunu arzu eden milletvekili
arkadaşlarımıza da ifade edebilirim- tek tek burada bir grafik çalışması
yaptım.
Mesela
Ulaştırma Bakanlığına 58 tane öneri tavsiye etmişiz, 20 tanesi uygulamaya
geçmiş, 30 tanesinin üzerinde çalışılıyor, 8 tanesi üzerinde henüz çalışma yok.
Yani, yüzde 34,48’inde bir çalışma söz konusu.
Millî
Eğitim Bakanlığına 26 tavsiyemiz var, 18’inin üzerinde bir işlem yapılmış, 8’i
üzerinde çalışılıyor ve şu anda çalışılmayan herhangi bir önerimiz yok. Yani,
Millî Eğitim Bakanlığı da yaklaşık yüzde 69’luk bir oranda tavsiyelerimizle
ilgili en azından bazı adımları atmış.
Bilgi
Teknolojileri Kurumuna (BTK) 37 tavsiyemiz var, 14’ü üzerinde bir çalışma
yapılmış, 14’ü üzerinde çalışılıyor, 9’u üzerinde henüz herhangi bir çalışma
söz konusu değil; yüzde 37,84.
Bilim,
Sanayi ve Teknoloji Bakanlığına 31 tavsiyemiz olmuş, 13’ü uygulama aşamasında,
13’ü üzerinde çalışılıyor, 5’i üzerinde de herhangi bir çalışma yok.
Bunları şunun için
gösteriyorum: Bunları araştırma komisyonlarının o makûs talihini kırma
anlamında, esasında bir yöntem olarak da arz etmek adına söylüyorum. Ben 6
komisyonda çalıştım, 3’ünde başkanlık yaptım; takip edilmeyen işlerin hayata
geçmediğini gördüm. Yakinen takip ederseniz onların bir kısmının, en azından,
hayata geçtiğini ifade babında söylüyorum. Aslında, bunu komisyonların
kendisinin takibi değil de araştırma komisyonu raporlarının gönderildiği
kurumların belli periyotlarla, tercihan altı ayda bir, Meclis Başkanlığımıza
sunu şeklinde, yani “Siz şunları şunları önerdiniz, ama bunların karşılığında
biz bunları bunları yaptık.” veya “Yapamadık.” veya “Yapacağız.” şeklinde
birtakım ifadeleri olsun adına söylüyorum. Belki bundan sonraki araştırma
komisyonlarında böyle bir yöntem belirlenirse en azından bazı şeylerin çok daha
rahat bir şekilde yapılabileceğini söylerim. 
Değerli milletvekilleri,
bilişim gerçekten kalkınmanın lokomotifi. Kalkınan, gelişen ülkelere baktığınız
zaman bilişimin ekonomideki oranlarının çok ciddi olduğunu görürüz; örneğin
Amerika’da yüzde 10 civarında, Avrupa Birliği ülkelerinde yüzde 6 civarında, Türkiye’de
yüzde 3 civarında. Japonya, Singapur, Hong Kong, Tayvan gibi ülkelere
baktığınız zaman, hani, o büyüme mucizesi -tırnak içinde ifade ediyorum-
oluşturmuş ülkelerdeki kalkınmanın lokomotifi bilişimdir yani onlar orta gelir
tuzağını bilişimle aşabildiler. Biz 2023 hedeflerine ulaşacaksak -ki inşallah
ulaşacağız- ancak bunu bilişimi daha etkin bir şekilde hayatın içine,
ekonominin içine kattığımız zaman yapabileceğiz. Ama, tabii, bunun ötesinde
şöyle bir tenakuzu da beraberinde getiriyor; bir yandan kalkınmanın lokomotifi
öbür yandan sosyal hayatın da kabusu olabiliyor. Yani, çok enteresan, Güney
Kore hem dünyada en fazla dijital oyun üreten ülke hem de dünyada en fazla
İnternet bağımlılığının olduğu bir ülke yani her ikisinde de oranlar yüzde
20’ye yakın, civarında. Dolayısıyla bir yandan kalkınmayı sağlarken öbür yandan
da İnternet bağımlılığı gibi ciddi risklerle de mücadele etmek gerekiyor. Bunun
için, bilinçli toplum son derece önemli. Yani dijital okur yazarlık oranının
mutlaka artırılması gerekiyor. Maalesef, bu konuda 2011 rakamlarına baktığımız
zaman, 25 ülke arasında yapılan bilişim okur yazarlığı oranında Türkiye son
sırada kalıyor. O yüzden, bizim mutlaka, çocuklarla ilgili, bilinçli bireyler
yetiştirmek istiyorsak o zaman bilinçli ebeveynler hâline getirmemiz lazım yani
dijital okur yazarlık oranını mutlaka ama mutlaka artırmamız gerekiyor. Bunu
yapabilirsek ancak, bizler üzerimize düşen görevi yapmış oluruz. Hani, bir fıkravari
anekdot anlatırlar, babası bilgisayarın başından kalkmayan çocuğuna “Oğlum,
dışarıda da hayat var; çık, dışarıda oyna.” dediği zaman, oğlu “Baba linkini
göndersene.” şeklinde ifade ediyor. Tabii, babası linkten haberdar değil,
oğlu da sadece linklerle yapılan bir oyun dünyasının içerisinde. Dolayısıyla,
bu tenakuzu yaşamamak adına bizim bilinçli insanlar oluşturmamız gerekiyor.
Tabii, güvenlik-özgürlük dengesi son derece önemli yani bir yandan insanların
özgürlüğünü kısıtlamayalım ama öbür yandan da güvenliğini tehlikeye atmayalım.
Bu çerçevede Siber Güvenlik Kurulundan tutunuz da e-devlete kadar;
devletimizin, kamu kurumlarının ve özel sektörün yaptığı yatırımlara kadar
gerçekten, bilişim alanında her an yeni şeyler yapıldığını ve yeni şeyler
yapılmakta olduğunu biliyoruz. Ama daha çok şeyin yapılması gerektiğini de biliyoruz.
Gerçekten, 2023’teki hedeflerimize ulaşmak istiyorsak, o zaman, bilişimin daima
ana gündem maddesi olması gerektiğini ifade edebilirim.
Şöyle bir Hükûmetin
varlığından aslında hepimizin gurur duyması gerekiyor: On bir yıldır -BTYK
toplantılarının bir kısmına ben de katıldım- BTYK, Bilim ve Teknoloji
Yüksek Kurulu her altı ayda bir toplanıyor ve ona Sayın Başbakan en azı üç saat
olmak üzere -bazıları dört saat, bazıları üç buçuk saat- Başkanlık yapıyor ve
oradaki konular detaylı olarak tartışılıyor. Tabii, onların bir kısmı hayata
geçiyor. Hayata geçen şeyler, esasında biraz önce ifade ettiğim Dünya
Bankasının büyüme oranlarıyla ilgili, Türkiye'nin olumlu yönde revizyonuna da
yol açabiliyor. Bizim daha hızlı, daha çabuk dünyayı yakalayabilmemiz adına,
bilişimin her zaman gündemimizde, ajandamızda en başta olması gerektiğini çok
rahatlıkla söyleyebilirim. 
Ben, gerçekten,
birazcık, Sayın Elitaş Başkanıma da söz verdim mümkün olduğunca kısa tutacağım
diye, çok detaylı şeyler söylemek mümkün, ama konuşmamın sonunda, bu konuyla
ilgili gerçekten çok duyarlı davranan milletvekillerimize, uzmanlarımıza, bu
konuyla ilgili gruplarımıza, Adalet ve Kalkınma Partisi, Cumhuriyet Halk
Partisi, Milliyetçi Hareket Partisi ve BDP Grubuna -o zaman BDP’ydi, HDP
değildi- ben çok teşekkür ediyorum. Meclis Başkanlığımızın çok desteklerini
gördük. 
Bize sunum yapan bütün
kurum ve kuruluşlar, bu konuyla ilgili çalışmamızdan çok büyük bir memnuniyet
duyduklarını ifade ettiler, onlara ayrı ayrı teşekkür ediyorum. 
Bu raporun çok önemli,
çok tarihî bir rapor olduğunu zaten hepimiz biliyoruz. Bizler fani insanlarız,
belki buradan gideceğiz ama bu rapor kalacak. Bu raporun yapılmış olması
önemli, yazılmış olması önemli, ama hayata geçmesi çok daha önemli. Asıl hayata
geçerse, biz, buradaki 17 milletvekili ve 22 uzman olarak çok daha kıvanç
duyacağız.
Ben, bu duygularla
Bilişim ve İnternet Araştırma Komisyonunun Türkiye'ye, hem bugüne hem de
gelecekte bu ülkeyi yöneteceklere hayırlar getirmesi temennisiyle hepinizi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür
ederiz Sayın Ünüvar.
Hükûmet adına, Bilim,
Sanayi ve Teknoloji Bakanı Sayın Fikri Işık. (AK PARTİ sıralarından alkışlar)
Buyurunuz Sayın ışık.
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Sayın Başkan, değerli milletvekilleri;
bilgi toplumu olma yolunda, bilişim sektöründeki gelişmeler ile Internet
kullanımının başta çocuklar, gençler ve aile yapısı üzerinde olmak üzere,
sosyal etkilerinin araştırılması amacıyla kurulan Meclis araştırma komisyonunun
381 sayılı Raporu üzerinde Hükûmet adına söz almış bulunuyorum. Bu vesileyle
yüce Meclisi saygıyla selamlıyorum. 
Öncelikle, 5 kısımdan
oluşan bu kapsamlı raporun hazırlanmasında emeği geçen başta Komisyon
Başkanımıza, Komisyonumuzun çok değerli üyesi milletvekillerimize, Komisyonun
hazırlanmasında emek veren bütün uzmanlarımıza, sivil toplum örgütlerimize ve
katkı veren herkese gerçekten çok teşekkür ediyorum. 
Toplam 5 kısımdan oluşan
raporun ilk kısmında, bilişim sektörü ve bu sektörün ekonomik boyutu ele
alınmış. İkinci kısımda, Internet kullanımının bireysel, toplumsal boyutu
üzerinde durulmuş. Üçüncü kısımda ise, bilgi güvenliği ve bilişim suçlarına yer
ayrılmış. Dördüncü kısımda, bilgi toplumu ve e-Dönüşüm konularını; son kısım da
ise, Internet medyası incelenmiştir.
Burada, raporda yer alan
önerilere ilişkin Hükûmetimiz adına bazı değerlendirmelerimizi sizinle
paylaşmak istiyorum. Öncelikle, raporda yer alan değerlendirmelere büyük oranda
katıldığımızı, hâlihazırda bu değerlendirmelere uyum gösteren önemli çalışmalar
yapıyor olduğumuzu ifade etmek istiyorum. Biraz önce, değerli Komisyon
Başkanımız ifade etti, şu ana kadar ortaya konulan 154 önerinin 102 tanesi
hâlihazırda ya hayata geçti ya da hayata geçirme çalışmaları sürüyor.
İnanıyorum ki kalan kısım da en kısa zaman da bakanlıklarımız tarafından
değerlendirilecek ve belki de ilk defa bir Meclis araştırma komisyonu raporunun
tüm detayları Hükûmet tarafından büyük bir dikkatle ele alınmış olacak. 
Değerli arkadaşlarım,
Türkiye, 3 Kasım 2002’den bu yana, gerçekten çok önemli bir değişim ve gelişim
gösterdi. Kendi kabuğuna çekilmiş bir ülke görünümünden, her alanda iddialı ve
yüksek hedeflere sahip bir ülke konumuna yükseldik. 2023 hedeflerimize doğru
ilerlerken en fazla önem vermemizi gereken alanların başında hiç şüphesiz bilgi
teknolojileri geliyor. Bilgi teknolojileriyle ilgili yapacağımız çalışmaların
iki boyutu var: Bunlardan birincisi, bu teknolojilerin ülkemizde
geliştirilmesi, tasarlanması ve üretilmesidir. İkinci boyut ise, bu teknolojilerin
kullanımına, bunların birey ve toplum üzerindeki etkilerine ilişkin
düzenlemelerdir. Rapor, işte bu iki boyutuyla çok ciddi değerlendirmeler ve
öneriler içeriyor.
Raporun ikinci
önerisinde de belirtildiği gibi, bilişim sektörünü stratejik ve önemli
öncelikli bir alan olarak belirlemek gerekiyor. Bu konuda, özellikle TÜBİTAK
bünyesinde açılan programlarda bilişim alanını bir öncelikli alan olarak
gördüğümüzü ifade etmek istiyorum. 
Yine, bizim Bakanlığımız
bünyesinde hazırlıklarını sürdürdüğümüz yazılım stratejisi ve eylem planıyla
birlikte sektörle ilgili kapsamlı bir yol haritası oluşturuyoruz. 
Günümüzde, bilginin
üretilmesi, depolanması, paylaşılması ve kullanılması gibi süreçleri çok doğru
yönetmek gerekiyor. Artık yeni gelişen hemen hemen her teknolojinin bilgi
teknolojisi alanıyla bir şekilde münasebeti bulunuyor. İmalat sanayisinde,
finans, ticaret, hizmet veya kamu sektörlerinde atılan her yeni adımda bu
teknolojileri yoğun şekilde kullanıyoruz. Yüksek katma değerli ve ileri
teknolojili üretim hedefimiz açısından bu sektörü önemsiyoruz.
Bilgi teknolojileri
alanında üretim ve ihracat rakamlarında her geçen yıl bir gelişme yaşanıyor
ancak bu ülkeyi taşıyacak seviye itibarıyla henüz geride olduğumuzu da kabul
etmek durumundayız. 
Biz bu alanda, özellikle
gençlerimizin çığır açabileceklerine inanıyoruz çünkü yazılım, bilişim ve
elektronik gibi alanlarda artık sermaye yetersizliği bir engel değil, yeter ki
iyi bir iş fikri olsun. Bu sektörde çok az yatırımla, çok az personelle çok
başarılı katma değer ve kârlılık oranları yüksek firmalar kurmak mümkün.
Özellikle AR-GE destek programlarımızdan yararlanan projelerin yarıya yakını bu
sektörde, yazılım ve bilgi teknolojileri alanlarında. Bu, gerçekten memnuniyet
verici bir durum. 
Teknoparklar ve bilişim vadisi
gibi altyapılar sayesinde önümüzdeki süreçte bu teknolojileri ülkemizde
geliştirme hususunda çok daha farklı ve iyi bir dönem yaşayacağımıza
inanıyoruz. Bütün bu çalışmalar raporda yer alan yerli yazılımın
geliştirilmesi, bilişim temelli AR-GE faaliyetlerinin desteklenmesi gibi
hususlarla paralellik arz ediyor. 
Yine raporda kamu
alımlarıyla ilgili öneriler sunuluyor. Son zamanlarda attığımız yüzde 15 fiyat
avantajı ve yeni teknolojik ürünlere iş bitirme belgesi gibi adımlarla sadece
bilişim alanında değil, ileri teknolojili her alanda çalışan firmalarımız
lehine düzenlemeleri de hâlihazırda hayata geçirmiş bulunuyoruz.
Sayın Başkan, değerli
milletvekilleri; bilgi teknolojileri alanında üretim kapasitemizi artırırken bu
teknolojilerin kullanımına ilişkin çalışmalar da yapmalıyız ve yapıyoruz. Şu
rakam çok çarpıcı bir gerçeği ortaya koyuyor: 2002 yılında ülkemizde geniş bant
İnternet abone sayısı sadece 18 bin idi, mart ayı itibarıyla bu rakam 35
milyona çıktı. Sadece bu keskin değişim bile konuyla ilgili yaptığımız ve
yapacağımız düzenlemelerin ne kadar önemli olduğunu gösteriyor. 
Bugün İnternet’e erişim
temel bir insan hakkı olarak kabul ediliyor. Raporun ilk maddesinde geçtiği
üzere, bu konunun bir temel hak olarak Anayasa’da düzenlenmesinin isabetli
olacağına inanıyoruz. Raporun 7’nci maddesinde de geçtiği üzere, Türkiye Büyük
Millet Meclisi bünyesinde bilişim alanıyla ilgili daimi bir ihtisas
komisyonunun kurulmasının da konuyla ilgili yasal düzenlemelerin zamanın ruhuna
uygun yapılması açısından faydalı olabileceğini düşünüyoruz. 
Yine raporun 8 ve 9’uncu
önerilerinde geçen bu alanla ilgili özel ihtisas mahkemelerinin kurulması,
bilişim suçlarıyla ilgilenecek hâkim ve savcıların yetiştirilmesi,
üniversitelerde özellikle hukuk müfredatında bilişim alanına daha fazla yer
verilmesi gibi konular önem taşıyor. Adalet Bakanlığımız ve ilgili diğer
kuruluşlar bu konularla ilgili önemli çalışmaları yürütüyor. 
Raporda bilişim
hedeflerine ulaşabilmemiz açısından kişisel verilerin korunmasına özel bir
vurgu yapılmıştır. Kişisel Verilerin Korunması Kanunu Tasarısı’nın yasalaşması
bu açıdan kritik bir önem taşıyor. Yine de elektronik haberleşme sektöründeki
bazı kritik hususlara ilişkin özel kanun düzenlemesi buna rağmen gerekebilir.
Bu hususlara ilişkin düzenlemeleri Meclisimizin takdirine göre 5809 sayılı
Elektronik Haberleşme Kanunu’na veya Kişisel Verilerin Korunması Hakkındaki
Kanun Tasarısı’na ilave bir bölüm koyarak, hatta müstakil bir kanun şeklinde
hayata geçirebiliriz. 
Raporda yer verilen
öneriler içinde siber güvenlik konusuna ayrı bir önem verildiğini, bu alanla
ilgili 7 öneri geliştirildiğini görüyoruz. Vatandaşlarımıza daha kaliteli,
hızlı ve güvenilir hizmet sunmamız için kamu hizmetlerinde bilgi
teknolojilerinden azami ölçüde yararlanıyoruz. Biliyorsunuz, bugüne kadar çok
önemli e-devlet projelerini hayata geçirdik, geçirmeye de devam ediyoruz.
Mesela TÜBİTAK bünyesinde yürüttüğümüz ve tek kart, tek şifre mantığıyla
kurguladığımız projeyle akıllı kimlik kartı uygulamasına geçeceğiz. Bu
kartlarla elektronik imza atmaktan ATM’lerden para çekmeye kadar pek çok farklı
işlemi gerçekleştirebileceğiz. Yine, özel sektörün faaliyetlerinde bankacılık
gibi kritik hizmet alanlarında kamunun ve firmaların veri tabanlarında bilgi
teknolojilerini yoğun bir şekilde kullanıyoruz. Ancak bunun teknolojilerin
kullanımına bir kolaylık olduğu gibi güvenlik açısından da bir risk teşkil
ettiği muhakkak. 
Kamunun, özel sektörün
ve bireylerin bilgi güvenliğini sağlamak açısından siber güvenlik konusu
gerçekten de çok büyük bir önem taşıyor. Bu konuda Siber Güvenlik Kurulunu
kurduk. Şu an Ulusal Siber Güvenlik Stratejisi ve 2013-2014 Eylem Planı’nı
başarıya uyguluyoruz. Bu plandaki en önemli eylemlerden biri olan ulusal siber
olaylara müdahale merkezinin kurulması için çalışmalar sürüyor. 
Yine, eylem planı
kapsamında kamu kurumlarımızın katıldığı çok ciddi siber güvenlik tatbikatları
yapılıyor. Konuyla ilgili teknik bilgi birikimi oluşturmak amacıyla TÜBİTAK
Siber Güvenlik Enstitüsünü açtık. TSE kamu kurumlarında çalışacak olan beyaz
şapkalı “hacker”larla ilgili sertifika programlarını açtı. Yine TSE, sızma
testi yapan danışmanlık firmalarıyla ilgili yeterlilik belgesi vermeye
başlıyor. Bütün bu çalışmalar siber güvenlik alanında da raporun önerilerine
uyumlu bir şekilde yolumuza devam ettiğimizi gösteriyor. 
Sayın Başkan, değerli
milletvekilleri; özellikle İnternet kullanımının başta çocuklar ve gençler
olmak üzere, tüm toplum üzerinde belirgin etkiler oluşturduğunu biliyoruz.
Raporda İnternet kullanımının toplumsal etkileri ve bunun eğitim ve sağlık
boyutuyla ilgili çok sayıda öneri var. İnternet’in bilinçli kullanımı, bu
ortamın birey ve aile üzerinde muhtemel olumsuz etkilerinin giderilmesi,
İnternet ortamında çocuk pornosu veya yasa dışı kumar gibi suç içeriklerine
yönelik caydırıcı tedbirlerin alınması gibi konularda iktidara, muhalefete,
medyaya, üniversitelere, aslında hepimize büyük sorumluluklar düşüyor. 
Raporun eğitimle ilgili
kısmında yer alan 11 öneride de geçtiği üzere, bu teknolojileri çocuklarımızı
yüksek kaliteli bireyler hâline getirmek, yüksek nitelikli bireyler hâline
getirmek için kullanmalıyız yani aslında dijital çağa çocuklarımızı hazırlamak
durumundayız. Bu dijital okuryazarlığın çocuklarımızın açısından ne denli
önemli olduğu aslında bu raporda bir kez daha vurgulanmış oldu, bunun da
önümüzdeki süreçte çok büyük bir hassasiyetle yürütüleceğini özellikle ifade
ediyorum. Bu açıdan FATİH Projesi gerçekten de ülkenin tarihinin en önemli
projelerinden bir tanesidir. 
Değerli arkadaşlarım,
FATİH Projesi’nde 5 milyar dolar çöpe gitmiş değildir, aksine daha şu ana kadar
harcadığımız rakamlar çok büyük rakamlar değil ama FATİH Projesi’nin
başlamasının bile ülkeye ne denli kazanımlar sağladığını ben yakinen biliyorum.
Bakın, çok basit 2 örnek vermek isterim size: FATİH Projesi’nin başlamasıyla
birlikte şu anda Türkiye’de bir özel sektör firması dünya etkileşimli tahta
piyasasının tek başına yüzde 55’ine hükmediyor. Bu, FATİH Projesi sayesinde
oldu. Bir başka örnek vereyim, FATİH Projesi’nin en önemli bileşeni bana göre, elektronik
içeriktir. Şu anda elektronik içerikte Türkiye dünyanın en iyileriyle yarışıyor
ve özel sektörde bu noktada inanılmaz bir arzu var, istek var; bize hemen hemen
her gün bu konuda çok güzel, çok ciddi veriler geliyor…
HAYDAR AKAR (Kocaeli) –
Çalışan bir okul söyler misin Sayın Bakan? 
BİLİM, SANAYİ VE
TEKNOLOJİ BAKANI FIKRİ IŞIK (Devamla) - …ve pek çok yerde de karşılaştığımızda
gerçekten ama gerçekten Türkiye’nin elektronik içerikte dünyanın en iyileriyle
rekabet edecek noktaya geldiğini görüyoruz. Bakın, cumhuriyetimizin en önemli
ideallerinden biri eğitimde fırsat eşitliğidir. Eğitimde fırsat eşitliği için
de elektronik içerik ve dijital çağ bize çok ama çok önemli bir fırsat sunuyor.
Bu konuları çok fazla siyasetin polemik alanına taşımaktan ziyade daha iyisini
nasıl yaparız anlayışıyla… Değerli arkadaşlar, bakın, hepimiz geçiciyiz, baki
olan ülkemizdir. Eğitim alanı herkesin özellikle tartışma alanının dışında
olması lazım. Burada FATİH Projesinin Türkiye’ye açtığı ufuk Türkiye’nin bugün
gerçekten dijital çağı es geçmeme, ıskalamaması açısından çok ciddi bir fırsat
sundu. Gelin, daha iyisini nasıl yaparızı konuşalım ama bunu çok fazla polemik
alanına dönüştürmeyelim. Şu anda, FATİH Projesi sayesinde Türkiye dijital çağın
gereklerini yerine getirmede ciddi gayret gösteriyor. 
Bu arada, yeri
gelmişken, PARDUS’la ilgili… 
ERDAL AKSÜNGER (İzmir) –
Sayın Bakanım, yapmayın ya. 
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Şu anda, PARDUS’la ilgili sevgili
arkadaşlar… 
ERDAL AKSÜNGER (İzmir) –
5 milyar doları, bilişim sınıflarından söyledim ben. 5 milyar doları ben
bilişim sınıflarından… FATİH Projesinden söylemedim. 
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Erdal Bey, müsaade edersen, PARDUS’la
ilgili… Şu anda, PARDUS bizim TÜBİTAK olarak çok önem verdiğimiz bir alan ve şu
anda 8 arkadaşımız çalışıyor. PARDUS’un geliştirilmesi noktasına da çok önem
veriyoruz. Bireysel kullanıcılar açısından değil kurumsal kullanıcı ve kamu
kurumlarının PARDUS’u kullanmasıyla ilgili de çok ciddi çalışma yapıyoruz. Bu
noktaya TÜBİTAK’ta çok özel bir önem veriyoruz, bunu bilin. Bu önemli bir şey
Türkiye için. 
HAYDAR AKAR (Kocaeli) –
İnşallah öyledir, inşallah yaparsınız. 
ERDAL AKSÜNGER (İzmir) –
Seve seve destekleriz. 
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Şu anda da 8 arkadaşımız -1 arkadaşımız
değil- tam zamanlı çalışıyor.
ERDAL AKSÜNGER (İzmir) –
8 adamdan bir iş olmaz ya! Proje olması lazım.
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Hayır, şimdi, bakın, 8 kişi bu işin
proje sorumlusu ama bu işin geliştirilmesi, açık yazılımın geliştirilmesinin
nasıl olduğunu bilirsiniz. Artık biz PARDUS’u Türkiye'nin millî yazılımı olarak
özellikle kamu kurumlarımız ve kurumsal yapıların kullanmasını önemsiyoruz.
FATİH Projesinde de özellikle istediğimiz, PARDUS’un işletim sistemi olarak
kullanılması. 
ERDAL AKSÜNGER (İzmir) –
“Tercihli” deyince kimse kullanmıyor ama.
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Göreceğiz, bunu göreceğiz. 
Şimdi, değerli
arkadaşlarım, burada belki birkaç konunun daha altını çizmekte fayda var.
Şimdi, şu TELEKOM’un satışı konusu. Biliyorsunuz, Türkiye’de bütün ihaleler
artık canlı yayınlarla şeffaf ortamda herkesin katılımıyla yapılıyor. 35 milyar
dolar değerindeki bir malın, bir kurumun 6,5 milyar dolara satılması akıl kârı
değil. 
ERDAL AKSÜNGER (İzmir) –
Bence de öyle.
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Evet, 23,5 milyar dolar olduğu dönemi
biliyoruz. Ne zamandı o? 1990’lardaydı. Mobil telefonların çıkmadığı dönemde, o
dönemde satılmadı. O dönemde satılmayınca.. Ki o dönemde satılsaydı Türkiye’nin
tüm iç borcunu kapatıyordu. O dönemde engelleyenlerin kim olduğunu biliyoruz…
HAYDAR AKAR (Kocaeli) –
Yine tekel TELEKOM.
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Ama daha sonra mobil telefonların,
diğer iletişim araçlarının gelişmesinin bu TELEKOM sektörüne olan ilgiyi
azalttığını da biliyoruz ama açık olan şu ki, bu ihale herkese açık,
televizyonlarda canlı yayınlanarak herkesin katılımının azami ölçüde sağlanmaya
çalışıldığı bir yöntemle yapıldı. Oluşan fiyat budur. 
Bu arada, belki değerli
arkadaşlarımızın sık sık kullandığı ama özellikle bir yanlışı veya bir yanlış
anlamayı da düzelteyim. Şu bizim hayvanat bahçesinden müdür muhabbeti. Değerli
arkadaşlar, insanlara haksızlık etmemek lazım. Bakın, bu ses kaydının montaj
olduğuyla ilgili konuda ben ilk gün bunu hissettiğimi söylemiştim. Doğru. 
CELAL ADAN (İstanbul) –
Yapmayın! Ayıp ya, ayıp!
ALİ UZUNIRMAK (Aydın) –
Ayıp! Sanayi ve Teknoloji Bakanının…
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Daha sonra savcılığın yaptığı müracaat
üzerine, Ankara Cumhuriyet Savcılığının yaptığı müracaat üzerine TÜBİTAK bu
konuyu inceledi ve açıkça montaj olduğunu ifade etti. 
HAYDAR AKAR (Kocaeli) –
İşte teknolojiyi çok merak ediyordun ya Sayın Bakan.
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Bir dakika… Bir dakika… Müsaade edin…
HAYDAR AKAR (Kocaeli) –
Sayın Bakan, sizin teknoloji çok para yapar! 
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Müsaade edin… Şimdi…
Sayın Başkan, ilave
edersiniz herhâlde süreye. 
Şimdi, müsaade edin… 
Bu raporun altında…
BAŞKAN – Şimdi, önce bir
dinleyin sayın milletvekilleri. Lütfen…
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Evet, bu raporun altında 3 tane çok
değerli bilim insanının imzası var.
HAYDAR AKAR (Kocaeli) –
Vallahi, bir de dünyada verin, çok büyük para yapar!
BAŞKAN – Sayın
milletvekilleri, önce bir dinleyin. Ama bir dinleyin, sonra konuşursunuz.
Lütfen, dinleyin.
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Şimdi, bu raporun altında çok değerli 3
tane bilim insanının imzası var. Bunlardan 2 tanesi Ortadoğu Teknik
Üniversitesi Elektrik ve Elektronik Mühendisliği bölümünden mezun, Amerika’da
doktorasını yapmış…
CELAL ADAN (İstanbul) –
Ayıp! Ayıp! Ayıp!
BİLİM, SANAYİ VE
TEKNOLOJİ BAKANI FİKRİ IŞIK (Devamla) –…gerçekten dünya çapında bilimsel
makaleleri olan 2 tane değerli bilim adamı. 
ERDAL
AKSÜNGER (İzmir) – Sayın Bakanım, sen bu işe girme. 
BİLİM,
SANAYİ VE TEKNOLOJİ BAKANI FİKRİ IŞIK (Devamla) – Üçüncü arkadaşımız da, yine,
Hacettepe Üniversitesinden mezun olmuş elektrik elektronik bölümünden,
Londra’da doktorasını yapmış ve önemli bir akademisyenimiz. Bizim insanımız…
OKTAY
VURAL (İzmir) – Sizin gibi uzman varken…
BİLİM,
SANAYİ VE TEKNOLOJİ BAKANI FİKRİ IŞIK (Devamla) – Ya, arkadaşlar, eğer
söyleyecek bir şeyiniz varsa söylersiniz. 
Hayvanat
bahçesi muhabbeti şuradan çıkıyor. Bu Meclis kayıtlarına geçsin diye
söylüyorum.
OKTAY
VURAL (İzmir) – Bırakın bu işleri. Davayla ilgili konularda… 
ALİ
UZUNIRMAK (Aydın) – Yalakalık yap diye… Savunmak zorunda değilsin onu ya!
GÖKCEN
ÖZDOĞAN ENÇ (Antalya) – Çık da konuş bir şey söyleyeceksen!
MUSTAFA
ELİTAŞ (Kayseri) – Sayın Başkan… Sayın Başkan…
BİLİM,
SANAYİ VE TEKNOLOJİ BAKANI FİKRİ IŞIK (Devamla) – Sayın Başkan, bu ifadeyi
kendisine iade ediyorum. 
BAŞKAN
– Sayın milletvekilleri, lütfen, düzgün konuşunuz. Lütfen…
BİLİM,
SANAYİ VE TEKNOLOJİ BAKANI FİKRİ IŞIK (Devamla) – Bu ifadeyi kendisine iade
ediyorum.
Şimdi,
değerli arkadaşlar, bu hayvanat bahçesinden TÜBİTAK’ın başına adam getirdin
muhabbeti şu: Bakın, TÜBİTAK’a bağlı ULAKBİM Enstitümüz var. Bu enstitü bir
müdürlük statüsünde. Burada akademisyenlere yardımcı olmakla ilgili bir dergi
çıkarılması planlanıyor. Bu dergi çıkarmakla ilgili de dergicilik alanında
tecrübeli isim aranıyor. Hayatının otuz yıla yakınını, iş tecrübesinin de yirmi
yıldan fazlasını dergicilikle geçirmiş, ama bu arada sadece hayatının iki
yılında büyükşehir belediyesinde hayvanat bahçesi şube müdürlüğü görevinde
bulunmuş, iki yıl da işçi sağlığı ve iş güvenliği görevinde bulunmuş bir
arkadaşımız dergiyle ilgili bir faaliyette bulunmak üzere enstitü müdür
yardımcılığına atanıyor. TÜBİTAK’ın başına geçirilmemiş, enstitüye müdür dahi
yapılmamış, sadece dergi alanıyla ilgili bir birime idari görevlendirme
yapılmış. 
Şimdi
“TÜBİTAK’ın başına hayvanat bahçesinden müdür getirirsenizişte efendim böyle
rapor çıkar…”
ERDAL
AKSÜNGER (İzmir) – Ben onu söyledim zaten. “Öyle değil.” diye söyledim. 
BİLİM,
SANAYİ VE TEKNOLOJİ BAKANI FİKRİ IŞIK (Devamla) – Ayrıca, burada, değerli
arkadaşlara şunu özellikle tavsiye edeyim: Bakın, arkadaşlar, o sizin, bizim
işten çıkardığımız diye savunduğunuz kişi, bu Balyoz davalarında da diğer
davalarda da bütün bu haltları işleyenlerin başı. 
HAYDAR
AKAR (Kocaeli) – Siz mi almıştınız işe?
BİLİM,
SANAYİ VE TEKNOLOJİ BAKANI FİKRİ IŞIK (Devamla) – Biz aldık görevden ve bu ses
kayıtlarından önce aldık.
HAYDAR
AKAR (Kocaeli) – İşe kim aldı?
BİLİM,
SANAYİ VE TEKNOLOJİ BAKANI FİKRİ IŞIK (Devamla) – Bakın, ses kayıtlarından önce
aldık.
Şimdi,
bazı şeyleri…
(Mikrofon
otomatik cihaz tarafından kapatıldı)
OKTAY VURAL (İzmir) –
Bırakın canım ya!
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Bakın, değerli arkadaşlar, benim size
tavsiyem bazı şeyleri… Sayın Başkan…
HAYDAR AKAR (Kocaeli) –
O zaman niye sesiniz çıkmadı o sahte cd’leri hazırlarken? 
OKTAY VURAL (İzmir) –
Bozacının şahidi şıracı. Kimi kandırıyoruz ya? Hodri meydan!
HAYDAR AKAR (Kocaeli) –
Kıymetliydi bunlar, aynı Zekeriya Öz gibiydi bunlar o zaman, Zekeriya Öz
gibiydi vallahi bunlar da.
BİLİM, SANAYİ VE
TEKNOLOJİ BAKANI FİKRİ IŞIK (Devamla) – Yüce Meclisi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederiz
Sayın Işık.
ERDAL AKSÜNGER (İzmir) –
Sayın Bakanım, Pardus konusunda sizi yanıltıyorlar, ciddi söylüyorum.
BAŞKAN – Şahsı adına
Antalya Milletvekili Gökçen Özdoğan Enç. (AK PARTİ sıralarından alkışlar)
Buyurunuz efendim.
GÖKÇEN ÖZDOĞAN ENÇ
(Antalya) – Sayın Başkan, değerli milletvekilleri; 381 sıra sayılı Bilgi
Toplumu Olma Yolunda Bilişim Sektöründeki Gelişmeler ile İnternet Kullanımının
Başta Çocuklar, Gençler ve Aile Yapısı Üzerinde Olmak Üzere Sosyal Etkilerinin
Araştırılması Amacıyla Kurulan Meclis Araştırması Komisyon Raporu -gerçekten
isim uzun-.üzerine şahsım adına söz almış bulunuyorum. Yüce heyetinizi saygıyla
selamlarım. 
Son yıllarda bilgi
teknolojilerindeki hızlı gelişmeler bilgiye doğrudan, güvenli ve hızlı bir
biçimde erişebilme ihtiyacının karşılanmasını kolaylaştırmış ve insan yaşamındaki
önemini ortaya koymuştur. Bu açıdan, bilgi teknolojilerinin en önemli yeniliği
olarak çocukların, yaşlıların, her bireyin rahatlıkla kullanabileceği İnternet,
yaşamın tüm alanlarını içine almış, birey, aile ve toplum yaşamını çok yönlü
etkileyen bir iletişim aracı hâline gelmiştir. 
Bilgi toplumuna dönüşüm
hedefi amacıyla bilgi ve iletişim teknolojileri kullanımında en önemli
göstergelerden biri de bilgi ve iletişim teknolojilerinde hızla ortaya çıkan
olanakların toplumun tüm bireylerine ulaştırılması ve vatandaşların günlük ve
iş hayatlarında bilgi ve iletişim teknolojilerinden etkin biçimde
faydalanmasıdır. Ancak çocuk ve gençlerimizin bu bilgi iletişim teknolojilerini
ve İnternet’i kullanırken bazı risklerle karşı karşıya oldukları da bir
gerçektir. 
Onların karşı karşıya
oldukları bu riskleri en aza indirgemek ve onların güvenli bir şekilde bilgiye
ulaşmalarını sağlamak ve alınması gereken önlemleri, sorunları, güvenlik
tehditlerini araştırmak ve bu araştırma neticesinde önlemleri belirlemek üzere
21 Şubat 2012 tarihinde Türkiye Büyük Millet Meclisi Genel Kurulunda yapılan
görüşmelerle Meclis araştırma komisyonu kurulmasına karar verilmiştir. Üç ay
boyunca gerek ilgili kuruluşlarla gerek sivil toplum temsilcileriyle gerek
ilgili yetkililerle yaptığımız toplantılar ve incelemeler neticesinde elde
edilen bilgilere ve görüşlere göre araştırma komisyon raporları
oluşturulmuştur. Üyesi olduğum araştırma komisyonumuzun toplantılarında,
Hükûmetimizin on iki yıl içerisinde gerçekleştirdiği faaliyetler de sık sık
gündeme gelmiştir. Bunlardan birkaç tanesinden bahsetmek istiyorum: Özellikle,
İnternet teknolojisinin getirmiş olduğu fırsat ve faydaları vatandaşlara daha
rahat aktarabilmek ve İnternet üzerinden kaliteli hizmet verebilmek için modern
devletin en büyük gereksinimlerinden biri olan E-Devlet Kapısı Projesi’ni
gerçekleştirdik. 
Türkiye’nin bilgi
toplumuna geçiş sürecinde önemli bir kilometre taşı olan E-Devlet Kapısı, 18
Aralık 2008 tarihinde Sayın Başbakanımız tarafından hizmete açılmıştır.
E-Devlet Kapısı’nda 18 milyonu aşkın kayıtlı kullanıcıya 1.000’e yakın kamu
hizmeti verilmektedir. Yine biraz evvel Sayın Bakanımızın da bahsettiği FATİH
Projesi’ni bunlardan sayabiliriz. 
2010 yılında başlatılan
proje kapsamında 2013 yılı sonuna kadar meslek liseleri hariç tüm lise
türlerinin 84.921 adet sınıfının tamamına akıllı tahta yerleştirilmiştir. 3.657
okulumuza çok fonksiyonlu yazıcı ve doküman kamera kurulumu yapılmıştır. Yine,
aynı liselerde yerel alan ağı kurulumu tamamlanmıştır. Öğrenci ve öğretmenlere
62 bin adet tablet dağıtılmıştır. Bunların yanında, gençlerimizi çok yakından
ilgilendiren yurtlarda ücretsiz İnternet kullanımı dönemini biz başlattık. 81
ilimizdeki 373 yurdumuzda Yurdum Evim Ücretsiz İnternetim ismiyle, kesintisiz,
güvenli, yüksek hızda ve ücretsiz İnternet projesini yine Hükûmetimiz döneminde
hayata geçirdik. Kullanıma açıldığından bu yana 280 bin öğrencinin aktif
yararlandığı bu hizmet, öğrencilerimiz tarafından da yoğun ilgi görmektedir. 
Kıymetli arkadaşlar,
geçen yıllarda başlattığımız bir diğer önemli proje de Gören Göz Projesi.
Özellikle görme engelli yurttaşlarımızın yararlandığı bu projeyle birlikte ilk
aşamasında 2012 yılında başlatılan Gören Göz Projesi kapsamında 7 ilde 5.000’e
yakın görme engellimize ulaştık. Geçen ay dağıtımının ikinci aşaması başlatılan
-19 ilde- yine 5 bin adet gören göz cihazı dağıttık. 
Hızla gelişen teknoloji
ve artan hizmetler, kullanım kolaylığı ve gençlerin sosyal etkileşim
alışkanlarının değişmesi gibi birçok neden hane halkının İnternet’e erişimini
ve kullanımını artırmaktadır. 
Birçok yerde biz hep
sansürcü, İnternet’in karşısında olarak suçlandık ama vereceğim rakamlar bunun
aksini kanıtlar cinsten. Özellikle Cumhuriyet Halk Partisi Grubunun dikkatle
dinlemesini rica ediyorum. 
2004 yılında yapılan ilk
Hanehalkı Bilişim Anketi verilerine göre, hanelerin yüzde 7’sinin İnternet’e
erişim imkânı mevcuttu. Bu hanelerin yüzde 83’ü İnternet erişimini kişisel
bilgisayarından sağlıyordu. Yine, 2012 yılının Nisan ayında gerçekleştirilen en
son Hanehalkı Bilişim Teknolojileri Kullanım Araştırması sonuçlarına göre ise
hanelerin yüzde 47’si evden İnternet erişimine sahip durumda. 2002 yılında AK
PARTİ iktidara geldiğinde geniş bant İnternet abone sayısı 20 bin iken, bugün
yapılan milyar dolarlık yatırımlar sayesinde 34 milyona ulaşmıştır. Köydeki
Ahmet Amca bile rahatlıkla İnternet’e erişmektedir.
HAYDAR AKAR (Kocaeli) –
Geniş banda Türkiye Avrupa’da ne zaman geçti Gökcen Hanım?
GÖKCEN ÖZDOĞAN ENÇ
(Devamla) – Türkiye'de toplam İnternet abone sayısı 32 milyona, mobil İnternet
kullananların sayısı da 24 milyona çıkmıştır.
HAYDAR AKAR (Kocaeli) –
Sizinle ne ilgisi var bunun? Ne yaptınız?
GÖKCEN ÖZDOĞAN ENÇ
(Devamla) – Yine, fiber optik İnternet ağı 2013 sonu itibarıyla 228 bin
kilometreye yaklaşmıştır. Kıymetli arkadaşlar, o yüzden biz İnternet’e
karşıyız! 
İnternet’e karşıyız,
şöyle karşıyız, buna birkaç örnek daha vermek istiyorum: Şimdi, ilk İnternet’le
ilgili “Youtube” engellemesinin tarihini Erdal Bey çok iyi bilir; 6 Mart 2007
yılında. Neden engellenmiş? Mustafa Kemal Atatürk’e hakaret içeren video
yüzünden engellenmiş. Bir diğeri, yine 17 Ocak 2008 tarihinde aynı nedenden
dolayı engellenmiş. 
HAYDAR AKAR (Kocaeli) –
Engellenmemiş, yasak konulmuş ama engellenmemiş.
GÖKCEN ÖZDOĞAN ENÇ
(Devamla) – Yine, 13 Mart 2008 tarihinde, Atatürk’e hakaret eden görüntüler
nedeniyle Ankara 1. Sulh Ceza Mahkemesinin kararıyla engellenmiş.
Devam ediyoruz; 2 Kasım
2010 tarihinde, Sayın Deniz Baykal’ın -avukatlarının aracılığıyla- başvurusu
sonucu Ankara 11. Sulh Ceza Mahkemesi aracılığıyla engellenmiş. 
Devam ediyoruz; 27 Mart
2014 Perşembe günü, yine Dışişleri Bakanı Sayın Davutoğlu’nun Bakanlık
Müsteşarı Feridun Sinirlioğlu’nun ve MİT Müsteşarı Hakan Fidan’ın o ulusal
güvenliği tehdit içerikli konuşmalarının sızdırılması nedeniyle engellenmiş.
Şimdi, bizi her seferinde “sansürcü zihniyet” diye suçluyorsunuz ancak şu da
bir gerçek ki, özellikle ilköğretim okulu öğrencileri için söylüyorum: Ben
evimde güvenli İnternet’i kullanıyorum. Kızım ödevleriyle ilgili araştırma
yaparken İnternet’e girdiğimiz zaman, gayriahlaki görüntülerin kızımın gözünün
önüne gelmesini istemiyorum. Evet, bu sansürse ben sansürcü bir anneyim,
anlatabiliyor muyum? O yüzden, bu aldığımız kararlar çerçevesinde, Adalet ve
Kalkınma Partisi olarak bir kere iletişimin hiçbir türüne karşı değiliz, ancak
ve ancak ulusal güvenliği tehdit eden, kişisel haklara saldıran, hakaretler
içeren tabii ki videolara, görüntülere karşıyım. Bizimle ilgisi olan ya da
olmayan bir yığın Twitter’da ya da Facebook’ta görüşler, düşünceler paylaşılıyor,
bunlarla ilgili de bir yaptırımın olması gerekiyor. Yani, buna hanginiz
katılmaz bilmiyorum ama sizin eşinizin ya da kız kardeşinizin gayriahlaki bir
videosunun yüklendiğini düşündüğünüz zaman, bunun engellenmesini hepiniz
istersiniz. 
Bizim bakış açımız bu
şekilde. Özellikle, ailenin ve toplumun korunmasıyla ilgili aldığımız
kararların arkasındayız, bundan sonraki süreçte de böyle devam edeceğiz
diyorum. 
Hepinizi saygıyla
selamlıyorum, teşekkür ediyorum. (AK PARTİ sıralarından alkışlar) 
BAŞKAN – Teşekkür ederiz
Sayın Özdoğan Enç. 
Şahsı adına son
konuşmacı Kocaeli Milletvekili Haydar Akar. 
Buyurunuz Sayın Akar.
(CHP sıralarından alkışlar) 
HÜSEYİN FİLİZ (Çankırı)
– Evet, Haydar, şimdi biz de sana sataşalım. 
HAYDAR AKAR (Kocaeli) –
Sayın Başkan, değerli milletvekilleri; her şey serbest, gecenin bu saatinde her
şeyi söyleyebilirsiniz, zaten çok fazla da arkadaş yok görüldüğü gibi
sıralarımızda, burada 3-5 kişi bilişimde hazırlanmış olan bu güzel raporu
görüşüyoruz. 
Evet, 7 tane araştırma
önergesi verildi, 7 araştırma önergesi birleştirilerek Mecliste bir araştırma
komisyonu kuruldu. Biraz evvel konuşan arkadaşlarım da bu araştırma
komisyonunun uzun ismini okudular, ben okumayacağım ama halk dilinde, yine
Komisyonda “İnternet Komisyonu” diye geçen bir komisyondu bu. Üç ay boyunca da
bana göre iyi işler yaptı, iyi bir de rapor hazırladı. Aslında, sizin anlatmış
olduğunuz gerçeklerin, gerçekte ne kadar abes olduğunu bu rapor ortaya koydu.
Anladığım kadarıyla, AKP grubu adına konuşan arkadaşlarım da raporu hiç
okumamışlar, samimi söylüyorum hiç okumamışlar. Rapordan da hiç bilgileri yok.
GÖKCEN
ÖZDOĞAN ENÇ (Antalya) – Okudum ben. 
HAYDAR
AKAR (Devamla) – Şimdi, üç ay boyunca çalışan bu Komisyon ne yaptı? Sivil
toplum örgütleriyle görüştü, daha sonra kamu bilişim yöneticileriyle görüştü,
yüzlerce kişiyle. Hatta yetmedi, bir de korsanla da görüştük, korsanla da canlı
yayın yaptık. Hatta “Bir imzanı at.” demiştik. Böyle bir görüşme sürecini hep
birlikte tamamladık, 1.150 sayfalık bir rapor ve içinde 154 tane öneri. 
Şimdi,
tabii, bu öneriye baktığımda, aslında, bu Komisyonun bilgi toplumu olma yolunda
bilişim sektöründeki gelişmeler olması gerekirken, Komisyonun kuruluşuna
baktığımızda, bilişim konusuyla 17 kişilik milletvekili arkadaşların içerisinde
sadece 3 kişinin ilgili olduğunu, diğerlerinin daha çok doktor ve sağlık
sektöründen geldiğini bu Komisyonda gördük. 
Aslında
Komisyon “information technology” dediğimiz bir bilgi teknolojileri
komisyonuydu. Türkiye’deki bilgi teknolojilerinin yapısıyla ilgili bir komisyon
kurulmuştu. Tabii, bunun içinde İnternet de vardı. “Bilgi teknolojileri”
deyince veya “bilgisayar” deyince tüm insanların aklına İnternet geliyor,
bilgisayar dünyasının İnternet’ten ibaret olduğu düşünülüyor ama gerçek öyle
değil. Maalesef “bilgi teknolojileri” diye adlandırılıyor bütün dünyada, bunun
içerisinde donanım da var, yazılım da var, İnternet de var, ağların güvenliği
de var, altyapısı da var, her şey var bunun içerisinde, çok geniş kapsamlı bir
konu. 
Şimdi,
Komisyon üyelerine bakıldığında -biraz evvel dediğim gibi- 3 tane arkadaşım bu
konuyla ilgiliydi. Diğerlerinin tümü başka sektörlerden, özellikle sağlık
sektöründen gelince, bu İnternet Komisyonu başlangıç itibarıyla, sanki
“İnternet’i nasıl yasaklarız, çocuklarımız nasıl bundan etkilenmez?” diye bir
algı oluştu. 
O
gün şunu söylemiştim ben Komisyonda: Eğer çocuğunuz bir şeyi merak ediyorsa,
evde bunu yasaklamışsanız İnternet kafeye gider. İnternet kafede bunu
göremezse, yine İnternet kafede bu yasakla karşı karşıya kalırsa mutlaka ve
mutlaka arkadaşının evinde bununla yüzleşir veya başka kanalları dener. Onun
için de yasaklar, hiçbir toplumda çözüm olmamıştır. 
Biraz
evvel “Sansürcü anneyiz…” Tabii ki sansürcü… Çocuğumuzu kontrol edeceğiz, onun
doğru işler yapması, iyi bir eğitim alması, ahlaklı bir insan olarak yetişmesi
için katkı sunacağız ama bunu, İnternet’i ne kadar yasaklarsanız yasaklayın,
mümkün değil mutlaka o merakını bir şekilde giderecektir. Onun için de İnternet
ve suç olması dışında bu komisyonun bir bilişim teknolojileri komisyonu olması
için gayret gösterdik. Sağ olsun, Komisyon Başkanımız gitmedi ama buradan
teşekkür de etmek istiyorum, o da bu konuda çok gayret gösterdi, gerçekten de
Türkiye'nin ihtiyacı olan, bugün için ihtiyacı olan bir rapor hazırlandı. 
Ha, bu rapora belki on
yıl sonra baktığınızda, on beş yıl sonra baktığınızda, o gün bu raporu
okuyanlara belki de çok gülünç gelecektir. Teknoloji o kadar hızla ilerliyor ki
raporun içeriğine baktıklarında “Ya, bunları mı konuşmuşlar o tarihte?”
diyebilirler ama bugün itibarıyla bu raporun çok önemli olduğunu bir kez daha
belirtmek istiyorum.
Şimdi, “komisyon ve
raporlar” deyince aklımıza Soma Komisyonu Raporu geliyor veya Soma’dan önce
2010 yılında verilmiş olan madenlerle ilgili bir komisyon raporu geliyor, yine
2012’deki İnternet, bugünkü rapor geliyor.
Niye söylüyorum ben
bunu? O gün madenlerdeki raporlar gerçeğe uygun bir şekilde incelenip ilgili
bakanlıklar ilgili tedbirleri, önerileri yerine getirmiş olsaydı bugün Soma’da
o kardeşlerimizi, emekçi kardeşlerimizi kaybetmemiş olacaktık.
Yine, 2012’de
hazırladığımız bu İnternet raporunu Hükûmet yetkilileri okumuş olsaydı, biz
5561 sayılı Kanun’da değişiklik yapıp Türkiye’yi bilişim konusunda sansür
ülkesi hâline getirmezdik. Ki, o tarihte yapılan değişiklik, Türkiye’yi
Avrupa’da ve dünyada bir sansür ülkesi hâline getirmişti.
O kanun burada
görüşülürken yine fikirlerimi ifade etmiştim, “Ne yaparsanız yapın, bunları
yasaklayamayacaksınız.” demiştim. “İnternet’teki beş saniyelik, üç saniyelik,
bir saniyelik bile bir görüntünün yer alması demek, artık onu tüm dünyayla
paylaşmışsınız demektir. Bunu engelleyemezsiniz.” demiştim. Yine ısrarla
“Engelleyeceğiz.” 
Daha önce çıkan kanunda,
içerik sağlayıcılara sadece mahkeme kararlarını gönderiyorlardı,
engelleyemiyorlardı; şimdi servis sağlayıcılarla bunu yapmaya çalıştılar ama
yine o servis sağlayıcılardan kurulması düşünülen sivil toplum örgütü devletin
organlarına takıldı, istedikleri gibi tüzük hazırlanmadığı için bir türlü
hayata geçirilemiyor.
Ama yine de
engelleyemeyeceksiniz. Twitter’i yasakladınız, o gün Türkiye’de “tweet” rekoru
kırıldı, belki de en çok “tweet” atıldığı gündü. YouTube’u yasakladınız,
YouTube’u herkes kullandı, Twitter’ı herkes kullandı. Siz de kullandınız,
ertesi gün siz de “tweet” atıyordunuz, Cumhurbaşkanı da “tweet” atıyordu,
yasaklayan Bakan da veya yasaklayan kurum da “tweet” atıyordu. Bunu bir bulut
gibi düşünün. Buluta nasıl bir kapı yapamazsanız, her tarafı açıksa İnternet
dünyası böyle bir şey, mümkün değil yasaklamanız. 
Şimdi, bilişim teknolojilerinin
hayatımızdaki yerine bakınca, her şeyimizin artık bu yüzyılda bilişim
teknolojileriyle ilgili olduğunu görüyoruz. Biraz evvel Ramazan Bey burada
Google’ı anlatıyordu. Ama ondan önce şu Meclis 95 NT serverlar kullanıyor
hâlen, yedek parçası yok, belki de çöktüğü zaman Meclis kullanılamayacak.
Arkada Sayın Başkanın kullandığı panel bilişim teknolojilerinin bir eseri.
Hayatımızın her alanı, evimizde kullandığımız her cihaz artık bir bilişim
teknolojisinin eseri ve bugün getirdiği nokta. Onun için hayatımızın her
alanında bunu görüyoruz, bu nedenle de Türkiye’yi bu çağa, bu gelişime
hazırlamak zorundayız. 
Tamam, hazırlayalım da
şimdi Bakan geldi, burada anlattı, “Biz şunu yapıyoruz, bunu yapıyoruz.”, on
iki yıllık iktidarından örnekler veriyor. Biliyor musunuz geniş banda en son
geçen ülkeyiz dünyada? Bilmiyorsunuz değil mi? Evet, bunu o zamanki Ulaştırma
Bakanımız Binali Yıldırım açıkladı -tutanaklarda da var- geniş banda dünyada
veya “Avrupa’da” diyeyim, “dünyada” demeyeyim çünkü çok az gelişmiş ülkeler de
var, Avrupa’da en son geçen ülkelerden bir tanesiyiz. Bununla da övündü? Niçin?
Avrupa’daki tüm o sıkıntılar giderilmişti ve Türkiye temiz bir geniş banda
geçmişti, ifadeleri böyleydi. Onun için bilmediğiniz konuda fazla yorum
yapmayın lütfen, çok rica ediyorum. 
Yine, bilişimde sanki
dünyayı fethetmişiz gibi bir algı yaratmayın. Aynı bu, hani havaya uydu
fırlatıyorsunuz, “Yazılımını gerçekleştirdik, şu kadarı yerli.” diyorsunuz.
İlgisi yok ve vatandaşa sorduğumuzda zannediyor ki uzayda 4 tane uydu var,
bunun 2 tanesini Türkiye fırlatmış gibi düşünüyor. Aslında uzayda 987 tane uydu
var. Somali’nin de Türkiye’nin fırlattığı benzer bir uydusu uzayda şu anda
yörüngede var. Onun için de kimseyi kandırmak, aldatmak durumunda değilsiniz.
Bunu doğru bir şekilde hem tartışacağız, konuşacağız ve gerçekleri birlikte
söyleyeceğiz. 
Türkiye’de bilişim
sektöründe çözülmesi gereken birçok konu var. Bunlarda bilişim altyapısı asıl
önemlisi ve bununla birlikte, yazılım, donanım ve güvenlikle birlikte çocuk
istismarı gibi konuların konuşulması ve görüşülmesi gerekiyor, bu problemlerin
çözülmesi gerekiyor ama getirmiş olduğunuz yasaklarla bunu çözme şansınız
bulunmuyor. 
GÖKCEN ÖZDOĞAN ENÇ
(Antalya) – Bir şey öner, ne öneriyorsun?
HAYDAR AKAR (Devamla) –
Önerilerim var ama zaman yetmedi, 1 dakika 20 saniye var. O kadar çok şey var
ki zaten atlıyorum. 
Bir de Sayın Bakana
buradan birkaç şey söylemek istiyorum. Bilişim teknolojileri konusunda FATİH
Projesi’yle teknoloji ürettiğimizi söylüyor. Bakın, bu konuda dünya sıralamasına
bakıldığında, AR-GE harcamalarında –sizin iktidarınız döneminden bahsediyorum-
2008’de yüzde 0,72 iken 2012’de 0,9. Eğer merak eden arkadaşlar varsa gelişmiş
ülkelerde bilişim teknolojisiyle ilgili AR-GE harcamalarının ne kadar olduğu bu
raporun içerisinde mevcut. Yine, yüksek teknoloji ürünleri ihracatının imalat
sanayiindeki ürünlere oranı… Bakın, çok önemli, üretimden bahsediyoruz, yüksek
teknoloji ürünlerinin imalat sanayiindeki ürünlerin oranında yıl 2010’da
64’üncü sıradayız dünyada. Bilgi ve iletişim teknolojilerinin gayrisafi millî
hasıladaki payına baktığımızda, yüzde 3 seviyelerinde olduğumuzu görüyoruz. 
Silikon vadisiyle de…
Sayın Bakan Kocaeli’nde kuruyor silikon vadisini. Kocaeli milletvekili kendisi,
ben de Kocaeli milletvekiliyim. Silikon vadisiyle ilgili şunu söylemek
istiyorum: Facebook’u buraya getirmeniz, Google’ı buraya getirmeniz ya da
Twitter’ı, Yandeks’i buraya getirmeniz Türkiye’de bu işin gelişeceği anlamına
gelmez. Bilin ki bunları üretenler, Türkiye bütçesi kadar bütçeye sahip olan bu
“tool”ları üretenler ya bir garajda üretmiştir ya da arkadaşlarıyla sohbette,
iki oda yan yana konuşurken üretmiştir. Silikon vadisini buraya getirip bu
insanları buraya taşıyarak 876 liraya asgari ücretle orada bizim
vatandaşlarımızı bir data giricisi olarak çalıştırmanız, bu işte bizim
gelişeceğimiz anlamına gelmiyor. 
Hepinize teşekkür
ediyor, bu raporda emeği geçenlere ayrıca teşekkür ediyorum. (CHP sıralarından
alkışlar)
BAŞKAN – Teşekkür
ediyoruz Sayın Akar. 
Sayın
milletvekilleri, Bilgi Toplumu Olma Yolunda Bilişim Sektöründeki Gelişmeler ile
İnternet Kullanımının Başta Çocuklar, Gençler ve Aile Yapısı Üzerinde Olmak
Üzere Sosyal Etkilerinin Araştırılması Amacıyla Anayasa’nın 98’inci, İç
Tüzük’ün 104 ve 105’inci maddeleri uyarınca kurulmuş bulunan (10/108, 155, 156,
157, 158, 159, 160) esas numaralı Meclis Araştırması Komisyonu Raporu
üzerindeki genel görüşmeler tamamlanmıştır.
Beş
dakika ara veriyorum.
Kapanma Saati: 21.40
YEDİNCİ
OTURUM 
Açılma
Saati: 21.43
BAŞKAN:
Başkan Vekili Şükran Güldal MUMCU
KÂTİP
ÜYELER: Muhammet Bilal MACİT (İstanbul), Mine LÖK BEYAZ (Diyarbakır)
-----
0 -----
BAŞKAN – Sayın
milletvekilleri, Türkiye Büyük Millet Meclisinin 107’nci Birleşiminin Yedinci
Oturumunu açıyorum.
Bu kısmın 2’nci
sırasında yer alan, haberleşme özgürlüğüne ve özel hayatın gizliliğine yönelik
ihlallerin tespiti ve önlenmesine ilişkin tedbirlerin belirlenmesi amacıyla
Anayasa’nın 98’inci, İç Tüzük’ün 104 ve 105’inci maddeleri uyarınca kurulmuş
bulunan (10/74, 471, 472, 473, 474, 475) esas numaralı Meclis Araştırması
Komisyonunun 489 sıra sayılı Raporu üzerindeki genel görüşmeye başlıyoruz. 



2- İzmir Milletvekili Rıza Mahmut
Türmen ve 25 Milletvekilinin; MHP Grubu adına Grup Başkanvekilleri İzmir
Milletvekili Oktay Vural ve Mersin Milletvekili Mehmet Şandır’ın; İstanbul
Milletvekili Mustafa Sezgin Tanrıkulu ve 30 Milletvekilinin; Ak Parti Grubu
adına Grup Başkanvekilleri Giresun Milletvekili Nurettin Canikli, Kayseri
Milletvekili Mustafa Elitaş, İstanbul Milletvekili Ayşe Nur Bahçekapılı, Adıyaman
Milletvekili Ahmet Aydın, Kahramanmaraş Milletvekili Mahir Ünal ve 135
Milletvekilinin; Şırnak Milletvekili Hasip Kaplan ve 21 Milletvekilinin ve BDP
Grubu adına Grup Başkanvekilleri Iğdır Milletvekili Pervin Buldan ve Bingöl
Milletvekili İdris Baluken’in; Haberleşme Özgürlüğüne ve Özel Hayatın
Gizliliğine Yönelik İhlallerin Tespiti ve Önlenmesine İlişkin Tedbirlerin
Belirlenmesi Amacıyla Bir Meclis Araştırması Açılmasına İlişkin Önergeleri ve
Meclis Araştırması Komisyonu Raporu (10/74, 471, 472, 473, 474, 475)(S. Sayısı: 489)
BAŞKAN – Komisyon? Yok. 
Ertelenmiştir. 
Böylece, alınan karar
gereğince, özel gündemde yer alan konuyu ve kanun tasarı ve teklifleri ile
komisyonlardan gelen diğer işleri sırasıyla görüşmek için 25 Haziran 2014
Çarşamba günü saat 14.00’te toplanmak üzere birleşimi kapatıyorum.
 Kapanma
Saati: 21.44





(X) 381 S. Sayılı Basmayazı tutanağa
eklidir.
 (10/108, 155, 156, 157, 158, 159, 160) esas numaralı Meclis
Araştırması Önergelerinin ön görüşmeleri 21/02/2002 tarihli 68‘inci Birleşimde
yapılmıştır. 




