


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 20 CİLT : 13 YASAMA YILI : 2

T. B. M. M.

TUTANAK DERGİSİ

15 inci Birleşim

7 . 11 . 1996 Perşembe

İ Ç İ N D E K İ L E R

I. - GEÇEN TUTANAK ÖZETİ

II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A) GÜNDEMDIŞI KONUŞMALAR

1. - İçel Milletvekili Ali Er'in, çitfçilerimizin
ve besicilerimizin sorunlarına ilişkin gündemdışı
konuşması ve Orman Bakanı Halit Dağlı'nın
cevabı

2. - Denizli Milletvekili Hilmi Develi'nin, Hükümetin
TÜBİTAK ve Ar-Ge konularındaki yeni düzenlemelerine
ilişkin gündemdışı konuşması

3. - Rize Milletvekili Ahmet Kabil'in, Rize'de meydana gelen sel
felaketleri ve Karadeniz'deki turistik altyapı eksikliklerine
ilişkin gündemdışı konuşması
ve Devlet Bakanı Mehmet Altınsoy'un cevabı

B) ÇEŞİTLİ İŞLER

1. - Türkiye Büyük Millet Meclisinin, Avrupa Parlamentosunun
23.10.1996 tarihli, Türkiye'de din özgürlüğü
ihlalleri ve Kıbrıs'ta bir Kıbrıslı
Rum'un öldürülmesi konulu, haksız, insafsız,
tek yanlı ve önyargılı kararını
üzüntüyle karşıladığını,
bu uluslararası parlamentoda, temsilcisi bulunmayan bir
ülke aleyhine karar alınmasının ve incitici
ifadeler kullanılmasının demokratik ve parlamenter
teamüllere aykırı olduğuna ilişkin
TBMM bildirisi

C) TEZKERELER VE ÖNERGELER

1. - İstanbul Milletvekili Mehmet Cevdet Selvi ve 18 arkadaşının,
(8/5) esas numaralı genel görüşme önergesinin
Meclis araştırma önergesi olarak işlem
görmesine ilişkin önergesi (4/96)

2. - Portekiz Meclis Başkanı Antonia de Almeida Santos
ve beraberindeki Parlamento heyetinin ülkemize davet edilmesine
ilişkin Başkanlık tezkeresi (3/552)

3. - TBMM Başkanvekili Uluç Gürkan'ın,
KKTC'nin kuruluş yıldönümü kutlamalarına
katılmak üzere, KKTC Cumhurbaşkanı Rauf
Denktaş'ın davetine icabet etmesine ilişkin
Başkanlık tezkeresi (3/553)

D) GENSORU, GENEL GÖRÜŞME, MECLİS SORUŞTURMASI
VE MECLİS ARAŞTIRMASI ÖNERGELERİ

1. - Cumhuriyet Halk Partisi Grubu Adına Grup Başkanı
ve Antalya Milletvekili Deniz Baykal ile Grup Başkanvekilleri
İçel Milletvekili Oya Araslı, Ankara Milletvekili
Önder Sav ve Hatay Milletvekili Nihat Matkap'ın, devletimizin
içgüvenlik bakımından zaafa uğratıldığı
iddiası ve Susurluk'ta meydana gelen trafik kazasının
sergilediği "Devlet-Mafya-Politikacı" ilişkisi
karşısındaki beyan ve tutumu nedeniyle İçişleri
Bakanı Mehmet Ağar hakkında gensoru açılmasına
ilişkin önergesi (11/5)

IV. - ÖNERİLER

A) DANIŞMA KURULU ÖNERİLERİ

1. - (10/89), (10/126), (10/110), (10/124) ve (10/125) esas numaralı
Meclis araştırması önergelerinin görüşmelerinin
birlikte yapılması ile görüşme günü,
konuşma süresi ve bu birleşimde sözlü
soruların görüşülmemesi ile (11/5)
esas numaralı gensoru önergesinin gündemdeki
yeri ve görüşme gününe ilişkin
Danışma Kurulu önerisi

B) SİYASÎ PARTİ GRUBU ÖNERİLERİ

1. - Gündemdeki sıralamanın yeniden yapılması
ile Genel Kurulun 7.11.1996 Perşembe günkü çalışma
süresine ilişkin RP ve DYP Gruplarının
müşterek önerisi

V. - KANUN TASARI VE TEKLİFLERİYLE KOMİSYONLARDAN
GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir Geçici Madde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S. Sayısı
: 23)

2. - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı : 101)

3. - Ankara Milletvekili Yücel Seçkiner'in, 4.7.1934
Tarih ve 2559 Sayılı Polis Vazife ve Salahiyet Kanununun
Bazı Maddelerinin Değiştirilmesine Dair Kanun
Teklifi ve İçişleri Komisyonu Raporu (2/64)
(S. Sayısı : 15)

4. - 375 Sayılı Kanun Hükmünde Kararnamenin
28 inci Maddesinde Değişiklik Yapılmasına
İlişkin Kanun Tasarısı ve Plan ve Bütçe
Komisyonu Raporu (1/498) (S. Sayısı : 104)

5. - Tokat Milletvekili Ahmet Feyzi İnceöz ve 22 Arkadaşının,
Tütün Mamullerinin Zararlarının Önlenmesine
Dair Kanun Teklifi ile Tütün ve Tütün Mamullerinin
Zararlarının Önlenmesine Dair 9.1.1991 Tarih
ve 3694 Sayılı Kanun ve Anayasanın 89 uncu
Maddesi Gereğince Cumhurbaşkanınca Bir Daha Görüşülmek
Üzere Geri Gönderme Tezkeresi ve Adalet Komisyonu Raporu
(2/70, 1/5) (S. Sayısı : 17)

I. - GEÇEN TUTANAK ÖZETİ

TBMM Genel Kurulu saat 15.00'te açıldı.

Ankara Milletvekili Cemil Çiçek, Türk vatandaşlarının
Avrupa'ya işçi olarak gidişlerinin 35 inci
yıldönümüne ilişkin gündem dışı
bir konuşma yaptı.

İstanbul Milletvekili A. Ziya Aktaş'ın, TÜMOSAN;

Aydın Milletvekili Cengiz Altınkaya'nın,
Aydın İlinde meydana gelen sel afeti;

Konularına ilişkin gündemdışı
konuşmalarına Devlet Bakanı Mehmet Altınsoy
cevap verdi.

Macaristan'a gidecek olan Ulaştırma Bakanı
Ömer Barutçu'ya, dönüşüne kadar,
Devlet Bakanı Nafiz Kurt'un;

Azerbaycan Cumhuriyetine gidecek olan Kültür Bakanı
İsmail Kahraman'a, dönüşüne kadar,
Devlet Bakanı Sabri Tekir'in;

Vekillik etmelerine ilişkin Cumhurbaşkanlığı
tezkereleri Genel Kurulun bilgisine sunuldu.

Malatya Milletvekili Ayhan Fırat ve 22 arkadaşının,
BELKO tarafından ithal edilen kömürün satışı
ile, (10/122)

Ankara Milletvekili Yılmaz Ateş ve 21 arkadaşının,
Ankara Büyükşehir Belediye Başkanının
yasadışı uygulamaları ile, (10/123)

İlgili iddiların araştırılması;

İçel Milletvekili Oya Araslı ve 20 arkadaşının,
yasadışı örgütlerin devlette olan
bağlantıları ile Susurluk'ta meydana gelen kaza
olayının ve arkasındaki ilişkilerin,
(10/124)

İstanbul Milletvekili Halit Dumankaya ve 23 arkadaşının,
yasadışı örgütlerin devlette olan
bağlantıları ile Susurluk'ta meydana gelen kaza
olayının ve arkasındaki ilişkilerin,
(10/125)

Aydınlığa kavuşturulması;

Amacıyla birer Meclis araştırması açılmasına
ilişkin önergeleri Genel Kurulun bilgisine sunuldu;
önergelerin gündemde yerini alacağı ve öngörüşmelerinin,
sırasında yapılacağı açıklandı.

İstanbul Kadıköy'de 1 Mayıs günü
meydana gelen olaylar konusundaki (10/67) esas numaralı
Meclis Araştırma Komisyonunun çalışma
süresinin uzatılmasına dair tezkeresi; Genel
Kurulun bilgisine sunuldu.

Ankara Milletvekili Ersönmez Yarbay'ın, (6/52) ve
(6/198) esas numaralı sözlü sorularını
geri aldığına ilişkin önergeleri
okundu; soruların geri verildiği açıklandı.

Doğru Yol Partisi Grubuna ait olup açık bulunan;

Adalet Komisyonu üyeliğine Tokat Milletvekili Ali Şevki
Erek;

Çevre Komisyonu üyeliğine Afyon Milletvekili Kubilay
Uygun;

Zorunlu tasarruf kesintilerinin değerlendirilmesi konusunda
kurulan (10/17) esas numaralı Meclis Araştırma
Komisyonuna Afyon Milletvekili İsmet Atilla;

Gruplarınca aday gösterilerek seçildiler;

Gündemin "sözlü sorular" kısmına
geçilerek :

1 inci sırada bulunan, Yozgat Milletvekili Kâzım
Arslan'ın (6/26),

2 nci sırasında bulunan, Diyarbakır Milletvekili
Yakup Hatipoğlu'nun (6/27),

3 üncü sırasında bulunan, Kahramanmaraş
Milletvekili Avni Doğan'ın (6/30),

4 üncü sırasında bulunan, Ordu Milletvekili
Hüseyin Olgun Akın'ın (6/31),

5 inci sırasında bulunan, İstanbul Milletvekili
Mehmet Ali Şahin'in (6/32),

Esas numaralı sözlü sorularının,
üç birleşim içerisinde cevaplandırılmadıklarından
yazılı soruya çevrildikleri ve gündemden
çıkarıldıkları bildirildi.

6 ncı sırasında bulunan, Balıkesir
Milletvekili İsmail Özgün'ün, vergi sistemine
ilişkin sözlü sorusuna (6/34),

7 nci sırasında bulunan, Konya Milletvekili Mustafa
Ünaldı'nın, Konya'daki belediyelere yapılan
yardımlara ilişkin sözlü sorusuna (6/36),

8 inci sırada bulunan, Konya Milletvekili Mustafa Ünaldı'nın,
Konya'daki belediyelere yapılan yardımlara ilişkin
sözlü sorusuna (6/37),

21 inci sırasında bulunan, İçel Milletvekili
Mehmet Emin Aydınbaş'ın, 15.4.1995-15.10.1995
tarihleri arasında T.C. Emekli Sandığından
emekli olan kamu görevlilerinin mağduriyetlerine ilişkin
sözlü sorusuna (6/54);

45 inci sırasında bulunan, Afyon Milletvekili Nuri
Yabuz'un, T.C. Merkez Bankası Van Gölü Eğitim
ve Dinlenme Tesislerine ilişkin sözlü sorusuna
(6/134);

Devlet Bakanı Lütfü Esengün tarafından,

12 nci sırasında bulanan, Yozgat Milletvekili Abdullah
Örnek'in, Yozgat-Yerköy'deki Beyazıtoğlu
çiftliğine ilişkin sözlü sorusuna (6/43);

14 üncü sırasında bulunan, İzmir
Milletvekili Atilla Mutman'ın, balıkçılarımızın
Ege Denizin'nin uluslararası sularındaki av yasağına
ilişkin sözlü sorusuna (6/46);

Tarım ve Köyişleri Bakanı Musa Demirci
tarafından;

19 uncu sırasında bulunan, Şanlıurfa
Milletvekili Abdulkadir Öncel'in, Türkiye ile İsrail
arasında yapıldığı iddia edilen
anlaşmalara ilişkin sözlü sorusuna da (6/51)
Millî Savunma Bakanı Turhan Tayan tarafından,

Cevap verildi;

Konya Milletvekili Veysel Candan'ın,

9 uncu sırasında bulunan (6/40),

11 inci sırasında bulunan (6/42),

Esas numaralı sözlü sorularına ilgili
bakandan cevap aldığını bildirmesi nedeniyle
sorular gündemden çıkarıldı;

Amasya Milletvekili Cemalettin Lafçı'nın;

10 uncu sırasında bulunan (6/41),

22 nci sırasında bulunan (6/55),

24 üncü sırasında bulunan (6/57);

13 üncü sırasında bulunan, Ankara Milletvekili
Ersönmez Yarbay'ın (6/44);

Diyarbakır Milletvekili Yakup Hatipoğlu'nun,

15 inci sırasında bulunan (6/47),

17 nci sırasında bulunan (6/49);

16 ncı sırasında bulunan, Erzincan Milletvekili
Mustafa Kul'un (6/48);

18 inci sırasında bulunan, Şanlıurfa
Milletvekili Abdulkadir Öncel'in (6/50);

23 üncü sırasında bulunan, İzmir
Milletvekili Metin Öney'in (6/56);

Ordu Milletvekili Hüseyin Olgun Akın'ın,

25 inci sırasında bulunan (6/110),

26 ncı sırasında bulunan (6/111),

27 nci sırasında bulunan (6/112),

31 inci sırasında bulunan (6/118);

28 inci sırasında bulunan, Ağrı Milletvekili
Celal Esin'in (6/113);

29 uncu sırasında bulunan, Eskişehir Milletvekili
Mustafa Balcılar'ın (6/114);

30 uncu sırasında bulunan, Adana Milletvekili Sıtkı
Cengil'in (6/115);

32 nci sırasında bulunan, Kütahya Milletvekili
İsmail Karakuyu'nun (6/119);

33 üncü sırasında bulunan, Çankırı
Milletvekili Ahmet Uyanık'ın (6/120);

Ağrı Milletvekili M. Sıddık Altay'ın,

34 üncü sırasında bulunan (6/121),

35 inci sırasında bulunan (6/122),

36 ncı sırasında bulunan (6/123),

38 inci sırasında bulunan (6/125),

39 uncu sırasında bulunan (6/126),

40 ıncı sırasında bulunan (6/127);

37 nci sırasında bulunan, İstanbul Milletvekili
Bahattin Yücel'in (6/124);

41 inci sırasında bulunan, Adana Milletvekili Tuncay
Karaytuğ'un (6/130);

42 nci sırasında bulunan, İstanbul Milletvekili
Meral Akşener'in (6/131);

Şanlıurfa Milletvekili Zülfükar İzol'un,

43 üncü sırasında bulunan (6/132),

44 üncü sırasında bulunan (6/133),

Esas numaralı sözlü soruları, ilgili bakanlar;

Gündemin "Kanun Tasarı ve Teklifleriyle Komisyonlardan
Gelen Diğer İşler" kısmının;

1 inci sırasında bulunan 23 S. Sayılı
Kanun Hükmünde Kararnameye,

2 nci sırasında bulunan 101 S. Sayılı
Yetki Kanununa,

İlişkin kanun tasarıları, komisyon
yetkilileri;

Genel Kurulda hazır bulunmadıklarından ertelendi.

Basın Kanununa İki Ek Madde Eklenmesine Dair Kanun
Teklifinin (2/469) (S. Sayısı : 107);

Er Kazanından İaşe Edileceklere İlişkin
Kanunun Bir Maddesinin Değiştirilmesi Hakkında
(1/466) (S. Sayısı : 75);

Türkiye Emekli Subaylar, Emekli Astsubaylar, Harp Malulü
Gaziler, Şehit, Dul ve Yetimleri ile Muharip Gaziler Dernekleri
Hakkında Kanunun Bir Maddesinde Değişiklik Yapılmasına
İlişkin (1/393) (S. Sayısı : 77);

Kanun tasarılarının,

Yapılan görüşmelerden sonra;

Türk Silahlı Kuvvetleri Personel Kanunu, Er ve Erbaş
Harçlıkları Kanunu ve Kıbrıs'a
Gönderilecek Türk Askerî Birliği Mensuplarının
Aylık ve Ücretleriyle Çeşitli İstihkakları
ve Birliğin Başka Giderleri Hakkında Kanunda
Değişiklik Yapılmasına ve 24.12.1991 Tarihli
ve 467 Sayılı Kanun Hükmünde Kararnamenin
Yürürlükten Kaldırılmasına
Dair (1/435) (1/201) (S. Sayısı : 106) Kanun Tasarısının
da, görüşmelerinden sonra yapılan açık
oylama sonucunda;

Kabul edildikleri ve kanunlaştıkları açıklandı.

Yeni bir kanun tasarısı veya teklifinin görüşülmesine
süre yetmeyeceği nedeniyle 7 Kasım 1996 Perşembe
günü saat 15.00'te toplanmak üzere, birleşime
18.20'de son verildi.

Hasan Korkmazcan

Başkanvekili

Ünal Yaşar Ahmet Dökülmez

Gaziantep Kahramanmaraş

Kâtip Üye Kâtip Üye

II. - GELEN KÂĞITLAR

7 . 11 . 1996 PERŞEMBE

Raporlar

1. - Gümrük Giriş Tarife Cetveli Hakkında
Kanunda Değişiklik Yapılmasına İlişkin
Kanun Tasarısı ve Plan ve Bütçe Komisyonu
Raporu (1/442) (S. Sayısı : 113) (Dağıtma
tarihi : 7.11.1996) (GÜNDEME)

2. - Sıtma ve Frengi İlaçları İçin
Kanunun Yürürlükten Kaldırılmasına
Dair Kanun Tasarısı ve Sağlık, Aile,
Çalışma ve Sosyal İşler Komisyonu
Raporu (1/507) (S. Sayısı : 114) (Dağıtma
tarihi : 7.11.1996) (GÜNDEME)

3. - Uyuşturucu ve Psikotrop Maddelerin Kaçakçılığı
ile Karaparanın Aklanmasının Önlenmesine
İlişkin Kanun Tasarısı ve Adalet, İçişleri
ve Plan ve Bütçe komisyonları raporları
(1/413) (S. Sayısı : 124) (Dağıtma tarihi
: 7.11.1996) (GÜNDEME)

Gensoru Önergesi

1. - Cumhuriyet Halk Partisi Grubu Adına Grup Başkanı
ve Antalya Milletvekili Deniz Baykal ile Grup Başkanvekilleri
İçel Milletvekili Oya Araslı, Ankara Milletvekili
Önder Sav ve Hatay Milletvekili Nihat Matkap'ın, Devletimizin
içgüvenlik bakımından zaafa uğratıldığı
iddiası ve Susurluk'ta meydana gelen trafik kazasının
sergilediği "Devlet - Mafya -Politikacı"
ilişkisi karşısındaki beyan ve tutumu
nedeniyle Anayasanın 99 uncu, İçtüzüğün
106 ncı maddesi uyarınca İçişleri
Bakanı Mehmet Ağar hakkında bir Gensoru açılmasına
ilişkin önergesi (11/5) (Başkanlığa
geliş tarihi : 6.11.1996)

BİRİNCİ OTURUM

Açılma Saati: 15.00

7 Kasım 1996 Perşembe

BAŞKAN : Başkanvekili Hasan KORKMAZCAN

KÂTİP ÜYELER: Ahmet DÖKÜLMEZ (Kahramanmaraş),
Fatih ATAY (Aydın)

BAŞKAN - Türkiye Büyük Millet Meclisinin
15 inci Birleşimini açıyorum.

Görüşmelere başlıyoruz.

Gündeme geçmeden önce, üç milletvekili
arkadaşıma gündemdışı söz
vereceğim.

III. - BAŞKANLIĞIN GENEL KURULA SUNUŞLARI

A) GÜNDEMDIŞI KONUŞMALAR

1. - İçel Milletvekili Ali Er'in, çitfçilerimizin
ve besicilerimizin sorunlarına ilişkin gündemdışı
konuşması ve Orman Bakanı Halit Dağlı'nın
cevabı

BAŞKAN - Gündemdışı ilk söz,
İçel Milletvekili Ali Er'in.

Sayın Er, çiftçilerimizin ve besicilerimizin
sorunlarıyla ilgili olarak gündemdışı
söz isteminde bulunmuştur.

Buyurun Sayın Er.

Sayın Er, konuşma süreniz 5 dakikadır.

ALİ ER (İçel) - Sayın Başkan,
Yüce Meclisin değerli üyeleri; sözlerime başlarken
Yüce Heyetinizi saygıyla, sevgiyle selamlıyorum.

Bugün, burada, huzurlarınızda bulunuşumun
nedeni, Türk çiftçisinin ve Türk hayvan
üreticisinin düştüğü zor durumları
Yüce Meclise bir kez daha arz etmek, Hükümete bir
kez daha arz etmek, sayın bakanlara, Sayın Başbakana
bir kez daha arz etmektir.

Muhterem arkadaşlar, şunu samimiyetimle söylüyorum
ki, Türk çiftçisi fevkalade zor durumda. Çiftçi,
artık, yavaş yavaş traktörünü
satmaya başladı. Ben, geçen hafta, İçel
İlimizin ilçelerinin birçok köylerini
gezdim; çiftçi, bir yangının içinde.
Hatta, yer yer, Tarsus İlçemizin birçok köyünde
"biz traktörlerimiz satacağız, borç
batağı içindeyiz; ama, alan da yok" diyorlar
köylülerimiz.

Ben, bu konuları gündeme getirmek için huzurlarınızdayım;
ama, üzülerek ifade edeyim ki, burada, sadece, Orman
Bakanından başka hiçbir bakan arkadaşımız
yok.

Sayın Bakanım, siz, burada, oturuyorsunuz; lütfen,
söyleyeceğim konulara dikkat ederseniz, neticede, hep
beraber çiftçimize sahip çıkmış
oluruz .

ORMAN BAKANI MEHMET HALİT DAĞLI (Adana) - Endişeye
gerek yok; zaten zabıtlara geçiyor Sayın
Er.

ALİ ER (Devamla) - Muhterem milletvekilleri, bakınız,
ben, Türk çiftçisinin geçen yıldan
bu tarafa, sattığı ve aldığı;
yani, ürettiği ürünlerin girdileriyle, sattığı
mahsullerin fiyatları konusunda kısa örnekler
vereceğim. Bu yoldan hareket ederek, Türk çiftçisinin
içine düştüğü bu zor durumu, öyle
tahmin ediyorum ki, hep beraber anlarız.

1995 yılına bakıyorum: Benim bölgem
özellikle sebze ve meyve üretmektedir. 1995 yılında
10 gramlık domates tohumunun fiyatı 6 milyon lira
idi; ama, 1996 yılına baktığımızda,
10 gramlık domates tohumu 6 milyondan 15 milyona çıkmış.
Şimdi, çiftçinin, domates üretirken aldığı
tohumun fiyatı 6 milyondan 15 milyona çıkarken,
sattığı ürüne bakıyorsunuz,
geçen sene sera ürünü domates 25 bin lira,
bu sene yine 25 bin lira; geçen sene açıkta
üretilen domates 15-20 bin lira, bu sene açıkta
yetiştirilen domates, maalesef, 10 -15 bin lira arasında
satılmış; ona da alıcı dahi
bulamamışlardır.

Sadece tohumda değil, gübreye baktığınız
zaman, 1 kilogram DAP gübresi 1995 yılında
19 bin lira, 1996 yılında 32 bin lira; 1 kilogram
potasyum sülfat 1995 yılında 20 bin lira, 1996
yılında 35 bin lira; 1 kilogram naylon 1995 yılında
70 bin lira, 1996 yılında 200 bin lira.

Muhterem arkadaşlar, bu örnekleri çoğaltabiliriz.
Bu, sadece sebze ve meyvede mi; hayır, birçok üründe
aynı durum mevcut. Özellikle, Tarsus'u ve köylerini
gezerken, bir müşahedem oldu: Pamuk üreticisi
fevkalade zor durumda; samimî söylüyorum, zor
durumda. Buradan, millet bizi dinliyor; şimdi, pamuk üreticisi
şunu söylüyor: "Ben, geçen yıl,
pamuğun kilosunu 35-45 bin lira arası sattım;
ama, bu yıl pamuğa taban fiyat verildi; o taban fiyata
alınmıyor; pamuğun kilosu yine 45 bin lira,
onu da alan yok. Benim, pamuğa kullandığım
girdilerde ise yüzde 100, yüzde 200, yüzde 250'ye
varan artışlar mevcut."

Muhterem arkadaşlar, pamukçular hesap etti; 1 kilogram
pamuk, emeği içinde 81 bin liraya mal oluyor.

ORMAN BAKANI MEHMET HALİT DAĞLI (Adana) - Çok
pahalı; o doğru değil...

ALİ ER (Devamla) - Efendim, ben, çiftçinin
hesabını söylüyorum size.

"Emeğini düştüğünüz zaman,
bizim, 1 kilogram pamuğu elde edebilmemiz için harcamamız
gereken para, 55-60 bin lira arasında; ama, biz, bugün
pamuğun kilosunu 45 bin liraya dahi zor satabiliyoruz"
diyorlar.

Muhterem arkadaşlar, bir insan, bir malı 50 bin liraya
üretir de, 45 bin liraya satarsa, neticede o insan gelecek
sene iflas edecek demektir. Şimdi, Türk çiftçisi
bu durumdadır. Ben, özellikle dikkatinizi çekiyorum,
bu, muhalefet-iktidar meselesi değildir, gerçekten,
Türk çiftçisi perişandır.

Bakın, Ziraat Bankasına olan borçları
bir tarafta... Bu Hükümetin Başı Sayın
Erbakan'ın, Başbakan olduktan sonra söylediği
bir söz var: "Ben, Türk çiftçisinin
Ziraat Bankasına ve Tarım Kredi Kooperatiflerine
olan borçlarının faizini affedeceğim"
demiş; çiftçi, bu söze güvenmiş
ve borcunu yatırmamış. Orada çiftçiye
bir kötülük daha yapmışsınız,
neden; çiftçi "nasıl olsa borçların
faizi affedilecek" diye borcunu yatırmadığı
için, şimdi faizin de faizi binmiş; çiftçi,
bir de oradan kıskaç altına alınmıştır.
Şimdi, borcunu ödeyebilmek için, elinde traktörü
olan çiftçi "borcumu ödemek için
traktörümü satacağım; ama, alan yok"
diyor. Bu konuya özellikle dikkatinizi çekiyorum.

Sayın Bakanım, pamuk üreticisi de gerçekten
zor durumda; pamuk konusunda yardımlarınızı
özellikle rica ediyorum.

Mesela, elma mahsulünü ele alalım. Bu sene, elma,
ağacın dibine döküldü kaldı,
kilosunu 10 bin liraya alan yok. Geçen sene bu aylarda
tüccarlar, elmanın kilosunu 15-20 bin liraya alıyordu.
Arkadaşlar, burada marketlerde domatesin kilosu 50 bin lira,
elmanın kilosu 50 bin lira, salatalığın
kilosu 60 bin lira, patlıcanın kilosu 70 bin lira,
biberin kilosu 40 bin lira. Siz bu fiyatlara bakmayın,
oradaki çiftçiye bakın, çiftçi
kaç liraya satıyor bunları...

Şimdi, bir taraftan da besiciler fevkalade perişan.
Bakın, besici artık hayvanını satamıyor.
Besici, mafyanın eline düşmüş, besicilikte
mafya türemiş. Neden; hayvanını alan
olmayınca, birisi geliyor "ben alırım"
diyor. Besici "acaba paramı alabilir miyim" diye
endişe ediyor; ama, başka alan yok, veresiye veriyor.
Sonuçta, besicinin hayvanı elden gidiyor, parasını
da alamıyor. Besiciler de çok zor durumda. Bakın,
1 kilogram canlı hayvan et kesimi, geçen yıl
275 bin liraymış. Ben, canlı hayvan üreticilerine,
Mersin'de kaç lira olduğunu sordum. "Sayın
milletvekilim, 1 kilogram canlı hayvan et kesimi 250 bin
lira" dediler. Muhterem arkadaşlar, bakıyorum,
geçen yıl şöyle...

BAŞKAN - Sayın Er, konuşma süreniz tamamlanmıştır
efendim. Son cümlelerinizi ifade buyurun.

ALİ ER (Devamla) - Sayın Başkanım,
bir saniye müsaade eder misiniz. Çiftçinin
bu büyük sorunu, böyle 5 dakikaya falan sığmaz.

BAŞKAN - Zaten sığmaz Sayın Er; ama, gündemdışı
konuşmanın süresi 5 dakikadır.

ALİ ER (Devamla) - Sayın Başkanım,
bir iki dakika daha müsaade ederseniz, çiftçilere
bir iyilik de siz yapmış olursunuz, size oradan dua
eder çiftçiler.

Bakın, besicinin durumu dedim. 1 kilogram yem, 1995 yılında
7 bin lira muhterem arkadaşlar. Şimdi kaç lira;
1 kilogram yem, çıkmış 20 bin liraya;
bir çuval yem, çıkmış birbuçuk
milyon liraya.

ORMAN BAKANI MEHMET HALİT DAĞLI (Adana) - Et kaç
lira?

ALİ ER (Devamla) - Gidersiniz orada sorarsınız.
Geçen sene 275 bin liraya kesiyormuş canlı
hayvanı. Ben söylüyorum, dinlerseniz... Bu sene
250 bin liraya kesiyor canlı hayvanı. Kaç
lira olduğu ortada işte...

Geçen sene, yemi 7 bin liraya alan adam, bu sene 20 bin
liraya alırsa; eti 270 bin liraya satarken, bu yıl
250 bin liraya satarsa, ne olur bu besicinin hali?.. İşte,
böyle, mafyanın eline düşer.

Muhterem arkadaşlar, tabiî, aslında, konuşacağımız
çok, zaman yok. Zaten, gündemdışı
konuşmaların 5 dakikayla sınırlandırılması,
gündemdışı konuşmayın demek
maalesef, üzülerek söyleyeyim. Yani, çıkacaksınız,
çiftçinin sorununu, çiftçinin meselesini
burada 5 dakikada anlatacaksınız... Biz, demiyoruz
ki, yarım saat olsun, yarım saate sığar;
ama, en azından 10-15 dakika konuşulur bu. Maalesef,
üzülerek söyleyeyim ki, çiftçimizin
bu zor durumunu, bu 5 dakikada anlatmak da mümkün değil.

BAŞKAN - Evet.

ALİ ER (Devamla) - Muhterem arkadaşlar, kısaca
iki cümle söyleyip...

Sayın Başkanım, çok özür
diliyorum, kusura bakmayın...

BAŞKAN - Lütfen... Lütfen...

ALİ ER (Devamla) - Çiftçilerimiz adına,
biraz önce kısacık bir süre istedim sizden.
İki cümle daha söyleyip...

BAŞKAN - Çiftçilerimizin duasına benim
de ihtiyacım var; ama, Tüzük müsaade etmiyor.

ALİ ER (Devamla) - Tabiî.

Sayın Başkan, sizin, çiftçilere olan
düşkünlüğünüzü ben biliyorum;
ama, Türkiye Büyük Millet Meclisinin değerli
üyelerinin de hoşgörüsüne sığınarak
iki cümle daha söyleyeceğim.

Muhterem arkadaşlar, bakınız, ben, çiftçinin
zor durumda olduğunu söylüyorum burada. Siz İktidarsınız,
muhalefet partisindeyim diye söylemiyorum; bunu, çiftçilerimiz
de dinliyor. Samimi söylüyorum, bugün, çiftçi,
en az, Türkiye'nin içerisinde bulunduğu durum
kadar zor durumda. Çiftçinin bu meselelerine, birazcık,
lütfen eğilin. Biriniz gidiyorsunuz Amerika'ya, biriniz
gidiyorsunuz Afrika'ya... Ellerin kapısından kovula
kovula bir hal oldunuz... Biraz da çiftçinin kapısına
gidin; benim, sizden ricam bu. Yani, oralara gezmeye gideceğinize,
biraz da Türk çiftçisinin kapısına
gidin, bu insanların hali ne, şekli ne, durumu ne,
biraz da bunlara itibar edin; ama, şunu dersiniz...

Tabiî, siz, burada el sallayabilirsiniz. Neden el sallarsınız;
siz, çiftçi değilsiniz de ondan, açık
söylüyorum. Yani, çiftçi olan, gelsin,
burada, bana, çiftçinin durumu iyi desin, ondan
sonra konuşalım; ama, tabiî, ne olacak yani,
işte birinizin...

MUSTAFA ÇİLOĞLU (Burdur) - Ben de çiftçiyim.

ALİ ER (Devamla) - Sevgili kardeşim, senin çiftçi
olduğunu biliyorum ben; ama, sen, benim gibi, sabanla tarla
sürmedin, ben sana söyleyeyim.

Muhterem arkadaşlar, siz, çiftçiyi anlamayabilirsiniz,
bu garip çiftçinin halini anlamayabilirsiniz, zaten
anlamadığınızı da ben bilirim.
Sizin keyfiniz yerinde... Biriniz...

MEHMET BEDRİ İNCETAHTACI (Gaziantep) - Seçmene
selam...

ALİ ER (Devamla) - Seçmene selam... Çiftçi,
konuştuğumuzu duyuyor. Gelin, siz de konuşun burada.

Ne olacak; tabiî, keyfiniz yerinde; birinizin, Türkiye'den
Amerika'ya kadar malı var, ye babam ye!.. Birinizin, 150
kilo altını var, hayırlı olsun, ne
diyeyim!..

Saygıyla selamlıyorum hepinizi. (ANAP ve DSP sıralarından
"Bravo" sesleri, alkışlar)

BAŞKAN - Gündemdışı konuşan
İçel Milletvekili Sayın Ali Er'e teşekkür
ediyorum.

2. - Denizli Milletvekili Hilmi Develi'nin, Hükümetin
TÜBİTAK ve Ar-Ge konularındaki yeni düzenlemelerine
ilişkin gündemdışı konuşması

BAŞKAN - Gündemdışı ikinci sözü,
Denizli Milletvekili Sayın Hilmi Develi'ye veriyorum. (DSP
sıralarından alkışlar)

Sayın Develi, Hükümetin, TÜBİTAK
ve Ar-Ge konusundaki yeni düzenlemelerine yönelik gündemdışı
konuşacaklar.

ORMAN BAKANI MEHMET HALİT DAĞLI (Adana) - Sayın
Ali Er'e cevap verecektim Sayın Başkan.

BAŞKAN - Sayın Bakanım, tespit edemedim. Sayın
Develi'nin konuşmasından sonra, size, Hükümet
adına söz vereceğim.

Sayın Develi, buyurun efendim.

Konuşma süreniz 5 dakikadır.

HİLMİ DEVELİ (Denizli) - Sayın Başkan,
sayın milletvekilleri; konuşmama başlamadan
önce, hepinizi saygıyla selamlıyorum.

Teknoloji ve bilime sahip ülkeler, sanayi üretimi başta
olmak üzere, bütün üretim alanlarında,
uluslararası rekabet üstünlüğüne
sahiptirler. Dünya nimetlerinin paylaşılmasında
ve toplumsal refahın yükseltilmesinde, bilim ve teknoloji
alanındaki üstünlükleri belirleyici olmaktadır.

Ülkemizde, kurumsal olarak her düzeyde yapılan
yanlışlara karşın, hâlâ
bozulmadan ayakta kalabilmiş, politize edilememiş
ve Türkiye yararına çalışan, o
amaçtan saptırılamamış birkaç
kurum ve kuruluş bulunmaktadır. Bunlardan en başta
geleni TÜBİTAK, Türkiye Bilimsel ve Teknik Araştırmalar
Kurumudur. Bir diğeri ise, TÜBA; yani, Türkiye Bilimler
Akademisidir.

Kurum, özerkliği sayesinde, tüm politik rahatsızlıklara
karşın, 1963'ten beri sağlıklı
gelişimini sürdürebilmiştir. Nitelikli bilim
adamları yetiştirmiş, üniversitelere,
bilim ve teknolojide öncülük yapmıştır.
Türkiye'de araştırma geliştirme konularında
çığır açmış, trilyonluk
fonlardan oluşan dev bütçesiyle Ar-Ge oluşumunu
teşvik etmiştir. Sanayi ve teknoloji alanındaki
yatırımları destekleyerek, kurumca, büyük
başarılara imzasını atmıştır.

TÜBİTAK, son bir yılda, 184 projenin desteklenmesine
karar vermiş olup, toplam maliyeti 187 milyon dolardır.
Projelerin desteklenme oranı ise yüzde 37'dir; yani,
TÜBİTAK, 69 milyon dolarlık Ar-Ge teşvikini,
bu kesime verecektir.

Ancak, yapılan son çalışmalarla, Türkiye'yi
çağdaş ve güçlü bir geleceğe
taşıyacak TÜBİTAK gibi nezih bir kurumun,
çıkar savaşlarına alet edilerek, özerk
yapısını bozmak hedeflenmektedir. Bugünkü
yapısıyla özerk olan ve kadro atamaları
Bilim Kurulu tarafından yapılan TÜBİTAK'ta
olabilecek değişiklikler, her hükümetin, kendisine
yakın yönetimini oluşturmasıyla, kurumun,
ülke yararına değil, kişiler yararına
kullanımına yol açacağı ve Türkiye'deki
diğer kurumlar gibi politik kadrolaşmaya gideceği
görülüyor.

Eğer, tasarı yasalaşırsa, TÜBİTAK'ın,
bugünkü, oldukça elit ve nitelikli kişilerden
oluşan ve Türkiye Bilimler Akademisine mutlak üye
olmaları gereken Bilim Kurulu görevinden alınacak
ve Başbakan, kendi isteklerine göre, yeni kurulu oluşturabilecektir.
Böylece, kurumun sağlam yapısının
temelini oluşturan, kurul üyeliğinin seçimle
belirlenmesi ve Başbakan onayıyla üyeliğin
kesinleşmesi kuralı ortadan kaldırılacaktır.
TÜBİTAK'ın, bugüne dek, politika ve kişisel
hesaplaşmalara alet olmayarak, bilimsel ve teknolojik gelişmemizde
önemli roller oynamasını sağlayan dayanaklar
bir bir yok edilecektir.

Sayın Başkan, sayın milletvekilleri; yaşamda
en doğru kılavuzun bilim olduğunu söyleyen
Yüce Önder Atatürk'ün Türkiye'sinde,
artık, çağdaş girişimlerin nasıl
yapılacağı, yeni teknolojik araştırmaların
nasıl gerçekleştirilebileceği ve benzeri
konuların konuşulması gerekirken, gündemimize
bu tür olumsuzlukların gelmesi çok acıdır;
ama, ne yazık ki, hâlâ, bu durum ülkemizin
gerçeğidir. Bilim, hiçbir zaman için,
siyasetin denetiminde ve hizmetinde olmamalıdır;
tersine, siyaset, ülke ve insanlık yararına
bilimi desteklemelidir.

Büyük yanlışlıklar yapılmadan
önce, bu tasarının geri çekilmesini
diliyorum.

Sayın Başkan, sayın milletvekilleri; üniversite
gençliğimizin, YÖK'ün kuruluş yıldönümü
nedeniyle yapmış olduğu gösterilerde, özellikle,
üç beş provokatörün bu gösterileri
olumsuz noktaya getirerek, polisimizin, öğrencilere karşı
acımasızca davranışını
kınıyorum. Elbette, polisimiz, güvenliği
düzenleyici olmalı; ancak, böylesine, dün
televizyonlarda izlediğimiz gibi, saçlarından
sürükleyerek değil, gerçekten insan onuruna
yakışır bir şekilde, çağdaş
bir yaklaşımla tavır göstermesi gerekir
diye düşünüyorum. Ankara'da, şeriat
isteyen Aczmendilerden dayak yiyen polisimizin, hıncını
öğrencilerden almasını, bir türlü
içime sindiremiyorum. (DSP sıralarından "Bravo"
sesleri, alkışlar, RP sıralarından
gürültüler)

MEHMET BEDRİ İNCETAHTACI (Gaziantep) - Ne alakası
var?..

TUNCAY KARAYTUĞ (Adana) - Çok alakası var, çok...

HİLMİ DEVELİ (Devamla) - Umuyor ve diliyorum
ki, polisimiz, çok daha iyi bir anlayışla,
Türk insanına yaraşır sevgi dolu bir
davranış sergiler.

Hepinize saygılar sunuyorum. (DSP sıralarından
alkışlar)

BAŞKAN - Gündemdışı konuşan,
Denizli Milletvekili Sayın Hilmi Develi'ye teşekkür
ediyorum.

1. - Orman Bakanı Mehmet Halit Dağlı'nın,
İçel Milletvekili Ali Er'in, çiftçilerimizin
ve besicilerimizin sorunlarına ilişkin gündemdışı
konuşmasına cevabı (Devam)

BAŞKAN - Sayın milletvekilleri, gündemdışı
ilk konuşmayı yapan İçel Milletvekili
Ali Er'e cevap vermek üzere, Orman Bakanı Sayın
Halit Dağlı söz istemişler; başlangıçta
tespit edememiştim.

Şimdi, Sayın Bakanı kürsüye davet
ediyorum, buyurun efendim.

ORMAN BAKANI MEHMET HALİT DAĞLI (Adana) - Sayın
Başkan, Yüce Meclisin değerli üyeleri; İçel
Milletvekilimiz Sayın Ali Er'in, çiftçilerimizin
genel durumlarıyla ilgili yapmış olduğu
gündemdışı konuşmayı cevaplandırmak
üzere huzurlarınızdayım; bu vesileyle
Yüce Meclisi saygıyla selamlıyorum.

Sayın Er'e, bana bu konuşma imkânını
verdiği için teşekkür ediyorum. Çok
değişik konulara girdi. Çiftçimizin sorunlarını,
gerçekten, kendisinin de burada söylediği gibi,
beş dakikada, on dakikada ifade etmek, onların içine
düştükleri sıkıntıyı
anlatmak mümkün değil.

Evvela, bakalım, çiftçi nereden nereye geliyor;
1980 öncesi, Türk çiftçisi, Türk
köylüsü, gayri safî millî hâsıladan
yüzde 30 pay alırken, maalesef, sizin iktidarlarınızın
takip ettiği kötü tarım politikası
yüzünden, gelirleri yarıya indi, yüzde 15
pay alır hale geldi. Biz, 54 üncü Hükümet
olarak, 53 üncü, 52 nci Hükümet olarak, çiftçimizi,
düştüğü bu durumdan kurtarmaya gayret
ettik, aldığımız tedbirlerle, vermiş
olduğumuz teşviklerle ve desteklemelerle.

RASİM ZAİMOĞLU (Giresun) - Doğru söylediğine
inanıyor musun Sayın Bakan?

ORMAN BAKANI MEHMET HALİT DAĞLI (Devamla) - Gayet doğru
söylüyorum. Aksi varsa, ispat edersiniz.

Gelirsiniz, rakamlara bakarsınız. Rakamlar... Biz
siyasetçiler, her şeyi, değişik yorumlara
doğru çekebiliriz, meselelere değişik yorumlar
getirebiliriz; ama, rakamlar yalan söylemez. Gerçek,
orta yerde duruyor. Sayın Er'i çiftçiler
dinledi, beni de dinliyorlar. Şimdi, bizim Hükümetimiz,
çiftçimizi...

HASAN GÜLAY (Manisa) - Sayın Bakan, rakamlar yalan
söylemez; rakamlara, sizin gibi, yalan söylettirilir.

NİHAN İLGÜN (Tekirdağ) - Sayın Başkan,
böyle bir usul var mı?

BAŞKAN - Yerinizden müdahale etmeyin efendim.

Sayın Bakan gündemdışı konuşmayı
cevaplıyor; görevimiz, kürsüdeki hatibi
dinlemektir.

Buyurun Sayın Bakan.

ORMAN BAKANI MEHMET HALİT DAĞLI (Devamla) - Sayın
milletvekilleri, herhangi bir tartışmaya sebebiyet
vermek için söz almadım; Sayın Er'in
ortaya attığı fikirlerin, düşüncelerin
yanlış olduğunu ifade etmek için söz
aldım, onu anlatmaya gayret ediyorum.

54 üncü Cumhuriyet Hükümeti, Türk köylüsünü,
Türk çiftçisini desteklemek için yeni
bir tedbirler dizisi almıştır; taban fiyatta
olsun, çiftçinin girdilerinde olsun. Örneğin,
gübrede yüzde 50 vergi iadesi uyguluyoruz. Evet, ödemelerde
birtakım gecikmeler oluyor; ama, onunla ilgili tedbirleri
de alıyoruz. Köylümüzün ibraz ettiği
faturanın karşılığı, bundan
sonra, en kısa zamanda, bir ay içerisinde ödenecek.
Zira, fındık üreticisinin, üzüm üreticisinin
durumu gayet iyi.

RASİM ZAİMOĞLU (Giresun) - Sayın Bakan,
fındık konusuna girme, sen fındığı
bilmezsin.

ORMAN BAKANI MEHMET HALİT DAĞLI (Devamla) - Değerli
milletvekilleri, buğday diyorsunuz; biz, Hükümet
olarak, dünya fiyatlarını baz alıyoruz.

ALİ ER (İçel) - Pamuk...

ORMAN BAKANI MEHMET HALİT DAĞLI (Devamla) - Şu
anda buğdayın dışarıdaki fiyatı
16 250 liradır, içerideki fiyatı ise 23-24
bin liradır. İşte, bu, Hükümetin,
Türk köylüsüne, Türk çiftçisine
bakışının en güzel örneğidir.
(DYP ve RP sıralarından alkışlar)

Şimdi, siz diyorsunuz ki, köylüye gitmiyorsunuz,
çiftçiye gitmiyorsunuz; liderler Amerika'ya gidiyor,
başka yere gidiyor. Hep beraber 3 Kasımda köylüye
gitmedik mi, çiftçiye gitmedik mi? (DYP ve RP sıralarından
alkışlar) Siz de gittiniz, biz de gittik.

RASİM ZAİMOĞLU (Giresun) - Fındık
üreticisi perişan.

ORMAN BAKANI MEHMET HALİT DAĞLI (Devamla) - En güzel
cevabı Türk köylüsü sandıkta
verdi.

Teşekkür ediyorum, Yüce Meclise saygılar
sunuyorum. (DYP ve RP sıralarından alkışlar)

YALÇIN GÜRTAN (Samsun) - Çiftçi sizden
hesap soracak.

BAŞKAN - Gündemdışı konuşmayı
cevaplayan Orman Bakanı Sayın Halit Dağlı'ya
teşekkür ediyorum.

3. - Rize Milletvekili Ahmet Kabil'in, Rize'de meydana gelen
sel felaketleri ve Karadeniz'deki turistik altyapı eksikliklerine
ilişkin gündemdışı konuşması
ve Devlet Bakanı Mehmet Altınsoy'un cevabı

BAŞKAN - Gündemdışı üçüncü
sözü, Rize Milletvekili Sayın Ahmet Kabil'e veriyorum.
(ANAP sıralarından alkışlar)

Sayın Kabil, Rize'de meydana gelen sel felaketleri ve Karadenizdeki
turistik altyapı eksiklikleri hakkında konuşacak.

Sayın Kabil, konuşma süreniz 5 dakikadır;
buyurun.

AHMET KABİL (Rize) - Sayın Başkan, sayın
milletvekilleri; Karadenizin ihmal edilen altyapı hizmetleri
ve turizm yatırımlarına geçmeden önce
şu hususu arz etmek istiyorum: 30 Ağustos 1995'te Rize'de
meydana gelen afette, evlerini, yollarını, işyerlerini,
evlatlarını kaybeden hemşerilerimizin yaraları
sarılmadan, gerekli yardım yapılmadan, geçtiğimiz
ay, 14 Ekim Pazar günü, Rize'de, 19 saatte, metrekareye
179 kilogram yağmur yağması sonucu meydana gelen
afette, yine, 1 çay fabrikası, 1 apartman, 4 ev
yıkılmış, 144 ev hasar görmüş,
32 köy yolu kapanmış ve bazı köyler
komple kayma belirtileri göstermiştir. Ayrıca,
Trabzon'un Of İlçesinde 1 kişi hayatını
kaybetmiştir. Devletimiz güçlüdür;
Erzincan'da, Dinar'da vatandaşların yaraları
sarılmıştır. Bu bölge de, Hükümetimizin,
bir an önce ilgisini bekliyor. Yüce Meclisi saygıyla
selamlıyorum.

Sayın milletvekilleri, Karadenizi turizme, hatta, hizmete
açmanın tek şartı, yıllardır
yapımı yılan hikâyesine dönen
530 kilometrelik Samsun-Sarp yolunun bitirilmesidir. 1987'den
beri iyileştirme çalışmaları
devam eden bu azap yolunda, 1991'den sonra çalışmalar
askıya alınmış, yapılması
gereken bazı ihaleler yapılmamıştır.
Bu ihalelerin en kısa zamanda yapılmasını
sayın Hükümetten bekliyoruz. Dünya Bankası
kredisiyle yapımı devam eden Samsun-Sarp yolunda
trafik her yıl katlanarak artmaktadır. Ortalama
günlük trafik taşıt sayısı
15 bini bulmuştur. Orta Asya'yı ve Türkiye'yi
ülkelerarası ana ulaşım şebekesine
bağlayan ve alternatifi olmayan bu yolun, 53 üncü
Hükümet zamanında, çift yol dört
şeritli olarak, 2000 yılına kadar bitirilmesi
için plan yapılmış, 1996 ödeneği
buna göre verilmiş, Araklı - Çayeli,
Çayeli - Hopa ihaleleri ilan edilmiştir; ancak, dosyalar
15 Temmuzdan beri hâlâ beklemektedir. Bu ihaleler
ne zaman yapılacak, merak ediyoruz.

İddia ediyorum; bu yol, Türkiye'nin en önemli,
fakat, en kötü yoludur. Karayolları camiasında
kullanılan "gidemediğin yer senin değildir"
diye çok doğru bir atasözü vardır.
Ben, buradan, 54 üncü Koalisyon Hükümetine
hatırlatıyorum; bu bölge de bizimdir; bu bölgeye
reva görülen ceza, haksızlık ve adaletsizliktir.
Güzergâh üzerinde 6 il, 63 ilçe, 9 liman,
2 havaalanı bulunmaktadır. 15 ilin trafiğinin
geçtiği bu yolun ödeneklerini verelim, ihalelerini
yapalım ve bu bölgeyi bir an önce ticarete ve
turizm açalım diyorum ve bölge milletvekillerini
bu hususta göreve çağırıyorum.

Sayın milletvekilleri, turizmin artık, sadece deniz,
sahil, güneş demek olmadığı anlaşılmıştır.
Dünyadaki bütün denizlerin hızla kirlenmesi,
dağ turizminin ve yayla turizminin önemini artırmıştır.
Karadeniz, yayla turizmi için örneği olmayan tek
bölgedir. Rize'de Anzer Yaylası, Cimil Yaylası,
Ardeşen Yaylası gibi 12 yayla, turizm merkezi ilan
edilmiş ve çevre düzeni planı yapılmış,
yatırım beklemektedir. Rize'de, aynı gün,
hem denize girebilirsiniz hem de dağda kayak yapabilirsiniz.
Tarihî Rize Kalesi, Trabzon'un Sumela Manastırı,
Uzungöl'ün alabalığı, bungalovlarıyla
bölge bir turizm merkezidir. Ayrıca, Doğu Karadeniz
av turizmi, kano ve rafting turizmi için büyük
bir potansiyel taşımaktadır; ama, ilgi yok,
yatırım yok; bölge, müthiş bir ihmalle
karşı karşıyadır.

Sayın milletvekilleri, elimde 1995'te Devlet Planlama Teşkilatının
hazırladığı bir kitapçık
var. Bu kitapçık rakamlarına göre Rize,
en çok göç veren üç il arasındadır.
Büyüme hızı Türkiye'de yüzde
7 iken, Rize, binde eksi 7 ile en hızlı küçülen
bir ildir. Yine bu kitaba göre, 1994 fiyatlarıyla
-1991-1995 yılları arası bölgeye husumet
dönemi- kişi başına kamu yatırım
harcamaları İzmir'de 170 milyon, İstanbul'da
175 milyon, Bursa'da 62 milyon, Sıvas'ta 20 milyon lira
olup, Rize ise, sadece 0,99 milyon lira ile son sıradadır.
Türkiye ortalaması ise aynı yıllarda
Rize'nin 9 katıdır.

(Mikrofon otomatik cihaz tarafından kapatıldı)

BAŞKAN - Sayın Kabil, bir saniye...

Sözlerinizi tamamlayın efendim.

AHMET KABİL (Devamla) - Teşekkür ederim Sayın
Başkanım.

Özel sektör yatırım teşvikleri bakımından
da, iller sıralamasında, Rize ve diğer Karadeniz
illeri yine son sıradadır.

Türkiye'de mevcut yolların yüzde 22'si asfalttır.
Bu oran, Isparta'da yüzde 46, Nevşehir'de yüzde
39, Rize'de sadece ve sadece yüzde 6'dır. Bu tablo
karşısında bile 54 üncü Hükümetin
ilk icraatı, bölgeye verilen parayı kesmek,
sözde, adil düzen gereği kesmek oldu. Bu nasıl
adil düzen!? Adil düzen nedir?

TEVHİT KARAKAYA (Erzincan) - Anlayamadın mı
şimdiye kadar!..

AHMET KABİL (Devamla) - Sayın Başbakanın
deyimine göre, boya mıdır, hastalık
mıdır, hayal mıdır, husumet midir,
nedir, ne?!..

KAHRAMAN EMMİOĞLU (Gaziantep) - Buraya gel de öğretelim!..

AHMET KABİL (Devamla) - Ülkenin bütün imkânlarından
eşit yararlanmaya bölge insanının hakkı
yok mudur? Bu insanlar kaçıncı sınıf
vatandaştır? Devletin en ciddî kurumlarının
tablolarının gösterdiği bu adaletsizliğe,
bu husumete son vermek devletin görevi değil midir? Bu
bölgenin günahı, devletin bütünlüğüne,
bayrağa, ezana sadakat mıdır? Bölgeye hiç
yatırım yapmasanız bile, vatanperver bölge
halkı bu kutsal değerlerimizi korumayı namus
telakki etmeye devam edecektir.

Yüce Meclisi saygıyla selamlıyorum. (ANAP sıralarından
alkışlar)

BAŞKAN - Gündemdışı konuşan
Rize Milletvekili Sayın Ahmet Kabil'e teşekkür
ediyorum.

Sayın Kabil'in konuşmasına, Hükümet
adına, Devlet Bakanı Sayın Mehmet Altınsoy
cevap verecekler.

Buyurun Sayın Bakan. (RP ve DYP sıralarından
alkışlar)

DEVLET BAKANI MEHMET ALTINSOY (Aksaray) - Sayın Başkan,
değerli milletvekilleri; Rize Miletvekili Sayın Kabil'in
gündemdışı konuşmalarına
cevap vermek için huzurlarınızdayım.

Evvela, Sayın Kabil, adil düzeni anlamamış;
anlamamakta haklı, zaten anlasa, Refah Partili olurdu!..
(RP sıralarından alkışlar)

TEVHİT KARAKAYA (Erzincan) - Az kaldı az.

DEVLET BAKANI MEHMET ALTINSOY (Devamla) - Rize'nin yağmuru
malum ve meşhur; 31.8.1995 tarihinde, hakikaten, mebzul
miktarda yağmur yağmış, kısmen hasar
meydana gelmiş; ama, bilhassa bundan sonraki dönemde
bu afete karşı Rize'nin bir şansı var,
Rize'nin evladı Sayın Yılmaz Başbakan
olmuş; hizmet de gitmiş...

AHMET KABİL (Rize) - 800 milyar lira hasara karşılık
184 milyar lira gönderildi; onu da biz gönderdik.

DEVLET BAKANI MEHMET ALTINSOY (Devamla) - Evet efendim.

18 yerde, 26 konut, 1 işyeri yeniden yapılmış;
3'ü az, 4'ü çok hasarlı 7 konut tamir
edilmiş, 19 milyar 200 milyon lira para iline gönderilmiş.
Şu anda, 7296 sayılı Kanuna göre, Rize'de
tamiri gereken herhangi bir husus kalmamıştır.

Samsun-Sarp yoluysa, kısmen tamiri devam etmekte, ihale
hazırlıkları yapılmakta, projeleri
gerçekleştirilmekte...

RASİM ZAİMOĞLU (Giresun) - Ne zaman yapacaksınız
Sayın Bakan?

DEVLET BAKANI MEHMET ALTINSOY (Devamla) - Takdir edersiniz ki,
tıpkı, gideceği Sarp gibi, yol da sarp yerden
geçmekte, özellikle dağ kayması var. Bunun
için, bazı önhazırlıklar ve proje
değişikliği yapılmakta; en kısa zamanda
bunların da ihalesi yapılacaktır.

Teşekkür ederim. (RP sıralarından alkışlar)

BAŞKAN - Gündemdışı konuşmayı
cevaplayan Sayın Altınsoy'a teşekkür
ediyorum.

Sayın milletvekilleri, siyasî parti gruplarının
Başkanlığımıza verdikleri müşterek
imzalı bir önerge vardır. Önergeyi, gereği
için bilgilerinize sunuyorum:

B) ÇEŞİTLİ İŞLER

1. - Türkiye Büyük Millet Meclisinin, Avrupa
Parlamentosunun 23.10.1996 tarihli, Türkiye'de din özgürlüğü
ihlalleri ve Kıbrıs'ta bir Kıbrıslı
Rum'un öldürülmesi konulu, haksız, insafsız,
tek yanlı ve önyargılı kararını
üzüntüyle karşıladığını,
bu uluslararası parlamentoda, temsilcisi bulunmayan bir
ülke aleyhine karar alınmasının ve incitici
ifadeler kullanılmasının demokratik ve parlamenter
teamüllere aykırı olduğuna ilişkin
TBMM bildirisi

Türkiye Büyük Millet Meclisi Bildirisi

1.- Türkiye Büyük Millet Meclisi, Avrupa Parlamentosunun
Türkiye'de din özgürlüğü ihlalleri
ve Kıbrıs'ta bir Kıbrıslı Rumun
öldürülmesi konulu 23.10.1996 tarihli kararlarını
üzüntüyle karşılar ve tümüyle
reddeder;

2.- Avrupa Birliği üyesi 15 üyenin temsilcilerinden
oluşan bir Parlamentoda Türkiye hakkındaki karar
tasarılarını hazırlayan isimlerin
çoğunluğunun tek bir ülke kökenli olmasını,
alınan kararların ne kadar haksız, insafsız,
tek yanlı ve önyargılı olduğunun
en büyük göstergesi kabul eder; 3.- Bu uluslararası
Parlamentoda, orada temsilcisi bulunmayan bir ülke aleyhine
karar alınmasının ve incitici ifadeler kullanılmasının
demokratik ve parlamenter teamüllere aykırı
olduğunu belirtir; 4.- Avrupa Parlamentosunun kararlarında
değinilen konuların ele alınmasındaki
samimiyet ile kalıcı ve gerçekçi bir
politikanın Türkiye ile tam üyelik müzakerelerinin
başlatılması yolunda alınacak bir kararla
belirginleşebileceği inancını ifade eder;

5.- Avrupa Parlamentosuna, 1963 Ankara Anlaşmasına
göre, Türkiye Büyük Millet Meclisi ile Avrupa
Parlamentosu arasında diyalog organı olarak kurulmuş
bulunan Karma Parlamento Komisyonunun Türkiye ile ilgili
konuların tartışılacağı
yer olduğunu hatırlatır;

6.- Din özgürlüğüne duyulan ilgi kapsamında,
Avrupa Parlamentosu üyelerinin Yunanistan'ın Batı
Trakya bölgesinde dış dünyadan tecrit edilmiş
bir durumda yaşayan Türk azınlığını
ve bu ülkede hapsedilmiş Türk müftülerini
ziyaret etmesinin ve son 50 yılda Balkanlar'da yok edilmiş,
yıktırılmış Türk ve İslam
eserlerini tespit etmesinin çok daha anlamlı bir
hareket olacağını belirtir;

7.- Kıbrıs'la ilgili gerçekleri Avrupalı
parlamenterlere anlatması için Kuzey Kıbrıs
Türk Cumhuriyeti Cumhurbaşkanı Sayın
Rauf Denktaş'ın, Avrupa Parlamentosu Genel Kurulunda
konuşma yapmak üzere davet edilmesini önerir.

Bülent Akarcalı Saffet Arıkan Bedük Hikmet
Sami Türk

İstanbul Ankara Trabzon

Ahmet Feyzi İnceöz Hikmet Çetin

Tokat Gaziantep

Bilgilerinize sunduğumuz bu önergenin gereği Türkiye
Büyük Millet Meclisi Başkanlığınca
yerine getirilecektir.

BÜLENT AKARCALI (İstanbul) - Sayın Başkan,
bu önergenin yabancı dile çevrilerek Avrupa
Topluluğu üyesi ülkelerin elçiliklerine ve
Avrupa Parlamentosuna gönderilmesinde yarar vardır.

BAŞKAN - Bu konuda Yüce Meclisimizin benimsemiş
olduğu önerinin ilgili kurumlara duyurulması konusundaki
hususlar Türkiye Büyük Millet Meclisi Başkanlığınca
yerine getirilecektir.

Genel görüşme önergesinin Meclis araştırması
önergesine dönüştürülmesine dair
bir önerge vardır, okutuyorum:

C) TEZKERELER VE ÖNERGELER

1. - İstanbul Milletvekili Mehmet Cevdet Selvi ve 18
arkadaşının, (8/5) esas numaralı genel
görüşme önergesinin Meclis araştırma
önergesi olarak işlem görmesine ilişkin
önergesi (4/96)

Türkiye Büyük Millet Meclisi Başkanlığına

(8/5) esas numaralı yasa dışı suç
örgütleri ile bunların devletle olan bağlantıları
konusunda genel görüşme açılmasına
ilişkin önergemizin, Meclis araştırması
önergesi olarak işlem görmesi için Anayasanın
98 inci, İçtüzüğün 104 ve 105
inci maddeleri uyarınca gereğini arz ve talep ederiz.

1. Mehmet Cevdet Selvi (İstanbul)

2. Ali Rahmi Beyreli (Bursa)

3. Bekir Yurdagül (Kocaeli)

4. Ziya Aktaş (İstanbul)

5. Zekeriya Temizel (İstanbul)

6. Hikmet Uluğbay (Ankara)

7. Metin Şahin (Antalya)

8. Erdoğan Toprak (İstanbul)

9. Fikret Uzunhasan (Muğla)

10. Mahmut Erdir (Eskişehir)

11. Metin Bostancıoğlu (Sinop)

12. Tamer Kanber (Balıkesir)

13. Tahsin Boray Baycık (Zonguldak)

14. Hikmet Sami Türk (Trabzon)

15. Abdulbaki Gökçel (İçel)

16. Hayati Korkmaz (Bursa)

17. Ali Günay (Hatay)

18. Mustafa Güven Karahan (Balıkesir)

19. Mustafa İlimen (Edirne)

BAŞKAN - Bilgilerinize sunulmuştur; gereği, Başkanlığımızca
yerine getirilecektir.

Türkiye Büyük Millet Meclisi Başkanlığının
bir tezkeresi vardır; okutuyorum:

2. - Portekiz Meclis Başkanı Antonia de Almeida
Santos ve beraberindeki Parlamento heyetinin ülkemize davet
edilmesine ilişkin Başkanlık tezkeresi (3/552)

Türkiye Büyük Millet Meclisi Genel Kuruluna

TBMM Başkanlık Divanının 16 Ekim 1996
tarih ve 24 sayılı kararıyla, Portekiz Meclis
Başkanı Sayın Antonia de Almeida Santos ve
beraberindeki Parlamento heyetinin, 1997 ilkbahar aylarında
ülkemizi ziyareti kararlaştırılmıştır.

Türkiye Büyük Millet Meclisinin Dışilişkilerinin
Düzenlenmesi Hakkındaki 3620 Sayılı
Kanunun 7 nci maddesi gereğince, Genel Kurulun bilgisine sunulur.

Mustafa Kalemli

Türkiye Büyük Millet Meclisi

Başkanı

BAŞKAN - Bilgilerinize sunulmuştur.

Türkiye Büyük Millet Meclisi Başkanlığının
bir tezkeresi daha vardır; okutup, oylarınıza
sunacağım:

3. - TBMM Başkanvekili Uluç Gürkan'ın,
KKTC'nin kuruluş yıldönümü kutlamalarına
katılmak üzere, KKTC Cumhurbaşkanı Rauf
Denktaş'ın davetine icabet etmesine ilişkin
Başkanlık tezkeresi (3/553)

Türkiye Büyük Millet Meclisi Genel Kuruluna

TBMM Başkanvekili Sayın Uluç Gürkan,
KKTC Cumhurbaşkanı Sayın Rauf Denktaş'ın
davetine icabetle, KKTC'nin kuruluş yıldönümü
kutlamalarına katılmak üzere, 14-16 Kasım
1996 tarihleri arasında KKTC'yi ziyaret edecektir.

TBMM'nin Dışilişkilerinin Düzenlenmesi
Hakkındaki 3620 Sayılı Kanunun 6 ncı
maddesi uyarınca Genel Kurulun tasviplerine sunulur.

Doç. Dr. Mustafa Kalemli

Türkiye Büyük Millet Meclisi

Başkanı

BAŞKAN - Tezkereyi oylarınıza sunuyorum: Kabul
edenler... Kabul etmeyenler... Kabul edilmiştir.

Bir gensoru önergesi vardır; önerge, bastırılıp,
sayın üyelere dağıtılmıştır.

Şimdi, önergeyi okutuyorum:

D) GENSORU, GENEL GÖRÜŞME, MECLİS SORUŞTURMASI
VE MECLİS ARAŞTIRMASI ÖNERGELERİ

1. - Cumhuriyet Halk Partisi Grubu Adına Grup Başkanı
ve Antalya Milletvekili Deniz Baykal ile Grup Başkanvekilleri
İçel Milletvekili Oya Araslı, Ankara Milletvekili
Önder Sav ve Hatay Milletvekili Nihat Matkap'ın, devletimizin
içgüvenlik bakımından zaafa uğratıldığı
iddiası ve Susurluk'ta meydana gelen trafik kazasının
sergilediği "Devlet-Mafya-Politikacı" ilişkisi
karşısındaki beyan ve tutumu nedeniyle İçişleri
Bakanı Mehmet Ağar hakkında gensoru açılmasına
ilişkin önergesi (11/5)

Türkiye Büyük Millet Meclisi Başkanlığına

3 Kasım 1996 günü Susurluk'ta meydana gelen bir
trafik kazasında belirlenen olaylar ve ilişkiler
dizisi, devletin kuşatılmışlığı
yolundaki kuşkuları tepe noktasına çıkarmış
bulunmaktadır. Çeşitli suç örgütleri
ve eylemli suçlular, güvenlik güçlerinin
önünde, yurtdışından yurtiçine
girip, elini kolunu sallayarak dolaşmakta; yeni yeni suçları
işleyecek ilişkileri sürdürmektedirler.

Susurluk'taki kazada ortaya çıkan tablo ilginçtir.
Devlet-mafya-politikacı üçgeni ve bu üçgenin
yarattığı ilişkinin kokuları her
tarafı sarmıştır. İçişleri
Bakanı Mehmet Ağar'ın, önce "olayın
bir özelliği yok" diyebilmesi, ardından "kazanın
mafya ile bağlantısı var mı" sorusuna,
"milletvekili arkadaşımızdır.
Polis müdürüyle arkadaşlığı
normaldir" şeklinde kaçamak cevap vermesi, beraberlikte
yer alan ülkücü mafya şefinin varlığını
yok sayması çok anlamlıdır, manidardır.
Emniyet Genel Müdürünün, kazanın normal
olduğunu söyleyip, olayın vahametini gizlemek
istemesi ise ürkütücüdür.

Daha önce bir siyaset adamı tarafından açıklanan
ve yalanlanmamış olan MİT raporundaki değerlendirmeler,
devletin ne duruma düşürüldüğünün,
devlet içinde devlet yapılanmalarının
ayrı ve iç karartıcı örnekleridir.

MİT raporunda yer alan ve Susurluk'taki kazayla pek çoğu
doğrulanan bu iddialar, kazada kullanılan Mercedes'te
bulunan silahlar, elkonulması engellenen, kaçırılıp,
delilleri anında karartılan suç aletleri,
pek çok hususu ortaya sermektedir.

PKK'nın da kullandığı "Saddam"
isimli silahtan tutun, ustaca adam öldürmenin yöntemi
olarak başvurulan susturuculara, dinleme cihazına
kadar pek çok şeyin, kimilerince masum bir beraberlik
olarak nitelenen bu buluşmadaki varlığını
anlamak mümkün değildir.

1978 yılından beri, cinayet işlemeyi, uyuşturucu
kaçakçılığını meslek
edinen, bir baskında TİP üyesi öğrencilerin
öldürülmesinde rol alan, Ağca'nın hapishaneden
kaçırılmasını sağlayan,
İnterpol tarafından kırmızı
bültenle aranan ülkücü Abdullah Çatlı'nın
üzerinde çıkan ve polis görevlisi olduğunu
gösteren sahte kimlik ile taşıdığı
yeşil pasaport, pek çok soruyu akla getirmekte; Çatlı'nın,
devletin bazı birimlerinin bilgileri dahilinde, bazı
özel görevlerde kullanılmakta olduğu şeklindeki
korkunç, vahim, iç karartıcı değerlendirmelere
neden olmaktadır.

İçinde bir ülkücü mafyası
çetesi şefinin bulunduğu bir politikacıya
ait otomobili bir emniyet üst görevlisinin kullanması,
mafyanın cirit attığı İtalya'daki
bir savcıyı bile şaşırtmış
"böylesi bizde bile görülmedi" biçiminde
hayretle karşılanmıştır.

İçişleri Bakanı Mehmet Ağar'ın
"Sedat Edip Bucak ile Hüseyin Kocadağ eskiden beri
tanışırlar. Bize gelen duyumlara göre,
Kocadağ ile Bucak, Abdullah Çatlı'yı
İstanbul'a teslim etmeye götürüyorlardı"
şeklindeki beyanı ve olayı örtbas etmeye
çalışır biçimdeki tavırları,
bu kaza nedeniyle ortaya çıkan suçları
ve suçluları açığa çıkartma
anlayış ve kararlılığından
uzak olduğunu göstermektedir. Bu anlayış
ve umursamazlık sürerse, devlet içinde kümelenen
mafya siyasal cinayetler işlemeye başlayacaktır.

Susurluk'taki kazanın sergilediği "devlet-mafya-politikacı
ilişkisi, çağdaş uygar toplumlarda ortaya
çıkmış olsa idi, olaya, derhal, başbakan
ve başbakan yardımcısı, içişleri
bakanı el koyar, gereken önlemleri alırlardı.
Bizde ise Başbakan, tıpkı Kaddafi'nin hakaretleri
karşısında sustuğu gibi susmakta, Başbakan
Yardımcısı ise işin ucu kendisine ve
partisine dokunacak diye korkmakta, olayın üzerine
gidememektedir.

Devletimiz, iç güvenlik ve asayiş bakımından
hiç bu denli zayıf, güvenlik güçleri
de şaibeli duruma düşürülmemiştir.
Yasadışı kuruluşlar ve çeşitli
suçların faili oldukları için aranan
sanıklar sınırlarımızdan girip,
çıkmakta; yurt dışından ve içinden
suç örgütlenmekte olup; güvenlik güçleri
olumsuz oluşmaları önleyememekte; sanıkları
adalete teslim etme görevlerini yapamamaktadırlar.
İçişleri Bakanı da bu olanlar karşısında
hareketsizdir.

Bu nedenlerle, Anayasanın 99 ve İçtüzüğün
106 ncı maddesi uyarınca İçişleri
Bakanı Sayın Mehmet Ağar hakkında gensoru
açılmasını talep ederiz.

Saygılarımızla.

CHP, TBMM Grubu adına

Deniz Baykal Prof.Dr.Oya Araslı

Grup Başkanı Grup Başkanvekili

Antalya İçel

Önder Sav Nihat Matkap

Grup Başkanvekili Grup Başkanvekili

Ankara Hatay

BAŞKAN - Sayın milletvekili arkadaşlarım,
burada, verilmiş gensoru önergesi okunurken, salondan
gelen gürültü dolayısıyla, Divan
üyesi arkadaşımız görevini yapmakta
zorluk çekti. Eğer, bu gürültüler devam
ederse, şimdi oylarınıza sunacağım
konularda, siz de görevinizi yapmakta zorluk çekersiniz.

Gensoru önergesi bilgilerinizi sunulmuştur.

Bu gensoru önergesinin görüşülme gününü
de içeren, Danışma Kurulunun önerileri
vardır; okutup, ayrı ayrı oylarınıza
sunacağım.

IV. - ÖNERİLER

A) DANIŞMA KURULU ÖNERİLERİ

1. - (10/89), (10/126), (10/110), (10/124) ve (10/125) esas
numaralı Meclis araştırması önergelerinin
görüşmelerinin birlikte yapılması
ile görüşme günü, konuşma süresi
ve bu birleşimde sözlü soruların görüşülmemesi
ile (11/5) esas numaralı gensoru önergesinin gündemdeki
yeri ve görüşme gününe ilişkin
Danışma Kurulu önerisi

Danışma Kurulu Önerisi

No:34 Tarih:7.11.1996

Danışma Kurulunun 7.11.1996 Perşembe günü
yaptığı toplantıda aşağıdaki
önerilerin Genel Kurulun onayına sunulması
uygun görülmüştür.

Mustafa Kalemli

Türkiye Büyük Millet Meclisi

Başkanı

Salih Kapusuz Murat Başesgioğlu

RP Grubu Başkanvekili ANAP Grubu Başkanvekili

Mehmet Gözlükaya H.Hüsamettin Özkan

DYP Grubu Başkanvekili DSP Grubu Başkanvekili

Önder Sav

CHP Grubu Başkanvekili

Öneriler:

1- Gündemin "Genel Görüşme ve Meclis
Araştırması Yapılmasına Dair
Öngörüşmeler" kısmının
69 uncu sırasında yer alan (10/89), 88 inci sırasında
yer alan (10/126), 90 ıncı sırasında
yer alan (10/110), 104 üncü sırasında
yer alan (10/124) ve 105 inci sırasında yer alan
(10/125) esas numaralı Meclis Araştırması
önergelerinin görüşmelerinin, Genel Kurulun
12.11.1996 Salı günkü birleşiminde ve birlikte
yapılması; görüşmelerde, Hükümet
adına yapılacak konuşmanın 45 dakika,
gruplar adına yapılacak konuşmaların
30'ar dakika, şahıslar adına yapılacak
konuşmaların 15'er dakika olması ve bu birleşimde
sözlü soruların görüşülmemesi
önerilmiştir.

2- 7.11.1996 tarihli gelen kağıtlarda yayımlanan
ve okunmuş bulunan, İçişleri Bakanı
Mehmet Ağar hakkındaki (11/5) esas numaralı
gensoru önergesinin, gündemin "Özel Gündemde
Yer Alacak İşler" kısmında yer
alması ve Anayasanın 99 uncu maddesi gereğince,
gündeme alınıp alınmayacağı
hususundaki görüşmelerin, Genel Kurulun 14.11.1996
Perşembe günkü birleşiminde yapılması
önerilmiştir.

BAŞKAN - Önerileri tekrar okutup, ayrı ayrı
oylarınızı sunacağım.

Birinci öneriyi tekrar okutuyorum:

Öneriler:

1- Gündemin "Genel Görüşme ve Meclis
Araştırması Yapılmasına Dair
Öngörüşmeler" kısmının
69 uncu sırasında yer alan (10/89), 88 inci sırasında
yer alan (10/126), 90 ıncı sırasında
yer alan (10/110), 104 üncü sırasında
yer alan (10/124) ve 105 inci sırasında yer alan
(10/125) esas numaralı Meclis araştırması
önergelerinin görüşmelerinin, Genel Kurulun
12.11.1996 Salı günkü birleşiminde ve birlikte
yapılması; görüşmelerde, Hükümet
adına yapılacak konuşmanın 45 dakika,
gruplar adına yapılacak konuşmaların
30'ar dakika, şahıslar adına yapılacak
konuşmaların 15'er dakika olması ve bu birleşimde
sözlü soruların görüşülmemesi
önerilmiştir.

BAŞKAN - Öneriyi oylarınıza sunuyorum:
Kabul edenler... Kabul etmeyenler... Kabul edilmiştir.

İkinci öneriyi okutuyorum:

2- 7.11.1996 tarihli gelen kâğıtlarda yayımlanan
ve okunmuş bulunan, İçişleri Bakanı
Mehmet Ağar hakkındaki (11/5) esas numaralı
gensoru önergesinin, gündemin "Özel Gündemde
Yer Alacak İşler" kısmında yer
alması ve Anayasanın 99 uncu maddesi gereğince,
gündeme alınıp alınmayacağı
hususundaki görüşmelerin, Genel Kurulun 14.11.1996
Perşembe günkü birleşiminde yapılması
önerilmiştir.

BAŞKAN - Öneriyi oylarınıza sunuyorum:
Kabul edenler... Kabul etmeyenler... Kabul edilmiştir.

Refah Partisi ile Doğru Yol Partisi Gruplarının,
İçtüzüğün 19 uncu maddesine göre
verilmiş müşterek bir önerisi vardır;
önce, okutup işleme alacağım, sonra da oylarınıza
sunacağım:

B) SİYASÎ PARTİ GRUBU ÖNERİLERİ

1. - Gündemdeki sıralamanın yeniden yapılması
ile Genel Kurulun 7.11.1996 Perşembe günkü çalışma
süresine ilişkin RP ve DYP Gruplarının
müşterek önerisi

Türkiye Büyük Millet Meclisi Başkanlığına

Danışma Kurulunun 7.11.1996 Perşembe günü
yaptığı toplantıda, siyasî parti
grupları arasında oybirliği sağlanamadığından,
gruplarımızın aşağıdaki
önerisinin, İçtüzüğün 19
uncu maddesi gereğince, Genel Kurulun onayına sunulmasını
saygılarımızla arz ederiz.

Mehmet Gözlükaya Salih Kapusuz

DYP Grup Başkanvekili RP Grup Başkanvekili

Öneri:

Gündemin "Kanun Tasarı ve Teklifleriyle Komisyonlardan
Gelen Diğer İşler" kısmının
26 ncı sırasında yer alan 104 sıra
sayılı 375 sayılı Kanun Hükmünde
Kararnamede Değişiklik Yapılmasına Dair
Kanun Tasarısının, bu kısmın
3 üncü sırasına; 4 üncü sırasında
yer alan 17 Sıra Sayılı Tütün Mamullerinin
Zararlarının Önlenmesine Dair Kanun Teklifinin
4 üncü sırasına; 7.11.1996 tarihli gelen
kâğıtlarda yayımlanan ve bastırılıp
dağıtılan 124 sıra sayılı
Kara Para Aklanmasının Önlenmesine Dair Kanun
Tasarısının 48 saat geçmeden, gündemin
"Kanun Tasarı ve Teklifleriyle Komisyonlardan Gelen
Diğer İşler" kısmının
5 inci sırasına alınması ve Genel
Kurulun 7.11.1996 Perşembe günü saat 22.00'ye
kadar çalışmalarını sürdürmesi
önerilmiştir.

ATİLÂ SAV (Hatay) - Sayın Başkan, öneri
aleyhinde söz istiyorum.

BAŞKAN - Başka söz talebi var mı efendim?

HİKMET SAMİ TÜRK (Trabzon) - Ben de söz
istiyorum efendim.

BAŞKAN - Sayın Atilâ Sav ve Sayın Hikmet
Sami Türk öneri aleyhinde söz istediler.

Buyurun Sayın Sav. (CHP sıralarından alkışlar)

Konuşma süreniz 10 dakikadır.

ATİLÂ SAV (Hatay) - Teşekkür ederim Sayın
Başkan.

Sayın Başkan, Yüce Meclisin sayın üyeleri;
biraz önce, Refah Partisi ve Doğru Yol Partisi temsilcilerince
imzalanan ve onaya sunulan önerinin üçüncü
bendinde yer alan "124 sıra sayılı kanun
tasarısının 48 saat geçmeden gündeme
alınması ve görüşülmesi"
kısmıyla ilgili görüşlerimi açıklamak
üzere huzurunuzda bulunuyorum.

Sayın Başkan, bu tasarı, son derece önemli
bir uluslararası sözleşmenin iç mevzuatımızda
uygulanması amacıyla Hükümetçe
hazırlanmıştır. Hükümetçe
hazırlanan tasarının sevk tarihi 14 Ekim
1994'tür.

Daha sonra, 3.5.1996 tarihinde, yeni Hükümetçe
ve Başbakanlıkça benimsenerek, Meclis Başkanlığına
sunulmuştur. Bu tasarı, Adalet Komisyonundan 7.6.1996
tarihinde, İçişleri Komisyonundan 13.6.1996
tarihinde, Bütçe ve Plan Komisyonundan da 6.11.1996
tarihinde geçmiş bulunmaktadır; yani, son
komisyon olan Bütçe ve Plan Komisyonu, raporunu, dünkü
tarihle Başkanlığa sunmuştur.

Bu tasarı, 23 esas ve 2 geçici maddeden oluşmaktadır.
İçeriği itibariyle de son derece önemli
bir tasarıdır; çünkü, 1988 yılında,
Türkiye'nin de imzacısı bulunduğu Uluslararası
Viyana Sözleşmesinin, Uyuşturucular ve Psikotrop
Maddeler Kaçakçılığı ve
Kara Paranın Aklanmasının Önlenmesi
Hakkındaki Sözleşmenin bir gereği olarak,
Türkiye Büyük Millet Meclisinin gündemindedir.

Bu kadar önemli bir tasarıyı, dün dağıtılmış
raporuyla, bugün Meclisin incelemesini istemek haksızlıktır,
en azından haksızlıktır; çünkü,
tasarıların önincelemeleri komisyonlarda yapılır;
ama, son değerlendirme, Yüce Meclisin Genel Kurulunundur
ve her milletvekilinin, her tasarıyla ilgili görüşlerinin
değeri vardır; bir oy olarak, halkımızı,
milletimizi temsil anlamı vardır. Bizden, bu görevi
yapmadan, gelen tasarıların ve sadece Meclis komisyonlarında
yapılmış çalışmaların
onaylanmasını istemek, Türkiye Büyük
Millet Meclisinin görevinin yapılmasını
engellemektir.

Değerli arkadaşlarım, ayrıca, bu tasarı,
Hükümetten geldiği şekilde de komisyonlardan
geçmemiştir. Hükümetin hazırladığı
tasarı 37 maddedir. Daha sonra, komisyonlar, tasarının
en önemli maddeleri üzerinde birbirlerinden çok
farklı kabullerle tasarıyı kabul etmişler
ve raporlarını buna göre hazırlamışlardır.
Nihayet, Plan ve Bütçe Komisyonunun sunduğu rapor
da tasarı 23 maddeye indirilmiştir. İki metin
arasında, yani, Hükümet tasarısı
ile Plan ve Bütçe Komisyonu raporuna bağlı
olan kanun tasarısı arasında çok ciddî
farklar vardır.

En azından tanımlarla ilgili 2 nci maddeyi dikkatinize
sunmak istiyorum: Hükümetin hazırladığı
tasarıdaki 2 nci madde son derece geniş kapsamlı
bir kuraldır; buna karşılık, Plan ve
Bütçe Komisyonunun hazırladığı
2 nci madde, saymaca yöntemiyle, bazı yasalarda yer
alan ve suç sayılmış olan eylemleri
tek tek sayarak kanun tasarı kapsamına almaktadır.
Bu tasarısının, bu hazırlanış
şekliyle, kodifikasyon ilkelerine uygun olmadığını
da saptamak ve ona göre düzeltmek zorundayız.

Bugün sabahleyin elime geçen metni oldukça
çabuk bir biçimde inceledim; ancak, itiraf edeyim,
çok kanun metni inceleyen bir meslekten gelmiş olmama
rağmen, bu kanunun içerdiği özellikleri tam
anlamıyla kavrayabilmiş değilim; yani, bugün,
eğer, Meclis bu kanun tasarısını görüşecekse,
bir milletvekili olarak, milletin bir temsilcisi olarak, benim
bu tasarıya katkıda bulunmam olanağı
son derece kısıtlıdır. Böyle
bir şeyi Yüce Meclisin kabul etmemesi gerektiğini
düşünerek, bu görüşlerimi açıklıyorum.

Geçen haftalarda da, buna benzer, büyük bir ivedilikle,
48 saatlik süreleri kısaltarak yapılmış
olan incelemeler sonucunda, son derece sakıncalı
bazı yanlışlıkların Meclis Genel
Kurulunda saptandığını ve düzeltildiğini
gördük; ama, metinler yayımlandıktan sonra
gördük ki, yasalardaki bütün sakıncalı
hükümleri ya da yanlışlıkları
yakalayıp düzeltebilmiş değiliz. Bunlar,
bu yanlışlarla birlikte, Türk hukuk mevzuatında
yerlerini almışlardır. Hiç kuşkusuz,
bu, Türkiye Büyük Millet Meclisinin en önemli
görevi olan yasama görevini yeterince yapamadığının
bir kanıtıdır. Bu nedenle, Meclisin görevini
yapmasını sağlayabilmek bakımından,
iki partimizin temsilcilerinin önerisindeki bu teklifi, bu
öneriyi kabul buyurmamanızı önemle rica
ediyorum.

Hepinize saygılar sunuyorum. (CHP ve DSP sıralarından
alkışlar)

BAŞKAN - Sayın Atilâ Sav'a teşekkür
ediyorum.

Öneri aleyhinde ikinci söz, Sayın Hikmet Sami
Türk'ün.

Buyurun Sayın Türk. (DSP sıralarından
alkışlar)

Konuşma süreniz 10 dakikadır.

HİKMET SAMİ TÜRK (Trabzon) - Sayın Başkan,
değerli milletvekilleri; gerçekten, benden önce
konuşan değerli arkadaşım Sayın
Sav'ın da belirttiği gibi, burada, çok önemli
bir tasarının, 48 saatlik bekleme ve inceleme süresi
geçmeden görüşülmesi söz konusudur.

Şüphesiz, Yüce Meclisin böyle bir karar alma
yetkisi vardır; ancak, her yetkinin amacına uygun
biçimde kullanılması gerekir, bir yetkinin
kötüye kullanılmaması gerekir.

Son zamanlarda, çeşitli tasarılar komisyonlardan
geçiriliyor, henüz mürekkebi kurumadan, henüz
tasarı veya teklifler milletvekillerine dağıtılmadan,
milletvekillerinin fiilen eline geçmeden, onların
bir inceleme yapmasına fırsat verilmeden doğrudan
doğruya gündeme alınıyor, görüşme
yapılıyor ve sonuçlandırılıyor;
ama, o arada, ister istemez, gözden kaçan birçok
yanlışlıklar oluyor. Nitekim, Karayolları
Trafik Kanununda geçenlerde yaptığımız
değişiklik, bunun bir örneğidir. Başka
yasalarda da benzeri yanlışları yapabiliriz.

Yasa koyucunun görevi, yasaları, Anayasaya, hukuk
ilkelerine, yasa tekniğine uygun olarak çıkarmaktır.
Bazı konular gerçekten çok ivedi olabilir;
işte, o durumlarda ve konu elverişli olduğu ölçüde,
İçtüzüğün verdiği bu olanaktan
yararlanılabilinir. Yoksa, gündemde bekleyen çeşitli
yasa tasarı ve önerilerini bir yana bırakarak,
bazı konuların, bir sürpriz biçiminde,
milletvekillerinin incelemesine fırsat verilmeden Genel
Kurul gündemine alınması ve yasalaştırılmak
istenmesi, uygun bir yöntem değildir. Bu yöntemi
ciddî olarak tartışmak zorundayız.

Eğer, gündemin kanunlarla ilgili bölümüne
bakacak olursanız, orada, dağıtım tarihleri
aylar öncesini gösteren, aylar öncesi dağıtılmış
birtakım tasarı ve teklifler beklemektedir; ancak,
bu izlenen yöntem nedeniyle, birtakım tasarı
ve tekliflerin 48 saat inceleme, bekleme süresine uyulmaksızın
görüşülmesi yöntemi nedeniyle bir türlü
ele alınamamakta ve yasalaştırılamamaktadır.
Milletvekillerinin, yasama görevini tam olarak yapabilmesi
için, yasa tasarı ve önerileri üzerinde
hazırlıklı olmaları, o konuda inceleme
yapmaları, gerekirse uzmanların görüşünü
almaları ve burada, ister grupları veya kendileri
adına konuşma yaparken, ister oylarını
kullanırken, söz konusu olan yasa tasarısı
veya önerisini tam olarak incelemiş bir milletvekili
bilinciyle, onun gönül rahatlığıyla
çalışabilmesi gerekir. Oysa, bu yöntem
buna olanak vermiyor. Bu yöntem sağlıklı
bir yöntem değildir. Eğer, biz görevimizi, herhangi
bir yasa çıksın da, nasıl olursa olsun,
nasıl çıkarsa çıksın
biçiminde değerlendirirsek, bu, yanlış
olur, görevimizi tam olarak yapmış olmayız.
Görevimizin tam olarak yapılması, bu yasaların,
gerektiği önemde haklarının verilmesi,
gerektiği ölçüde incelenmesi, tartışılması
ve ondan sonra oylanmasıyla olur.

Ben, şimdi, öncelikle görüşülmesi
istenen, 48 saatlik bekleme süresine uyulmadan görüşülmesi
istenen yasa tasarısını, daha şimdi,
kürsüye gelmeden önce elime almış
bulunuyorum. Başka arkadaşlarımızın
benden daha iyi durumda olduğunu sanmıyorum. Nitekim,
bu yasa tasarısı, Plan ve Bütçe Komisyonundan
daha dün geçti. Henüz, milletvekillerimizin bu
yasa tasarısını inceleme fırsatı
yok, onun üzerinde düşünme fırsatı
yok. Konu, şüphesiz çok önemlidir; ama,
ne olur, İçtüzüğün öngördüğü
süreyi bekleyelim, bu arada, milletvekillerimiz bu tasarıyı
incelesinler, üzerinde düşünsünler ve
buradaki tartışmaları verimli bir biçimde
yürütelim ve bundan sonra da, yasama yöntemi olarak,
bu yöntemi sürekli bir usul olmaktan çıkaralım.
Aksi takdirde, milletvekilleri, burada, neyin üzerinde konuşulduğunu,
neyin tartışıldığını
çok iyi bilmeden, işte, grup başkanvekilleri
bu yasanın, bir an önce çıkmasını
istiyor, biz de o yönde oy kullanalım düşüncesi
içerisinde çalışma yapacaklardır.
Bu, yasama görevimizin tam yapıldığını
göstermemektedir. Yasama görevimizin tam yapılması,
her yasanın layık olduğu ölçüde
incelenmesi, değerlendirilmesi ve tartışılmasına
bağlıdır. Bunu yapmazsak, yanlışları
kısa zamanda fark ederiz; ama, ondan sonra da bu yanlışları
düzeltmek için ayrıca zaman kaybederiz veya
burada yapacağımız yasalarda, Anayasaya aykırı
birtakım yönler olabilir; onların belirtilmesine
fırsat verilmeyebilir; daha sonra, Cumhurbaşkanı,
bir kez daha görüşülmesi için geri
gönderebilir veya bu yasalar Anayasa Mahkemesinden geri dönebilir.
O zaman, yapılan bütün yasama çalışması
boşa gitmiş olur, heba edilmiş olur, Yüce
Meclisin emeği ve zamanı harcanmış olur.
O bakımdan, her yasa tasarısı ve önerisinin,
önemi ölçüsünde incelenmesine fırsat
verilmesi gerekir, bu sürpriz yönteminin terk edilmesi
gerekir, milletvekillerinin, gündemdeki sıraya göre
hazırlanmasına, buraya, söz konusu olan, gündemde
bulunan yasa tasarısı ve önerisiyle ilgili
düşünce üretmiş olarak gelmesine fırsat
vermek gerekir.

Bu düşüncelerle, genel olarak bu yöntemin
terk edilmesini; ancak çok zorunlu ve istisnaî durumlarda
bu yönteme başvurulmasını ve şimdi
de, somut olayda, Uyuşturucu ve Psikotrop Maddelerin Kaçakçılığı
ile Kara Paranın Aklanmasının Önlenmesine
İlişkin Kanun Tasarısının, 48
saat geçmeden, öncelikli görüşülmesinin
kabul edilmemesini Yüce Meclisten istirham ediyorum.

Yüce Meclisi, bu anlayış içerisinde saygıyla
selamlıyorum. (DSP sıralarından alkışlar)

BAŞKAN - Sayın Hikmet Sami Türk'e teşekkür
ediyorum.

SALİH KAPUSUZ (Kayseri) - Sayın Başkan, yerimden
bir şey arz edebilir miyim efendim...

BAŞKAN - Sayın milletvekilleri, biraz önce,
salondaki gürültü dolayısıyla arkadaşlarımızın
görevlerini yapmakta zorlandıklarını
ifade etmiştim. Şu anda, salonun üst kesimlerinde
oturmak durumunda olan, yerleri üst kesimde olan arkadaşlarımdan
yazılı bazı talepler aldım "salondaki
görüşmeleri, kürsüdeki hatip dahil,
izleyemiyoruz" diyorlar. Bu arkadaşlarımız
biraz sonra oy kullanacaklar; elbette, buradaki konuşmaları
takip etmek suretiyle oylarını kullanacaklar.

Değerli arkadaşlarım, sohbet etmek isteyen arkadaşlarımız
için kuliste yer var. Sayın milletvekillerinin kendi
aralarında diyaloğa ihtiyaçları olduğunu
takdir ediyorum; ama, bu diyaloğun yeri Genel Kurul salonu
değil. Ben de zaman zaman sizlerle diyalog kuruyorum, onları
hep yazılı yapıyorum; kürsüden
arkadaşlarıma herhangi bir şey söylemiyorum,
çalışmaları aksatmamak için;
ama, buradan, her arkadaşımızı yazıyla
uyarmaya da gücüm yetmez. Bu konuda alınacak
tedbirleri arkadaşlarımız kendileri alacaklar.

Gerçekten, bu salonun bir özelliği var. Bir akustik
düzen dolayısıyla, burada yapılan konuşma,
yansıyarak mikrofona kadar geliyor ve mikrofondan bir uğultu
salona yayılıyor. Onun için, eski salonda
da ifade ettiğimiz gibi, burada, ne telefon konuşması
yapılabilir ne de sohbet yapılabilir. Burada, arkadaşlarımızın
sağlıklı bir şekilde kürsüdeki
hatibi izleyebilmeleri, görüşlerini sağlıklı
bir şekilde ifade edebilmeleri ortamını hep
birlikte yaratmalıyız.

Uyarıyı yapan arkadaşlarıma teşekkür
ediyorum.

NECDET MENZİR (İstanbul) - Sayın Başkan...

BAŞKAN - Buyurun, bir sözünüz mü var
Sayın Menzir.

NECDET MENZİR (İstanbul) - Sizin mikrofonunuz anlaşılıyor
Sayın Başkan, diğer mikrofonlar anlaşılmıyor.
Sizin konuştuklarınızı anlıyoruz.

BAŞKAN - Efendim, şimdi, arkadaşlarımız
dinlemek nezaketinde bulunuyorlar, onun için rahat anlaşılıyor.

NECDET MENZİR (İstanbul) - Diğer zamanlarda
da dikkat ettim, sizin mikrofonunuzda, herhalde akustik yansımayı
önleyen bir düzen var, ona göre bakmak lazım.

BAŞKAN - En uygunu benim önerim zannediyorum Sayın
Menzir, sohbet edecek arkadaşlarımızın
kuliste sohbetlerini yürütmeleri.

Sayın Kapusuz, bir arzınız mı olacaktı?

SALİH KAPUSUZ (Kayseri) - Sayın Başkan, bu
tasarıyla ilgili değerli arkadaşlarımızın
açıklamaları muvacehesinde bir cümle
söylemek istiyorum.

Bu tasarı, 1994'te Türkiye Büyük Millet
Meclisinin gündemine girmiştir, 5 inci ayda gündemde
yer almıştır. Bu konuda, biz, ilgili bütün
siyasî partili arkadaşlarımızla, iki
komisyon çalışmasından sonra, Plan
ve Bütçe Komisyonunda, bütün partilerin
eşit seviyede birer temsilcisini aldık, alt komisyon
kurduk, mutabakat sağladık. Meclis Başkanlığıyla
da -kara paranın aklanmasıyla ilgili olarak arz
ediyorum- bu konuda bir mutabakat sağladığımız
için, bunu 48 saat beklemeden getirmeyi uygun gördük.

Arz eder, teşekkür ederim.

BAŞKAN - Sayın Kapusuz, bu konudaki...

ÖNDER SAV (Ankara) - Bu cevap değil ki!.. Böyle
cevap olmaz.

METİN BOSTANCIOĞLU (Sinop) - Benim inceleme hakkım
var... Milletvekilinin inceleme hakkı var... O zaman Genel
Kurul olmazdı!..

BAŞKAN - Sayın Kapusuz, bu konudaki tartışma
Danışma Kurulunda bitirilebilseydi, burada, öneri
aleyhinde konuşan da olmazdı, kabul edilirdi.

Danışma Kurulunda kabul edilemeyen bir hususta, öneri
aleyhinde konuşmak, arkadaşlarımızın
en doğal hakkıdır.

Ayrıca, 48 saat geçmeden gelen bir komisyon raporunun
incelenmesindeki güçlüğü de, öneri
sahiplerinin takdir etmesi lazım. Bir kanun teklifinin,
aylarca, hatta yıllarca önce gündeme girmiş
olması, son gelen raporun aynı mahiyette olduğunu
göstermez; kanun tasarı veya teklifleri komisyonlarda
değişebilir; o değişiklikler, milletvekili
arkadaşlarımız için çok önemli
görülebilir.

Bu usule, zorunluluk olmadıkça, İktidar gruplarımızın
da başvurmayacakları düşüncesiyle,
bu konudaki görüşmeleri tamamlıyoruz.

Şimdi, öneriyi oylarınıza sunuyorum:
Kabul edenler... Kabul etmeyenler... Kabul edilmiştir.

Sayın milletvekilleri, gündemin "Kanun Tasarı
ve Teklifleriyle Komisyonlardan Gelen Diğer İşler"
kısmına geçiyoruz.

V. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER

1. - 926 Sayılı Türk Silahlı Kuvvetleri
Personel Kanununa Bir Geçici Madde Eklenmesine İlişkin
488 Sayılı Kanun Hükmünde Kararname ve
Millî Savunma Komisyonu Raporu (1/215) (S. Sayısı
: 23)

BAŞKAN - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararnameyle ilgili tasarının müzakeresine
kaldığımız yerden devam edeceğiz.

Komisyon?.. Yok.

Müzakere ertelenmiştir.

2. - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısı ve Sağlık,
Aile, Çalışma ve Sosyal İşler
Komisyonu Raporu (1/438) (S. Sayısı : 101)

BAŞKAN - Özürlüler İdaresi Başkanlığı
Kurulmasına ve Özürlülerin Durumları
ile İlgili Çeşitli Kanun ve Kanun Hükmünde
Kararnamelerde Değişiklik Yapılmasına
Dair Yetki Kanunu Tasarısının müzakeresine
başlayacağız.

Komisyon?.. Yok.

Müzakere ertelenmiştir.

3. - Ankara Milletvekili Yücel Seçkiner'in, 4.7.1934
Tarih ve 2559 Sayılı Polis Vazife ve Salahiyet Kanununun
Bazı Maddelerinin Değiştirilmesine Dair Kanun
Teklifi ve İçişleri Komisyonu Raporu (2/64)
(S. Sayısı : 15)

BAŞKAN - 4.7.1934 Tarih ve 2559 Sayılı Polis
Vazife ve Salahiyet Kanununun Bazı Maddelerinin Değiştirilmesine
Dair Kanun Teklifinin müzakeresine başlayacağız.

Komisyon?.. Yok.

Müzakere ertelenmiştir.

4. - 375 Sayılı Kanun Hükmünde Kararnamenin
28 inci Maddesinde Değişiklik Yapılmasına
İlişkin Kanun Tasarısı ve Plan ve Bütçe
Komisyonu Raporu (1/498) (S. Sayısı : 104) (1)

BAŞKAN - Sayın milletvekilleri, biraz önceki
oylamayla üçüncü sıraya alınmış
olan, 375 Sayılı Kanun Hükmünde Kararnamenin
28 inci Maddesinde Değişiklik Yapılmasına
İlişkin Kanun Tasarısı ve Plan ve Bütçe
Komisyonu raporunun müzakeresine başlıyoruz.

Komisyon?.. Burada.

Hükümet?.. Burada.

Komisyon raporunun okunup okunmaması hususunu oylarınıza
sunacağım: Komisyon raporunun okunmasını
kabul edenler... Kabul etmeyenler... Kabul edilmemiştir.

Tasarının tümü üzerinde söz
isteyen?..

MURAT BAŞESGİOĞLU (Kastamonu) - Sayın
Başkan, Grubumuz adına Sayın Halil Cin konuşacak.

BAŞKAN - Tasarının tümü üzerinde,
Anavatan Partisi Grubu adına, Sayın Halil Cin söz
istemişlerdir.

Buyurun Sayın Cin.

Sayın Cin, konuşma süreniz 20 dakikadır.

ANAP GRUBU ADINA HALİL CİN (İçel)
- Sayın Başkan, değerli milletvekilleri; 375
Sayılı Kanun Hükmünde Kararnamenin 28
inci Maddesinde Değişiklik Yapılmasına
İlişkin Kanun Tasarısı hakkında,
Anavatan Partisi Grubunun görüşlerini açıklamak
üzere huzurunuzda bulunuyorum; hepinizi saygıyla selamlıyorum.

Ülkemizin, onbeş onaltı yıldan beri karşı
karşıya bulunduğu, gerek ekonomik yönden
gerek siyasî ve kültürel yönden iç
ve dışpolitikasını da çeşitli
şekillerde olumsuz yönde etkileyen terör olayı,
terör afetinin, ne yazık ki, bugüne kadar önü
alınamamış ve her gün, Anadolu'nun çeşitli
il ve ilçelerine birer ikişer, bazen daha fazla şehit
gönderen bir durum haline dönüşmüştür.
Bu manada, terörün, günümüzde, bütün
toplumlar için arz ettiği ehemmiyetin üzerinde
fazla durmaya gerek

(1) 104 S. Sayılı Basmayazı tutanağa
eklidir.

yok. Ancak,Türkiye'de, 1984 yılından beri devam
eden bölücü terör hareketi, Türkiye'nin,
ekonomik kalkınmasını engellediği kadar,
bölgede oynaması gereken "lider ülke"
rolünü, iç ve dışpolitikasında
önemli birtakım hedefleri doğrudan doğruya
olumsuz yönde etkilemektedir. Bunun için, terörün
bir an önce sona erdirilmesi lazım. Ne yazık
ki, terör hadisesi Türkiye'de başladığı
zaman olayın önemi yeteri kadar anlaşılamamış;
bunun, geçici bir olay olarak algılanması;
hatta ekonomik, sosyal bazı sıkıntıların
sonucu olan bir tepki olarak anlaşılması,
olayın bir noktada hafife alınması veya tedbirler
konusunda çok etkili birtakım yolların daha
işin başında denenememesi sonucunu doğurmuştur.
Zaman içerisinde, terörün, dışkaynaklı
ve ülkemizin doğusunda ve güneydoğusunda yaşayan
Kürt kökenli vatandaşlarımızın
bir ayrılık hareketi olarak görülmesi,
komşularımız Suriye'nin, Irak'ın, İran'ın,
Yunanistan'ın, Ermenistan'ın ve diğer komşu
olmayan güçlerin çeşitli şekillerde
destekleri ve olaya olumsuz yönde müdahaleleriyle, terör,
bugün, ülkemiz için son derece büyük
bir sosyal, ekonomik nitelikli afet haline gelmiştir.

Güvenlik güçleri, terörün önlenmesinde
Mehmetçikle birlikte çok büyük rol oynamakta,
kan vermekte, can vermekte ve her gün, anaların, babaların,
eşlerin, çocukların âdeta yürekleri
paramparça olacak kayıplar ortaya çıkmaktadır.

Değerli milletvekilleri, terörün, bölücü
terör örgütü için çok önemli
bir siyasî propaganda vasıtası olduğunu
bilhassa belirtmek isterim. Demokratik rejimde terörün
önlenmesini engelleyen en önemli unsur, demokratik rejimin,
teröre terörle karşılık verememesi
ve demokratik usullerden ayrılmadan insan hak ve hürriyetlerini
gözeterek mücadele etmek mecburiyetidir. Bu mecburiyettir
ki, devletimizi, kurunun yanında yaşı da yakmamak
için, bu sosyal afete, milletimizi uzun yıllardan
beri tahammül etmek mecburiyetinde bırakmaktadır;
ancak, terör, eğer, alışılmış
bir durum haline gelirse, bu, daha da büyük tehlikeler
arz eder. Nitekim, bugün, terör, artık, bir güvenlik
konusu, Türkiye Cumhuriyetinin ülkesi ve milletiyle
bölünmez bütünlüğünün ihlali
amacının yanında, ekonomik bir sektör
olarak da, terör rantının belirli mihraklar
tarafından paylaşılmasına yol açan
bir olay durumunu ihraz etmiştir. Bu bakımdan, terörle
mücadelede görev alan çeşitli güvenlik
kuvveti mensuplarına bu tasarıyla teklif edilen
göstergelerin yerinde olduğunu ve Grubumuzun bu teklifi
aynen desteklediğini burada ifade etmek istiyorum.

Terör, Türkiye'de, ülkemizin sadece güneyinde
ve doğusunda değil, maalesef, kırsal kesimden şehirlere
de yayılarak Türkiye'nin büyük şehirlerine
de uzanmış, geçen haftalarda yaşamış
olduğumuz intihar eylemleri, halkımızın,
gerçek manada, devlete olan güvenini, sisteme olan
güvenini sarsar bir duruma yükseltmiştir. Bu bakımdan,
terörle mücadele konusunda alınan tedbirleri,
genelde, insan hak ve hürriyetleriyle, insan haklarının
korunmasıyla ilgili gören çevrelerin, Avrupa
Parlamentosunun, Avrupa'daki bazı müttefik ülkelerin,
Türkiye'de yapılan terör mücadelesinin,
tamamen, ülkede huzuru, masum vatandaşlarımızın
insan hak ve hürriyetlerini, can güvenliğini, yaşama
hakkını korumaya yönelik olduğunu bilhassa
vurgulamak gerekir. Terör mücadelesi dolayısıyla,
tarihte en büyük insan hakkı ihlallerini yapmış
olan bazı Avrupa ülkeleri, Türkiye'ye insan hakları
dersi vermeye kalkmakta, AGİK ve diğer anlaşmalar
çerçevesi içerisinde Türkiye'ye müfettişler
göndermekteler ve Türkiye'yi antidemokratik usullerle
terörle mücade yapan bir ülke konumunda göstermektedirler.
Bu, tamamen yanlıştır, haksızdır;
çünkü, Türkiye, her demokratik ülkenin
yaptığı gibi, kendi birlik ve bütünlüğünü,
millî birlik ve beraberliğini sağlamak, korumak
amacıyla gerekli yasal tedbirleri almak mecburiyetindedir
ve bunu yapmaktadır.

Türkiye'nin bölgedeki konumu, güney ile kuzey arasında,
doğu ile batı arasında yer alan köprü
vaziyeti, stratejik önemi şüphesiz ki, terörün
Türkiye'de devamı yolunda, Türkiye'nin düşmanı
olan dış ve iç güçleri harekete
sevk etmekte, onları, Türkiye'nin aldığı
tedbirleri, yasal tedbirleri engelleme yolunda birtakım
gayretler içine sokmaktadır.

Türkiye, hiçbir zaman oyuna gelmemelidir. Türkiye
Büyük Millet Meclisi olarak, ülkemizde insanımızın
huzur içinde yaşamasını önleyen,
masum insanların hayatını ortadan kaldıran
ve dolayısıyla, Türkiye Cumhuriyetinin misakımillî
sınırları içerisinde, bir ve bütün,
üniter devlet yapısını bozacak olan
her türlü harekete karşı birlik ve tek
bilek, tek yürek görüntüsü sergilemesi
ve bu konuda alınacak tedbirleri desteklemesi gerekir.
Biz, bu anlamda, teklif edilen kanun değişikliğini
destekliyoruz ve hatta, imkânı olsa devletimizin,
terörle mücadele eden insanlara daha çok imkân
yaratılmasından, hayatını her an tehlikeye
atan, çoluğunu çocuğunu yetim bırakmak
tehlikesini yaşayan bu insanların desteklenmesinden
yanayız.

Terörle mücadele konusu konuşulurken, mutlaka,
dün, bazı üniversitelerimizde yaşanan olaylara
da temas etmeden geçemeyeceğim.

Değerli milletvekilleri, 2547 sayılı Kanunla
Türkiye'de yapılan yükseköğretim reformunun
yıldönümü dolayısıyla, dün,
İstanbul Üniversitesinde, Ankara Üniversitesinde,
Ege Üniversitesinde ve diğer bazı üniversitelerde,
öğrenci eylemleri vaki olmuştur; ancak, televizyonlardan
izlediğimiz kadarıyla, bu olaylar, ne yazık
ki, gerek güvenlik güçlerinin müdahale usulleri,
öğrenciye bakış, yaklaşım tarzları,
öğrenciyi bu hareketinden vazgeçirme eylemi gerekse
öğrencinin hareketinin amaçları açısından,
incelenmeye değer. Güvenlik güçleri, öğrencilere,
gerçekten, son derece haşin ve kan dökülmesi
sonucunu doğuracak tarzda, acımasızca davranmıştır
dersek, çok sevdiğim ve -sekiz yıl Polis Enstitüsünde
öğretim üyeliği yaparak- yetiştirilmesine
katkıda bulunduğum emniyet mensuplarımızı
herhalde üzmüş olmam. Her zaman, biz, gerek Anavatan
Partisi gerekse şahsım olarak, güvenlik güçlerinin,
düzeni bozan hareketlere karşı, rejime yönelen
eylemlere karşı verdiği mücadelenin yanında
olmuşuzdur. Bu anlamda bir ihtirazî kayıt koyduktan
sonra, öğrenci hareketlerine karşı daha
hoşgörülü olmak gerektiğine inanıyoruz;
çünkü, bu çocuklar, söyledikleri
sloganlar ne olursa olsun, düşünceleri mevcut
rejime, sisteme, yasalara ne kadar aykırı olursa
olsun, bizim çocuklarımızdır ve bunları
biz eğitim-öğretim amacıyla üniversitelere
göndermişiz. Bir noktada, devlete ve devletin güvenlik
güçlerine emanettir bu çocukların can
güvenlikleri. Bu manada, toplum psikolojisi, bu tür
kitle olaylarının tabiî özelliği
sebebiyle, güvenlik güçlerinin, olayı
önlerken biraz ölçüyü kaçırmış
olması ve öğrencilere sert davranması,
gerçekten üzücü olmuş ve gelecek olayları,
yeni birtakım çatışmaları ortaya
çıkarabilecek bir duruma sebep olması açısından
da, endişe verici bir vaziyet arz etmiştir. Ancak,
şunu da belirtmek lazım ki, gençler, haklarını
meşru zeminlerde, yasalara uygun olarak aramak mecburiyetindedirler.

Üniversite gençliği, Türkiye'yi gelecekte
yükseltecek, yüceltecek ve millî, laik, demokratik
hukuk devleti olan Cumhuriyetimizi sonsuza kadar yaşatacak
olan gözbebeğimiz insanlardır. Onların,
şimdiden, kurallara uymak, yasalara daima saygılı
olmak konusunda bir alışkanlık kazanmaları
ve bu alışkanlığı, kendileri için
vazgeçilmez hareket düsturları olarak benimsemeleri
de ülkemizin geleceği ve çıkarları
açısından çok önemlidir.

Öğrencilerimizin kullandığı sloganlara
baktım, bunların hiçbirisinin üniversite
düzeniyle ilgisi olmadığını gördüm.
Bu öğrencilerimizin içerisine, muhtemelen, öğrenci
olmayan, çeşitli ideolojik mihrakların militanları
da katılmış ve öğrencilerimizi, siyasî
ve ideolojik amaçlarla aldatmışlardır;
polise karşı gelmeye, düzene karşı
gelmeye teşvik etmişlerdir.

Üniversite öğrencisi -temennimiz odur ki- bir öğrenci
hareketiyle, kendi sıkıntılarını,
üniversite ve yükseköğretimin sorunlarını
dile getirirken, mutlaka, yasal çerçeve içerisinde
ve bu sorunların çözümünü isteyen
davranış ve isteklerle ortaya çıkmalıdır.
Batıda öğrenci hareketleri görüyoruz,
üniversitesine daha çok kadro istiyor, daha çok
öğretim üyesi istiyor, kendisine kültürel,
sosyal nitelikli tesisler istiyor. Bizim öğrencimiz de,
devletimizden bunları istemelidir; yoksa "demokratik
üniversite", "herkese eğitim" vesaire
gibi, hakikaten ideolojik, siyasî sloganlar olarak kullanılmış
olan birtakım görüş ve düşüncelerle
ortaya çıkmamalıdır. Bu, öğrencilerimizin
haklı isteklerinin kamuoyunda değerlendirilmesini ve
yerine getirilmesini de tehlikeye atar. Bu manada, dünkü
üniversite olaylarında, öğrencilerimizin
hareketlerinin, eylemlerinin, güvenlik güçlerimiz
tarafından biraz daha hoşgörüyle karşılanması
halinde kan akmayabilirdi. Gençlerimiz de, düzene,
nizama riayet etmek suretiyle, böyle bir olaya sebebiyet
vermemiş olurlardı.

Temennimiz, bundan böyle, olayların, daha sağlıklı,
daha sağduyulu bir anlayış içerisinde
değerlendirilerek, üniversitelerimizin, böyle, yeni
üzücü olaylar yaşamamasıdır.
Öğrenci velilerimiz endişe etmesinler, bu 1 milyon
200 bin örgün öğretim öğrencisinin
sadece...

(Mikrofon otomatik cihaz tarafından kapatıldı)

BAŞKAN - Sayın Cin, konuşma süreniz bitti;
lütfen, son cümlenizi söyleyin.

HALİL CİN (Devamla) - Bir cümleyle bitiriyorum
Sayın Başkan.

Öğrenci velilerimiz üzülmesinler, şu
anda, Türkiye'de, 1 milyon 200 bin civarında örgün
öğretim öğrencisi vardır, üniversitelerde
bu tür olaylara katılan öğrenci sayısı
binde 1 veya binde 2'dir. Türkiye Cumhuriyeti eğitim
öğretim kuruluşları, huzur içerisinde
eğitim öğretim yapmak mecburiyetindedir. Bu, ülkemizin
geleceği açısından olduğu kadar,
bugün siyasetimizin içerisinde bulunduğu bunalımlı
dönemin aşılması bakımından
da zorunludur.

Hepinize saygılar sunarım değerli milletvekilleri.
(ANAP sıralarından alkışlar)

BAŞKAN - Anavatan Partisi Grubu adına konuşan
Sayın Halil Cin'e teşekkür ediyorum.

Doğru Yol Partisi Grubu adına, Sayın Ünal
Erkan.

Buyurun Sayın Erkan. (DYP sıralarından alkışlar)

Konuşma süreniz 20 dakikadır.

DYP GRUBU ADINA ÜNAL ERKAN (Ankara) - Sayın Başkan,
değerli milletvekilleri; sözlerime başlarken hepinize
saygılarımı sunuyorum.

375 sayılı Kanun Hükmünde Kararnamenin
28 inci maddesinde yapılması düşünülen
değişiklikle ilgili Doğru Yol Partisi Grubunun düşüncelerini
sizlere arz edeceğim.

Öncelikle, tüm milletimizin, elbette, içi sızlayarak
yakından izlediği terörle mücadelede bulunduğumuz
noktanın tespitine ve bundan sonra, millet olarak, devlet
olarak, yapılması gerekenlere, daha iyi noktalara
gidebilmek için yapılması gerekenlere, dikkatlerinizi
çekmeye çalışacağım.

Ülkemiz, maalesef, kimi komşularınca ve kimi
daha uzaktaki dost gözüken ülkelerce, kimi zaman
da düşmanlığı aleniyete dönüşmüş
olan ülkelerce, terörü körükleme, teröre
destek vermeleri açısından, hedef olarak
seçilmiş; ama, ülkemizin bu anlamdaki hedef
olma hali de, cumhuriyet sonrasının en az son otuz
yılını kapsamış bulunmaktadır.

1980 öncesinin terör organizasyonlarıyla, 1980
sonrasının terör olayları arasındaki
farklılık, elbette, kendiliğinden anlaşılmaktadır.
1980 öncesinin teröründe ideolojik yaklaşım
hâkim iken, köken farklılığına
dayalı bölücü anlayış, bölücü
organizasyon mümkün mertebe maskelenmiş, kamufle
edilmişti; ama, 1980 sonrasında, özellikle 1984'te,
bölücü terör örgütünün
silahlı propaganda eylemlerine başlamış
olmasıyla, artık, terörün 1980 öncesindeki
görünümü kendiliğinden ortadan kalkmış
ve herhangi bir gizlemeye ihtiyaç da görülmeden,
ülkede köken farklılığına dayalı
olarak bir terör organizasyonu, silahlı propaganda
hareketinin başladığı ve hedefin, değişik
kademelerden geçildikten sonra, Türk Devletini, vatanı
ve milletiyle bölme olarak tespit edildiği de, hiç
çekinmeden, Türk kamuoyuna, dünya kamuoyuna değişik
vesilelerle ifade edilmiştir. Ara ara sapmalar olmuştur
tabiî "hedefimiz ülkeyi bölmek değildir,
nihaî hedeftir ülkeyi bölmek" şeklinde;
ama, kamuoyu, bölücü terör organizasyonunun,
çoğu zaman diğer terör örgütleriyle
de işbirliği yapan bölücü terör
organizasyonunun ana hedefinin, büyük Türk Devletini,
vatanı ve milletiyle bölmek olduğunu gayet yakından
bilmektedir.

Terörle mücadele, elbette, kolay bir iş değildir.
Bugün, dünyanın muhtelif ülkelerinde, benzeri
terör hareketleri, tüm dünya kamuoyunun gözü
önünde cereyan etmektedir; kimi yüz yıldır
bu mücadeleyi sürdürmektedir, kimi elli yıldır
bu mücadeleyi sürdürmektedir, kimi daha az süredir
bu mücadeleyi sürdürmektedir; ama, hangi ülkede
olursa olsun, bölücü terör organizasyonlarına,
ülkeyi bölme imkânı vermeme konusunda bütün
ülkeler mücadelelerini ciddiyetle sürdürmektedir.
Tabiî ki, Türk Devletinin yaptığı,
yapacağı da bu çerçeve içerisinde
değerlendirilmelidir.

Terörle mücadelede, geçtiğimiz oniki yılın,
elbette, bir bölümü terör örgütünü
tanıma anlamındadır. Terör örgütünü
kendi iç organizasyonu itibariyle tanıma anlamında,
terör örgütüne dış destek veren
ülkeleri tanıma anlamında, terör örgütünün
örgütlenme biçimini tanıma, öğrenme
anlamında, onun imkân ve kabiliyetlerini tespit anlamında,
elbette lojistik destek arayışları, propaganda
vasıtaları, dış ülkelerden ne
türlü, ne suretle yararlandığını
tespit anlamında elbette bir zamana ihtiyaç vardı.
1984'te başlayan silahlı propaganda eylemleri ve
daha sonra yapılanlarla -biraz evvel arza çalıştığım
tespitler ve benzeri tespitler daha sonra gerçekleştiği
için- terör örgütü, bir süre milletimizin
moralini bozma noktasına gelecek kadar eylemlerini ileri
noktalara götürmüştür.

Tabiî, geride kalan oniki yıl içerisinde,
bölücü terör örgütü, en az
yarısı kadın, çocuk ve ihtiyar olmak
üzere, onbinlerce insanımızı katletmiş;
elbette, binlerce vatan evladı da, ülke bütünlüğüne
yönelen bu terör eylemlerinin içinde olanları
etkisiz kılmak için yürüttüğü
mücadelede şehit olmuştur. Terör örgütünün
eylemleri sonucu, gerek güvenlik kuvvetlerinden gerekse sivil
vatandaşlarımızdan sakat kalan binlerce insan
bu toplumun içinde, elbette, birer terörle mücadele
abidesi olarak yaşamaktadır; ama, terör örgütü,
insanlık dışı yapısına
paralel, insan haklarına aykırı varlığına
paralel davranışları sonucu, o şehitlerimizin
yaşama hakkına el uzattığı gibi,
birkısım vatandaşlarımızın
uzuv bütünlüğüne de el uzatmak suretiyle
binlerce insanımızın bu toplumda sakat yaşamasına
neden olmuştur.

Aslında, toplumumuz, terör örgütünün
iç yüzünü ve ona destek veren bütün
dışkaynakları, dış çevreleri,
dış ülkeleri bilmektedir.

Terörle mücadelede, günümüzde, geldiğimiz
nokta, elbette, şehitlik pahasına, bir yığın
vatandaşımızın ve güvenlik görevlimizin
sakat kalmasına ve bu ülkenin ekonomik imkânlarından
önemli bir bölümünün bu mücadeleye
harcanmış olmasına karşılık,
emekler boşa gitmemiş ve bölücü terör
örgütü, bir zamanlar zannettiği gibi, silahlı
mücadeleyle, Türk Devletinin topraklarının
bir bölümünü alabilme hayalinden, silahlı
mücadeleden vazgeçmemiştir; ama, Türk Devletinin
kahraman güvenlik kuvvetleriyle mücadele ederek bu güzel
vatanın topraklarını alabilme imkânı
olmadığını anlamıştır.
Ancak, anlamıştır da mücadeleye niye
devam etmektedir? Elbette, bölücü terör örgütü
kendisine bir yol çizmiştir ve onun arkasında,
elbette, hepsinin ismini bildiğimiz, yeri geldiğinde de
söyleyeceğimiz, bir yığın yabancı
ülke vardır; bunların bir kısmı
dost gözüken, çevremizdeki ülkelerdir. Tabiî
ki, o ülkeler desteklerini çekmedikçe, bölücü
terör örgütünün hayal ettiği noktaya
mevziî terörist eylemlerle; ama, her hâlükârda,
daha geniş propaganda imkânları ve dış
desteği kaybetmemek suretiyle, dış ülkelerde
yürüteceği mücadeleyle, hedefine ulaşacağı,
hedefine varacağı hayali, örgütün tüm
yöneticilerinin zihninde, elbette, taptaze durmaya devam
edecektir.

Terörle mücadele şehirlerde devam etmektedir.
Elbette, terörle mücadele sekiz on yıl önce,
beş altı yıl önce veya dört beş
yıl önce olduğu gibi, şehirleri yaşanmaz
hale getiren terörle mücadele şeklinde değildir.
Terör örgütleri, geçen zaman içerisinde,
büyük ölçüde, etkisiz hale getirilmiştir
ve şehirlerde, ilçelerde, beldelerde hatta, köylerin
hemen hemen tamamına yakınında huzur ve güven
ortamı, neredeyse, bozulmayacak hale gelsin gayreti içerisinde
oldukça güvenli hale gelmiştir.

Kırsalda, terör örgütünün geçmiş
yıllarda gösterdiği etkinliği gösterme
imkânı ortadan kaldırılmıştır.
Ancak, ülkenin zaman zaman Sıvas'a kadar uzanan kırsalında,
terör örgütünün militanları -şu
kadarlık militanla, bu kadarlık militanla- varlığını
sürdürmeye ve terör eylemlerini kimi zaman güvenlik
kuvvetlerine yönelik, kimi zaman masum vatandaşlarımıza
yönelik olarak -etkisi azalmış olsa da- sürdürmektedirler.

Sınır boylarımızın bir bölümü
terör örgütünün, elbette, hareket alanı
içerisindedir. Hem dost Müslüman İran
topraklarının bir bölümünde terör
örgütünün militanları barınmaya
devam etmektedir hem de komşu Suriye'nin topraklarından
terör örgütünün yararlanma hali devam
etmektedir.

Komşumuz Yunanistan'ın terör örgütüne
bakışını hepimiz biliyoruz; o bakışta,
devletimiz ve milletimiz lehine herhangi bir gelişme söz
konusu olmamıştır.

Terörü etkileyen faktörlerden biri, Kuzey Irak'ın
bugünkü görünümüdür. 36 ncı
paralelin kuzeyinde oluşturulan bölge, maalesef, terörle
mücadeleyi daha önceki tarihlere göre, bu oluşumdan
sonraki tarihlerde, bize daha da zarar verecek noktalara getirmiştir.
Sanki, Körfez Savaşı bizim sınırlarımızın
bitişiğinde bir başka oluşumu meydana getirirken,
terör örgütüne de orada, sanki, bir yerleşme
alanı tanımıştır.

Görüntü budur; bu görüntüyü
değiştirmek için verilen uğraşlar vardır;
ben, yeterli olmadığına kaniim; bu uğraşları
devam ettirmek mecburiyeti vardır. Bölücü
terör örgütü, Kuzey Irak'ın kuzeyinde,
İran sınırı ile Türkiye sınırı
arasında, 36 ncı paralelin oluşumundan bu
yana, varlığını sürdürmektedir
ve oradan Türkiye'ye girip, kimi vatandaşlarımıza,
kimi güvenlik kuvvetlerine zarar verdiği gibi, lojistik
ikmalinin bir bölümünü de o alandan yapmaktadır.

Kuzey Irak'taki, güçler arasında zaman zaman
kavgalar, çatışmalar cereyan etmektedir; ama,
Kuzey Irak'ta bölücü terör örgütü,
kim ne derse desin, üçüncü bir otorite olma
potasına girmiştir. Orada, terör örgütünün
varlığı devam etmektedir. 36 ncı paralelin
kuzeyindeki oluşumun başladığı tarihten
itibaren de, elbette, Türk Devletinin, Türk Milletinin
ekonomik yaşamına uygulanan ambargo, ciddî
ölçüler içerisinde zarar vermiştir.

Oradaki gidiş, ayrı bir otoriteye gidiş, ayrı
bir devlete gidiştir. Gerçi, Türk Devletinin
politikası burada bellidir; Türk Devleti, Irak Devletinin
toprak bütünlüğünden yanadır; ancak,
toprak bütünlüğünden yana olmayı,
gözlemlerle değil, daha aktif uygulamayla sağlamanın
mümkün olacağını da hatırlardan
uzak tutmamalıdır diye değerlendiriyorum. Oradaki,
bizim dışımızdaki gelişmeler,
dünyanın muhtelif yerlerinde, ülke bütünlüğüne
yönelik gelişmelerle bir araya geldiğinde, elbette,
önlemlerimiz sağlıklı olmazsa, gelecekte
pişmanlık fayda etmez. Türk Devleti, Kuzey Irak'ta,
Türkmeniyle, Kürt kökenlisiyle, Nasturîsiyle,
Arap kökenlisiyle ve diğer kökenlerden gelenleriyle,
orada, can ve mal güvenliği içerisinde, elbette,
insanca yaşamanın arayışını,
bu arayışta samimî olması gereken ülkelerle
beraber aramalıdır; ama, her hâlükârda,
Irak Devletinin toprak bütünlüğüne halel
getirici gelişmelerden de vazgeçilmelidir. Hayır,
böyle bir şey yapmıyoruz diyerek, bu meseleyi
ipe un serer gibi uzattığımız sürece
veya bu mesele uzadığı sürece, üç
beş sene sonra karşımıza bugünkü
manzaranın dışında bir manzara çıkar;
o zaman iş işten geçer; komşu ülkelerle
beraber, bölgenin dengesi gerçekten bozulur ve tabiî,
bundan da en büyük zarar görecek ülkelerden
biri biz oluruz.

Kuzey Irak'ta, Irak Devletinin toprak bütünlüğü
sağlanmalıdır. Kuzey Irak'ta, bölücü
terör örgütü, bırakın üçüncü
bir otorite olmayı, o topraklarda barınamayacak
hale gelmelidir, bunun önlemleri alınmalıdır.
Kuzey Irak'a, orada yaşayan insanların insan hakları
öncelikli olmak üzere, onların, can, mal güvenliklerinin
ve insan olmaktan kaynaklanan kullanılması gereken
hürriyetlerinin güvencesi olma amacıyla girilmişken,
hemen bitişikteki, güneydeki insanlar fazla düşünülmemiştir.
Onların da yaşamlarını, yani, 36 ncı
paralelin kuzeyi veya güneyindeki Türkmenlerin de insanca
yaşamalarını mümkün kılacak
tedbirler mutlaka geliştirilmelidir. Bu arada, Türk
Devleti, Türk Milleti aleyhine gelişen ambargonun,
bir başka ülkeyi cezalandıralım derken,
cezalandırılan, Türkiye'ye zarar veren bu ambargonun
ortadan kaldırılması sağlanmalıdır.
Terör örgütüne moral verecek davranışlardan
kesinlikle kaçınılmalıdır.
Terör örgütünü muhatap kabul etme yanlışlığı,
terör örgütüne mücadele azmi, mücadele
gücü verir; bu yanlıştan mutlaka kaçmalıyız.
"Ne kadar daha devam edecek bu mücadele, çok
para harcıyoruz, bu böyle mi sürecek" anlayışı
da, bence, orada yürütülen, bölgede yürütülen,
Türkiye'nin her tarafında yürütülen
ve yürütülmesi gereken mücadeleyi zaafa uğratır.
Terörle mücadele kolay bir olay değildir; "kes
at" diyecek hiç kimsenin, ne hakkı ne haddi
söz konusudur. Hiç kimse, bu vatanı bölmeye
muktedir değildir, böyle bir düşünceyi
kafasının içinden geçirmeye de muktedir
değildir. Kafasının içindekini dışa
yansıttığı zaman zaten suçtur
da, buna karşı çıkanlar da vardır,
saygı duyuyorum düşüncelerine; ama, bir
ülkenin bölünmesi konusunda bir yapının
içinde, bir anlayışın içinde
olmak, dünyanın hiçbir yerinde de mümkün
değildir.

BAŞKAN - Sayın Erkan, son 1 dakikalık süre
içindesiniz; buyurun.

ÜNAL ERKAN (Devamla) - Özgürlükler bir ülkenin
bölünmesinin, demokrasi bir ülkenin bölünmesinin
aracı elbette olamaz. Tabiî ki, bu işi daha
süratle bitirelim -onun yan çalışmaları
gerekiyor- dışpolitikada daha etkili olalım;
terör örgütüne güç veren, destek
veren, toprak veren, ekonomik imkân veren, propaganda çalışmalarına
katılan, hatta, bize insan hakları maskesi altında
zorlama yapanların akıllarını başlarına
getirici diplomatik gayretleri, diplomatik çabaları
daha etkin hale getirelim; yani, terör örgütünün
dış desteğini azaltmaya çalışalım.
Tabiî ki, teröre kaynak olan, zemin hazırlayan
ekonomik meseleleri, sağlık problemlerini ve diğer
problemleri daha ciddî, daha hızlı -hani Aspirin
verir anlamında değil, yapacağız edeceğiz
değil- çözmeliyiz.

BAŞKAN - Sayın Erkan, konuşmanızı
tamamlayın efendim.

ÜNAL ERKAN (Devamla) - Bu mücadele, elbette, bir süre
daha devam edecektir. Evvela, terör örgütüne
topyekûn karşı çıkmanın
yolunu bulalım. Bugün, Türkiye'de, bazı
çevreler suskundur. "Teröre karşıyım"
demeyip "her türlü teröre karşıyım"
demek, terör örgütüne moral vermektedir. Terör
örgütü zaten terörist bir örgüttür.
Terör örgütünün etkisiz kılınmasını
mümkün kılacak dış ve iç
çalışmaları, ekonomik çalışmaları
hep beraber yapmak, topyekûn yürütmek mecburiyetindeyiz.

Getirilen tasarıyla, daha önce yürürlüğe
konan, operasyon personeline gerek olağanüstü hal
bölgesinde gerek mücavir alanda gerekse diğer kritik
alanlarda tazminat vermeyi öngören yasanın geçmiş
uygulamasından edinilen deneyimlerle yeni bir uygulama
gündeme getiriliyor. Bu uygulamayla, geçmişin
tecrübelerinden yararlanılarak daha dengeli bir yasa
gündeme geliyor. Bu arada, en önemlisi şudur:
Geçmişte, yasanın uygulamasında, terörle
mücadelede yaralanan, hastalanan, sakatlanan personele, tazminatlar,
orada kesilip ödenmiyordu. Yeni tasarıyla bu üzücü,
yanlış uygulama da ortadan kalkmış olacak
ve oniki ayı geçmemek suretiyle, terörle mücadelede
yaralanan, sakat kalan, hastalanan güvenlik kuvvetlerine
tazminat ödenme hali devam edecektir.

Zamanım doldu. Ben, terörle mücadele eden kahraman
askerimize, Mehmetçiğe, kahraman polisimize, kahraman
korucularımıza, onlara destek veren büyük
Türk Milletine şükranlarımı sunuyor,
Doğru Yol Partisi Grubu olarak bu tasarıya kabul oyu
vereceğimizi arz ediyor, hepinize saygılar sunuyorum.
(DYP ve ANAP sıralarından alkışlar)

BAŞKAN - Doğru Yol Partisi Grubu adına konuşan
Sayın Ünal Erkan'a teşekkür ediyorum.

Değerli arkadaşlarım, şimdi, Refah Partisi
Grubu sözcüsü Sayın Hüseyin Arı'ya
söz veriyorum.

Buyurun Sayın Arı. (RP sıralarından
alkışlar)

Konuşma süreniz 20 dakikadır.

RP GRUBU ADINA HÜSEYİN ARI (Konya) - Sayın
Başkan, Yüce Meclisin değerli üyeleri; 375
sayılı Kanun Hükmünde Kararnamenin 28
inci Maddesinde Değişiklik Yapılmasına
İlişkin Kanun Tasarısı üzerinde
Refah Partisi Grubunun görüşlerini arz etmek üzere
huzurlarınızdayım. Sözlerime başlamadan
önce, OHAL bölgesinde veya bölge dışında
terörle mücadelede hayatlarını kaybeden
subay, assubay, öğretmenlerimiz ve diğer vatandaşlarımıza
rahmet, aziz milletimize başsağlığı
diliyorum.

Bölgede, terörle mücadelenin bitmesi, başta
bu Meclisin, dolayısıyla, bütün aziz milletimizin
en büyük arzusudur. Hükümetimiz de, çalışmalarını
bu yönde sürdürmektedir.

Biz, daha önce, Millî Savunma Komisyonu üyeleri
ve İçişleri Komisyonu üyeleriyle birlikte
bölgeye yapmış olduğumuz bir tetkik gezisinde
şunlarla karşılaştık: Önce,
Olağanüstü Bölge Valiliğinde aldığımız
brifingde, şu husus bilhassa belirtildi: Terörle mücadelenin,
istihbarata dayandığı, bunun nokta istihbaratı
olduğu ve ayrıca, bir bölümünün
silahlı mücadele olduğu; bunun da, başta
Silahlı Kuvvetler olmak üzere, güvenlik kuvvetlerinin
görevi olduğu; daha sonra, bölgede alınması
gereken ekonomik ve sosyal tedbirler ve bir diğer husus olan
terörün dış desteği hususunda bilgiler
verildi. Bu arada, istihbaratın, maalesef, yüzde 50
nispetinde başarılabildiği; ama, bunun yanında,
terörle silahlı mücadelede, fedakâr Silahlı
Kuvvetlerimiz mensuplarının ve güvenlik güçlerimizin
bihakkın bu mücadeleyi yerine getirebildiği -yani,
silahlı mücadelenin tam olarak verildiği- kaydedildi.
Noksanlığın ise, bölgede alınması
gereken sosyal ve ekonomik tedbirler -yani, terörle mücadelenin
ekonomik ve sosyal boyutlarının- olduğu; ayrıca,
teröre verilen dış desteğin çok önemli
olduğu; bunun da -gerek Olağanüstü Hal Komutanlığı
olarak gerekse Olağanüstü Hal Bölge Valiliği
olarak; istihbarat konusunda, bölgede alınacak olan
ekonomik ve sosyal tedbirler konusunda ve teröre sağlanan
dış destek konusunda- bölgedeki güvenlik
güçlerinin ve Olağanüstü Hal Bölge
Valiliğinin boyutlarını aştığı,
bu hususlarda, bilhassa siyasî güce görev düştüğü
bize belirtildi. İstihbarat konusundaki yetersizliğin,
istihbarat kaynaklarının -mesela MİT istihbaratı,
Emniyet istihbaratı, Jandarma istihbaratı, Silahlı
Kuvvetlerin "muhabere istihbaratı" dediğimiz
cephe istihbaratı konularındaki istihbarat kaynaklarının-
ayrı ayrı değerlendirildiği, dolayısıyla,
bir bütünlük oluşturulamadığı,
bunun bir noksanlık olduğu; bundaki muvaffakiyetin
menfi yönde etkilenmesinin sebebinin, bir noktada, istihbaratın
birleştirilememesi olduğu ifade edildi.

Ayrıca, bölgedeki sosyal ve ekonomik tedbirlerin de
hükümetlere ve Yüce Meclise düşen bir
görev olduğu, bizce de orada değerlendirildi. Teröre
sağlanan dış destek, başta komşu
ülkeler ve dolayısıyla terörü körükleyen
diğer dış mihraklar konusunda, terörün
dış desteğinin kesilmesinin de hükümetlerin
bir görevi olduğu ve Yüce Meclise düşen
bir görev olduğu, yine orada değerlendirildi.

Geçmiş Cumhuriyet hükümetleri de, aynı
konuda benzer tedbirler almışlardır. Hükümetimiz
de, bu noktadan hareketle, bilhassa, teröre dış
destek sağlanma yollarının kesilmesi hususunda
önleyici tedbirler almakla kendini görevlendirmiştir.
Ayrıca, bölgedeki ekonomik ve sosyal tedbirler konusunda
-Hükümet Programı çerçevesinde-
bütün kaynakları seferber edeceğimiz, programda
belirtilmiştir.

Saygıdeğer milletvekilleri, bölgedeki terörün
bitirilmesini hepimiz arzulamaktayız. Biz, Komisyon üyeleri
olarak, bölgede yaptığımız tetkik
gezisinde, güvenlik güçlerimizin görev yaptığı
yerlere bizzat gittik; 2 500 metre yukarıdaki tepelerde,
24 saat esasına göre, ne şekilde görev
yaptıklarını bizzat gözlerimizle gördük;
büyük bir fedakârlık örneği gösterilmektedir;
komutanlarıyla, erleriyle, hep birlikte, 24 saat nöbet
tutmaktadırlar.

Bu konuda, Hükümetimiz, gereken tedbirleri almakta kararlıdır.
Buraya getirilen kanun hükmünde kararnamenin değişiklik
tasarısı, aslında, geçmişte
yapılan uygulamaların düzeltilmesi şeklindedir;
yani, yeni getirilen bir şey yoktur, sadece dengesizliklerin
düzeltilmesi şeklinde olacaktır.

Bunun bu şekilde düzenlenmesi, geçmiş
hükümetler döneminde de ele alınmış;
fakat, bizim Hükümetimize kısmet olmuştur.
Onun için, bu düzenlemeyi, Hükümetimiz ve
Refah Partisi Grubu olarak, canı gönülden destekliyoruz.

Bu duygu ve düşüncelerle, hepinizi saygı
ve sevgiyle selamlıyorum. (RP ve DYP sıralarından
alkışlar)

BAŞKAN - Refah Partisi Grubu adına konuşan
Konya Milletvekili Sayın Hüseyin Arı'ya teşekkür
ediyorum.

Gruplar adına, dördüncü sırada, Cumhuriyet
Halk Partisi Grubu adına, Mahmut Işık söz
talebinde bulundular.

Buyurun Sayın Işık. (CHP sıralarından
alkışlar)

Sayın Işık, konuşma süreniz 20
dakikadır.

CHP GRUBU ADINA MAHMUT IŞIK (Sıvas) - Sayın
Başkan, değerli arkadaşlarım; 375 sayılı
Kanun Hükmünde Kararnamenin bir maddesinde yapılacak
değişiklikle, özellikle olağanüstü
hal bölgesindeki, İçişleri Bakanlığı
ve Millî Savunma Bakanlığına bağlı
silahlı kuvvetlerimizin görev yapmaları esnasında
ödenecek tazminatlar, er ve erbaşlarımıza
sakatlık anında ödenecek tazminatlar ve istihbarat
kuvvetlerine verilecek ilave tazminatlar hakkında, Cumhuriyet
Halk Partisinin görüşünü arz etmek üzere
huzurlarınızdayım. Bu vesileyle, hepinizi
saygıyla selamlıyorum.

Değerli arkadaşlarım, çok güzel bir
yasa tasarısını tartışıyoruz.
Öncelikle, bu nedenle, Yüce Meclisi kutluyorum; ama,
yasa tasarısıyla ilgili başka -özellikle,
terörle ilgili bölgelerde- neler yapabiliriz, o konudaki
görüşlerimizi de bilgilerinize sunacağım.

Biz, Cumhuriyet Halk Partisi olarak, tasarıya karşı
değiliz, bu tasarıya gönülden inanıyoruz.
Kurtuluş Savaşımızda da, Türkiye'nin
bundan önceki geçirdiği sıkıntılarda
da, insanlarımız, milletimiz -sabahlara kadar mermi
taşımadan tutun- bütün imkânlarını
ülkenin bölünmez bütünlüğü
için sarf etmiştir; böyle bir milletin çocuklarıyız.
O nedenle de, ülkemizi bölmek isteyenlere karşı
verilen mücadelede, kahraman askerlerimizin, diğer güvenlik
kuvvetlerimizin bu tür tazminatlarına, milletimizin
çok destek vereceğine yürekten inanıyorum.

Ben, bürokrasiden geldiğim için, bir konuyu yüksek
bilgilerinize sunmak istiyorum. Bu, acaba ne kadar bürokrasi
nedeniyle takılabilir ya da biraz sıkıntı
verebilir diye düşünüyorum. Tasarının
içeriğinde, İçişleri Bakanlığı
ile Millî Savunma Bakanlığının
teklifiyle, Maliye Bakanlığının görüşü
alınmak suretiyle ve Başbakanın onayıyla
tazminatların ödeneceği hükme bağlanıyor.
Şimdi, bürokratik engellerin biraz yavaş yürüdüğü
ülkemizde, acaba, bu, bir sıkıntı verebilir
mi diye düşündüm; fakat, herhalde, komisyonlarımızdaki
arkadaşlarımız bunu tartışmıştır.
Bundan önce de, gerek İçişleri Bakanlığında
gerekse Millî Savunma Bakanlığında, Başbakanlıkta
bununla ilgili hususlar daha seri şekilde yerine getirilmelidir;
belki de getirilmiştir.

Diğer taraftan, biz, tasarıda, yalnız, terörün
silahlı mücadelesini yapan güçlerimizi
düşünmüşüz. Bizim parti olarak
görüşümüz şudur: Terörden
etkilenen birimleri de, kişileri de buna katmak gerekir.
Örnek olarak sunmak gerekirse, özellikle, terörün
kapsamı içerisine girmeye zorlandığı
bir bölgenin milletvekilli olarak, ben, diğer kamu görevlilerimizin
de terörden çok etkilendiklerini gördüm.
En az, kırsal kesimde mücadele eden bir subayımız,
bir erimiz, diğer bir polisimiz kadar terör bölgesindeki
öğretmenlerimiz de, son derece terörden etkilenmektedirler.
Hatta "ya bu bölgedeki terörü bitirin ya da
ben, görevden almazlarsa mesleğimden bile istifa edeceğim;
sabahlara kadar uyku uyumuyorum, nöbet tutuyorum" diyen
öğretmenlerimize, ebelerimize rastladım. Onun
için, Hükümetin, kısa sürede, bununla
ilgili olarak da mutlaka bir tasarı hazırlayarak
Meclise getirmesi gerekmektedir.

Kendi ilimden -mutlaka, güneydoğudaki iller bundan daha
çok etkilenmektedir- örnek vermek istiyorum: 1995
yılında, Sıvas'a 322 öğretmen tayin
edildi; maalesef, 22 öğretmen gidebildi -kaldi ki Sıvas,
terörde, kontrollü bir bölgedir de- diğerleri
gitmedi. Bunun anlamı şudur: Öğretmen "benim
tayin olduğum köyde terör vardır, benim hayatî
tehlikem vardır; o nedenle gitmiyorum" demektedir.
Şimdi, birinci derecede terörden etkilenen bölgedeki
tüm kamu görevlileri, yine Hükümet tarafından
özel olarak hazırlanacak bir yasa tasarısıyla
ya da bakanlıkların kendi yöntemleriyle, yeniden
gözden geçirilmelidir. Öğretmenler bunun
içerisinde sayılabilir; ebe, hemşire diğerleri
sayılabilir; başka kamu görevlileri de bunun
içerisinde sayılabilir. Terörle mücadele
edebilmenin altyapılarıdır bunlar. Eğer,
bir öğretmen, köydeki teröre destek veren ya
da yanlış uygulamalarda bulunan köylüyü
iyi eğitemiyorsa, bu, biz istediğimiz kadar silahlı
mücadeleyi en güçlü şekilde yapalım
o bölgede terörün önüne geçemeyiz
demektir.

Diğer bir husus da şudur: Yine, köydeki terörden
etkilenen, köyünü boşaltan ya da köyünün
bir kısmını boşaltıp bir kısmında
az bir insan kalan köylerimiz de bulunmaktadır. Köyü
komple boşalanlar, yeniden köye dönüşle
ilgili proje nedeniyle mutlaka desteklenmelidir. Buralardaki köylülerimizin
o yörenin özelliklerine göre, eğer hayvacılık
yapacaklarsa hayvancılıkta, tarımla iştigal
edeceklerse o konuda desteklenmeleri de, takdir edersiniz ki,
terörün kırılması konusunda bir
altyapı olacaktır.

Kaldı ki, köylerini boşaltıp kent içlerine
gelen yurttaşlarımızın birçoğunun
çocuklarını okula gönderecek paraları
ve çocuklarına okuma olanağı sağlayacak
başka imkânları bile bulunmamaktadır.
Bu nedenle de, özellikle terörle ilgili kırsal
bölgelerdeki yatılı bölge okulları,
mutlaka, kapasitelerinin üzerine çıkarılabilmesi
için, özel bir programla, Millî Eğitim Bakanlığınca
ve diğer kamu kuruluşlarımızın
da katkılarıyla, desteklenmelidir. Köyden şehire
gelen, ama kendi çocuğunu okutamayan yurttaşlarımızın
bu ihtiyaçları, mutlaka göz önünde
bulundurulmalıdır ve bu sorunlar çözümlenmelidir.

Diğer taraftan köyünü boşaltarak, kentine,
ilçesine, kazasına ya da özellikle terör
bölgesine yerleşen -örneğin, Hâkkari'nin
nüfusu, 3 katına çıkmıştır;
ama, orada, sadece, terörden etkilenip gelen insanlara yardım
eli uzatan Sosyal Dayanışma Fonu vardır; Sosyal
Dayanışma Fonunun olanakları da, maalesef,
köylerini boşaltan insanlarımız için
yeterli değildir; o nedenle- o insanlarımızla
ilgili diğer yeterli tedbirler de alınmalıdır.
Yeniden köylerine dönenler için, mutlaka, köylerinin
yeniden yapılması ve hayvanlarıyla ilgili
ya da başka iştigal konuları varsa onlarla
ilgili şeylerin yapılması da gerekmektedir.

Anavatan Partisi sözcüsü değerli arkadaşım
değindiği için, ben de değinmek istiyorum.
YÖK ve üniversite sisteminden memnun olmayan öğrencilerin
şikâyet etmeleri, bize göre, gayet doğaldır;
ama, bu şikâyetlerini, hukuk devleti ilkesi çerçevesinde
ve yasalar çerçevesinde yapmalarını
ister ve bekler ve eğer iktidar olsaydık, bunu sağlamak
için de gerekli tedbirleri alırdık diye düşünüyorum.

Değerli arkadaşlarım, bu memleketin Cumhurbaşkanı
bile, hakkını, bir zamanlar, meydanlardan almıştır;
haksızlıklara karşı, o meydanlarda
nutuk atmıştır; bugün de, devletimizin
en yüce katında oturmaktadır. O nedenle, yasal
çerçevede hak aramanın önüne -benim
izlediğim şekilde; ki, hoyrat bir şekilde- durmayı
hoş karşılamamız mümkün değildir.

Polisimiz, elbette yasalar çerçevesinde görev
yapacaktır, elbette yasalara uymayan ya da toplum içerisinde
kargaşa yaratan insanlara karşı gerekli tedbirleri
alacaktır; ama, akşamki manzaralar, sanıyorum,
beni üzdüğü kadar bütün parlamenter
arkadaşlarımı da üzmüştür.
Yani, bir iki polisimizin... Polis de bizim çocuğumuz,
öğrenci de bizim çocuğumuz. Yani, onların
birbirleriyle vuruşması, onların birbirini
kırması, sanıyorum, bizi üzdüğü
kadar sizleri de üzmüştür. Yani, o, orta
noktayı bulmak zorundadır.

Polis, eğer eylem yapan başka örgütlere çok
daha sevecen, çok daha yumuşak davranarak onları
etkisiz hale getiriyor da öğrencilerimize karşı
sert davranıyorsa, bunun, mutlaka belirli nedenlerinin
olması gerekir diye düşünüyorum. Ben,
o nedenle, polisimizin, bu tür olaylarda çok daha
duyarlı olması gerektiğine ve en son çare
olarak bile itip kakmanın, dövüp vurmanın
gerekli olmadığına inanıyorum. Bunu da,
hep beraber savunmak zorundayız. Kaldı ki -bundan
önceki eylemlerde de gördünüz- başka
örgütlerin, başka grupların çeşitli
eylemleri oldu ve polisimizin, onlara çok daha nezih davranmış
olmasına rağmen, öğrencilere bu kadar sert
davranması çok hoş bir davranış
değildi. Öğrencilerin sokaklara dökülmesi,
alkışlanacak ya da ille dökülün denilecek
bir hadise de değildir; ama, eğer YÖK sisteminden
ve eğitim sisteminden bu gençlerimizin şikâyeti
varsa, bunu da dikkate almak zorundayız; bunlardan da ders
çıkarmak zorundayız.

Değerli arkadaşım "siyaset yapmasınlar,
siyasî sloganlar atmasınlar" dedi. Yani, nasıl
olur?.. Gençlik siyaset yapmaz mı; gençlik
siyasî slogan atmaz mı? Sizler o çağdayken
bunu yapmadınız mı? Biz, Anayasaya uyum yasalarımızla
ilgili olarak "buyurun gelin, size gençlik kolları
kuralım, partilerimiz öksüz kaldı, sizin,
partilerimizin içinde olmamanızı bir eksiklik
olarak görüyoruz" demiyor muyuz? Bu demek değil
midir bunun anlamı? Bütün afişlerimizi,
bütün bildirilerimizi asan bu gençlerimiz değil
mi?

O nedenle, biz, bu gençlerimize, haklarını
aramanın daha iyi bir şekilde, daha makul bir şekilde
ve yasal çerçevelerde olması gerektiğini
anlatmalıyız, öğretmeliyiz ve onların
yasal haklarını aramalarındaki toplantılarından,
eylemlerinden de çekinmemeliyiz; ama, onları yasal
zemine de mutlaka çekmeliyiz diye düşünüyorum.

Bu yasanın, başta, terörle mücadele eden
askerlerimize, polislerimize, diğer emniyet kuvvetlerimize
hayırlı olmasını diliyorum ve yasanın
beraberinde, terörle mücadele edebilmek için
-biraz önce belirttiğim- yasadan etkilenen diğer
kamu görevlilerinin ve terör bölgesinde yaşayan
insanların sıkıntılarının
da kısa sürede giderilmesini diliyorum.

Yüce Meclise saygılar sunuyorum. (CHP, ANAP ve DSP
sıralarından alkışlar)

BAŞKAN - Cumhuriyet Halk Partisi Grubu adına konuşan
Sıvas Milletvekili Sayın Mahmut Işık'a
teşekkür ediyorum.

Değerli arkadaşlarım, gruplar adına son
söz, Demokratik Sol Parti Grubunun.

Demokratik Sol Parti Grubu adına, Ankara Milletvekili Sayın
Hikmet Uluğbay konuşacak. (DSP sıralarından
alkışlar)

Sayın Uluğbay, konuşma süreniz 20 dakikadır.

DSP GRUBU ADINA HİKMET ULUĞBAY (Ankara) - Teşekkürler
Sayın Başkan.

Değerli üyeler, hepinizi Demokratik Sol Parti Grubu adına
saygıyla selamlıyorum.

Üzerinde görüşmelerimizi sürdürdüğümüz
kanun tasarısı, ülkemizin bir gereksinimine
cevap verecektir.

Grubumuz adına görüşlerimi ifadeye başlamadan
önce, terörle mücadelede şehit olanlara Allah'tan
rahmet, geride kalan aile fertlerine de sabır dilerim.

Bu mücadelede gazilik rütbesine erişmiş
olan insanlarımıza da toplumumuz adına, hizmetleri
için saygılar sunarım.

Gazilerimizin ve şehitlerimizin aileleri toplumumuza emanet
edilmiştir, toplumumuz onlara sahip çıkma
yükümlülüğündedir ve sahip çıkmaktadır.
O nedenle, bu mücadelede halen aktif olarak görevlerini
sürdüren insanlarımız, ülkemiz için
büyük hizmetler ifa etmektedirler ve onurlu bir görev
görmektedirler. Bu insanlarımız, bizim adımıza
bu ülkenin korunması ve bütünlüğünün
muhafaza edilmesi için bu olağanüstü gayretleri
gösterirken, bizden en ufak bir maddî katkı
beklemiyorlar; ancak, toplum olarak, bu olağanüstü
gayretleri nedeniyle bizim onlara ilave bir ödeme yapma yükümlülüğümüz
var. İşte, bu kanun, bizim, bu toplumsal yükümlülüğümüzün
bir nebze yerine getirilmesi amacına hizmet ediyor. O nedenle,
isabetli olmuştur, yerinde olmuştur ve Demokratik
Sol Parti olarak bu yasa tasarısını gönülden
destekliyoruz. Ancak, bu yasayı çıkardıktan
sonra, meselenin önemli bir boyutuna çözüm
getirmekle birlikte, yine toplum olarak, yine Büyük
Millet Meclisi olarak diğer yükümlülüklerimizi
de yerine getirmeye devam etmemiz gerekiyor.

Nedir bu yükümlülüklerimiz: Her şeyden
önce, bölgedeki ekonomik yatırımlarımızı
hızlandırmamız gerekiyor. Bölge insanına
iş olanaklarını yaratmamız ve ekonominin
içinde aktif katkılarını yapar hale
getirmemiz gerekiyor. Bu alanda yapacaklarımız,
bir yandan sanayi yatırımlarını bölgeye
sevk ederken, diğer yandan yöre halkının
sanayi yatırımları yapma arzularına
devlet olanaklarıyla da destek vermektir. Bu alanda, sanayide
yapacağımız bu atılımların
yanında, toplum olarak, tarım sektörüne
de bölgede önemli katkılar ve önemli imkânlar
vermek zorunluluğundayız. Bu alanda bölgede işgücüne
imkân yaratıp, bölgeyi göç vermekten
kurtarır noktaya getirdiğimiz takdirde, bölge
ekonomik olarak ayaklarının üzerinde durmaya
da başlayacaktır. Bütün bu olanakları
bir başka şeyle daha destekleme yükümlülüğümüz
vardır, o da, bölgedeki eğitim kurumlarımızı
çalışır halde tutmak ve özellikle,
bölge insanımıza meslekî beceriler kazandırmak
suretiyle, biraz evvel bahsettiğim yatırım alanlarındaki
katkılarını en yüksek düzeye çekebilmek
için, meslekî-teknik eğitim olanaklarını
da bölgeye süratle götürmemiz gerekmektedir.

Bu bölgedeki çocuklarımızın eğitimine
bu olanakları verirken, aynı zamanda, yurt imkânlarını
da beraber götürmek durumundayız. Bütün
bunlardan kaynak esirgeyemeyiz ve esirgemememiz gerekir.

Aynı şekilde, bölgemizdeki sağlık
bakım olanaklarını da yine süratle geliştirip,
yeni imkânlarla takviye etmek durumundayız.

Bütün bunlara ek olarak, elbette, altyapı hizmetlerini,
diğer bölgelerimizde olduğu gibi, orada da yoğun
bir şekilde uygulamaya koymak ve yenilerini eklemek durumundayız.
İşte, bütün bunları beraber, birarada
uyguladığımız takdirde, bir yandan güvenlik
güçlerimiz kendi görevlerini yaparken, biz de,
toplumun diğer kesimleri olarak, bölgeye diğer boyutlarıyla
katkımızı götürmüş olacağız.
İşte, bu bütünlüğü sağladığımız
gün, terörle mücadelemiz tam anlamıyla başarıya
da ulaşacaktır.

Bu anlayışla, bu kanun tasarısına desteğimizi
açıklıyor, hepinizi saygıyla selamlıyorum.
(DSP ve ANAP sıralarından alkışlar)

BAŞKAN - Demokratik Sol Parti Grubu adına konuşan
Ankara Milletvekili Sayın Hikmet Uluğbay'a teşekkür
ediyorum.

Tasarının tümü üzerindeki görüşmeler
tamamlanmıştır.

Tasarının maddelerine geçilmesini oylarınıza
sunuyorum: Kabul edenler... Kabul etmeyenler... Kabul edilmiştir.

1 inci maddeyi okutuyorum:

375 Sayılı Kanun Hükmünde Kararnamenin
28 inci Maddesinde Değişiklik

Yapılmasına İlişkin Kanun Tasarısı

MADDE 1. - 375 sayılı Kanun Hükmünde Kararnamenin
değişik 28 inci maddesinin (A) fıkrası
aşağıdaki şekilde değiştirilmiştir.

"A) Sıkıyönetim veya olağanüstü
hal ilan edilen bölgeler veya Millî Savunma ve İçişleri
Bakanlıklarınca müştereken belirlenecek
kritik yörelerde özel harekât ve operasyon timi
olarak görev yapan; Emniyet Genel Müdürlüğü
emniyet hizmetleri sınıfı kadrolarında
bulunanlar ile sözleşmeli uçuş personeline,
subay, astsubay, uzman jandarma ve uzman erbaşlara ve operasyonları
fiilen sevk ve idare eden karargâh ve bürolardan bu
fıkra uyarınca alınacak Başbakan onayında
belirtilenlerde görevlendirilen personele 9000, erbaş
ve erlere 4500 gösterge rakamının memur aylıklarına
uygulanan katsayı ile çarpımı sonucu
bulunacak aylık tutarı geçmemek üzere,
fiilen görev yapıldığı sürece
ve bu süre ile orantılı olarak ek tazminat,
(B) fıkrasında yer alan tazminata ilave olarak ayrıca
ödenir.

Tazminat ödenecek yerleşim birimleri, aylık
veya günlük olarak ödenecek tazminat miktarları,
tazminatın ödenme usul ve esasları, hangi hallerde
kesileceği Millî Savunma ve İçişleri
Bakanlarının müşterek teklifi, Maliye
Bakanlığının görüşü
üzerine Başbakan onayı ile tespit edilir.

Bu görevler nedeniyle meydana gelen sakatlık ve yaralanmalarda
tedavi süresince, hastalanmalarda ise hastanede geçen
tedavi süresince (yedeksubay, erbaş ve erler terhis
edilseler bile) fiilen görev yapma koşulu aranmaksızın
ödeme yapılmaya devam edilir. Ancak bu hallerdeki
ödemeler hiçbir şekilde 12 ayı geçemez
ve 3.11.1980 tarihli ve 2330 sayılı Kanun ile 28.2.1982
tarihli ve 2629 sayılı Kanun uyarınca ödenecek
tazminat konusunda avans verilmesi dışında
kesin bir işlem yapılması halinde de sona
erer.

Devletin aktif istihbarat görevlilerinden bu yerleşim
birimlerinde emniyet ve asayişe yönelik olarak fiilen
aktif istihbarat görevi yapanlar hakkında da görevin
risk ve zorluğuna göre bu fıkra hükümleri
uygulanır. Bunlara ödenecek ek tazminat miktarı
emsali personele yapılan ödemeyi geçmemek üzere
doğrudan Başbakanca belirlenir.

Bu tazminat kapsam dahilinde fiilen görev yapılan
sürelere göre hesaplanır ve ay sonunda ödenir."

BAŞKAN - 1 inci madde üzerinde söz isteyen?..
Yok.

1 inci maddeyle ilgili değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

2 nci maddeyi okutuyorum:

MADDE 2. - Bu Kanun yayımını takip eden ayın
onbeşinde yürürlüğe girer.

BAŞKAN - 2 nci madde üzerinde söz isteyen?.. Yok.

2 nci maddeyle ilgili değişiklik önergesi yok.

2 nci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.

3 üncü maddeyi okutuyorum:

MADDE 3. - Bu Kanun hükümlerini Bakanlar Kurulu yürütür.

BAŞKAN - 3 üncü maddeyle ilgili söz isteyen?..
Yok.

3 üncü madde üzerinde değişiklik önergesi
yok.

3 üncü maddeyi oylarınıza sunuyorum: Kabul
edenler... Kabul etmeyenler... Kabul edilmiştir.

Tasarının tümünü oylarınıza
sunuyorum: Kabul edenler... Kabul etmeyenler... Tasarı
kabul edilmiş ve kanunlaşmıştır.

Tasarının, başta güvenlik güçlerimiz
olmak üzere, yararlanacak olanlara ve milletimize hayırlı
ve uğurlu olmasını diliyorum. (Alkışlar)

5. - Tokat Milletvekili Ahmet Feyzi İnceöz ve 22
Arkadaşının, Tütün Mamullerinin
Zararlarının Önlenmesine Dair Kanun Teklifi
ile Tütün ve Tütün Mamullerinin Zararlarının
Önlenmesine Dair 9.1.1991 Tarih ve 3694 Sayılı
Kanun ve Anayasanın 89 uncu Maddesi Gereğince Cumhurbaşkanınca
Bir Daha Görüşülmek Üzere Geri Gönderme
Tezkeresi ve Adalet Komisyonu Raporu (2/70, 1/5) (S. Sayısı
: 17) (1) 

BAŞKAN - Tokat Milletvekili Ahmet Feyzi İnceöz
ve 22 Arkadaşının, Tütün Mamullerinin
Zararlarının Önlenmesine Dair Kanun Teklifi
ile Tütün ve Tütün Mamullerinin Zararlarının
Önlenmesine Dair 9.1.1991 Tarih ve 3694 Sayılı
Kanun ve Anayasanın 89 uncu Maddesi Gereğince Cumhurbaşkanınca
Bir Daha Görüşülmek Üzere Geri Gönderme
Tezkeresi ve Adalet Komisyonu raporunun görüşmelerine
başlıyoruz.

Komisyon?.. Burada.

Hükümet?.. Burada.

Komisyon raporunun okunup okunmaması hususunu oylarınıza
sunacağım: Raporun okunmasını kabul edenler...
Kabul etmeyenler... Raporun okunması kabul edilmemiştir.

Teklifin tümü üzerinde, gruplar adına ilk
söz, Demokratik Sol Parti Grubu sözcüsü Sayın
Hikmet Sami Türk'ün.

Sayın Türk, buyurun efendim. (DSP sıralarından
alkışlar)

Konuşma süreniz 20 dakikadır.

DSP GRUBU ADINA HİKMET SAMİ TÜRK (Trabzon)
- Sayın Başkan, değerli milletvekilleri; bu kanun
teklifi -daha önce, komisyonda, öncelikle görüşülmesi
yönünde karar alındığı halde-
uzun zamandır gündemde bekleyen bir teklifti.

Bu teklif, aslında, daha önce, 9.11.1991 tarih ve
3694 sayılı Kanun olarak Yüce Meclisten geçmiş;
ancak, dönemin Cumhurbaşkanı rahmetli Turgut
Özal tarafından, Anayasanın 89 uncu maddesine
göre, bir daha görüşülmek üzere
Meclise iade edilmişti.

(1) 17 S. Sayılı Basmayazı tutanağa
eklidir.

Şimdi görüşülmekte olan kanun teklifi,
Cumhurbaşkanının geri gönderme yazısındaki
uyarıları dikkate alan, değerlendiren ve yeni
bazı hükümler getiren bir tekliftir.

Hepimizin bildiği gibi, insanlık, daha doğrusu
eskidünya, Amerika'nın keşfiyle tütünle
tanışmıştır ve o zamandan beri,
tütün, eskidünyaya, yani, Avrupa, Asya ve Afrika
ülkelerine de gelmiş, yetiştirilmiş ve
insanlar tarafından keyif verici bir madde olarak kullanılmıştır.

"Tütün mamulleri" terimi geniş bir kavramdır;
sigarayı, puroyu, pipoyu veya başka maddeleri içermektedir.
Çeşitli nedenlerle, insanlar tütün mamullerini
kullanmaktadır; kimi keyif için, kimi efkârlanmak
için, kimi toplumsal bir vesile dolayısıyla
içmek için. Ancak, bunun zararlı bir alışkanlık
olduğu konusunda, hiç kimsenin tereddütü
yoktur. Bugün, artık, sigaranın başta
kanser olmak üzere çok çeşitli hastalıklara
neden olduğu, ölümlere yol açtığı
herkesçe bilinmektedir. Tütün mamulleri, aynı
zamanda, onları kullananların bir harcama yapmasına
ve maddî zararına da neden olmaktadır. Böylece,
tütün mamulleri, insanlar için çeşitli
yönlerden zararlı bir alışkanlıktır.

Şüphesiz, yetişkin insanlar böyle bir tercihte
bulunabilir. Nitekim, Cumhurbaşkanının geri
gönderme yazısında da, kanunun, bütünüyle,
kişilerin özgürce seçme hakkını
ellerinden aldığı; oysa, insanların verecekleri
kararlara yardımcı olmanın, sonuçta
aldıkları karara saygı duymanın asıl
hedef olması gerektiği belirtilmişti.

Anayasamızın 17 nci maddesiyle güvence altına
alınan, insanın kişiliğini serbestçe
geliştirme hakkı, yetişkin insanlar bakımından,
böyle bir zararlı maddeyi kullanma hakkını
da içerebilir; ancak, bunu, yetişkin olmayanlar bakımından
söyleyemeyiz veya böyle bir maddeyi kullanmak istemeyen,
onun zararlı etkilerine maruz kalmak istemeyen insanlar
bakımından söyleyemeyiz. Gerçekten,
tütün mamulleri kullanılırken, örneğin
sigara içilirken, bunun zararını, yalnız
ondan keyif alan veya onunla efkârlanan insan değil,
aynı zamanda, onun yanında bulunanlar da, duman
altında kalanlar da çekmektedir ve bildiğiniz
gibi "pasif içici" dediğimiz bu kimseler,
tütün mamullerinden, onları doğrudan doğruya
içenler kadar değilse bile, ona yakın bir ölçüde,
yüzde 40 ilâ yüzde 80 arasında, olumsuz
yönde etkilenmektedir. O nedenle, insanların bir hakkı
kullanırken, Anayasanın 12 nci maddesinin ikinci
fıkrasında belirtildiği gibi, topluma, ailelerine
ve başka insanlara karşı olan yükümlülüklerini
de göz önünde tutmaları gerekir; ama, ne
yazık ki, bu, her zaman kendiliğinden gerçekleşen
bir olay değildir. O nedenle, devletin, birçok ülkede
gördüğümüz gibi, bu konuyu ele alması
ve düzenleme yapması zorunluluğu doğmuştur.
Aslında, Anayasamız, devlete bu konuda görevler
yüklemektedir. Nitekim, 56 ncı maddeye göre,
devlet, insanların sağlıklı bir çevrede
yaşamasını sağlamakla yükümlüdür;
insanların beden ve ruh sağlığını
gerçekleştirmekle yükümlüdür.
Yine, Anayasanın 58 inci maddesine göre devlet, gençleri
uyuşturucu ve zararlı maddelerden korumakla yükümlüdür.

İşte, bütün bu ilkeler, devlete, tütün
mamulleri gibi, hem onları kullananlar hem de özellikle
başkaları -pasif içici dediğimiz kimseler-
bakımından düzenlemeler yapma zorunluluğunu
doğurmuştur. Zaten, Anayasanın 13 üncü
maddesinde belirtildiği gibi, bütün hak ve özgürlükler,
genel sağlığın korunması düşüncesiyle
sınırlanabilir; ancak, bu sınırlama,
yasayla olmak zorundadır. İşte, bu yasa teklifi
böyle bir düzenleme getirmektedir.

Bir yanda sigaradan zevk alanlar veya başka bir nedenle
içenlerin menfaatları, öbür yanda da kendileri
içmedikleri halde sigaranın olumsuz etkilerine maruz
kalanların menfaatları vardır. Bu menfaatlar
arasında, bu farklı çıkarlar arasında
bir denge kurulması zorunludur. Bir yandan sigaranın
olumsuz etkilerinin, özellikle onu istemeyen insanlar üzerinde
iradeleri dışında olumsuz etki yapması
önlenirken, her şeye rağmen onu kullanmak isteyen
yetişkin insanlara da bu olanağı tanımak
gerekir. Çeşitli ülkelerde yapılan düzenlemeler
bu yöndedir; ama, kural, sigara içmenin aslında
yasak olmasıdır. İçmek isteyenler
için ise bu olanağın sağlanması gerekir;
bu da, onlara ayrı yer ayrılması, örneğin,
ayrı salon ayrılması, trende ayrı
kompartıman ayrılması gibi düzenlemelerle
sağlanmaktadır.

Tütün mamullerinin zararlı etkilerini önleme
konusunda, bugün, birinci dünya ülkeleri denilen,
ekonomik bakımdan gelişmiş ülkelerin yüzde
95'inde bu konuda çeşitli düzenlemeler olduğunu
görüyoruz. Buna karşılık, gelişme
yolundaki ülkelerin sadece yüzde 24'ünde bu yönde
düzenlemeler vardır. Gelişmiş ülkelerdeki
düzenlemelerin ve sigaranın zararları konusunda
insanlarda oluşan bilincin etkisiyle sigara tüketiminin,
tütün mamulleri tüketiminin azaldığını
görüyoruz. O ülkelerin güçlü,
çokuluslu sigara tekelleri, üçüncü
dünya ülkeleri dediğimiz, ekonomik bakımdan
az gelişmiş ülkelere yönelmişlerdir
ve o ülkelerde -üçüncü dünya ülkelerinde,
ekonomik bakımdan az gelişmiş ülkelerde-
tütün mamulleri tüketiminin son yıllarda
giderek arttığı, çok çarpıcı
biçimde görülmektedir. Türkiye de bu etkiyi
yaşayan ülkelerden biridir. Türkiye'de yabancı
sigara ithalinin serbest bırakılmasıyla yabancı
sigara tekellerinin çok çekici reklamlarla, çok
değişik promosyon araçlarıyla, özellikle
gençlerde sigara tüketimi eğilimini yarattığı
çok açık bir gerçektir. İşte,
Türkiye, şimdi, insanlarını, gençlerini
korumak durumundadır.

Yapılan bir araştırmaya göre, ekonomik
bakımdan az gelişmiş ülkelerde tütün
mamullerinin zararlarını önleyici düzenlemeler
yapılmamasının nedenleri arasında,
bu çokuluslu dev sigara tekellerinin oralarda yetkili makamlarda
bulunan kişilere rüşvet verdikleri dahi vardır.
Örneğin, bizdeki Sermaye Piyasası Kurulunun bir
modeli olan Amerikan Menkul Kıymetler ve Kambiyo Dairesi
önünde yapılan açıklamalarda, Amerika'nın
başlıca sigara tekellerinin, az gelişmiş
ülkelerde tütün mamulleri kullanılmasının
önlenmemesi yolunda rüşvetler verdiği açıkça
itiraf edilmiştir. Şüphesiz, Türkiye bakımından
böyle bir şeyi düşünmek istemeyiz ve
yasa koyucu, bu konuyu, işte, bugün ele almış
bulunmaktadır.

Gelişmiş ülkelerdeki düzenlemeleri dikkate
aldığımız zaman, tütün mamulleri
konusundaki yasakların, başlıca şu kategorilerde
olduğunu saptayabiliriz: Önce, reklamlarda bir kısıtlamaya
gidildiğini görüyoruz. Kapalı yerlerde, çok
sayıda insanın çalıştığı
yerlerde, tütün mamulleri tüketiminin yasaklandığını
görüyoruz. Sağlık ve eğitim kuruluşlarında,
hastanelerde, okullarda sigara içilmesinin, tütün
mamulleri kullanılmasının yasaklandığını
görüyoruz; taşıma araçlarında
durum aynı. Küçüklere satış
yasağı konulduğunu görüyoruz; örneğin,
18 yaşından küçüklere tütün
mamulleri satışının yasaklandığını
görüyoruz.

İşte, şimdi, bizde getirilen ve görüşmekte
olduğumuz kanun teklifi de, başlıca, bu yönde
hükümler getirmektedir. Aslında, çeşitli
hükümetlerin, sigara konusunda veya genel olarak tütün
mamulleri konusunda bir çelişki içerisinde
olduğu da bir gerçektir; çünkü, devlet,
bir yandan sağlık nedeniyle, insanların korunması
nedeniyle böyle düzenlemeler yaparken, öbür
yandan tütün ekicilerini korumak zorundadır.
Bu tütün mamulleri dolayısıyla, devletin
birtakım kazançları vardır; vergi
kaybından çekinmektedir; ama, bütün bu
çelişkili çıkarlar arasında,
devletin asıl görevi, ülkesinde sigara içilmemesini
bir kural; ama, sigara içenlere de bu olanağı,
başkalarına zarar vermeyecek biçimde sağlayan
bir düzenleme getirmesidir; çeşitli menfaatlar,
ancak böyle dengelenebilir.

Türkiye'de, yabancı sigara ithaliyle başlayan
gelişmenin, başka bir sonucu da olmuştur. Türkiye'de,
tütün mamulleri içiminde, özellikle sigara
içiminde içim zevki değişmiştir.
Eskiden, Türkiye, dünyanın en kaliteli tütün
ürünlerini başka ülkelere ihraç eden
bir ülke idi. Gerçekten, Türk tütünü
veya şark tütünü olarak bilinen tütünler,
yüksek kaliteli, güzel aromalı, nikotini ve katranı
az tütünlerdir ve bu tütünler, dünya
piyasalarında sigara harmanlarında kullanılırdı;
ancak, İkinci Dünya Savaşı ertesinde,
Amerika Birleşik Devletlerinin dünyada her alanda kazandığı
üstünlüğün bir sonucu olarak, Virginia
ve Burley tütünleri içimi zevki Avrupa ülkelerine
yayılmıştır ve bizde yabancı
sigara ithalinin serbest bırakılmasıyla Türk
tüketicisinde içim zevki Virginia ve Burley tütününe
doğru dönmüş bulunmaktadır.

Bunun önemli bir sonucu var: Artık, Türkiye'de
yabancı sigara fabrikaları kurulmaktadır.
Türk şirketleriyle ortaklıklar kurulmuştur
ve yabancı markalı sigaralar, artık Türkiye'de
imal edilmektedir ve böylece, eskiden dünyaya tütün
ihraç eden ve bir zamanlar başlıca ihraç
maddesi tütün olan Türkiye, şimdi yabancı
ülkelerden gayrimamul tütün ithal eder durumdadır.
Yıllık tütün ithali miktarı 30
bin tonu geçmektedir. 1 kilo ithal tütünün
fiyatının 7 dolar olduğunu düşünürseniz,
Türkiye, bu nedenle dışarıya gayrimamul
tütün için yılda 210 milyon dolar ödemektedir.
Bunun, Türkiye için ağır bir bedel olduğunu
görmezlikten gelemeyiz.

Böylece, sigara tüketimi ya da genel olarak tütün
mamulleri tüketiminin Türkiye'ye zararları, yalnız
insan sağlığı bakımından değil,
aynı zamanda, Türkiye'nin dış ödemeler
dengesini bozucu etkileri ve döviz kaynaklarını
israf edici etkileri bakımından da söz konusudur.
O nedenle, konuyu, ekonomik boyutuyla da dikkate almak zorundayız.
Dolayısıyla, getirilen düzenleme, bu amaçların
gerçekleşmesine hizmet eder nitelikte olmalıdır.

Bizde, daha önce, bu konuda bazı hükümlerin
çıkarıldığını görüyoruz.
Bunlardan birisi, 8.8.1986 tarih ve 86/10911 sayılı
Bakanlar Kurulu Kararına ekli Yaprak Tütün ve
Tütün Mamullerinin Üretimi, Satışı
ve İthalatı, Fon Alınması ve Bu Fonun
Kullanılmasına Dair Usul ve Esaslarda yer almaktadır.
Buna göre, sigara paketlerinin üzerine "Sağlığa
Zararlıdır" ifadesinin konulması gerekmektedir.
Ayrıca, sigara ve her çeşit tütün
mamullerinin, radyo, televizyon ve devlete ait hertürlü
kurum ve kuruluşlar aracılığıyla
reklamının yapılması da yasaklanmıştır.
Geçenlerde görüştüğümüz
ve kabul ettiğimiz Karayolları Trafik Kanununun 48
inci maddesinde yapılan bir değişiklikle de,
toplutaşıma araçlarında sigara içilmesi
yasaklanmıştır. İşte, aceleyle
kanun yapmanın bir örneği; sigara içmek
yasak; ama, puro içmek yasak değil, pipo içmek
yasak değil.

BAŞKAN - Sayın Türk, konuşma sürenizin
son 2 dakikasındasınız.

HİKMET SAMİ TÜRK (Devamla) - Teşekkür
ederim Sayın Başkan.

Getirilen kanun teklifi, genel nitelikte bir kanun teklifidir
ve Cumhurbaşkanının geri gönderme yazısında
belirtilen noktaları dikkate alan, değerlendiren ve
o yönde hüküm getiren bir tekliftir; ancak, bu
teklifin bazı eksikleri var; özellikle, sigara içilmesi
ya da tütün mamulleri kullanılması yasağı
konusundaki uyarılara rağmen o yolda devam edenlere,
bulunduğu yerden dışarı atılması,
uzaklaştırılması dışında
herhangi bir yaptırım getirilmemiştir. Oysa,
bu uyarıyı yapmayan kimseye, örneğin, bir
kahvehane sahibine ceza gelmektedir. Sanıyorum ki, bu cezaların
etkili olabilmesi için, caydırıcı
olabilmesi için, uyarıya rağmen, sigara kullanmakta
devam edenlere de aynı cezanın verilmesi gerekir.
Nitekim, Cumhurbaşkanının geri gönderme
yazısında "uyarı olmadan ceza vermenin
doğru olmayacağı" belirtilmiştir. Şimdi,
yasa teklifinde uyarı yapılması da öngörülmüş
bulunmaktadır.

Öte yandan, reklam yasağı konusundaki düzenlemenin
de oldukça sulandırılmış olduğu
görülmektedir. Gönül isterdi ki, o konuda,
daha tutarlı bir düzenleme getirilsin; ama, genel
çerçevesi itibariyle, böyle bir yasanın
çıkarılması son derece gereklidir,
yararlıdır. Hatta, denilebilir ki, bu yasanın
çıkarılmasında geç kalınmıştır.

O nedenle, Yüce Meclisin, böyle bir yasayı çıkarırken
birlikte hareket edeceği inancıyla, hepinizi, Demokratik
Sol Parti Grubu ve şahsım adına saygıyla
selamlıyorum. (Alkışlar)

BAŞKAN - Demokratik Sol Parti Grubu adına konuşan
Sayın Hikmet Sami Türk'e teşekkür ediyorum.

Cumhuriyet Halk Partisi Grubu adına, Sayın Ahmet
Küçük; buyurun efendim. (CHP sıralarından
alkışlar)

Konuşma süreniz 20 dakikadır.

CHP GRUBU ADINA AHMET KÜÇÜK (Çanakkale)
- Teşekkür ederim Sayın Başkan.

Sayın Başkan, değerli milletvekili arkadaşlarım;
tütün mamullerinin zararlarının önlenmesine
dair yasa teklifi hakkında, Cumhuriyet Halk Partisi Grubunun
görüşlerini aktarmak üzere huzurlarınızda
bulunmaktayım.

Değerli milletvekili arkadaşlarım, bu yasa teklifinin
getirilmesindeki temel amaç, teklifin 1 inci maddesinde
de -amaç maddesi- çok açık bir şekilde
açıklandığı üzere, esas olan,
insanlarımızı, tütün ve tütün
mamullerinin zararlarından korumak; temel amaç budur
ve bu amaca giden yolda, ne gerekiyorsa, onların yapılmasıdır;
hangi önleyici ve koruyucu tedbirleri almak gerekiyorsa,
onları almaktır. Esas olan, özellikle alışkanlığı
teşvik ve tahrik edecek reklam ve tanıtım
kampanyalarını önlemek ve yaygınlaşmaların
önüne geçmektir. Bu nedenle, Yasa, sağlık,
eğitim-öğretim ve kültür hizmeti veren
yerlerde ve de kapalı spor salonlarında, ayrıca,
toplutaşımacılık yapılan her
türlü nakil vasıtalarında ve bunların
bekleme salonlarında, kamu hizmeti yapan kurum ve kuruluşlarda,
beş veya daha fazla kişinin görev yaptığı
mekânlarda, tütün ve tütün mamullerinin
içilmesini yasaklamaktadır; ancak, sigara içecek
olanlara, kullanacak olanlara, ayrıca, bu yerlerde sigara
içme mekânları sağlanmasını
da şart koşmaktadır; yani, sigara içenleri
de büyük bir baskı altına almamakta, çağdaş
bir yaklaşım sergilemektedir. Bu anlamda, Yasa, bir
yandan kişilerin sağlığını
korumak yolunda gerekli tedbirlerin alınmasını
önerirken, diğer yandan da, onların sağlıklı
bir çevrede yaşamalarını sağlamak
ve çevre kirliliğini önlemek gibi daha ileri bir
amacı da bünyesinde taşımaktadır.
Bu bağlamda, söz konusu Yasa, Anayasamızın
56 ve 58 inci maddelerinin hayata geçirilmesini de içermektedir.

Böylesine doğru, kapsamlı ve çağdaş
amaçları kucaklayan Yasanın, gençlere
yönelik çok olumlu etkileri olacak önlemleri
de mevcuttur. Tabiî, bunları tek tek sıralayıp
çok vaktinizi almak istemiyorum; bunlar, hepimizin malumu
olan şeylerdir.

Değerli milletvekilleri, elbette ki, tütün ve tütün
mamullerinin zararlarının önlenmesiyle ilgili
olumlu yönde söylenebilecek, her sağduyulu insanın
söyleyebileceği, belli bilgi birikimine ve eğitim
seviyesine ulaşmış her insanın söyleyebileceği
çok şey vardır; yararları, insanlığa
ve insanımıza sağladığı faydaları
konusunda saatlerce konuşulabilir; esasen, bunlar bilinmeyen
şeyler, bilinmeyen iddialar ve savlar değildir; her
gün, kendi aramızda yaptığımız
sohbetlerin de konusunu teşkil etmektedir; belli eğitim
düzeyine gelmiş herkes de bunları gayet iyi
bilmektedir. Ancak, bilinen ve tartışılan
bu bilgiler, Parlamentomuzda, ilk kez kodlaştırılıyor
ve bir yasa halinde düzenleniyor.

Değerli milletvekili arkadaşlarım, uygar ve çağdaş
bütün toplumlar, tütün ve tütün
mamullerinin zararlarından toplumu, çevreyi, gençlerini
koruma konusunda, yıllar önce, bu tedbirleri almışlar
ve benzeri yasaları kendi ülkesinin şartlarında
kabul ederek, alışkanlıkları azaltmaya
ve giderek ortadan kaldırmaya yönelik tedbirleri ortaya
koymuşlardır; bunları, hepimiz biliyoruz.
Ne var ki, birçok konuda olduğu gibi, bu konuda da,
biz, çok geç kaldık. Bugün, bütün
dünyada, bilimsel bir gerçek olarak bilinmekte ve
kabul edilmektedir ki, kanser hastalıklarının
-özellikle solunum yollarında ve akciğerlerde
görülen kanser hastalıklarının-
hemen hepsinin altyapısında tütün ve tütün
mamullerinin içilmesi ve kullanılmasıyla
ilgili sıkıntılar yatmaktadır. Yalnız
kanser değil, daha pek çok ölümcül hastalığın
ve sakat kalmanın altyapısında, hep tütün
mamülleri vardır. Yani, çok genel rakamlar,
burada konuşmalar içerisinde verildi; ama, en iyimser
rakamlarla, Türkiye'de, her yıl 160 bin kişinin,
dünyada da en az 13 milyon kişinin sigara içmek
yüzünden aramızdan ayrıldığını
hepimiz biliyoruz.

Değerli arkadaşlarım, ölüm bir tarafa,
birçok insanımız da, bu konuda, bu nedenden
dolayı sakat kalmakta ve ülkemizin sağlık
harcamalarının önemli bir miktarını
da sigara ve tütün kullanımından dolayı
bu harcamalar oluşturmaktadır. Bu rakamlar bilinen
rakamlardır, bu söylediklerim hepimizin bildiği
şeylerdir. Ya bilmediklerimiz, ya bu konunun uzmanlarının
bildikleri; bunlar, bunun çok daha üstündedir,
bunları hepimiz biliyoruz.

Değerli arkadaşlarım, bu teklif, bir defa çok
geç kalmış bir anlayışı
yansıtıyor, Türkiye'de çok geç
alınmış tedbirleri yansıtıyor.
Buna rağmen, bugün, bu yasanın çıkıyor
olması hepimiz açısından sevindirici
bulunmalıdır. İnanıyorum, bu işe,
sigara içmeyenler kadar -yani, bu işten dolaylı
zarar görenler kadar- benim de içinde bulunduğum
sigara içenler de çok memnun olacaklardır;
ben, bu vicdanî rahatlığı taşıyorum.
(Alkışlar)

Değerli arkadaşlarım, tabiî, bir de burada,
sigara konusu, tütün konusu konuşulurken Tarım,
Orman ve Köyişleri Komisyonunun bir üyesi olarak
tütüncüye değinmeden de geçemeyeceğim.
Ülkemizde çok önemli bir nüfus, tütün
tarımıyla uğraşmakta ve ülkemizde
yıllardır tütüncünün en büyük
sorunlarından veyahut da ülkemizin bu konudaki en
büyük sorunlarından bir tanesi de, devletin elindeki
tütün stoklarının, özellikle kalitesiz
tütün stoklarının yıldan yıla
artması ve stok maliyetlerimizi artırmasıdır.
Bu konuda hepimizin bildiği gibi, birtakım tedbirler
gündeme getirilmiş ve kota uygulaması, yani
ekimde sınırlama uygulaması başlatılmıştır.
Bu kota uygulamasında benim gördüğüm
en büyük yanlışlık bir genellemeye
gidilmiş olmasıdır; yani, her yerde tütün
ekiminin belli bir oranda sınırlandırılması
yoluna gidilmiştir. Bu, bence çok uygun bir davranış
değildir. Bence, tütünden başka ürünün
olamayacağı arazilerde tütün üretimini
teşvik etmek veya desteklemek, ama muadil ürünlerin
yetiştirilebileceği alanlarda, üreticileri, o ürünlerin
yetiştirilmesi yolunda teşvik etmek gerekmektedir.
Buların çok doğru yapılamadığını,
çok iyi hesaplanamadığını görüyoruz
ve bu nedenle tütün üreticilerimizin sıkıntı
içerisine düştüklerini görüyoruz.
Bir de, muadil ürünleri üretme durumunda kalan
çiftçilerimizin, bu ürünleri yetiştirmekteki
bilgi birikimlerinin yeterli olmadığını
görüyoruz. Seçim bölgem Yenice yöresinde
yetişen, Türkiye'nin en güzel tütünü
olan ve "Agonya" diye tabir edilen tütünün
yerine biber tarımı teşvik edilmekte; ama,
bu sene ve birkaç yıldır biber ekenler de
perişan olmaktadır; yani, yerine ekilen ürünlere
devlet sahip çıkmadığı ve böyle
bir politikası olmadığı için,
maalesef, tütün üreticileri büyük bir
çaresizlik içerisinde kalmaktadır. Yani,
devletin, hem biber üretiminin daha yoğun ve iyi bir
şekilde yapılması yolunda bilgi akışını
sağlama görevi var hem de tütünün yerine
muadil olarak önerdiğimiz ürünlerin alımında
ve zarar etmeden elinden çıkarmasında üreteciye
yardımcı olması gereği var diye düşünüyorum;
bu konuyu da burada belirtmeden geçemeyeceğim.

Değerli arkadaşlarım, bu duygu ve düşüncelerle
yasa teklifine Grup olarak olumlu oy vereceğimizi ifade ederken,
bütün milletvekillerini, bu çağdaş,
uygar, yalnız bizim insanımızın değil,
tüm dünya insanlığının yüzakı
olan bu yasanın oluşmasına katkı vermenizi
diliyorum. Bu yasanın oluşmasında teknik katkılarda
bulunan siyasetçi ve teknisyenlere teşekkürlerimi
sunuyorum. Bu anlayış içerisinde, Parlamentomuzun,
bu yasanın oluşmasında oy veren tüm parlamenterlerimizin
ileride gurur duyacakları bir iş yapmış
olacaklarına inanıyorum.

Hepinizi en derin sevgi ve saygılarımla selamlıyorum.
(CHP sıralarından alkışlar)

BAŞKAN - Cumhuriyet Halk Partisi Grubu adına konuşan
Sayın Ahmet Küçük'e teşekkür
ediyorum.

Şimdi, söz sırası Refah Partisi Grubunun;
Refah Partisi Grubu adına Sayın Ahmet Feyzi İnceöz
konuşacak.

Buyurun efendim. (RP sıralarından alkışlar)

Sayın İnceöz, konuşma süreniz 20
dakikadır.

RP GRUBU ADINA AHMET FEYZİ İNCEÖZ (Tokat) -
Sayın Başkan, değerli milletvekili arkadaşlarım;
beş seneye yakın bir zamandır, takibim altında
olan Tütün Mamullerinin Zararlarının Önlenmesine
Dair Kanun Teklifimiz üzerinde Grubum adına konuşmak
üzere, huzurlarınızda bulunuyorum; Yüce
Heyetinizi saygıyla selamlıyorum, biraz önce
grupları adına konuşan çok değerli
arkadaşlarıma da, hassaten, teşekkürlerimi
arz ederek konuşmama başlamak istiyorum.

Bilindiği gibi, bu davanın kökeni çok eskilere
gitmekte, son 50 yıldır daha bilinçli olarak
gündeme girmiş ve mücadeleler yoğunlaşmıştır.
Kendilerine uygar denilen ülkelerin, aldıkları
önlemlerle, tütün mamullerinin zararlarını
en aza indirdiklerini özlemle takip etmekte ve görmekteyiz.

Ülkemizde ise, üzülerek belirtmek gerekirse, her
konuda olduğu gibi, burada da, hem halk olarak hem de kurumlar
olarak çok gerilerde kalmış durumdaydık.
Sigara içimi, büyük bir pervasızlıkla
kapalı yerlerde de sürüp gitmekte, bunun zararlarından
içmeyenler de nasiplerini fazlasıyla almaktaydı.
Özellikle, yoksul kesimin, sigara içiminde büyük
bir potansiyel oluşturduğunu üzüntüyle
gözlemlemekteyiz.

Burada amacımız, şimdilik hiç değilse
içmeyen kesimin zarardan korunmasıdır. Hiçbir
zaman sigaranın yasaklanması gibi olmayacak bir
düşüncenin peşinde değiliz; böyle
bir şeyin ütopik olduğu bilincindeyiz. Bu bakımdan,
tüm uyarılara rağmen kendilerini zehirlemekte
ısrar edenlerin kişisel özgürlüklerine
bir şey diyemiyoruz, diyemeyiz de; ama, bu özgürlük
kullanılırken, karşı yönde bulunan
birçok başka insanın da hak ve özgürlüğüne
saygı beklemek hakkımız olmaktadır.
Yine üzülerek ifade etmek gerekirse, bunu temin etmek
de, şu andaki nezaket kuralları içerisinde
mümkün olmamakta. İşte, kanun teklifimizi
de bu yüzden huzurlarınıza getirmiş bulunmaktayız.

Sayın Başkan, değerli milletvekili arkadaşlarım;
yasaktan, cezadan, istatistikten, kanser ihtimalinden bahsederek
korkutmanın pek etkili olmadığı kanaatini
taşıyorum. Aslında, sigara içenlerin
yüzde şu kadarı kanser, yüzde bu kadarı
kalp hastası olur denileceği yerde, her sigara içenin
ve de sigara içilen ortamda bulunanların, mutlaka
başına gelecek problemler somut olarak vurgulanmalıdır.
Sigaranın bütün damarları daralttığı,
bu yüzden tüm organların kan yoluyla beslenmesinin
gerilediği, her tiryakiye, her fonksiyonunun mutlaka zayıflayacağı
gerçeği, gerçekçi üsluplarla anlatılmalı.
Her sigara tiryakisi daha çabuk bunayacak, merdiven çıkamayacak,
öksürükten, nefes darlığından
şikâyeti olacak, göğüs ağrıları
olacak, kalp ağrıları olacak, seks bakımından
gerileyecek, bunların hiçbirisinden uzak kalamayacaktır.

Aslında, bu konuda söylenecek sözlerin çok
olduğunu biraz önce ifade etmiştim. İsterseniz
konuya başka bir yönden bakalım ve bu konu ne
yönden daha önemlidir; o bakış açısıyla
bir değerlendirmeye bakalım.

Sigara içmek, kişisel bir hak ve özgürlük
değildir; çünkü, sigara içen insan;

1- Çevresini,

2- Ülkesini,

3- Ekonomisini

ilgilendirmektedir. Çevre, ülke ve ekonomi... Bu üçgen
içerisinde görüldüğü gibi, sigara,
sadece, bir hak meselesi veyahut da özgürlük meselesi
değil; bir ticarî konu ve ülke sorunu haline gelmekte.

Değerli arkadaşlar, ülkemizde, şu anda bilinen
ve ülkemizin birinci problemi olarak gündeme aldığımız
terör nedeniyle can kaybı konusunda 2-3 bin veya 5
bin; trafik teröründe 6-7 bin, 10 bin rakamlarını
veriyoruz; oysa ki "sigara terörü" diye tanımlayacağımız
olay da ise, 100 binin üzerinde rakamları ifade etmek
durumunda kalıyoruz. Dikkat ederseniz, bu rakamlar korkunç
boyutlardadır ve bu durumun önlenmesi konusunda, biraz
önce değerli arkadaşlarımızın
da ifade ettikleri gibi, Anayasanın amir hükümleri
gündeme gelmekte ve şimdiye kadar, bu konuda, devleti
temsil eden hükümetlerin gereğini yerine getirememe
noksanlıklarını gözlemlemekteyiz.

Ne deniliyor Anayasanın 56 ncı maddesinde: "Herkes,
sağlıklı ve dengeli bir çevrede yaşama
hakkına sahiptir.

Çevreyi geliştirmek, çevre sağlığını
korumak ve çevre kirlenmesini önlemek Devletin ve
vatandaşların ödevidir" deniliyor.

Yine, Anayasanın 58 inci maddesinde: "Devlet, gençleri
alkol düşkünlüğünden, uyuşturucu
maddelerden, suçluluk, kumar ve benzeri kötü
alışkanlıklardan ve cehaletten korumak için
gerekli tedbirleri alır" denilmektedir. Tabiî,
burada "sigara" veya "tütün" kelimesi
geçmiyor diyeceksiniz. Orada, hemen bir kelimenin altını
çizmek istiyorum: Bugün, Amerika Birleşik Devletleri
başta olmak üzere, Batı ülkelerinde, sigara,
uyuşturucular arasında vasıflandırılan
bir kötü alışkanlık olarak geçmektedir.

Değerli arkadaşlar, şu anda, sigaranın
bir keyif aracı olmadığını ifade
ettik, kâr aracıdır dedik. Sigaranın,
ülkemizde halk sağlığına verdiği
zarar trilyonlar seviyesindedir. Yine, şu anda -rakamları
her yıl değiştiği için ve de sağlıklı
istatistiklerin yapılmadığı bir ortamda-
hemen oransal olarak ifade edebiliriz ki, getirdiği kâr
diye vasıflandırılacaksa; yani, üretiminden
ve bunun ticaretinden elde edilen, kâr diye vasıflandırılan
kısımla, zarar kısmı arasındaki
fark, her yıl sağlanan kârın tam dört
katını kapsamaktadır. Bunlara sağlık
masrafları ilave edilmiş, daha doğrusu, sağlık
masrafları hesaplanarak yapılmış; aslında
-ölüm vakalarını, tabiî, ölümün
bedelini veya sakatlıkların bedelini veya insanlar
üzerine getirmiş olduğu tahribatların rakamsal
bedellerini buralara aktarmak mümkün değil. Bacağı
kesilen bir insanın ekonomiye getirmiş olduğu
veya sakatlar sınıfına giren insanların
ekonomiye getirmiş olduğu zararları saymıyoruz-
sadece, sigaranın yapmış olduğu bu zararlara
yönelik, işte kanser tedavisindeki, kalp hastalıkları
tedavisindeki, solunum hastalıkları tedavisindeki
götürüsü, getirdiği kârın
dört misli; çok korkunç bir rakam; yani, bunda
devletin de bir faydası yoktur.

İşte bunu hissedenler -başta Amerika Birleşik
Devletleri- gerekli tedbirlerini almışlar ve millî
bir mesele haline getirmişler; bu konuda çok önemli,
güzel mücadeleler vermişler. İşte,
yakın tarihimizde de bilindiği gibi, Clinton, seçim
kampanyasında çok etkin bir mücadele sürdürerek
halkının desteğini almıştır.
Tabiî, Amerika'da çok güzel rakamlar var; istatistikî
rakamlar oralarda daha sağlıklı olduğu için
çok şeyler söylenebilir.

Hemen, oraya geçmişken, bakın, yine Amerika'da
yapılan bir istatistikte deniliyor ki -üç tane
kırk kelimesi var- "kırk yaşın
üstünde, günde kırk tane sigara içen
ve kırk sene sigara içen bir kişide kansere
yakalanma riski yüzde 75" rakam korkunç tabiî.

Sadece kanserle korkutmak da bir şey değil; ben konuşmamın
başında söylediklerimle belki tezata düşüyorum
"korkutmakla bir yere varılmaz" demiştim;
ama, bunları söylemeden de edemiyoruz; çünkü,
testi kırıldıktan sonra çaresi yok
ve ilerde ülke ekonomisine büyük zarar verir. Özellikle,
kanserin, ülkemizde -biraz önce söyledim, istatistikî
rakamlar da önümüzde- 2000'li yıllarda dikkatimizi
çekecek ölçüde büyük bir patlamanın,
kötü bir felaketin habercisi olduğunu üzülerek
ifade edelim.

Kanser tedavisinde kullanılan kemoterapik ilaçlar
ve teşhisinden tedavisine kadarki aşamalarda, inanın,
büyük döviz kayıplarına ve -oransal
olarak söylediğim rakamı hep dile getirmek zorundayım-
öylesine açmaza ve sıkıntıya
sokuyor ki -biraz önce söyledim- gelişmiş
ülkeler diye tanımladığımız
ülkeler, bu konuda her türlü önlemini almış;
tabiî, oradaki sigara firmaları, sigara tröstleri,
üçüncü dünya ülkeleri dediğimiz
-içerisinde ülkemizin de olduğu- ülkeleri
de içine alan pazar alanları haline getirip, orada
satamadıklarını veyahut da başka alanlardaki
zulümleri yetmiyormuş gibi, bu alanda da üçüncü
dünya ülkelerini kurban olarak seçtiklerini ifade
edebiliriz. Bu açıdan da, bu mesele, bir millî
meseledir ve bu konuyu da uluslararası boyutta düşünmek
gerektiğini ifade etmek istiyorum.

Mesleğim doktorluk; ben, bu kanun teklifini hazırlarken
-rahmetli Turgut Özal'ın veto gerekçelerini-
biraz önce grup adına konuşan değerli arkadaşlarımızın
da ifade ettiği gibi, gerçekten takdirlerine de mazhar
olduğumuz ve de elbette mükemmellikten nasibini çok
alan bir kanun teklifimiz -noksanlıklar vardır,
tartışılabilir; ama- o veto gerekçeleri
bu konunun uzmanı arkadaşlarımız tarafından
şimdiye kadar gerek komisyonlarda gerek kişisel uğraşılarımızda
gerekse üniversite camiasında teşebbüslerimizle
bu şekle geldi. Bu konuda emeği geçen siyasî
partilere mensup değerli arkadaşlarımıza,
tüm siyasilere teşekkürlerimi arz etmek istiyorum.

Gerçekten, şu anda görüştüğümüz
kanun çok çok önemli ve de geç kalınmış
bir kanun. Batı'da bu tür uygulamalar 15 yıl
önce başladı, biz ise bunu 15 yıl geriden
takip ediyoruz; maalesef, bu uygulamada da çok geri kalıyoruz.

Kanunun -dikkat ederseniz- yine kendi insanımıza,
yönetimimize uyabilecek şekilde, fazla da rahatsız
etmeyecek bir şekilde olmasına çok özen
gösterdik. Örneğin, Amerika Birleşik Devletlerinde
bu yasağa uymayanlara verilecek ceza bin dolardır;
bu, bugünkü değeriyle 100 milyon TL sınırında
olan bir rakamdır. Malezya ve Singapur gibi Uzakdoğu
ülkelerinde ise 2 bin dolardır, yani şu andaki
200 milyon TL. civarındadır; ama, biz, kanunda,
bizim insanımıza has bir ceza şekli getirdik;
o da nedir; sigara içeni uyarıp, onu oradan uzaklaştırmak.
Bizde refüze edilmek ve ikaz edilmek gerçekten en
önemli cezalardan birisidir. Bu şekilde değişik
bir ceza metodu da uyguladık. Bu yönden diğer
ülkelere de inşallah örnek olur diyoruz.

Efendim, biraz da sağlık konusuna geçmek istiyorum:
Tabiî, işin politik ve siyasî yönleri böyle;
ama, fırsat bulmuşken bizi dinleyenlere, izleyenlere
de biraz bilgi vermek açısından -göğüs
hastalıkları mütehassısı olarak,
yıllarca sigaranın zararlarıyla karşılaşmış
ve de bunun ıstırabını çeken
insanların o sıkıntılarını
bilen bir kişi olarak- sigara içenin, sadece kendisine
zarar vermediğini ifade etmek istiyorum. Zaten, kanunumuzun
muhtevasında, ruhunda o var. Bizim "pasif içiciler"
dediğimiz; yani, sigara içen insanların içmesinden
dolayı rahatsız olan insanları korumaya yönelik
tekliflerimiz, o yönde ağırlık kazanıyor.

Sigaradan etkilenenleri iki gruba ayırmak mümkün:
Birincisi; tiryakiler, "aktif içiciler" diyoruz;
ikincisi; dumanaltı olanlar veya "pasif içiciler"
diyoruz. İçmedikleri halde, kapalı yerlerde
içenlerin verdiği zarardan en az onlar kadar, hatta
daha fazla ölçüde etkilenen milyonlarca vatandaşımızı
bu zarardan büyük ölçüde kurtaracak
önlemlerin bir kısmını kanun kapsamımıza
aldık.

Pasif içiciler, aktif içicilere oranla yüzde
40 oranında etkileniyorlar; ama, bu etkilenme süreye
bağlı olarak da değişiyor. Bir rakam vermek
istiyorum: 4 metreküplük kapalı bir odada, bir
kişi, 8 saat içerisinde bir paket sigara içtiği
zaman, orada bulunan ve sigara içmeyen bir kişi,
8 saat müddetinde, aynı oranda ve hatta daha fazla
oranda sigara içen kadar etkilenmekte; çok korkunç
bir rakam ve kanun teklifimiz Adalet Komisyonunda görüşülürken
-orada değerli katkıları olan milletvekili arkadaşlarıma
ve bu konuda, şimdiye kadar mücadele veren arkadaşlarıma
teşekkür ediyorum. Neredeyse yedi sekiz seneden beri
bu işin mücadelesi veriliyor; tartışıla
tartışıla buraya kadar geldi- kabul edilebilirliği
şeklinde, biz, daha yumuşak olsun diye, sağlık,
eğitim, kültür hizmeti veren yerler, kapalı
spor salonları, toplu taşımacılık
yapan yerlerde sınırlı tutmuşken, 5
veya 5'ten fazla kişi çalıştırılan
yerlerde, mekânlarda, kamu kuruluşlarında da
tütün mamullerinin yasaklanması esasını
getirttik ki, bu da çok güzel bir husus oldu. Daha
da fazlasına gidemedik; çünkü, biz, bunun,
toplumu bilinçlendirerek ve eğitimle olacağına
inanıyoruz. Bu konuda, özellikle, radyo ve televizyondan
bir saatlik bir eğitimin verilmesi de kanun hükmüyle
getirilmiş bulunmakta ve Komisyonda yine güzel bir
esas getirildi; kendilerini "gelişmiş ülkeler"
diye tanımladığımız ülkelerde
18 yaşın altındakilere sigara satışının
yasak olması hususunu da biz buraya ekledik.

Değerli arkadaşlar, içenin kesesinden, içmeyenin
sıhhatinden istifade edeceğiz zihniyetiyle gelindi
bugünlere kadar. Ben, şu anda o sözün sahibinin
mensup olduğu siyasî partideki arkadaşlarımız
rencide olmasınlar açısından bu sözün
sahibini söylemek istemiyorum; ama, aynı görüşü
maalesef şimdiye kadarki hükümetler takip edegelmişler.
İşte, görüldüğü gibi, biraz
önce hep izah ettik; içenin kesesinden; ama, içmeyenin
sıhhatinden de istifade edilmediğini, kârından
üç misli daha fazla bir zararının olduğunu
da ifade ettik. İşte, artık bunlardan vazgeçilme
noktasına geliniyor.

O yüzden tekrar tekrar söylüyorum ve heyecanımı
bağışlayın; bu kanun teklifi, konuşmacılardan
anladığım kadarıyla, gerçekten,
ittifakla çıkabilecek, mükemmele yakın
diyebileceğimiz esasları içeren bir şekilde
Türkiye Büyük Millet Meclisinin bir onuru olacaktır.
Ben, destek veren bütün arkadaşlarımızı,
katkılarından dolayı canı yürekten
tekrar tebrik ediyorum.

Sağlığın ucuz politikası olmaz. Sağlık
konularında inşaallah bundan sonra daha güzel
esasları, güzellikleri beraberce buralara getiririz;
halkımızın, milletimizin istifadesine sunarız.
İşte, o zaman, biraz önce grupları adına
konuşan arkadaşlarımızın ifade
ettikleri gibi, Mecliste herkesin özlem duyduğu konsensüsü,
birliktelikleri, güzellikleri görürüz. Bu
yönden kendimi çok mutlu addediyorum ve inşallah
bunun uygulamasında da önemli problemler çıkmayacaktır.

Sözlerimi toparlamak istiyorum, birkaç rakam daha
vererek, sözlerimi toparlamak istiyorum.

BAŞKAN - Sayın İnceöz, son bir dakika
içindesiniz.

AHMET FEYZİ İNCEÖZ (Devamla) - Teşekkür
ederim Sayın Başkan.

Değerli arkadaşlar, sigara ve tütün mamulleri
diye tanımlanan maddelerin zararlarından korunmak
için getirilen bu teklifin maddelerine geçildiği
zaman görülecektir ki, gerçekten şu anda,
biraz önce bahsettiğimiz sıkıntıların
önlenmesi konusunda, kısmen de olsa, önemli ölçülerde
tedbirler getirilmektedir.

Bu konuda sözü fazla uzatmayacağım, zaten
zaman da bitti. Şunu ifade ediyorum ki, kanun teklifinin
metninde ifade edilen konuların aynıyla geçmesi,
değişiklik yapılmadan geçmesi konusunda
gayretlerinizi bekliyorum.

(Mikrofon otomatik cihaz tarafından kapatıldı)

AHMET FEYZİ İNCEÖZ (Devamla) - Son cümlemi
söyleyebilir miyim?

BAŞKAN - Evet, buyurun.

AHMET FEYZİ İNCEÖZ (Devamla) - Bu konuda hepinizin
desteğinin olacağını bilerek şimdiden
teşekkür ediyor ve Eflatun'un bir cümlesiyle sözümü
kapatmak istiyorum: "Halkını tüketen devletlerin
kendisi de tükenir." Biz, tükenmemeye niyet ettik.

Teşekkür ederim; sağolun. (Alkışlar)

BAŞKAN - Refah Partisi Grubu adına konuşan
Doktor Ahmet Feyzi İnceöz'e teşekkür ediyorum.

Şimdi, Anavatan Partisi Grubu adına, Sayın
Bülent Akarcalı konuşacak; buyurun Sayın
Akarcalı. (ANAP sıralarından alkışlar)

Konuşma süreniz 20 dakika Sayın Akarcalı.

ANAP GRUBU ADINA BÜLENT AKARCALI (İstanbul) - Teşekkür
ederim Sayın Başkanım.

Sayın Başkanım, değerli arkadaşlarım;
altı yıl sonra da olsa bu kanun teklifinin üçüncü
kez Genel Kurula inip, ikinci kez kanunlaşması için
Genel Kurulda bulunması, geç de olsa çok
sevindiricidir.

Değerli arkadaşlarım, bu teklifin yasalaşmasından
sonra veto edilmesi için elinden geleni yapanlar oldu,
hem kendi içimizden hem dışımızdan.

İkinci kez Kanun ele alındığında,
Adalet Komisyonundan çıkmaması için,
Amerika'dan Türkiye'ye özel lobi heyeti geldi; bu, Hürriyet
Gazetesinde, fotoğrafıyla, ismiyle çıktı.
Yani, bir yerde "hâkimiyet kayıtsız şartsız
milletindir" cümlesindeki "milletindir" kelimesi
yerine, neredeyse, bir Amerikan sigara şirketinin adı
geçecekti.

Tabiî ki, bütün bunlar, değerli milletvekili
arkadaşlarımızın bilgisi dışında
cereyan eden, uluslararası tröstlerin el attıkları
ülkelerde, işte, bazen, sağlık pahasına,
nasıl kan emdiklerinin çok açık seçik
bir örneğidir.

Bu kanun teklifi, kendi içinde son derece dengeli, tutarlı
bir kanun teklifidir. Mükemmeli değil, iyiyi hedeflemektedir.
Vatandaşımızı, alışmış
olduğu sigara belasından kademe kademe uzaklaştırmayı
hedeflemektedir; ama, aslında, esas olarak hedef aldığımız
kitle, gençlerdir.

Değerli arkadaşlarım, bugün, Türkiye'de
de üretim yapan yabancı sigara şirketlerinin,
kendi pazarlama teşkilatlarına verdikleri kesin emir
"15 yaşına gelmiş her genç sigara
içecektir" emridir. Geçen yıl, bir televizyon
tartışmasında, bunu çok açık
seçik belirttikten sonra, bu sigara şirketleri, paralı
askerlerini üzerimize saldılar. Ben kendilerine aynen
şu cevabı verdim: Bana, bu şirketlerde çalışan,
maaşlı zavallılar değil, bu şirketin
sahibi olup, Boğaz'ın kenarında ya yalı
sahibi ya da 20 bin dolara yalı kiracısı
olan insanlar lazım. (RP sıralarından alkışlar)
Bunlar, şimdiye kadar karşıma çıkmadılar.

Değerli arkadaşlarım, dünyanın her
yerinde, yöneticiler, şirketleriyle övünürler,
ortaya çıkarlar ve uluslararası şirketler
dahil olmak üzere büyük şirketlerin yöneticilerini
herkes bilir. Bu sigara şirketlerinin yöneticileri,
yaptıkları işin rezilliğini, yani insanın
kanını emme durumunda olduklarını
bildikleri için, hiç ortalıkta görünmezler,
maşa kullanırlar. Tabiî, Türkiye'den de
satın aldıkları adamlar vardır; Türk
Halkının sıhhati karşılığında,
reklam yapma pahasına bu paranın peşinde koşanlar...
İşte, bizim teklifin esas temel noktası budur;
bu sigara şirketlerinin Türk gençlerini şartlandıran
reklamına bir önemli engel, yasak getirmedir. Bu teklif,
hiçbir şekilde sigara içmeyi yasaklayan bir
teklif değildir; tütünün zararını
azaltma teklifidir; ancak ve ancak esas anlamı, gençlerimize
yönelik reklamı önlemektir.

Değerli arkadaşlarım, çeşitli gazetelerde
de yer almasına, bununla ilgili hukukî takibat yapılması
gerekmesine ve benim de bütün çabalarıma
rağmen, mesela neler yapıldı size anlatayım.
Ortaokulların önünde, liselerin önünde,
bu Amerikan-İngiliz sigara şirketleri, hâlâ
da bedava sigara dağıtmaktadırlar. Yani, nasıl
ki, İngilizler, zamanında, Çin'e, Çinlileri
afyona alıştırmak için bedava afyon
soktular; bunlar da, aynı şekilde, Türkiye'de,
gençlere bedava sigara dağıtır durumdadırlar.
Onun için, bu kanun teklifi çıkarken, neyi
hedeflediğini iyice anlamak gerekir.

Bu kanun teklifi, hedefinden dolayı, kesinlikle Türk
tütüncülüğüne karşı
değildir; nedenine gelince, reklam yapma gücü, milyarlarca
dolarla, Amerikan-İngiliz sigara şirketlerinde olduğundan,
Tekelin reklam yapamaması, sürekli pazar kaybetmesine
yol açmaktadır ve Tekelin pazar kaybetmesi demek,
Türk tütünü yerine Virginia tütününün,
gittikçe Türkiye'de daha çok içilir
hale gelmesi demektir. Dolayısıyla, bu şirketlerin,
şehrimizi çirkinleştirecek şekilde, kovboylarıyla,
develeriyle reklam yapmaları engellenince, Tekelle haksız
bir rekabete girmiş olmaları da engellenmiş
olacaktır; bir yerde, reklam yapmama konusunda, Tekelle
aynı çizgiye gelecekler. Dolayısıyla,
Türk tütünü kullanan Tekel, bu haksız
durumdan kurtulmuş olacaktır.

Değerli arkadaşlarım, kanun teklifinin diğer
bir özelliği; bu kanun teklifi, sigara içenleri
değil insanlarımızı sigara içmeye
teşvik edenleri cezalandırmaktadır ve bu da
daha gerçeğe yakındır. Biraz önce,
Sayın Feyzi İnceöz arkadaşımızın
da belirtmek istediği budur. Teklifte getirilen müeyyidelerin
ceza uygulamalarının bu anlamda incelenmesi son
derece yararlı olacaktır.

Bu kanunun çıkması için beş
sene, altı sene sabrettik; beş-altı sene uygulamasını
görelim; bilahara, Türkiye Büyük Millet Meclisinde
bizden sonraki arkadaşlarımız, bunun ıslahı
için, bunun daha iyi hale getirilmesi için gerekli
değişiklikleri yaparlar.

Bu teklifin kanunlaşmasıyla, sigara konusunda, tütün
kullanımı konusunda vatandaşımızı,
insanımızı, gencimizi özendirmenin ortadan
kalkmasıyla, eğitim, sağlık, spor ve toplutaşımda
sigara içilmesinin önlenmesiyle, hedefin büyük
bir kısmına varılmış olunacaktır.

Değerli arkardaşlarım, diğer bir eleştiri
noktası da "devlet sigaradan para kazanıyor;
siz, sigara içimini azaltırsanız, devletin
geliri azalacak" şeklinde olmuştur; ciddî
ciddî gazetelerde de çıkmıştı
bunlar. Hiçbir devlet, vatandaşının
sağlığının sırtından
para kazanamaz değerli arkadaşlarım; hele, Türkiye
Cumhuriyeti Devleti hiç kazanamaz. (Alkışlar)
Bunu herkes bilsin. Yoksa, bunu söyleyenler, aslında,
devletin neredeyse uyuşturucu satmasına önayak
olmasını isteyenlerdir.

Şimdi, uyuşturucudan lafı açtım.
Amerika'da, geçen sene, Clinton'un Food and Drug Administration
denilen bütün ilaç ve gıda ruhsatlarının
alındığı müesseseye yaptığı
taleple, nikotin, uyuşturucu kapsamına alınmak
üzeredir; yani, bundan sonra Amerika'da sigara, nikotin -hele
Clinton'un yeniden başkanlığı kazandığını
düşünürsek ve son başkanlık
dönemi olduğundan tekrar seçilme endişesi
içinde olmadığını da düşünürsek
ve sigara ve nikotine de büyük bir kampanya yürüttüğünü
de bilince- uyuşturucu muamelesi görüyorsa, Türkiye'de
de görmesi gerekir. Aksi takdirde, Amerika'nın dünyada
uyuşturucuya karşı yürüttüğü
politikanın geçerliliği kalmaz. Amerika, kendi
gençlerini korumak için nikotini, sigarayı
kendi ülkesinde yasaklayıp, aynı şirketlere
"gidin, Türkiye'de istediğiniz kadar satın"
derse, o zaman, dediğim gibi, Amerika'nın "Türkiye'de
niye uyuşturucu kaçakçılığı
yapılıyor" deme hakkı kalmaz. Bunu,
bu kürsüden belirtmek istiyorum ve bu, üzerinde
son derece önemle durmamız gereken, dışilişkilerde
de ağırlıklı olarak vurgulamamız
gereken bir noktadır.

Şimdi, buradan, başka bir hususa geleceğim: Nikotinin
genetik yapıda kansere yol açtığını
bulan profesör, bu pazar akşamı, İstanbul'da,
İstanbul Tıp Fakültesinin davetlisi olarak
bir konuşma yapacaktır. Kendisinin verdiği rakamlara
göre, yalnız Türkiye'de, son on yıldır
artan nüfusla birlikte artan sigara içiminden dolayı,
genç yaşta ölecek insan sayısındaki
artış 250 bindir ve bunun bir numaralı müsebbibi
de Amerikan sigara şirketleridir.

Şimdi, ben, buradan, şunu ifade ediyorum; bunu, yazılarımda
da ifade etmiştim: Amerikan sigara şirketlerinin sigaralarını
satmak için uyguladıkları pazarlama politikaları,
reklam politikaları, insan haklarının ihlalinin
temelini teşkil eder değerli arkadaşlarım.
Yine, Amerika, eğer, insan hakları konusunda samimiyse,
insan haklarını başka bir ülkenin içpolitikasını
karıştırmak için uygulamıyorsa,
o zaman, bu şirketlere de "dur" demesini bilmelidir.
Amerika, kendi iç düzenini bozduğu için,
kendi şirketlerinin başka ülkelerde rüşvet
vermesini dahi yasaklamıştır. Yani, Fransa'da
kurulu, Fransız sermayesiyle kurulu bir Amerikan şirketi,
Fransa'da rüşvet verdiği takdirde, o şirketin
Amerika'daki yöneticileri mahkemeye verilmektedir. Hatta
ve hatta, Fransa'nın Amerika'daki büyükelçisinin,
Fransa'daki o Amerikan şirketi aleyhine dava açması
zorunludur.

Şimdi, bizim, kendini bu kadar incelikle koruyan Amerika'nın,
o insan hakları konusunda samimiyetini ve ciddiyetini,
bundan böyle, bu sigara şirketlerine yönelik politikalarında
da izlememiz gerekir. Kesinlikle, bunu, insan hakları konusundaki
ihlallere bir mazeret teşkil etsin diye söylemiyorum;
ama, bir işte samimî isek, bunun tümüyle
yapılması gerektiğini de anlatmamız gerektiği
açısından belirtiyorum.

Değerli arkadaşlarım, sözümü şöyle
bitirmek istiyorum. Türkiye'de "sağlık sigortası"
denir. Eğer, bugün, sigaraya bu kadar para vermeye hazır
insanlarımız varsa, aynı insanlarımızın,
o paranın yarısını, dörtte birini
sağlık sigortasına yatırmadan, devletten
sağlık sigortası isteme hakları da olmaz.
Yani, bir yerde, bu kampanya aracılığıyla,
Türkiye'de sağlık meselesinin de hangi boyutlarda
ve neden olduğunu da gösterme durumunda olmalıyız.
Sağlığına zararlı bir şekilde
geleceğe para harcayanların, sağlığını
korumak için, "devlet bana yardımcı
olsun" deme hakkı olmadığını
da, belirli bir şekilde anlatmamız gerekir.

Kanun teklifinin maddelerine gelindiğinde, bazı uygulamalar
açısından açıklamalar yapacağım;
fazla uzatmak istemiyorum. Bu teklifin kanunlaşması,
bu Meclisin, bu Yüce Meclisin en önemli hizmetlerinden
biri olacaktır ve başında da söylediğim
gibi, özellikle gençlerimizin bu sigara zıkkımından,
illetinden uzak durmalarını sağlamada büyük
bir adım teşkil edecektir.

Hepinizi saygıyla selamlarım. (Alkışlar)

BAŞKAN - Anavatan Partisi Grubu adına konuşan
Sayın Bülent Akarcalı'ya teşekkür
ediyorum.

Gruplar adına son söz, Doğru Yol Partisi Grubu
adına Sayın Turhan Güven'in; buyurun. (DYP
sıralarından alkışlar)

Konuşma süreniz 20 dakikadır.

DYP GRUBU ADINA TURHAN GÜVEN (İçel) - Teşekkür
ederim Sayın Başkan.

Sayın Başkan, değerli milletvekilleri; Doğru
Yol Partisi Grubu adına, hepinizi, bu akşam saatlerinde
sevgi ve saygıyla selamlıyorum.

Aslında, on yıl evvel, bana, bu konuşmayı
yap deselerdi, bir sigara içicisi olarak bunu rahatlıkla
yapacağımı zannetmezdim; çünkü,
sigara kullanıyordum; ama, on yıla yakın
bir süredir, sigaranın, tütünün ve
tütün mamullerinin, gerçekten, insan sağlığına
ve topluma pek yarar sağlamadığının
bilinci içerisinde ve bunu bırakmış
bir insan sıfatıyla, rahatlıkla, bu kanun
teklifi üzerindeki görüşlerimizi Grubumuz
adına sizlere anlatmakta hiçbir sakınca görmüyorum,
tersine yarar görmekteyim.

Sayın Başkan, yüksek malumları olduğu
üzere, değerli milletvekili arkadaşlarımızın
vermiş oldukları bu kanun teklifi 1991 yılında,
daha önceden kanunlaşmış; ancak, o dönemin
Cumhurbaşkanı rahmetli Özal tarafından,
bir kere daha görüşülmek üzere, Anayasanın
89 uncu maddesi gereğince, Büyük Millet Meclisine
gönderilmişti; ama, geçen beş yıl
içerisinde, bu kanun, bir kere daha Yüce Meclisin
önüne gelmemiştir; fakat, bu gecikmeye rağmen,
bugün gelmiş olmasını dahi büyük
bir mutluluk addetmekteyiz.

Kanun teklifi, daha evvel, Anayasanın 89 uncu maddesine
göre, Sayın Cumhurbaşkanınca öngörülen
mahzurları, sakıncaları ortadan kaldıracak
şekilde tedvin edilmiştir. Gerek idarî para
cezaları gerek diğer para cezaları şeklindeki
cezaların yanında, süre bakımından
da bir sakınca görüldüğü için;
yani, belirli yerlerde sigara içmek maksadıyla yeni
birtakım yerler hazırlanmasını teminen,
belli bir süre nedeniyle; yani, kanunun yayımı
tarihinden itibaren bunun yapılamayacağı noktasından
geri çevrilmişse de, bu defa, bu süre makul
bir seviyede gündeme getirilmiş ve bunun dışında
da dünyada belki pek görülmeyen fakat Türkiye
için ılımlı olabilecek bir düzenleme
halinde önünüze getirilmiş bulunmaktadır.
Şöyle ki: Diğer yerlerde, gerçekten, tütün
veya tütünden mamul olan diğer şeyleri kullananlara
büyük para cezaları verilmektedir. Oysa bizde,
bu sayılan yerlerde sigara ve tütün mamullerini
içen kişiler için sadece bir ikaz yolu tercih
edilmiş bulunmaktadır. Buna karşı, teklifte,
tütün ve tütün mamullerini içmeye müsaade
eden kişiler için de birtakım para cezaları
düzenlenmiştir.

Bütün dünyada, özellikle Amerika'da pek çok
sayıdaki eyalette sokakta dahi sigara içmenin yasaklandığı
bir dönemden geçmekteyiz. Yani, yalnız sağlık
yönünden değil, gerçekten, tütün
mamullerinin başka şekilde de birtakım mahzurları
ortaya çıktığından, eyaletlerin
çoğunda, belli yerlerin dışında,
genel yerler dışında ancak yer tahsisi suretiyle
sigara içimine müsaade edilmektedir. Bizde, daha ılımlı
ve biraz da tabiî Türkiye'nin bir tütün üreten
ülke olmasından kaynaklanan maksada uygun olarak bir
yeni düzenleme söz konusu olmuştur.

Bundan sonra yapılacak olan işlem şudur: Dünyada
yasaklanan tütün mamullerinin, Türkiye'ye, yabancı
firmalar tarafından yeniden fabrikalar kurmak suretiyle
gelmesini, elbette, ortadan kaldırmak belki mümkün
değil; ama bu kanunun uygulamasını mutlak olarak
yaptığımız takdirde, Türkiye'de,
gerek sağlık bakımından ve gerekse diğer
konular bakımından mutlaka birtakım faydalar
sağlanacaktır.

Teklif, Türk Milleti için genel kamu yönetiminde
bulunan yerlerde tamamen içimi yasakladığı
gibi, günün belki belirli saatlerinde -ki, teklifte
bu maalesef yok, sadece yer tahsisinden bahsedilmiş- yer
tahsisi söz konusu olmalıydı. Bence bir noksanlıktır;
yani, her canı isteyen kamu görevlisinin, tahsis edilen
yere giderek sigara içmesi yerine, belli dönemde,
belli saatlerde sigara içmesini sağlamak bakımından
belki bir düzenleme söz konusu olsaydı daha iyi
olurdu. Bu sakıncasına rağmen, yine de, Türkiye
için gerekli, Türk Milleti için gerekli olan
bir kanun teklifi olduğu inancındayız.

Bu kanun teklifinin, gerek milletimize, gerek bu sigarayı
içme zahmetinden yakında kurtulacağını
ümit ettiğimiz değerli tüketicilere hayırlı,
uğurlu olmasını temenni ediyorum, saygılar
sunuyorum efendim. (DYP sıralarından alkışlar)

BAŞKAN - Doğru Yol Partisi Grubu adına konuşan
Sayın Turhan Güven'e teşekkür ediyorum.

Teklifin tümü üzerinde, kişisel olarak Sayın
Kâzım Arslan ve Sayın Memduh Büyükkılıç
söz istemişlerdir.

İlk söz Sayın Kâzım Arslan'ın.

Sayın Arslan?.. Yok.

Sayın Memduh Büyükkılıç;
buyurun. (RP sıralarından alkışlar)

MEMDUH BÜYÜKKILIÇ (Kayseri) - Sayın Başkanım,
değerli milletvekili arkadaşlarım; öncelikle,
hepinizi hürmetle selamlıyorum.

Geç kalmış bir yasayı çıkarmanın,
inşallah, hep beraber mutluluğunu yaşayacağımızı
da umuyorum.

Gerçekten, bütün gruplar açısından,
ittifak halinde çıkarılmaya çalışılan
böyle bir yasa teklifi üzerinde konuşmak bile
bence fazlalıktır. Ancak, kısa da olsa, bir
hekim olarak, bu yasa teklifiyle ilgili duyarlılığımı
kişisel olarak belirtmek açısından
birkaç söz söyleyeceğim.

Üniversite yıllarımızda, anamnez dediğimiz,
hastamızla ilgili bilgileri alırken, bize öğretilen
sorular arasında, mutlaka, her müracaat eden kişiye
sorduğumuz bir soru vardı "sigara içer
mi içmez mi; içerse ne kadar içer" şeklinde.
Sigarayla ilgili bu soruların, daha sonra, bizim için
gerçekten çok anlamlı olduğunu, tıpla
ilgili bilgilerimiz arttığında ya da hastalarla
karşılaşmalarımız sıklaştığında
daha çok anladım. Maalesef, damar tıkanıklığından
dolayı ayağı kesilmiş hastalarla karşılaştık.
Solunum yolları hastalarının büyük
bir kısmını, risk grubu olarak, sigara içenlerin
oluşturduğunu, maalesef, hep gördük.

Artık, gerek aktif içici gerekse pasif içici
diye bildiğimiz, kısacası, toplumda sigaradan
etkilenmeyen hiç kimsenin olmadığını
söylersek, herhalde abartmış olmayız;
çünkü, içen kadar içmeyen insanların
da neredeyse, kimilerinde yüzde 40, hatta kimilerinde yüzde
100'e varan oranda etkilendiğini gördük. Özellikle,
hamile hanımefendilerde gerek anne karnındaki yavrunun
gerekse kendisinin sigaranın toksik maddeleri nedeniyle
etkilendiğini okuduk, gördük, yaşadık.

O açıdan, gerçekten, toplum için,
toplum bilinci için, çevre sağlığı
bilinci için önem arz eden bu konuda bir kanunun,
bir sağlık mensubu olarak, Mecliste sanırım
bu dönem itibariyle, en çok sağlık kesimin
bulunduğu -55'e yakın doktor, eczacı, diş
hekiminin bulunduğu- bir dönemde çıkarılmasının
mutluluğunu yaşıyorum. Her ne kadar 18 inci Dönemden
beri gündemde tutulsa da, bu mutluluk, 19 uncu Dönemi
de geçirmiş, 20 nci Döneme nasip olmuştur
ve belki, ülkemizin artık kalkınmakta olduğunun
ya da bilinçli toplumun oluşmaya başladığının
bir göstergesi olsa gerektir diye düşünüyorum.
Özellikle, bunların bol bol edebiyatını
yapma yerine, benim bir önerim olacak, bizleri yetiştiren
insanlara; gerek anne ve babalara gerekse bizlerin eğitilmesinde
emeği geçen büyüklerimiz olan öğretmenlerimize:
Ne olur, bu sigaranın zararlarını anlatırken,
onlara, davranışınızla örnek olun.
Bunu bekliyorum, umuyorum. Bu toplum bilincine ulaştığımız
zaman, göreceksiniz ki, belki bu yasaklara, bu yasalara gerek
bile kalmayacaktır. İnanın, bu yasayla ilgili
çalışmalar yapıldığında,
acaba yasağa ilgi daha mı fazla olur diye içimden
geçmiştir. O da, acı bir gerçektir;
ama, benim, yine bir başka beklentim; toplum itibariyle,
özellikle televizyonlarımız, gazetelerimiz,
toplum bilincinin oluşması açısından,
sigarayla ilgili eğitime yeterince yer verirlerse mutlu olacağız
diye düşünüyorum.

Hastalandıktan ya da hayatına mal olma aşamasına
geldikten sonra değil de bu tablo oluşmadan önce,
koruyucu hekimlik yaklaşımıyla, gerek görsel
gerekse yazılı basınımızın
toplum bilincinin oluşması konusunda destek vereceğini
umuyorum. Sigara içmeye özendirici filmlerin ya da
programların mutlaka gözden geçirilmesi ve
bunun, yayın politikasında yer etmesi gerekir diye
düşünüyorum.

Bakıyoruz, büyük şehirlerimizin merkezlerinde,
demin Değerli Bülent Akarcalı Beyin dediği
gibi, kimi ata binmiş, kimi deveye binmiş; ama, sanki
bu ülkenin insanının sağlığıyla
alay edercesine reklam panoları içimizi sızlatıyordu.
İnşallah, buna bir son verilecek.

Ben, sözlerimi daha fazla uzatmıyor, tüm milletvekili
arkadaşlarımıza teşekkür ediyor,
saygılar sunuyorum. (RP sıralarından alkışlar)

BAŞKAN - Sayın Doktor Memduh Büyükkılıç'a
teşekkür ediyorum.

Teklifin tümü üzerindeki görüşmeler
tamamlanmıştır; maddelerine geçilmesini
oylarınıza sunuyorum: Kabul edenler... Kabul etmeyenler...
Kabul edilmiştir.

1 inci maddeyi okutuyorum:

Tütün Mamullerinin Zararlarının Önlenmesine
Dair Kanun Teklifi

Amaç: 

MADDE 1- Bu kanunun amacı, kişileri tütün
ve tütün mamullerinin zararlarından, bunların
alışkanlıklarını özendirici
reklam, tanıtım ve teşvik kampanyalarından
koruyucu tertip ve tedbirler almaktır.

BAŞKAN - Madde üzerinde gruplar adına söz
isteyen?.. Yok.

Şahsı adına Sayın Halil İbrahim
Özsoy, buyurun efendim.

HALİL İBRAHİM ÖZSOY (Afyon) - Sayın
Başkan, değerli milletvekilleri; görüşülmekte
olan, Tütün Mamüllerinin Zararlarının
Önlenmesine Dair Kanun Teklifinin 1 inci maddesi üzerinde,
kişisel görüşlerimi açıklamak
üzere söz almış bulunuyorum; bu vesileyle,
hepinizi saygıyla selamlarım.

Aslında, dışarıda ve bazı yayın
organlarında koparılan fırtınada olduğu
gibi isimlendirmek gerekmiyor bu kanunu; bir IV üncü
Murat kanunu değil bu; sigara içmeyi yasaklayan bir
kanun değil. Bu kanun teklifi, sigaranın bazı
yerlerde içilmesini -o da, toplumun sağlığı
gerekçe gösterilerek- yasaklayan bir teklif. Burada
-1 inci madde iyi okunursa- "...alışkanlıklarını
özendirici reklam, tanıtım ve teşvik
kampanyalarından korumak..." ibaresi vardır.

Aslında, sigara alışkanlığı,
iradî bir alışkanlıktır ve gençler
sigara içmeye başlarken, özentiyle başlarlar;
büyüklerinin sigara içiş şekline
bakarak sigara tutarlar; öğretmeninin, ebeveyninin sigara
içiş şeklini taklit ederek, ona özenerek
sigara içmeye başlarlar. Ayrıca, kendilerini
ispat çağında olan, 14-15 yaşındaki
çocuklar -özellikle erkek çocuklar- bu özentiye,
daha çok ilgi, daha çok afinite gösterirler.

O yüzden, reklamdan ziyade -duvarlara asılmış,
basılı vesair reklamlar ve televizyon reklamlarından
ziyade- onları özendirecek olan kimseler -sigaraya
başlama yaşı ne kadar küçük
olursa olsun- onların en yakınlarıdır;
önce, onların eğitimi sağlanmalıdır.

Bu kanunun uygulamasını, eğitimle beraber götürmezseniz,
yarın öbürgün, önünüze pek
çok komplikasyon çıkacaktır.

Örneğin, toplutaşım vasıtalarında
sigara içilmesini yasakladınız ve hem taşıyana
hem de içene ceza verdiniz; ama, adam cebinden "sigara
içmesi gereklidir" diye bir heyet raporu çıkarırsa
size ne yapacaksınız? Uzun süre kalınan
kapalı bir salonda sigara içene ceza yazarsınız,
mahkemeye itirazını götürür "sigara
içmesi gereklidir" diye bir raporla, o mahkemede,
o cezayı kaldırmaya çalışır.
Bu boşlukların da doldurulması ve özellikle
"reklam ve özendirici" olarak ifade edilen cümlenin
gereğinin yerine getirilmesi gereklidir.

Sigaranın zararlarından bahsedecek değilim;
benden evvel konuşan arkadaşlarım hepsinden
bahsettiler. Aslında, sigaranın en önemli zararı
nikotinden değildir, tütünün yanmasından
meydana gelen kanserojen maddelerin birikimi veya vücutta
yaptığı tahribattan dolayıdır.
O yüzdendir ki, "aktif içiciler kadar, pasif
içiciler de bundan zarar görürler" denilmektedir.
Her ne kadar, son günlerde özellikle bazı yabancı
yayınlarda, pasif içicilik hafife alınmak
isteniyorsa da, bunların arkasında sigara tröstlerinin
bulunduğunu unutmamak gerekir. Aktif içici kadar, pasif
içicinin de bundan zarar gördüğü bir
gerçektir.

O yüzden, eğer, eğitimle beraber götürmezseniz
ve sigaraya başlama yaşındaki gençlerin
bulunduğu eğitim müesseselerinde bazı tedbirler
almazsanız, bu kanun, birkaç okulda veya birkaç
spor salonunda, birkaç kişiye yazacağınız
cezadan ileri gitmeyen ve hayata geçirilemeyen, çalışmayan
bir kanun haline gelir.

Saygılar sunuyorum. (ANAP sıralarından alkışlar)

BAŞKAN - Sayın Halil İbrahim Özsoy'a
teşekkür ediyorum.

Özellikle belirtmem lazım; Sayın Halil İbrahim
Özsoy da tıp doktorudur. Daha önceki doktorları
özellikle zikrettim, konuşmalarının tıbbî
yönden de etkisi artsın diye.

Değerli arkadaşlarım, 1 inci maddeyle ilgili
görüşmeleri tamamladık.

1 inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir.

2 nci maddeden itibaren bazı maddelerde değişiklik
önergeleri var. Bu teklif, bugünkü çalışma
süremiz kısıtlı olduğu için,
değişiklik önergesi sahipleriyle Komisyon arasında
mutabakat sağlanmazsa çıkamayabilir. O bakımdan,
ben, birleşime bir müddet ara vereceğim; bu arada,
önerge sahipleriyle Komisyon uzlaşma arasın
ve bu teklifi bu akşam bitirelim; çünkü,
çalışma süremiz saat 22.00'de bitecektir.
O sebeple, süremiz çok kısıtlı.

Şimdi, önerge sahiplerinin Komisyonla görüşmelerini
tamamlayabilmeleri için, birleşime 20.30'a kadar
ara veriyorum.

Kapanma Saati: 19.03

İKİNCİ OTURUM

Açılma Saati: 20.30

BAŞKAN: Başkanvekili Hasan KORKMAZCAN

KÂTİP ÜYELER: Ahmet DÖKÜLMEZ (Kahramanmaraş),
Fatih ATAY (Aydın)

BAŞKAN - Türkiye Büyük Millet Meclisinin
15 inci Birleşiminin İkinci Oturumunu açıyorum.

V. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

5. - Tokat Milletvekili Ahmet Feyzi İnceöz ve 22
Arkadaşının, Tütün Mamullerinin
Zararlarının Önlenmesine Dair Kanun Teklifi
ile Tütün ve Tütün Mamullerinin Zararlarının
Önlenmesine Dair 9.1.1991 Tarih ve 3694 Sayılı
Kanun ve Anayasanın 89 uncu Maddesi Gereğince Cumhurbaşkanınca
Bir Daha Görüşülmek Üzere Geri Gönderme
Tezkeresi ve Adalet Komisyonu Rayoru (2/70, 1/5) (S. Sayısı
: 17) (Devam)

BAŞKAN - Görüşmelere kaldığımız
yerden devam ediyoruz.

Komisyon ve Hükümet yerinde.

Sayın milletvekilleri, bildiğiniz gibi, teklifin 1
inci maddesi kabul edilmiş; 2 nci maddenin görüşülmesine
sıra gelmişti.

Şimdi, 2 nci maddeyi okutuyorum:

Tütün ve Tütün Mamullerinin İçilmesi
Yasaklanan Yerler

MADDE 2.- Sağlık, eğitim-öğretim ve kültür
hizmeti veren yerler ile kapalı spor salonlarında
ve toplu taşımacılık yapılan
her türlü nakil vasıtaları ve bunların
bekleme salonlarında, kamu hizmeti yapan kurum ve kuruluşlardan
beş veya beşten fazla kişinin görev yaptığı
kapalı mekânlarda tütün ve tütün
mamullerinin içilmesi yasaktır.

Bu gibi mahallerde tütün ve tütün mamullerinin
içilebilmesi için ayrı yerler tahsis edilir.

BAŞKAN - Madde üzerinde söz isteyen?.. Yok.

Maddeyle ilgili bir değişiklik önergesi var; okutuyorum:

Türkiye Büyük Millet Meclisi Başkanlığına

Tütün Mamullerinin Zararlarının Önlenmesine
Dair Kanun Teklifinin 2 inci maddesinin ikinci fıkrasına
aşağıdaki ilavenin yapılmasını
arz ve teklif ederiz.

"Tahsis edilen yerden, sigara içilmeyen mahallere
duman gidişini engelleyecek, havalandırma, tecrit
etme gibi tedbirler alınır."

Kahraman Emmioğlu Mehmet Bedri İncetahtacı Cemalettin
Lafçı

Gaziantep Gaziantep Amasya

Muhammet Polat Mehmet Aykaç Cafer Güneş

Aydın Çorum Kırşehir

Sıtkı Cengil

Adana

BAŞKAN - Önergeye Komisyon katılıyor
mu efendim?

ADALET KOMİSYONU BAŞKANI AHMET TEKDAL (Ankara) -
Çoğunluk olmadığı için katılamıyoruz.

BAŞKAN - Hükümet?..

DEVLET BAKANI AHMET DEMİRCAN (Samsun) - Katılıyoruz
efendim.

BAŞKAN - Önergeye, Komisyon, çoğunluğu
hazır bulunmadığı için katılamıyor,
Hükümet katılıyor.

Önergeyi oylarınıza sunuyorum: Kabul edenler...
Kabul etmeyenler... Kabul edilmiştir.

2 nci maddeyi, kabul edilen önerge doğrultusunda oylarınıza
sunuyorum: Kabul edenler... Kabul etmeyenler... Kabul edilmiştir.

3 üncü maddeyi okutuyorum:

Diğer Yasaklar

MADDE 3. - Tütün ve tütün mamullerinin isim,
marka veya alametler kullanılarak her ne suretle olursa
olsun reklam ve tanıtımının yapılması
veya bunların kullanılmasını teşvik
ve özendirici kampanyalar düzenlenmesi yasaktır.

Onsekiz yaşından küçüklere yönelik
olmayan gazete, dergi, diğer yayınlar ve tütün
ve tütün mamulleri satış belgesini haiz
satış yerlerinde yapılan tanıtım
faaliyetlerine ve sinemaların saat 18.00'den sonraki seanslarda
gösterilen filmlere, sanat ve kültür organizasyonları
ile atletizm dışındaki spor etkinliklerine
ve yalnızca sigara içen yetişkinlere yönelik
tanıtım faaliyetlerine birinci fıkra hükmü
uygulanmaz. Her ne surette olursa olsun, eğitim ve sağlık
kuruluşları ile onsekiz yaşından küçüklere
yönelik tütün ve tütün mamulleri tanıtımı
yapılamaz.

Onsekiz yaşından küçüklere tütün
ve tütün mamülleri satışı yapılamaz.

Bu maddeye uygun olarak yapılacak reklam ve tanıtım
faaliyetlerinde yirmibeş yaşından küçük
veya küçük gösteren kişi veya karakterler
görüntülenemez, esas itibariyle onsekiz yaşından
küçüklere yönelik faaliyet konuları
işlenemez, tütün kullanmayanları tütün
kullanmaya özendirici herhangi bir tavsiyede bulunulamaz;
tütün kullanmanın sağlıklı
olduğuna veya sağlık için bir tehlike olmadığına
dair bir iddiaya yer verilemez.

BAŞKAN - 3 üncü madde üzerinde, Demokratik
Sol Parti Grubu adına, Sayın Hikmet Sami Türk
söz istemişlerdir.

Buyurun Sayın Türk. (DSP sıralarından
alkışlar)

Konuşma süreniz 10 dakikadır.

DSP GRUBU ADINA HİKMET SAMİ TÜRK (Trabzon)
- Sayın Başkan, değerli milletvekilleri; sigara
alışkanlığının yayılmasında,
özendirici reklamların çok büyük
rolü vardır. Bu bakımdan, özendirici reklamları
yasaklayıcı bir hükmün, görüşmekte
olduğumuz kanun teklifinde yer alması son derece yerindedir;
ancak, bu madde, birinci fıkrada koyduğu kuralı,
ikinci fıkrada âdeta sulandırmaktadır.
Maddenin birinci fıkrasında yasak konuyor, ikinci
fıkrasında buna istisna getiriliyor; aynı
fıkrada, istisnanın istisnası belirtiliyor;
ondan sonra, sistematik bakımdan ilgisiz başka bir
konuya geçiliyor ve küçüklere satış
yasağıyla ilgili hüküm konuyor ve son fıkrada,
tekrar, reklam yasağıyla ilgili bir düzenleme
getiriliyor.

Ayrıca, bu reklam yasağına istisna getiren ikinci
fıkrada yer alan hükümler kendi içerisinde
belirsizliği taşıyor. Şöyle ki: 18
yaşından küçüklere yönelik
olmayan gazete, dergi ve diğer yayınlar yasaktan istisna
ediliyor. Ancak, hangi yayınların 18 yaşından
küçükler tarafından görülmeyeceğini
nereden bilebiliriz? Evinize bir gazete, kitap geldiği zaman
ve oralarda bu tür reklamlar yer aldığı
zaman, bunları, çocuklarınızın
görmeyeceğini nasıl garanti edebilirsiniz? O bakımdan,
getirilen hüküm, herhangi bir şeye yaramayacaktır.
Aynı hükümde yer alan, sanat ve kültür
organizasyonlarıyla atletizm dışındaki
spor etkinliklerine de yasağın uygulanmayacağı
hükmü, yine, belirsiz bir hüküm niteliğindedir.
Bu bakımdan, kuralın tutarlı bir biçimde
uygulanması daha doğru olur.

Ayrıca, ikinci fıkra ile dördüncü
fıkra arasında reklam ve tanıtımla
ilgili olmayan başka bir hüküm yer alıyor
ve çok yerinde bir hüküm yer alıyor; 18
yaşından küçüklere tütün
ve tütün mamulleri satışının
yapılamayacağı belirtiliyor; ama, sistematik
bakımdan yanlış. Eğer, bu reklam yasağının
istisnalarıyla ilgili fıkralar kalacak olursa, o
zaman, bu üçüncü fıkranın
son fıkra olarak düzenlenmesi gerekir. Bir kez daha
söylemek isterim ki, doğru olan, özendirici reklamların
yasaklanması konusundaki kuralın tam olarak uygulanmasıdır;
istisnaya yer vermeye gerek yoktur.

Bu düşüncelerle, Yücü Meclisi, Grubum
ve şahsım adına saygıyla selamlıyorum.
(Alkışlar)

BAŞKAN - 3 üncü madde üzerinde Demokratik
Sol Parti Grubu adına konuşan Sayın Hikmet
Sami Türk'e teşekkür ediyorum.

3 üncü maddeyle ilgili bir önerge bulunmaktadır;
okutuyorum:

Türkiye Büyük Millet Meclisi Başkanlığına

Görüşülmekte olan 17 sıra sayılı
kanun teklifinin 3 üncü maddesinin iki ve dördüncü
fıkralarının metinden çıkarılmasını
arz ve teklif ederiz.

Salih Kapusuz Mehmet Gözlükaya Bülent Akarcalı

Refah Partisi Denizli İstanbul

Grup Başkanvekili

Hikmet Sami Türk Hasan Hüsamettin Özkan Nihat Matkap

Trabzon Demokratik Sol Parti Hatay

Grup Başkanvekili

BAŞKAN - Önergeye, Komisyon katılıyor
mu?

ADALET KOMİSYONU BAŞKANI AHMET TEKDAL (Ankara) -
Çoğunluğumuz olmadığından katılamıyoruz
efendim.

BAŞKAN - Hükümet?..

DEVLET BAKANI AHMET DEMİRCAN (Samsun) - Katılıyoruz.

BAŞKAN - Önergeye, çoğunluğu olmadığı
için Komisyon katılamıyor; Hükümet
katılıyor.

Önergeyi oylarınıza sunuyorum: Kabul edenler...
Kabul etmeyenler... Kabul edilmiştir.

3 üncü maddeyi, kabul edilen önerge doğrultusundaki
değişik şekliyle oylarınıza sunuyorum:
Kabul edenler... Kabul etmeyenler... Kabul edilmiştir.

4 üncü maddeyi okutuyorum:

Uyarılar

MADDE 4. - Tütün ve tütün mamullerinin içilmesinin
yasaklandığı yerlerde, buna dair uyarılar
asgarî on santimetrelik puntolarla herkes tarafından
görülebilir yerlere asılır veya yazılır.
Bu uyarıların yapılmasından ilgili
yerlerin yetkili veya amiri durumundaki kişi veya kişiler
sorumludur.

Türkiye'de üretilen veya ithal edilen tütün
ve tütün mamulleri paketinin üzerinde açıkça
görülebilir ve rahatça okunabilir şekilde,
yasal uyarı : "Sağlığa zararlıdır"
ibaresi konulur. Bu ibareyi taşımayan tütün
ve tütün mamulleri ithal edilemez ve satışa
çıkarılamaz.

Gümrük hattı dışı eşya
satış mağazalarında satılan veya
yolcu beraberinde yurda sokulan tütün ve tütün
mamulleri hakkında ikinci fıkra hükmü
uygulanmaz.

Türkiye Radyo ve Televizyon Kurumu ayda en az altmış
dakika tütün ve tütün mamulleri alışkanlığının
zararları konusunda uyarıcı ve eğitici
mahiyette yayınlar yapmak zorundadır.

BAŞKAN - Madde üzerinde, Demokratik Sol Parti Grubu
adına, Hikmet Sami Türk söz istemişlerdir.

Buyurun Sayın Hikmet Sami Türk. (DSP sıralarından
alkışlar)

Konuşma süreniz 10 dakikadır Sayın Türk;
buyurun.

DSP GRUBU ADINA HİKMET SAMİ TÜRK (Trabzon)
- Sayın Başkan, değerli milletvekilleri; tütün
mamulleri içme alışkanlığının
önlenmesi bakımından maddede düzenlenen
uyarılar son derece önemlidir. Ayrıca, bu konuda,
devlet televizyonu TRT ile eğitim yayınları
yapılması da aynı derecede önemlidir.
Bu bakımdan, maddeyi genel olarak çok olumlu buluyoruz;
ancak, maddenin birinci fıkrasının biraz
daha açıklığa kavuşturulmasında
yarar görüyoruz ve bu yönde de bir değişiklik
önergemiz olacaktır.

Birinci fıkrada, tütün ve tütün mamullerinin
içilmesinin yasaklandığı yerlerde, buna
dair uyarıların, asgarî on santimetrelik puntolarla,
herkesçe görülebilecek yerlere yazılması
ve asılması öngörülüyor. Bu
haliyle, bir yerdeki "sigara içmek yasaktır"
biçimindeki bir ibare, bir levha yeterli olacaktır;
fakat, uyarının tam olması için, uyarılanların
aykırı davranışları durumunda
karşılaşacakları yaptırımı
da bilmelerinde yarar vardır. O bakımdan, bu maddede
"tütün ve tütün mamullerinin içilmesinin
yasaklandığı yerlerde, yasağı ve
buna uymamanın sonuçlarını belirten
uyarıların yer alacağı levhaların
asılması" biçiminde bir düzeltme
yapılması, maddeyi tam olarak anlaşılabilir
bir duruma getirecektir. Böylece, yasağa ve uyarıya
uymayanlar nelerle karşılaşacağını
da bilecektir. Örneğin "sigara içmek yasaktır.
Uyulmadığı takdirde, uymayan buradan dışarı
çıkarılır" veya -bizim bir başka
önergemiz var, o kabul edilecek olursa- şu kadar milyon
lira para cezasına çarptırılır...
Bunları, orada bulunup da sigara içmek isteyenler
görmeli ve ona göre hareket etmelidirler. Bu bakımdan,
maddenin açıklığa kavuşturulmasına
yönelik bir önergemiz var; bunun desteklenmesini Yüce
Meclisten istirham ediyorum.

Bu anlayışla, hepinizi saygıyla selamlıyorum.
(DSP sıralarından alkışlar)

BAŞKAN - Demokratik Sol Parti Grubu adına konuşan
Sayın Türk'e teşekkür ediyorum.

HALİL İBRAHİM ÖZSOY (Afyon) - Sayın
Başkan, müsaade ederseniz, buradan, bir cümleyle
bir konuyu arz etmek istiyorum.

BAŞKAN - Kürsüden de konuşabilirsiniz; ama...

HALİL İBRAHİM ÖZSOY (Afyon) - Bir cümle
efendim.

BAŞKAN - Buyurun Sayın Özsoy.

HALİL İBRAHİM ÖZSOY (Afyon) - "Sigara
içmek yasaktır" levhasını asma
sorumluluğunu veriyoruz, asmayanlar için ne yapacağız;
açıklık getirilmemiş. O konuda da bir
önerge hazırlayıp, asmayanlar hakkında
gerekli kanunî işlemin yapılması gerektiği
kanaatindeyim.

Arz ederim.

BAŞKAN - Teşekkür ederim Sayın Özsoy.

Sayın milletvekilleri, 4 üncü maddeyle ilgili
önergeler bulunmaktadır, okutuyorum:

Türkiye Büyük Millet Meclisi Başkanlığına

17 sıra sayılı kanun teklifinin 4 üncü
maddesinin birinci fıkra, birinci cümlesinin aşağıdaki
biçimde değiştirilmesini saygıyla arz
ve teklif ederiz.

"Tütün ve tütün mamullerinin içilmesinin
yasaklandığı yerlerde, yasağa ve buna uymamanın
sonuçlarını belirten uyarılar, asgarî
on santimetrelik puntolarla herkes tarafından görülebilir
yerlere asılır veya yazılır."

Yalçın Gürtan Hikmet Sami Türk Gökhan
Çapoğlu

Samsun Trabzon Ankara

Zekeriya Temizel Hikmet Uluğbay

İstanbul Ankara

BAŞKAN - Diğer önergeyi okutuyorum:

Türkiye Büyük Millet Meclisi Başkanlığına

Görüşülmekte olan 17 sıra sayılı
Tütün Mamullerinin Zararların Önlenmesine
Dair Kanun Teklifinin 4 üncü maddesinin dördüncü
fıkrasının aşağıdaki şekilde
değiştirilmesini arz ve teklif ederiz.

"Türkiye Radyo ve Televizyon Kurumu ve özel televizyon
kurumları ayda en az doksan dakika tütün ve tütün
mamulleri alışkanlığının
zararları konusunda uyarıcı ve eğitici
mahiyette yayınlar yapmak zorundadır."

Şevki Yılmaz Mehmet Aykaç Memduh Büyükkılıç

Rize Çorum Kayseri

Latif Öztek Ahmet Çelik M.Salih Katırcıoğlu

Samsun Adıyaman Niğde

BAŞKAN - Aykırılık durumuna göre
önce ikinci önergeyi işleme alıyorum.

Şimdi, önergeyi tekrar okutuyorum:

Türkiye Büyük Millet Meclisi Başkanlığına

Görüşülmekte olan 17 sıra sayılı
Tütün Mamullerinin Zararlarının Önlenmesine
Dair Kanun Teklifinin 4 üncü maddesinin dördüncü
fıkrasının aşağıdaki şekilde
değiştirilmesini arz ve teklif ederiz.

"Türkiye Radyo ve Televizyon Kurumu ve özel televizyon
kurumları ayda en az doksan dakika tütün ve tütün
mamulleri alışkanlığının
zararları konusunda uyarıcı ve eğitici
mahiyette yayınlar yapmak zorundadır."

Şevki Yılmaz

(Rize) ve arkadaşları

BAŞKAN - Şevki Yılmaz ve arkadaşlarının
önergesine Komisyon katılıyor mu?

ADALET KOMİSYONU BAŞKANI AHMET TEKDAL (Ankara) -
Yeterli sayımız olmadığından katılamıyoruz.

BAŞKAN - Hükümet?..

DEVLET BAKANI AHMET DEMİRCAN (Samsun) - Katılıyoruz.

BAŞKAN - Önergeye, Komisyon, yeterli sayısı
olmadığı için katılamıyor,
Hükümet katılıyor.

Önergeyi oylarınıza sunuyorum: Kabul edenler...
Kabul etmeyenler... Kabul edilmiştir.

Diğer önergeyi tekrar okutuyorum:

Türkiye Büyük Millet Meclisi Başkanlığına

17 sıra sayılı kanun teklifinin 4 üncü
maddesinin birinci fıkra birinci cümlesinin aşağıdaki
biçimde değiştirilmesini saygıyla arz
ve teklif ederiz.

"Tütün ve tütün mamullerinin içilmesinin
yasaklandığı yerlerde, yasağı ve
buna uymamanın sonuçlarını belirten
uyarılar asgarî on santimetrelik puntolarla herkes
tarafından görülebilir yerlere asılır
veya yazılır."

Hikmet Sami Türk

(Trabzon) ve arkadaşları

BAŞKAN - Önergeye Komisyon katılıyor
mu?

ADALET KOMİSYONU BAŞKANI AHMET TEKDAL (Ankara) -
Yeterli sayımız yok, katılamıyoruz.

BAŞKAN - Hükümet?..

DEVLET BAKANI AHMET DEMİRCAN (Samsun) - Katılıyoruz.

BAŞKAN - Biraz önce kabul edilen önergeyle aynı
doğrultuda görünüyor...

SALİH KAPUSUZ (Kayseri) - Değil; farklı...

BAŞKAN - Evet efendim

Önergeye, Komisyon, yeterli çoğunluğu bulunmadığı
için katılamıyor, Hükümet katılıyor.

Önergeyi oylarınıza sunuyorum: Kabul edenler...
Kabul etmeyenler... Kabul edilmiştir.

4 üncü maddeyi, biraz önce kabul edilen iki önerge
doğrultusunda değişik şekliyle ve bir de,
benim dikkatimi çeken bir redaksiyon hatası var,
onu da, düzeltilmesi için Komisyona önereceğim,
eğer kabul ederlerse ondan sonra oylayacağım.

4 üncü maddenin ikinci fıkrasının
ikinci satırında "yasal uyarı: 'Sağlığa
zararlıdır' ibaresi konulur" cümlesi yer
almaktadır. Burada, ya "yasal uyarı" kelimelerini
de tırnak içine almak lazım, yahut "yasal
uyarı" ibaresini tamamen metinden çıkarmak
gerekli; çünkü, bu haliyle kalırsa haşiv
olur; ama, tırnak içine alındığı
takdirde daha etkili bir uyarı mahiyeti alabilir. Bu hususa
Komisyon katılıyorsa, bunu da redaksiyon suretiyle
maddeyi oylarınıza sunacağım.

Sayın Komisyon, katılıyor mu?..

ADALET KOMİSYONU BAŞKANI AHMET TEKDAL (Ankara) -
Sayın Başkan, bu redaksiyonu gerektirir; tabiî,
düzeltmek lazım.

BAŞKAN - Teşekkür ederim.

4 üncü maddeyi, kabul edilen iki önergeyle değişmiş
şekliyle oylarınıza sunuyorum: Kabul edenler...
Kabul etmeyenler... Kabul edilmiştir.

5 inci maddeyi okutuyorum:

Yasağa Uymayanlar Hakkında İşlem

MADDE 5. - Tütün ve tütün mamullerinin içilmesinin
yasaklandığı ve yasağa ilişkin yazılı
uyarıların bulunduğu yerlerde tütün
ve tütün mamulleri içenlere, ilgili yerin yetkilisi
veya amiri durumundaki kişi tarafından yazılı
uyarı gösterilmek suretiyle yasağa uyması,
aksi takdirde o yeri terk etmesi gerektiği bildirilir. Bu
bildirime rağmen tütün ve tütün mamulleri
içenler genel zabıta marifetiyle o yerden uzaklaştırılır.

BAŞKAN - 5 inci madde üzerinde söz istemi?.. Yok.

5 inci maddeyle ilgili önerge yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

6 ncı maddeyi okutuyorum:

İdarî Para Cezası

MADDE 6. - Bu Kanunun 4 üncü maddesinin birinci fıkrasındaki
zorunluluğu yerine getirmeyen tütün veya tütün
mamullerinin içilmesinin yasaklandığı
yerin memur olmayan yetkilisi veya amiri hakkında on milyon
lira para cezası verilir.

Bu Kanunun 5 inci maddesine göre uyarıda bulunmayan
tütün ve tütün mamullerinin içilmesinin
yasaklandığı yerin memur olmayan yetkilisi veya
amiri hakkında on milyon lira para cezası verilir.

Bu kanuna göre sorumluluğu yerine getirmeyen memurlar
hakkında ilgili mevzuat hükümleri uygulanır.

BAŞKAN - 6 ncı madde üzerinde, Demokratik Sol
Parti Grubu adına, Sayın Hikmet Sami Türk söz
istemişlerdir.

Buyurun Sayın Türk. (DSP sıralarından
alkışlar)

Konuşma süreniz 10 dakikadır Sayın Türk.

DSP GRUBU ADINA HİKMET SAMİ TÜRK(Trabzon) -
Sayın Başkan, değerli milletvekilleri; bu maddede,
daha önceki maddelerdeki bazı hükümlerin
yaptırımları gösterilmiş bulunmaktadır.
Bunlar, idarî para cezası niteliğinde yaptırımlardır.
Ancak, maddede dikkati çeken bir eksiklik var, o da şudur:
Maddenin ikinci fıkrasında, kanunun 5 inci maddesine
göre, uyarıda bulunmayan, tütün ve tütün
mamullerinin içilmesinin yasaklandığı
yerin memur olmayan yetkilisi veya amiri hakkında on milyon
lira para cezası öngörülmüş bulunmaktadır.
Ancak, uyarıya rağmen sigara içmekte veya tütün
mamulü kullanmakta devam eden kimse hakkında, daha
önce 5 inci maddede öngörülen, oradan uzaklaştırılma
dışında herhangi bir tedbir söz konusu
değildir. Bunun, yeterince caydırıcı
bir yaptırım olmayacağı düşüncesindeyim.

Şüphesiz, kanunun getirdiği düzenleme, kendi
içerisinde, son derece uygar bir tedbir niteliğinde
kabul edilebilir. Ancak, uygulamada, bunun yeterli olmayacağını,
o bakımdan, uyarıya rağmen, yani, orada asılan
levhaya, o levhanın kendisine gösterilmesine rağmen,
yine de içmekte direnen kimseye, bir de idarî para
cezasının verilmesinin son derece yerinde olacağını
düşünüyorum. Bu amaçla, bir değişiklik
önergesi sunmuş bulunuyoruz. Bu önergemize desteğinizi
istirham ediyorum.

Yüce Meclisi saygıyla selamlarım. (Alkışlar)

BAŞKAN - Sayın Türk'e teşekkür ediyorum.

6 ncı maddeyle ilgili önergeyi okutuyorum:

Türkiye Büyük Millet Meclisi Başkanlığına

17 sıra sayılı kanun teklifinin 6 ncı
maddesinin ikinci fıkrasına aşağıdaki
cümlenin eklenmesini saygıyla arz ve teklif ederiz.

"Uyarıya rağmen tütün veya tütün
mamulü içen kişi hakkında da aynı
ceza uygulanır."

Hikmet Sami Türk Gökhan Çapoğlu Yalçın
Gürtan

Trabzon Ankara Samsun

Zekeriya Temizel Hikmet Uluğbay

İstanbul Ankara

BAŞKAN - Önergeye Komisyon katılıyor
mu?

ADALET KOMİSYONU BAŞKANI AHMET TEKDAL (Ankara) -
Çoğunluğumuz yok; katılamıyoruz efendim.

BAŞKAN - Hükümet?..

DEVLET BAKANI SACİT GÜNBEY (Diyarbakır) - Katılıyoruz
efendim.

BAŞKAN - Önergeye, Komisyon, yeterli çoğunluğu
olmadığı için katılamıyor;
Hükümet katılıyor.

Önergeyi oylarınıza sunuyorum: Kabul edenler...
Kabul etmeyenler.. Kabul edilmiştir.

6 ncı maddeyi, kabul edilen önerge doğrultusunda...

ABDULLAH AYKON DOĞAN (Isparta) - Sayın Başkan,
müsaade ederseniz yerimden bir hususu arz etmek istiyorum.

BAŞKAN - Buyurun Sayın Doğan.

ABDULLAH AYKON DOĞAN (Isparta) - Bu maddede konulan ceza,
maktu bir para cezasıdır. Zaman içerisinde
azalacaktır. Eğer uygun görürseniz, bir önergeyle,
bu, enflasyon oranı doğrultusunda artacak şekilde,
bütçe kanununa eklenecek bir hükümle, Yüce
Meclisçe belirlensin.

BAŞKAN - Teşekkür ederim.

BÜLENT AKARCALI (İstanbul) - Sayın Başkan...

BAŞKAN - Buyurun Sayın Akarcalı, sizin de
mi bir arzınız var?

BÜLENT AKARCALI (İstanbul) - Komisyon çalışmalarında,
bunu, Maliye Bakanlığına sorduğumuzda, Maliye
Bakanlığı temsilcileri, mevcut kanunla bütün
buradaki para cezalarının, otomatik olarak, toptan
eşya fiyatına endeksleneceğini söylemişlerdi.
O kanun sonra çıktı. Herhalde Sayın
Doğan'ın haberi yok.

ABDULLAH AYKON DOĞAN (Isparta) - Zabıtlara geçmesi
bakımından faydalıdır.

BAŞKAN - Şimdi, başka temel kanunlardaki düzenlemelerle,
bu hususun da -sizin önerdiğiniz konunun- aynı
şekilde işlem göreceği ifade edildi.

6 ncı maddeyi, kabul edilen önerge yönündeki
değişik şekliyle oylarınıza sunuyorum:
Kabul edenler... Kabul etmeyenler... Kabul edilmiştir.

7 nci maddeyi okutuyorum:

Adlî Para Cezası

MADDE 7. - Bu Kanunun 3 üncü maddesinin birinci, ikinci
ve dördüncü fıkraları ile 4 üncü
maddesinin ikinci fıkrası hükümlerine
aykırı hareket edenlere on milyon liradan beşyüz
milyon liraya kadar ağır para cezası verilir.
Tekerrür halinde bu cezanın yukarı haddine
hükmolunur.

BAŞKAN - Şimdi, 7 nci madde, bundan önceki maddelerdeki
değişikliklerden önceki şekliyle bilgilerinize
sunuldu. Burada, 3 üncü maddenin ikinci ve dördüncü
fıkraları, değişiklik önergeleriyle,
metinden çıkarılmıştır.
Bu düzeltmeyi dikkate alarak, ben, maddeyi yeniden okuyorum:

MADDE 7.- Bu Kanunun 3 üncü maddesinin birinci fıkrası
ile 4 üncü maddesinin ikinci fıkrası hükümlerine
aykırı hareket edenlere onmilyon liradan beşyüzmilyon
liraya kadar ağır para cezası verilir. Tekerrür
halinde, bu cezanın yukarı haddine hükmolunur.

Madde üzerinde söz isteyen?.. Yok.

Maddeyle ilgili değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

8 inci maddeyi okutuyorum:

Para Cezasına İlişkin Hükümler

MADDE 8. - 6 ncı maddede yazılı para cezaları
o yerin en büyük mülkî amiri tarafından
verilir. Para cezalarına dair kararlar ilgililere Tebligat
Kanunu hükümlerine göre tebliğ edilir. Bu cezalar
kesindir. Bu Kanuna göre verilen idarî para cezaları
6183 sayılı Amme Alacaklarının Tahsil
Usulü Hakkında Kanun hükümlerine göre
mahallin en büyük mal memurluğunca tahsil edilir.

BAŞKAN - Madde üzerinde söz isteyen?.. Yok.

Maddeyle ilgili bir değişiklik önergesi vardır;
okutuyorum:

Türkiye Büyük Millet Meclisi Başkanlığına

Görüşülmekte olan 17 sıra sayılı
kanun teklifinin 8 inci maddesindeki "Bu ceza kesindir."
cümlesinin kaldırılmasını ve
maddenin sonuna "İdarî para cezalarına
karşı yedi gün içinde sulh ceza mahkemesine
itiraz edilebilir" hükmünün eklenmesini arz
ederiz.

Saygılarımızla.

Hasan Hüsamettin Özkan Önder Sav Salih Kapusuz

İstanbul Ankara Kayseri

Metin Bostancıoğlu Ahmet İyimaya

Sinop Amasya

BAŞKAN - Önergeye Komisyon katılıyor
mu?

ADALET KOMİSYONU BAŞKANI AHMET TEKDAL (Ankara) -
Yeterli çoğunluğumuz yok, katılamıyoruz.

BAŞKAN - Hükümet?..

DEVLET BAKANI SACİT GÜNBEY (Diyarbakır) - Katılıyoruz.

BAŞKAN - Önergeye, Komisyon, yeterli çoğunluğu
olmadığı için katılamıyor,
Hükümet katılıyor.

Önergeyi oylarınıza sunuyorum: Kabul edenler...
Kabul etmeyenler... Kabul edilmiştir.

8 inci maddeyi, kabul edilen önergedeki değişik
şekliyle oylarınıza sunuyorum: Kabul edenler...
Kabul etmeyenler... Kabul edilmiştir.

Geçici 1 inci maddeyi okutuyorum:

GEÇİCİ MADDE 1. - Bu Kanunun yayımı
tarihinden önce Türkiye'de üretilen veya ithal
edilen tütün ve mamullerinin bir yıl süreyle
4 üncü maddenin ikinci fıkrasında belirtilen
şart aranmaksızın satışlarına
devam olunur.

BAŞKAN - Maddeyle ilgili söz isteyen?.. Yok

Değişiklik önergesi yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

Geçici 2 nci maddeyi okutuyorum:

GEÇİCİ MADDE 2. - Bu Kanunun 2 nci maddesinin
ikinci fıkrası gereğince ayrı yer tahsisi,
3 üncü maddede yasaklanan reklam panolarının
kaldırılması ve 4 üncü maddesinin
birinci fıkrası gereğince yapılması
gereken işler Kanunun yayımı tarihinden itibaren
bir yıl içinde yerine getirilir.

BAŞKAN - Madde üzerinde söz isteyen?.. Yok

Değişiklik önergesi yok.

Geçici 2 nci maddeyi oylarınıza sunuyorum:
Kabul edenler... Kabul etmeyenler... Kabul edilmiştir.

9 uncu maddeyi okutuyorum:

Yürürlük

MADDE 9. - Bu Kanun yayımı tarihinde yürürlüğe
girer.

BAŞKAN - Madde üzerinde İstanbul Milletvekili
Sayın Bülent Akarcalı söz istiyorlar.

Sayın Akarcalı, konuşma süreniz 5 dakikadır.

Buyurun.

BÜLENT AKARCALI (İstanbul) - Sayın Başkan,
değerli arkadaşlarım; tabiî ki, yürürlük
maddesi hakkında niye söz alındı diye
bir soru akla gelebilir. Özellikle tutanaklara geçmesi
için belirtiyorum.

Kanunun uygulamasına gelince; bunu uygulama durumunda olanlar,
bir önceki geçici maddede, kanunun kimi maddelerinin,
bir yıl süre içinde yürürlüğe
girmesini yanlış yorumlayabilirler. Kanun yürürlüğe
girdiği andan itibaren bu yasaklar geçerlidir.

Geçici 2 nci maddede belirtilen, sigara içmek isteyenlere
yer tahsis edilmesi ile yasaklanan reklam panolarının
bir yıl içerisinde -bir yılın sonunda
değil, bir yıl içerisinde- kaldırılması
ve 4 üncü maddenin birinci fıkrasında
belirtilen, sigara ve tütün mamullerinin içilmemesiyle
ilgili uyarıların bir yıl içinde konulması
gerçekleşmemesinden dolayı yasakların
uygulanması ertelenemez. Bunun gayet iyi vurgulanması
gerekiyor. Yani, bu kanun yürürlüğe girdikten
sonra "Efendim, daha, spor salonuna, hastaneye 'burada sigara
içilemez' panosunu yazmadık, dolayısıyla,
burada sigara içmek serbesttir" anlayışı
kanunda yoktur. Bunu, buradan özellikle vurgulamak istiyorum
ki, bu bilinsin, uygulamada bir terslik çıkmasın.

Kanun yürürlüğe girdikten sonra; örneğin,
hastanelerde sigara içilmesi yasaktır "burada,
sigara içilmesi için henüz bir mekân
ayıramadık; dolayısıyla, sigara içmek
isteyenler her yerde sigara içebilir" denilemez. Bunu,
burada, özellikle vurgulamak istiyorum ve yine, kimi sigara
şirketlerinin "pano yasaklarının -o develerin,
kovboyların resimlerinin- kalkmasına bir sene var;
onun için, bu arada yeni resim koyabiliriz, yeni reklam
yapabiliriz" şeklinde düşünmemeleri
gerekir. Yasaklar başlamıştır; ancak,
müktesep hak olarak, olanların ortadan kalkması
için bir yıllık bir süre tanınmıştır
ve bunların, o bir yılın sonunda değil,
bir yılın içinde yapılması
gereklidir. Nedenine gelince, bu böyle yorumlanmadığı
takdirde, bir yılın sonunda buraya dayanırlar
"efendim, daha bütün herşeyi yapamadık;
bize bir altı ay süre daha verin, bize bir sekiz ay
süre daha verin" deme durumuna getirebilirler. Bunu,
Yüce Meclise açıklamak ve tutanaklara geçirmek
için söz aldım. Teşekkür eder, saygılar
sunarım. (ANAP sıralarından alkışlar)

BAŞKAN - Sayın Bülent Akarcalı'ya teşekkür
ediyorum.

9 uncu maddeyi, yürürlük maddesini Sayın
Bülent Akarcalı gibi anlamayan hiçbir arkadaşımız
yok.

Yürürlük maddesiyle ilgili olarak aynı görüşü
Genel Kurul da paylaşıyor. 9 uncu maddeyi bu anlayışla,
oylarınıza sunuyorum: Kabul edenler... Kabul etmeyenler...
Kabul edilmiştir.

10 uncu maddeyi okutuyorum:

Yürütme

MADDE 10. - Bu Kanun hükümlerini Bakanlar Kurulu yürütür.

BAŞKAN - Madde üzerinde söz isteyen?.. Yok.

Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.

Teklifin tümünü oylarınıza sunuyorum:
Kabul edenler... Kabul etmeyenler... Kabul edilmiştir.

Sayın milletvekilleri, böylece, Meclisimiz, sigara
tüketimi konusunda çok önemli bir sağlık
sorunumuzun çözümünü gerçekleştirmiş
bulunmaktadır. Bu kanunun milletimiz için, çocuklarımız
için, gençlerimiz için hayırlı
uğurlu olmasını diliyorum ve bir dileğimi
daha ifade etmek istiyorum: Bu kanunun başarılı
uygulanabilmesi için bir eğitim çalışmasına
ihtiyaç var ve bunda da başta, değerli milletvekillerimiz
olmak üzere, bütün kamu görevlilerine görev
düşmektedir. Ben, bu görevi ilk yerine getirenlerden
biri olmak için, bu saatten itibaren, hayatım boyunca,
bir daha sigara içmeyeceğimi ilan ediyorum. ("Bravo"
sesleri, alkışlar)

Arkadaşlarımız da bu kampanyaya kısa
sürede katılırlarsa, mesele, çok kısa
zamanda çağdaş bir şekilde çözümlenmiş
olacaktır.

KAHRAMAN EMMİOĞLU (Gaziantep) - Sayın Başkan,
kulisler "sigara içenler, içmeyenler"
diye ayrılsın.

BAŞKAN - Onları ayıracağız efendim.

Sayın milletvekilleri, bugün saat 22.00'ye kadar çalışmayı
kararlaştırmıştık; ancak, sıradaki
kanun tasarısının bu süre içerisinde
tamamlanması imkânı görülmediğinden,
gruplarımızın da görüşlerini
alarak; yasadışı suç örgütlerinin
faaliyetleri ve devletle olan ilişkileri konularındaki
10/89, 10/126, 10/110, 10/124 ve 10/125 esas numaralı Meclis
araştırması önergelerinin öngörüşmelerini
yapmak için 12 Kasım 1996 Salı günü
saat 15.00'te toplanmak üzere, Birleşimi kapatıyorum.

Kapanma Saati: 21.08

TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












