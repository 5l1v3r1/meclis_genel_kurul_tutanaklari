



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

15’inci Birleşim
18 Kasım 2014 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.-  İstanbul Milletvekili Türkan Dağoğlu'nun, 17
Kasım Dünya Prematüre Günü’ne ilişkin gündem dışı konuşması
2.-  Çorum Milletvekili Tufan Köse'nin,
Çorum ilinin sorunlarına ilişkin gündem dışı konuşması
3.-  Samsun Milletvekili Cemalettin
Şimşek'in, Samsun ilinin sorunlarına ilişkin gündem dışı konuşması
V.- SATAŞMALARA İLİŞKİN KONUŞMALAR
1.-  Samsun Milletvekili Ahmet Yeni'nin, Samsun
Milletvekili Cemalettin Şimşek’in yaptığı gündem dışı konuşması sırasında
Adalet ve Kalkınma Partisine ve şahsına sataşması nedeniyle konuşması
2.-  Samsun Milletvekili Cemalettin Şimşek'in, Samsun
Milletvekili Ahmet Yeni’nin sataşma nedeniyle yaptığı konuşması sırasında
Milliyetçi Hareket Partisine ve şahsına sataşması nedeniyle konuşması
3.-  Samsun Milletvekili Ahmet İhsan Kalkavan'ın,
Samsun Milletvekili Ahmet Yeni’nin sataşma nedeniyle yaptığı konuşması
sırasında Cumhuriyet Halk Partisine ve şahsına sataşması nedeniyle konuşması
4.-  Tunceli Milletvekili Kamer Genç'in, Kayseri
Milletvekili Yusuf Halaçoğlu ve İstanbul Milletvekili Abdullah Levent Tüzel’in
Danışma Kurulu önerisi üzerinde yaptıkları konuşmaları sırasında şahsına
sataşması nedeniyle konuşması
5.-  Amasya Milletvekili Mehmet Naci Bostancı'nın,
Tunceli Milletvekili Kamer Genç’in sataşma nedeniyle yaptığı konuşması
sırasında AK PARTİ Grubu eski Başkanına ve Adalet ve Kalkınma Partisine
sataşması nedeniyle konuşması
6.-  Kayseri Milletvekili Yusuf Halaçoğlu'nun, İstanbul
Milletvekili Abdullah Levent Tüzel’in Danışma Kurulu önerisi üzerinde yaptığı
konuşması sırasında şahsına sataşması nedeniyle konuşması
7.-  İstanbul Milletvekili Abdullah Levent Tüzel'in,
Kayseri Milletvekili Yusuf Halaçoğlu ve Tunceli Milletvekili Kamer Genç’in
sataşma nedeniyle yaptıkları konuşmaları sırasında Halkların Demokratik
Partisine ve şahsına sataşması nedeniyle konuşması
8.-  Amasya Milletvekili Mehmet Naci Bostancı'nın,
Malatya Milletvekili Veli Ağbaba’nın doğrudan gündeme alınma önergesi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
9.-  İstanbul Milletvekili Mehmet Akif Hamzaçebi'nin,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
VI.- AÇIKLAMALAR
1.-  İstanbul Milletvekili Kadir Gökmen Öğüt'ün, Taksim
Kışlası Projesi’nin yeniden gündeme getirilmesinin gerekçesini ve Gezi
eylemlerinde hukuk desteği veren 4 avukatın polislerle ilgili şikâyetlerinin ne
aşamada olduğunu öğrenmek istediğine ilişkin açıklaması
2.-  İstanbul Milletvekili Abdullah Levent Tüzel'in,
hayatını kaybeden Profesör Doktor Uluğ Nutku’yu saygıyla andığına ilişkin
açıklaması
3.-  Artvin Milletvekili Uğur Bayraktutan'ın, Orman
Bölge Müdürlüğünün Artvin’de orman katliamı yapmak istediğine ilişkin
açıklaması
4.-  Uşak Milletvekili Dilek Akagün Yılmaz'ın,
mevsimlik işçilerin kadroya alınmaları konusunda Bakanlığın çaba göstermesi
gerektiğine ve Profesör Doktor Rennan Pekünlü’ye verilen hapis cezasına ilişkin
açıklaması
5.-  Afyonkarahisar Milletvekili Kemalettin Yılmaz’ın,
Afyonkarahisar’daki olimpik yüzme havuzunun ve Emniyet Genel Müdürlüğü Termal
Fizik Tedavi ve Rehabilitasyon Merkezinin ne zaman halkın hizmetine
sunulacağını öğrenmek istediğine ilişkin açıklaması
6.-  Osmaniye Milletvekili Hasan Hüseyin Türkoğlu’nun,
çözüm sürecinin temel belgesi olan Oslo Mutabakatı’nın içeriğini öğrenmek
istediklerine ilişkin açıklaması
7.-  Kayseri Milletvekili Yusuf Halaçoğlu'nun, MHP Grup
Başkan Vekili Oktay Vural’a, eşinin vefatı nedeniyle başsağlığı dilediklerine
ilişkin açıklaması
8.-  Kırklareli Milletvekili Turgut Dibek'in,
Lüleburgaz’da Ramuze Tekstil ve Şişe Cam’a bağlı fabrikalarda çalışan işçilerin
sorunlarına ilişkin açıklaması
9.-  Samsun Milletvekili Ahmet
Yeni'nin, Samsun’a yapılan hizmetlere ilişkin açıklaması
10.-  Iğdır Milletvekili Pervin Buldan'ın, 4 siyasi
parti olarak kadına yönelik şiddet ve cinayetlerin araştırılması konusunda bir
araştırma komisyonu kurulması kararı aldıkları için bu konudaki grup
önerilerini geri çektiklerine ilişkin açıklaması
11.-  Burdur Milletvekili Ramazan Kerim Özkan'ın,
değişik illerde yaptığı görüşmeler sonucunda vatandaşların kendisine ilettikleri
sorunlara ilişkin açıklaması
12.-  Bolu Milletvekili Tanju Özcan'ın, MEMUR-SEN’e
bağlı tüm sendikaların Hükûmet tarafından özel olarak korunduğunu düşündüğüne
ilişkin açıklaması
13.-  Amasya Milletvekili Mehmet Naci Bostancı'nın, AK
PARTİ Grubu olarak, MHP Grup Başkan Vekili Oktay Vural’a, eşinin vefatı
nedeniyle başsağlığı dilediklerine ve Ahmet Kaya’nın 14’üncü ölüm yıl dönümüne
ilişkin açıklaması
14.-  Bingöl Milletvekili İdris Baluken'in, MHP Grup
Başkan Vekili Oktay Vural’a, eşinin vefatı nedeniyle başsağlığı dilediklerine,
Ahmet Kaya’nın 14’üncü ölüm yıl dönümüne ve Dersim olaylarında idam edilen
Seyit Rıza ve arkadaşlarını saygıyla andıklarına ilişkin açıklaması
15.-  Kayseri Milletvekili Yusuf Halaçoğlu'nun,
İstanbul Milletvekili Abdullah Levent Tüzel’in sataşma nedeniyle yaptığı konuşmasındaki
bazı ifadelerine ilişkin açıklaması
VII.- BAŞKANLIĞIN GENEL KURULA SUNUŞLARI
A) Tezkereler
1.-  Türkiye Büyük Millet Meclisi Başkanlığının, Avrupa
Parlamentosu Katılım Öncesi Eylem Birimi tarafından 21/11/2014 tarihinde
Arnavutluk’un başkenti Tiran’da düzenlenecek “Temel Haklar, Ayrımcılık Yasağı
ve LGBTI Dâhil Olmak Üzere Hassas Grupların Korunması” konulu seminere katılması
Genel Kurulun 4/11/2014 tarihli 9’'uncu Birleşiminde kabul edilen heyeti
oluşturmak üzere siyasi parti gruplarının bildirmiş olduğu isimlere ilişkin
tezkeresi (3/1625)
2.-  Türkiye Büyük Millet Meclisi Başkanı Cemil Çiçek
başkanlığındaki bir heyetin, Makedonya Meclis Başkanı Trajko Veljanovski ve
Arnavutluk Parlamentosu Başkanı Ilir Meta’nın vaki davetlerine icabet etmek
üzere 23-25 Kasım 2014 tarihleri arasında Makedonya’ya ve 25-26 Kasım tarihleri
arasında Arnavutluk’a resmî bir ziyarette bulunmasına ilişkin tezkeresi
(3/1626)
3.-  Avrupa Konseyi İtalya Başkanlığınca 20-21 Kasım
2014 tarihlerinde İtalya’nın başkenti Roma’da düzenlenecek olan İstihdam,
Araştırma ve Yenilik Komisyonları Başkanları Toplantısı’na katılım sağlanmasına
ilişkin tezkeresi (3/1627)
4.-  Türkiye Büyük Millet Meclisi Dışişleri Komisyonu
üyelerinden oluşan bir heyetin, Gürcistan Parlamentosu Dış İlişkiler Komisyonu
Başkanı Tedo Japaridze’nin vaki davetine icabetle Türkiye-Azerbaycan-Gürcistan
Parlamentoları Dışişleri Komisyonları Ortak Toplantısı’na katılmasına ilişkin
tezkeresi (3/1628)
B) Önergeler
1.-  Kahramanmaraş Milletvekili Mesut Dedeoğlu’nun,
Millî Savunma Komisyonu üyeliğinden istifa ettiğine ilişkin önergesi (4/212)
2.-  Aksaray Milletvekili İlknur İnceöz’ün, Adalet
Komisyonu üyeliğinden istifa ettiğine ilişkin önergesi (4/213)
3.-  Mersin Milletvekili Ali Rıza Öztürk’ün, (2/203)
esas numaralı 05.02.1972 Tarih ve 1586 Sayılı Deniz Gezmiş, Yusuf Aslan ve
Hüseyin İnan’ın Ölüm Cezalarının Yerine Getirilmesine Dair Kanunun Yürürlükten
Kaldırılmasına İlişkin Kanun Teklifi’nin doğrudan gündeme alınmasına ilişkin
önergesi (4/211)
C) Meclis Araştırması Önergeleri
1.-  Erzincan Milletvekili Muharrem Işık ve 27
milletvekilinin, doğu ve güneydoğu illerinde zoraki göçlere maruz kalmış vatandaşların
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1114)
2.-  BDP Grubu adına Grup Başkan Vekili Bingöl
Milletvekili İdris Baluken’in, AKP’'nin Suriye politikalarındaki yanlışların
Türkiye’yi götürdüğü çıkmazların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1115)
3.-  İstanbul Milletvekili Sebahat Tuncel ve 22
milletvekilinin, hayvancılık ve tarım sektöründe yaşanan sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1116)
D) Duyurular
1.-  Başkanlıkça, Kadın Erkek Fırsat Eşitliği ile Kamu
İktisadi Teşebbüsleri Komisyonlarında siyasi parti grubu mensubu olmayan
milletvekillerine düşen birer üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyuru
VIII.- ÖNERİLER
A) Danışma Kurulu Önerileri
1.-  Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 76’ncı sırasında
bulunan 464 sıra sayılı Kanun Tasarısı’nın gündemin 6’ncı sırasına alınmasına
ve diğer işlerin sırasının buna göre teselsül ettirilmesine; Genel Kurulun 18
Kasım 2014 Salı günkü birleşiminde 464 sıra sayılı Kanun Tasarısı’nın
görüşmelerinin tamamlanmasına kadar çalışmalarını sürdürmesine ilişkin önerisi 
IX.- SEÇİMLER
A) Komisyonda Açık Bulunan Üyeliklere Seçim
1.- Millî Savunma Komisyonunda açık bulunan üyeliğe
seçim
2.- Adalet Komisyonunda boş bulunan üyeliğe seçim
B) Komisyonlara Üye Seçimi
1.- Güvenlik ve İstihbarat Komisyonuna üye seçimi
X.- SÖZLÜ SORULAR VE CEVAPLARI
1.-  Ardahan Milletvekili Ensar Öğüt’ün, Göle’nin su
sorununa ilişkin İçişleri Bakanından sözlü soru önergesi (6/135) ve Millî
Savunma Bakanı İsmet Yılmaz'ın cevabı
2.-  Mersin Milletvekili Ali Öz’ün, bazı askeri
personelin maaşlarına yapılan son zamma ilişkin sözlü soru önergesi (6/1736) ve
Millî Savunma Bakanı İsmet Yılmaz'ın cevabı
3.-  Ardahan Milletvekili Ensar Öğüt’ün, astsubayların
özlük haklarına ilişkin sözlü soru önergesi (6/3052) ve Millî Savunma Bakanı
İsmet Yılmaz'ın cevabı
4.-  Tokat Milletvekili Reşat Doğru’nun, askeri
okullardan atılan veya kendi isteğiyle ayrılanların ödedikleri tazminatlara ilişkin
sözlü soru önergesi (6/3565) ve Millî Savunma Bakanı İsmet Yılmaz'ın cevabı
5.-  Ardahan Milletvekili Ensar Öğüt’ün, asker
intiharlarının önlenmesine ilişkin sözlü soru önergesi (6/3635) ve Millî Savunma
Bakanı İsmet Yılmaz'ın cevabı
6.-  Kütahya Milletvekili Alim Işık’ın, Bakanlık
tarafından kiralanan taşınmazlara ilişkin sözlü soru önergesi (6/3906) ve Millî
Savunma Bakanı İsmet Yılmaz'ın cevabı
7.-  Kütahya Milletvekili Alim Işık’ın, Kütahya’daki
askeri hastanenin kapatılmasına ilişkin sözlü soru önergesi (6/3907) ve Millî
Savunma Bakanı İsmet Yılmaz'ın cevabı
8.-  Kütahya Milletvekili Alim Işık’ın, Bakanlık
tarafından kiralanan araçlar ile diğer taşınır mallara ilişkin sözlü soru
önergesi (6/3939) ve Millî Savunma Bakanı İsmet Yılmaz'ın cevabı
9.-  Kütahya Milletvekili Alim Işık’ın, Bakanlık
tarafından gerçekleştirilen taşınır mal satışlarına ilişkin sözlü soru önergesi
(6/4046) ve Millî Savunma Bakanı İsmet Yılmaz'ın cevabı
10.-  Kütahya Milletvekili Alim Işık’ın, Bakanlık
personelinin görev yeri değişikliklerine ilişkin sözlü soru önergesi (6/4124)
ve Millî Savunma Bakanı İsmet Yılmaz'ın cevabı
11.-  Kütahya Milletvekili Alim Işık’ın, Bakanlık
kadrolarına ve personel durumuna ilişkin sözlü soru önergesi (6/4125) ve Millî
Savunma Bakanı İsmet Yılmaz'ın cevabı
12.-  Kütahya Milletvekili Alim Işık’ın, 2002-2013
yılları arasında Bakanlıkta hizmet alımı yoluyla veya sözleşmeli olarak çalıştırılan
personele ilişkin sözlü soru önergesi (6/4151) ve Millî Savunma Bakanı İsmet
Yılmaz'ın cevabı
13.-  İstanbul Milletvekili Celal Dinçer’in, celp
dönemlerinin lisans mezuniyet dönemleriyle uyumlu hale getirilmesine ilişkin
sözlü soru önergesi (6/4344) ve Millî Savunma Bakanı İsmet Yılmaz'ın cevabı
14.-  Kütahya Milletvekili Alim Işık’ın, çözüm süreci
boyunca terör örgütüne katılımların arttığı iddialarına ilişkin sözlü soru
önergesi (6/4604) ve Millî Savunma Bakanı İsmet Yılmaz'ın cevabı
15.-  Kütahya Milletvekili Alim Işık’ın, çözüm süreci
kapsamında ülke dışına çıkan teröristlere ilişkin sözlü soru önergesi (6/4607)
ve Millî Savunma Bakanı İsmet Yılmaz'ın cevabı
16.-  Adana Milletvekili Ali Halaman’ın, boşaltılan
karakollarda PKK bayrağı açıldığı iddialarına ilişkin sözlü soru önergesi
(6/4661) ve Millî Savunma Bakanı İsmet Yılmaz'ın cevabı
17.-  Adana Milletvekili Ali Halaman’ın, il
merkezlerindeki askeri birliklerin taşınmasına ilişkin sözlü soru önergesi
(6/4663) ve Millî Savunma Bakanı İsmet Yılmaz'ın cevabı
18.-  Ardahan Milletvekili Ensar Öğüt’ün, Ardahan’da Er
Eğitim Birliği açılıp açılmayacağına ilişkin sözlü soru önergesi (6/4691) ve
Millî Savunma Bakanı İsmet Yılmaz'ın cevabı
19.-  Ardahan Milletvekili Ensar Öğüt’ün, Doğu ve
Güneydoğu Anadolu bölgelerinde dış kaynaklı oluşabilecek tehlikelere yönelik
alınan tedbirlere ilişkin sözlü soru önergesi (6/4692) ve Millî Savunma Bakanı
İsmet Yılmaz'ın cevabı
20.-  Ardahan Milletvekili Ensar Öğüt’ün, Ardahan’a
yönelik proje ve yatırımlara ilişkin sözlü soru önergesi (6/4693) ve Millî
Savunma Bakanı İsmet Yılmaz'ın cevabı
21.-  Ardahan Milletvekili Ensar Öğüt’ün, Ardahan iline
yönelik işbirliği ve ticari anlaşma amaçlı yabancı heyet ziyaretlerine ilişkin
sözlü soru önergesi (6/4774) ve Millî Savunma Bakanı İsmet Yılmaz'ın cevabı
22.-  Adana Milletvekili Osman Faruk Loğoğlu’nun, Anka
uçaklarının Suudi Arabistan’a TSK’dan daha ucuza satıldığı iddialarına ilişkin
sözlü soru önergesi (6/4882) ve Millî Savunma Bakanı İsmet Yılmaz'ın cevabı
23.-  Adana Milletvekili Ali Halaman’ın, Adana’ya
yönelik proje ve yatırımlara ilişkin sözlü soru önergesi (6/5209) ve Millî
Savunma Bakanı İsmet Yılmaz'ın cevabı
24.-  İzmir Milletvekili Rahmi Aşkın Türeli'nin, 8 Ekim
1996 tarihinde Sakız Adası açıklarında düşen uçağın enkazı ile pilotun naaşına
ulaşılması için çalışma yapılıp yapılmadığına ilişkin sözlü soru önergesi
(6/5407) ve Millî Savunma Bakanı İsmet Yılmaz'ın cevabı
25.-  Ardahan Milletvekili Ensar Öğüt'ün, arşiv
belgelerinin tercüme edilmesi çalışmalarına ve bu çalışmalarda erlerden faydalanılmasına
ilişkin sözlü soru önergesi (6/5665) ve Millî Savunma Bakanı İsmet Yılmaz'ın
cevabı
26.-  Tunceli Milletvekili Kamer Genç'in, Lice'de Türk
Bayrağının indirilmesine ilişkin sözlü soru önergesi (6/5730) ve Millî Savunma
Bakanı İsmet Yılmaz'ın cevabı
27.-  Kütahya Milletvekili Alim Işık'ın, 17-25 Aralık
2013 tarihlerindeki yolsuzluk ve rüşvet operasyonlarının ardından açılan
disiplin soruşturmalarına ilişkin sözlü soru önergesi (6/5838) ve Millî Savunma
Bakanı İsmet Yılmaz'ın cevabı
28.-  Kütahya Milletvekili Alim Işık'ın, 17-25 Aralık
2013 tarihlerindeki yolsuzluk ve rüşvet operasyonlarının ardından taşeron
işçilerin çoğunun işten çıkarıldıkları iddiasına ilişkin sözlü soru önergesi
(6/5864) ve Millî Savunma Bakanı İsmet Yılmaz'ın cevabı
29.-  Kütahya Milletvekili Alim Işık'ın, bazı kamu
görevlilerine mobbing uygulandığı iddiasına ilişkin sözlü soru önergesi
(6/5891) ve Millî Savunma Bakanı İsmet Yılmaz'ın cevabı
30.-  Kütahya Milletvekili Alim Işık'ın, bazı kamu
görevlilerinin emekli olmaya zorlandığı iddiasına ilişkin sözlü soru önergesi
(6/5914) ve Millî Savunma Bakanı İsmet Yılmaz'ın cevabı
31.-  Kütahya Milletvekili Alim Işık'ın, bazı kamu
görevlilerinin istifaya zorlandığı iddiasına ilişkin sözlü soru önergesi
(6/5949) ve Millî Savunma Bakanı İsmet Yılmaz'ın cevabı
XI.-  KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.-  Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.-  Devlet Sırrı Kanunu Tasarısı ve Avrupa Birliği
Uyum Komisyonu ile Adalet Komisyonu Raporları (1/484) (S. Sayısı: 287)
3.-  Türkiye Sağlık Enstitüleri Başkanlığı Kurulması
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Tasarısı ile Kars Milletvekili Yunus Kılıç ve Amasya Milletvekili Avni
Erdemir ile 79 milletvekilinin; Türkiye Sağlık Enstitüleri Başkanlığı Kurulması
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)
4.-  İstanbul Tahkim Merkezi Kanunu Tasarısı ile
Sanayi, Ticaret, Enerji, Tabii Kaynaklar, Bilgi ve Teknoloji Komisyonu ile
Adalet Komisyonu Raporları (1/758) (S. Sayısı: 640)
5.-  Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Kırıkkale Milletvekili Ramazan Can ve 33
Milletvekilinin; Engelliler Hakkında Kanunda Değişiklik Yapılmasına Dair Kanun
Teklifi ile Bayındırlık, İmar, Ulaştırma ve Turizm Komisyonu Raporu (2/2374)
(S. Sayısı: 652)
6.-  Türkiye Cumhuriyeti Hükümeti ile Makedonya
Cumhuriyeti Hükümeti Arasında Kültür Merkezlerinin Kuruluşu ve Faaliyetleri
Hakkında Anlaşmanın Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/766) (S. Sayısı: 464)
XII.- OYLAMALAR
1.-  (S. Sayısı: 464) Türkiye Cumhuriyeti Hükümeti ile
Makedonya Cumhuriyeti Hükümeti Arasında Kültür Merkezlerinin Kuruluşu ve
Faaliyetleri Hakkında Anlaşmanın Onaylanmasının Uygun Bulunduğuna Dair Kanun
Tasarısı'nın oylaması
XIII.- YAZILI SORULAR VE CEVAPLARI
1.-  İstanbul Milletvekili Mustafa Sezgin
Tanrıkulu'nun, 2010-2014 yılları arasında Bakanlık ile bağlı kurum ve kuruluşlar
tarafından alınan medya ve tanıtım hizmetlerine ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/53215)
2.-  Kocaeli Milletvekili Lütfü Türkkan'ın, Kocaeli'nin
Kartepe ilçesinde bulunan bir taş ocağının neden olduğu sorunlara ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/53216)
3.-  Bursa Milletvekili İsmet Büyükataman'ın, Bursa'da
Bakanlığa bağlı kurumlardaki engelli merdivenleri ve tuvaletlerine ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/53217)
4.- Ardahan Milletvekili Ensar Öğüt'ün, Van, Adıyaman
ve Siirt'te bağlı kurum ve kuruluşlardaki boş memur ve işçi kadrolarına,
Şırnak, Hakkari ve Muş'ta bağlı kurum ve kuruluşlardaki
boş memur ve işçi kadrolarına,
Bingöl, Bitlis ve Batman'da bağlı kurum ve
kuruluşlardaki boş memur ve işçi kadrolarına,
Ardahan'da bağlı kurum ve kuruluşlardaki boş memur ve
işçi kadrolarına,
Erzurum, Gümüşhane ve Bayburt'ta bağlı kurum ve
kuruluşlardaki boş memur ve işçi kadrolarına,
İlişkin soruları ve Başbakan Yardımcısı Bülent Arınç’ın
cevabı (7/54091), (7/54092), (7/54093), (7/54094), (7/54095)"
5.-  Kütahya Milletvekili Alim Işık'ın, bağlı, ilgili
veya ilişkili kurum ve kuruluşlarca gerçekleştirilen medya, tanıtım ve reklam
harcamalarına ilişkin sorusu ve Başbakan Yardımcısı Bülent Arınç’ın cevabı
(7/54322)
18 Kasım 2014
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
----0----
BAŞKAN – Türkiye Büyük Millet
Meclisinin 15’inci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre vereceğim.
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla üç dakikalık süre içerisinde
Başkanlığa ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma Saati:
15.04
İKİNCİ OTURUM 
Açılma Saati:
15.15
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin İkinci Oturumunu açıyorum. 
III.- YOKLAMA
BAŞKAN – Açılışta yapılan yoklamada
toplantı yeter sayısı bulunamamıştı. 
Şimdi yoklama işlemini tekrarlayacağım.

Yoklama için iki dakika süre veriyorum
ve yoklamayı başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, 17 Kasım Dünya
Prematüre Günü hakkında söz isteyen İstanbul Milletvekili Sayın Türkan
Dağoğlu’na aittir.
Buyurunuz Sayın Dağoğlu. (AK PARTİ
sıralarından alkışlar)
Sizin kürsüde sözünüzü açmadan evvel,
sayın milletvekilleri, ayaktan olanlar, sohbette olanlar ben Sayın Dağoğlu’nu
dinlemek istiyorum. Sükûneti temin edebilirsek çok iyi olacak.
Buyurunuz Sayın Dağoğlu. 
IV.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- İstanbul Milletvekili
Türkan Dağoğlu'nun, 17 Kasım Dünya Prematüre Günü’ne ilişkin gündem dışı
konuşması
TÜRKAN DAĞOĞLU (İstanbul) – Sayın
Başkan, değerli milletvekilleri; dün yani 17 Kasım tarihi Dünya Prematüre
Günü’ydü. Prematüre demek, erken doğum demek ve dolayısıyla bu erken doğumun
sonunda doğan küçük bebekler demek. Bugün Türkiye'de 1 milyon 300 bin çocuk
doğmaktadır canlı olarak ve bu 1 milyon 300 bin çocuğun yüzde 12’si de
prematüre olarak doğmaktadır. Dünyada ise her 10 bebekten 1’i prematüredir. 
Hani yeni doğan bebek ölümleri diyoruz
ya, hani her doğan canlının yaşama hakkı vardır ve doğanın insanlara vermiş
olduğu en tabii haktır diyoruz ya işte, bu yeni doğan bebek ölümlerini
önleyebilmek için bizim prematürelerdeki yaşam şansını artırmış olmamız lazım. 
1990’lı yıllarda, üniversiteler, kendilerinden beklenen bu
görevi en güzel şekilde yerine getirmişlerdir çünkü prematüre bebeklerin bakımı
her yönüyle fevkalade zordur. Hem çağın teknolojik gelişmelerini
sağlayacaksınız hem bilimselliği ortaya koyacaksınız ve bütün bunların yanında
da bu küçük doğmuş, erken doğmuş bebekleri sağlıklı bir biçimde yaşatmaya katkı
sağlayacaksınız. İşte, 90’lı yıllarda ellerinde bulunan bütün imkânları
seferber ederek üniversitelerin yeni doğan bölümleri bu katkıyı sağlamış ve
prematüre çocukların sağlıklı bir biçimde topluma kazandırılmasında lokomotif
olmuşlardır. Üniversitelerden beklenen görev de zaten budur ve devlet
hastanelerinde, arkadan, Sağlık Bakanlığının buna el atması nedeniyle, Sağlık
Bakanlığının çağın teknolojisine uygun bir biçimde yeni doğan ünitelerini
kurması ve onun arkasından, bunlara uygun yüksek teknolojiyi kullanan elemanlar
yetiştirmesi nedeniyle Türkiye’de yeni doğan bebek ölümleri, bugün -her zaman
gündeme getirdiğimiz- binde 8 gibi bir değere düşmüştür ve bu çok büyük bir
başarıdır. 
Benim her vesileyle bu kürsüden dile getirdiğim, çocuklarla
ilgili dünyadaki en büyük kuruluş olan UNICEF… Son yıllarda Türkiye çocuklar
konusunda, çocukların sağlığı konusunda çok mesafe katetmiş ve artık bu konu
gündemine, rayına Türkiye’de oturmuştur. 
Prematüre bakımı fevkalade pahalı bir iştir. Hem ünitelerin
kurulması çok pahalıdır hem de bu çocukların yaşama tutunmaları çok zordur. O
nedenle, ekonomik açıdan toplumu, ülkeleri çok düşündürmektedir. Bu nedenle,
gelişmiş ülkeler, bugün bu konuda ne yapalım, nasıl yapalım ve bunun önüne
nasıl geçelim diye tartışmalar yapmakta ve ortaya birtakım düşünceler
atmaktadır. Bunların hem uzun vadede hem kısa vadede hem de ekonomik olarak hem
kendilerine hem de ülkeye, memlekete yapmış oldukları ekonomik yükleri göz ardı
etmemiz mümkün değildir, bunları göz önünde bulundurmamız şarttır. İşte bu
nedenle bütün her yerde eğer biz bu konuya el atmak istiyorsak, bunun daha
güçlenmesini istiyorsak bu çocukların yeni doğan uzmanlarının bulunduğu yerde
doğmalarını sağlamalıyız. Sadece bununla yetmez, önemli olan, kuyunun kapağını
çocuk düşmeden kapamak gerekir. Dolayısıyla sorun nedir? Gebeliklerin erken
bitimini ve bu çocukların erken doğmasını önlemektir. O zaman ne yapmak lazım?
Ailelere ve sivil toplum kuruluşlarına iş düşmektedir. Dolayısıyla -her yerde
anne çocuk sağlığı ve kadın sağlığı merkezleri vardır- gebe olan kadınların,
aileleriyle birlikte, eşleriyle birlikte bu konunun ehemmiyetini bilip
takiplerini mutlaka yaptırmaları lazım. 
Değerli
milletvekilleri, yani sonuçta hem ülkemizde hem de dünyada önümüzdeki yıllarda
çocuk sağlığı alanında giderek büyüyen ciddi bir sorun olması muhtemel olan bu
konunun bir an evvel halledilmesi hepimizin en önemli sorunlarından biri
olmalıdır. 
Ben hepinizi
saygıyla selamlıyorum, sözlerime son veriyorum ve bütün prematürelere de
sağlıklı bir yaşam diliyorum. (AK PARTİ sıralarından alkışlar) 
BAŞKAN –
Teşekkür ederim Sayın Dağoğlu.
Gündem dışı
ikinci söz, Çorum’un sorunları konusunda söz isteyen Çorum Milletvekili Sayın
Tufan Köse’ye aittir.
Buyurunuz Sayın
Köse. (CHP sıralarından alkışlar) 
2.- Çorum Milletvekili Tufan
Köse'nin, Çorum ilinin sorunlarına ilişkin gündem dışı konuşması
TUFAN KÖSE
(Çorum) – Sayın Başkanım, değerli milletvekilleri; konuşmama başlamadan önce,
tüm Türkiye’de geçici işçilerin –şeker işçilerinin- sorunları Çorum’da da canlı
bir şekilde yaşanıyor, geçici işçilerin sorunlarının bir an evvel çözülmesini
burada yürekten diliyorum.
Değerli
arkadaşlarım, 14 Kasım 2014 Cuma günü saat 21.30 sıralarında bir evdeki
elektrik kontağından çıkan alevle Bayat ilçemizin Çukuröz köyünde 29 tane
evimiz yanmıştır. Evlerin tamamı ahşap ve köy evidir, bunların içerisinde köyün
ortak alanı olan bir ev de bulunmaktadır. Yangının bu kadar tahribat
yapmasındaki en önemli sebep, evlerin ahşap olmasının yanı sıra, kışlık odun
ihtiyaçlarını evlerinin bahçesine depolamalarından kaynaklanmaktadır. Bunun da
yangının büyümesinde çok büyük rolü olmuştur. Buradan Çukuröz köyünün yoksul
halkına, Bayatlılarımıza ve Çorumlularımıza geçmiş olsun diliyorum.
Buradaki en büyük tesellimiz, gerek
insan bakımından gerekse hayvanlar bakımından herhangi bir can kaybının
olmamasıdır. Yine, devlet bütün olanaklarıyla köyüne şefkat elini uzatmış ve
yaralarını sarmaya başlamıştır. Bu anlamda Çorum Valiliğine, yine beraber
sabahın erken saatlerinde köyde birlikte çalışma yaptığımız iktidar partisinin
milletvekillerine, AFAD görevlilerine, itfaiye görevlilerine ve Kızılay
görevlilerine buradan huzurlarınızda teşekkür ediyorum. 
Devletimiz doğal afetlerde
yurttaşlarımıza şefkat elini uzatıyor. Peki, devletin yaptığı tahribatlarda ya
da iktidarın yaptığı tahribatlarda oluşan bu tahribatı nasıl gidereceğiz? Bunu
düzeltmek inanın çok daha zor.
Bakın, değerli arkadaşlarım, Çorum’da
iktidar hem Çorum’un sosyal barışını hem sanayisini hem de sağlığını nasıl
tahrip ediyor? Çok kısa sizlerle paylaşmak istiyorum. Bu tahribat doğanın
verdiği tahribattan çok daha derin sonuçlar yaratıyor ve gelecek kuşaklara da
sirayet ediyor maalesef.
Şimdi, Çorum’da ve bütün ülkemizde
olduğu gibi “Toplum Yararına Çalışma” denilen bir şey var, İş Kurumu il
müdürlükleri bunu düzenliyor, düzeltiyor. Şimdi, İş Kurumu İl Müdürlüğü bir
dağıtım yapmış, Çorum’da bundan yararlanan -toplam 134.600 kişinin yaşadığı-
belediyeler var. Buralara, 311 tane, toplum yararına çalışan işçi kontenjanı
ayırmışlar ama bunu nasıl ayırmışlar? AKP’li belediyenin olduğu yerde, iktidar
partisinin belediyelerinin olduğu yerde 89.700 nüfus var ve 311’den 287 tane
kontenjan almışlar. Cumhuriyet Halk Partili belediyelerde 11.300 nüfus var,
toplamı 11. Milliyetçi Hareket Partisinin 34.200 nüfusun yaşadığı belediyeleri
var, onlara da verdikleri sayı toplam 10. 
Şimdi, örnek olsun diye söylüyorum:
1.200 nüfuslu AKP’li Boğazkale Belediyesi 23 tane “Toplum Yararına Çalışma”
kontenjanı almış, 33 bin nüfuslu MHP’li Sungurlu Belediyesi toplam 5 tane
“Toplum Yararına Çalışma” kontenjanı alabilmiş. Yine, 5 bin nüfuslu CHP’li
Mecitözü Belediyesi 5 tane kontenjan alabilmiş, 5 bin nüfuslu AKP’li Kargı
Belediyesi toplam 28 tane alabilmiş. Bunun neresinde adalet, soruyorum
hepinize. 
Yine, değerli arkadaşlarım, Çorum’da
bir devlet hastanesi inşaatı var. Devlet hastanesi inşaatı önce 400 başladı,
sonra 600 oldu, 800 oldu, hâlâ, iki yıldır -temeli atıldı- daha temel
aşamasında duruyor. Bu yapılırken mevcut devlet hastanesinde de deprem riski
olmasına ve bu yapıldığında yıkılacak olmasına rağmen poliklinik binaları inşa
ediliyor milyonlarca lira harcanarak. Acaba bunun paraları nereden gidiyor, hangi
müteahhitler kayrılıyor? Bunun yanı sıra, mevcut inşaatın, yapılan inşaatın
ihale şartnamesinde -ki Çorum toprak sanayisi Türkiye’de 1 numaradır- dış
duvarların örülmesini gaz beton olarak belirlemişler. Yani, Çorum sanayisinin,
Çorum istihdamının göz bebeği olan toprak sanayisinin tuğlasından
yararlanılmayacak. Bu nasıl kabul edilebilir bir durumdur? Çorum sanayicileri
diyor ki: “Önemli değil, biz parasında değiliz. Biz onu, o hastaneye hibe de
ederiz ama bu bir itibar sorunu, bu bir onur sorunu.”
Değerli arkadaşlarım, Sayın Bülent
Arınç İskilip’e gitti, İskilip Devlet Hastanesinin temelini attı. Tıbba ne
hizmeti varsa, İskilipli Atıf Hoca’nın adını verdi! İnşaat şu anda yarım.
Malları, malzemeleri kapanın elinde kalıyor. Yine, gitti, orada dedi ki: “Ben
Tosya yolunu yapacağım, Çankırı’nın yolunu yapacağım.” Daha yapılan en ufak bir
çalışma yok Çankırı yolunda da. 
Sayın Bülent Arınç size buradan
sesleniyorum: İskilipli Atıf Hoca’nın tıbba bir hizmeti yok. Onun adını oralara
verene kadar, attığınız temellerin takipçisi olun, verdiğiniz sözlerin
takipçisi olun. 
Yine, her giden, Cumhurbaşkanı,
Başbakan, AKP’nin temsilcileri “3 çocuk, 5 çocuk yapın. Bu memleket için
lazım.” diyorlar. Şimdi “5” diyorlar. Sungurlu Devlet Hastanesinde ürolog yok,
Sungurlu Devlet Hastanesinde çocuk doktoru yok. Neyle 3 çocuk, 5 çocuk yapacak
bu insanlar?
Hepinizi saygıyla sevgiyle
selamlıyorum. ((CHP sıralarından alkışlar)
BAŞKAN – Teşekkür ederim Sayın Köse.
Gündem dışı üçüncü söz, Samsun’un
sorunları konusunda söz isteyen Samsun Milletvekili Sayın Cemalettin Şimşek’e
aittir.
Buyurunuz Sayın Şimşek. (MHP
sıralarından alkışlar)
3.- Samsun Milletvekili
Cemalettin Şimşek'in, Samsun ilinin sorunlarına ilişkin gündem dışı konuşması
CEMALETTİN ŞİMŞEK (Samsun) – Sayın
Başkan, değerli milletvekilleri; genel olarak tarihte ve ayrıca
cumhuriyetimizin kuruluş tarihinde de çok önemli bir yere sahip olan,
Karadeniz’in sosyal ve ekonomik olarak en büyük kenti, güzel Samsun’umuzun
sorunlarını sizlerle paylaşmak üzere huzurunuzdayım. Bu vesileyle hepinizi
saygılarımla selamlarım. 
Değerli milletvekilleri, bu beş dakika
içerisinde Samsun’un tüm sorunlarını sizinle paylaşmam maalesef mümkün değil.
Çünkü bugün ülkemizde olan sosyal, sosyoekonomik, ekonomik her türlü sıkıntıyı
Samsun da fazlasıyla yaşamaktadır. Samsun, gerek coğrafi konumu gerek iklimi ve
tabiat güzellikleri gerekse Kızılırmak ve Yeşilırmak gibi iki nehrin
oluşturduğu verimli ovası bulunmasına rağmen Türkiye ölçeğinde istenen
gelişmeyi gösteremediği gibi, birçok parametrede de Türkiye genelinden daha az
gelişme gösteren bir ilimizdir. 
Aslında Samsun, kara, deniz, hava ve
demir yollarıyla her türlü ulaşım imkânı olan, Karadeniz’i Anadolu’ya bağlayan
önemli bir konumdadır. İklimi her türlü tarım ve hayvancılığa müsaittir.
Samsun, güzellikleri ve tarihî yerleriyle turizm alanında da potansiyeli olan
bir şehirdir. Ulaşım imkânlarıyla ise önemli bir ticaret ve sanayi merkezi
olmaya adaydır. 
Ancak Samsun, 2002 yılında 342.453
hektar toplam işlenen tarım alanına sahipken, 2012 yılında rakam 288.095
hektara gerilemiştir. Köyler boşalmaktadır, vatandaş ektiğinin karşılığını
maalesef alamamaktadır. Bafra ve Çarşamba ovalarında yetiştirilen ürünler ve
hayvancılık sektörü, iklim ve coğrafi şartların uygun olmasına karşın,
Hükûmetin yanlış politikaları sonucu istenen düzeye bir türlü ulaşamamakta,
çiftçilerimiz her geçen sene bankalara daha çok borçlanarak gittikçe üretemez
hâle gelmektedirler. Tarım ve hayvancılıkta bugün en önemli sorun, mazot,
gübre, ilaç, yem gibi girdi maliyetlerinin çok yüksek olmasıdır. Ayrıca,
bilhassa sebze ve meyve üreticilerimizin, ürününü saklama ve pazarlama gibi bir
sorunu vardır. Bazı seneler yok satan bir ürün, başka bir sene üreticinin
elinde kalmakta veya değerinin çok altında satılmaktadır. 
Sağlık hizmetlerindeki sorun, Türkiye
genelinde olduğu gibi nitelik sorunudur. Samsun’da hastaneler her gün dolup
taşmakta, bir hekim, sözde, 100-150 hasta muayene etmektedir. Bu durumdan
hizmet sunucuları da ayrıca -özellikle de hekimler- memnun değildirler.
Ondokuz Mayıs Üniversitesi gibi önemli
bir üniversiteye sahip olan Samsun’da tıp fakültemizde sistemden kaynaklanan
sorunlar vardır. Fakültede eğitim ve araştırma yapılamamakta, bir genel hastane
gibi hasta muayene edilmektedir. Değerli bir öğretim üyesi arkadaşımın ifadesine
göre, Amerika’dan fakülteyi ziyarete gelen bir öğretim üyesine servisi
gezdirmiş ve öğretim görevlisinin servisi gezdikten sonra kendisine “Bu konuda
üçüncü dünya ülkelerinden de geridesiniz.” dediğini söylemektedir. İşte, çağ
atlayan sağlık da bu durumdadır.
Samsun genel ortaöğretimde derslik
başına 36 öğrenciyle yüksek sayıdadır.
Değerli milletvekilleri, köylerin yol,
su, kanalizasyon gibi altyapı durumu çok kötüdür. Bu konuda Mahallî İdareler
Genel Müdürlüğü rakamları doğru değil. Asfalt gibi gösterilen birçok köyün
yolunda asfaltın yerinde yeller esmektedir. Suyu olmayan köy sayısı yüksektir.
Oradan buradan taşımayla, su ihtiyaçlarını sağlıksız şekilde temin etmeye
çalışmaktadırlar.
Elektrik dağıtımı YEDAŞ’a verilerek
özelleştirilmiş, yetersiz trafo ve dağıtım şebekeleri nedeniyle bilhassa
köylerde sık sık elektrik kesintileri yaşanmakta ve vatandaşın elektrikli
aletleri zarar görmektedir. Arıza ekibi ise çok yetersizdir. 
Çarşamba ve Bafra Ovaları Sulama
Projesi bu dönemde de yeterli destek bulamamış ve hâlen bitirilmeyi
beklemektedir.
Değerli milletvekilleri, Samsun’da tüm
ekonomik, sosyal, demografik, ticaret ve sanayi göstergelerinde Türkiye
ölçeğinde bir gerileme söz konusudur. Samsun kalkınmada öncelikli yöreler
bakımından 3’üncü sırada iken etrafında iller, Ordu, Sinop, Tokat 5’inci
sırada, Amasya ve Çorum’un 4’üncü sırada yer alması yatırımların bu çevre
illere kaymasına sebep olmuştur. Samsun artık, net göç veren bir şehir
olmuştur.
Samsun, nüfus başına aldığı yatırım
teşvik belgesi, sabit yatırım tutarı ve nüfusa düşen istihdam bakımından
Türkiye ortalamasının altındadır. İstanbul Sanayi Odasının yapmış olduğu
Türkiye’nin ilk 500 sanayi kuruluşu içerisinde Samsun’dan sadece 4 firmanın
olması düşündürücüdür. Türkiye genelinde iş gücü istihdam…
(Mikrofon otomatik cihaz tarafından
kapatıldı) 
CEMALETTİN ŞİMŞEK (Devamla) - …ve iş
gücüne katılım oranı yükselmekte, Samsun’da ise düşmektedir. İşsizlik Samsun’da
TÜİK değerlerinin çok çok üzerindedir. İş imkânlarının gittikçe daraldığı
Samsun’da yükseköğrenimini tamamlayan gençlerin geri dönmedikleri
görülmektedir. 
BAŞKAN – Teşekkür ederim Sayın Şimşek.
CEMALETTİN ŞİMŞEK (Devamla) - Değerli
milletvekilleri, bu konudaki sorumluluk, kamu yatırımlarında yeteri kadar
teşvik desteği alamayan, Samsun’a sağlayamayan iktidar milletvekillerine aittir
diyor, hepinizi saygıyla selamlıyorum. (MHP sıralarından alkışlar)
BAŞKAN – Teşekkür ederim Sayın Şimşek. 
AHMET YENİ (Samsun) – Sayın Başkan, ben
iktidar milletvekiliyim. 
BAŞKAN – Evet…
AHMET YENİ (Samsun) – Sayın Başkanım,
sorumluluğun bizde olduğunu söyledi, söz istiyorum yani sorumluluğun bizde
olduğunu söyleyerek kamuoyuna yanlış bilgi vermiş oldu Sayın Başkanım. Müsaade
ederseniz…
BAŞKAN –Evet, şimdi, hangi maddeye göre
istiyorsunuz? Şimdi zaten buraya girmişsiniz…
AHMET YENİ (Samsun) – Sayın Başkanım, o
başka.
BAŞKAN – Bir dakika, anladım da…
AHMET YENİ (Samsun) – Sataşma yaptı. 
BAŞKAN – Nasıl sataştı?
AHMET YENİ (Samsun) – Samsun’da
yapılmış olan işleri yapılmamış göstererek Samsun milletvekilleri ki özellikle iktidar
milletvekilini…
BAŞKAN – Kaç milletvekilisiniz siz?
AHMET YENİ (Samsun) – 6.
BAŞKAN – “Milletvekilini” dediği için
diyorum, siz kendi üzerinize mi aldınız?
AHMET YENİ (Samsun) – Kendi üzerime
aldım efendim. 
YUSUF HALAÇOĞLU (Kayseri) - Böyle olmaz
ki.
KEMALETTİN YILMAZ (Afyonkarahisar) –
Hükûmet cevap verir.
LÜTFÜ TÜRKKAN (Kocaeli) – Hükûmetin
cevap vermesi gereken bir soruya bir milletvekilinin cevap vermesi doğru mudur?
BAŞKAN – Alındı arkadaş üzerine.
Buyurun. 
V.- SATAŞMALARA İLİŞKİN
KONUŞMALAR
1.- Samsun Milletvekili Ahmet
Yeni'nin, Samsun Milletvekili Cemalettin Şimşek’in yaptığı gündem dışı
konuşması sırasında Adalet ve Kalkınma Partisine ve şahsına sataşması nedeniyle
konuşması
AHMET YENİ (Samsun) – Sayın Başkan,
değerli milletvekilleri; iktidar milletvekili olarak bugün saat on ikide
Samsun’daydım, dört gündür Samsun’un birçok ilçesini tek tek dolaştım. Sağlık
alanında -Sağlık Bakanımız geçen hafta içerisinde Samsun’daydı- Samsun’da
muhteşem gelişmeler var. Muhalefet milletvekili arkadaşlarım ne zaman Samsun’a
uğruyor, ben onu bilemem.
KEMALETTİN YILMAZ (Afyonkarahisar) –
Sataşma var, sataştı.
AHMET YENİ (Devamla) – Ama onların da
bizim bu çalışmalarımızı yerinde görmelerini istiyorum. Samsun’da sağlık
alanında muhteşem gelişmeler var; duble yollarda, ulaşımda… 2002 yılında 100
civarında Samsun’dan uçak kalkarken bugün 10.600 uçak kalkıyor. Samsun muhteşem
gelişmesiyle Karadeniz’in ve kıyısı Karadeniz’e yakın olan ülkelerin incisi
durumundadır. Bunları öne çıkarmak varken Samsun’u kötülemenin bir muhalefet
milletvekiline de yakışmadığını söylemek istiyorum.
BAŞKAN – Yok, Sayın Yeni, Samsun’u
kötülemedi canım, sizi kötüledi, arada fark var; sizi kötüledi, tamam.
AHMET YENİ (Devamla) – Evet, biz orada
görevimizi yapıyoruz. 
Değerli kardeşim, Samsun’un ilçelerinde
beraber olalım. Daha dün Bafra’daydım. Muhteşem hastanelerimizi bir gidin
görün.
Değerli kardeşlerim, bakın, Samsun’un
Bafra ilçesinde -aynı köylerdeniz- 291 yataklı devlet hastanesi yaptık. Bir
vatandaş, bir hanımefendi hastaneye gidiyor ve kızı götürüyor, diyor ki:
“Yavrum, bu hastanede, bu odada bizi yatırmazlar, bu başhekimindir,
başkasınındır.” O heyecan içerisinde tekrar geri gidiyor, diyor ki: “Hemşire
hanım, bu odada bizi yatırmazlar.” 
Bakın, değerli kardeşlerim, muhteşem
hastanelerimizle, sağlık ocaklarımızla, sulama tesislerimizle bir gidin görün
Samsun’u. Samsun’da değil de Ankara’da, başka yerlerde yaşıyorsak Samsun’u
görme şansına sahip olamazsınız.
Daha dün Samsun Fuar ve Kongre
Merkezi’nin açılışını yaptık muhteşem bir şekilde.
(Mikrofon otomatik cihaz tarafından
kapatıldı) 
AHMET YENİ (Devamla) – İktidar
milletvekillerinden başka kimse yoktu.
BAŞKAN – Evet, teşekkür ederim Sayın
Yeni.
OSMAN AŞKIN BAK (İstanbul) – Yüzde 65
mi oy aldık Ahmet Ağabey?
AHMET YENİ (Devamla) – Oy oranı da
yüzde 65’in üzerinde.
OSMAN AŞKIN BAK (İstanbul) – Bitti.
Millet takdir ediyor, yüzde 65 oy verdiler, değil mi Ahmet Ağabey, tamam.
BAŞKAN – Sayın Yeni, teşekkür ederim.
AHMET YENİ (Devamla) – Önümüzdeki dönem
Samsun’dan 9-0 milletvekiliyle gelmeyi hesap ediyoruz.
BAŞKAN – Muhterem Yeni, bitti, bitti.
AHMET YENİ (Devamla) – 17 ilçenin
16’sında AK PARTİ var Sayın Başkanım, Büyükşehir dâhil.
BAŞKAN – Tamam canım, bir şey
demiyoruz.
AHMET YENİ (Devamla) – Çok teşekkür
ediyor, sevgi ve saygılar sunuyorum. (AK PARTİ sıralarından alkışlar)
YUSUF HALAÇOĞLU (Kayseri) – Hepimize
sataştı.
BAŞKAN – Evet, şimdi hepinize birden
söz veremem tabii. Dolayısıyla, şimdi Sayın Şimşek, buyurun, siz buyurunuz.
2.- Samsun Milletvekili
Cemalettin Şimşek'in, Samsun Milletvekili Ahmet Yeni’nin sataşma nedeniyle
yaptığı konuşması sırasında Milliyetçi Hareket Partisine ve şahsına sataşması
nedeniyle konuşması
CEMALETTİN ŞİMŞEK (Samsun) – Sayın
Başkan, değerli milletvekilleri; ben bir defa baştan şunu ifade edeyim:
Samsun’u kötülemedim. Samsun hâlâ Türkiye’nin önemli bir metropol kentidir ama
son yıllarda Samsun’un devlet yatırımlarından, kamu yatırımlarından aldığı paya
baktığımızda, oransal olarak Türkiye geneline dağıttığımızda...
AHMET YENİ (Samsun) – 5’inci.
CEMALETTİN ŞİMŞEK (Devamla) - Hayır,
orada resmî veriler var, doğru değil, Samsun’da bir gerileme söz konusu. Samsun
hani büyük kent olmuştu, gelişmişti. Samsun, sosyoekonomik gelişmişlik
sıralamasında 33’üncü sırada; resmî veri bunlar yani ben kendim söylemiyorum
bunları, resmî verilerle söylüyorum. Samsun, maalesef, kalkınmada öncelikli
yöreler sıralamasında,-siz biliyorsunuz bunu- bakın, 3’üncü sıradadır…
AHMET YENİ (Samsun) – Doğru, öyle
olması gerekir. 
CEMALETTİN ŞİMŞEK (Devamla) - …ve çevre
iller 5’inci, 4’üncü sırada olduğu için yatırımcı Samsun’dan ayrılmakta,
Samsun’a yatırım yapmamaktadır. 
Sağlıktaki dediğiniz şey şu: Nicelik
olarak arttı, bakın, burada değerli hocam var, sayısal olarak arttı; hastaneler
her gün dolup boşalıyor, bugün bu hastaneye giden ertesi gün öbür hastaneye
gidiyor,
KEMALETTİN YILMAZ (Afyonkarahisar) –
Sizin yüzünüzden hasta olduk. 
CEMALETTİN ŞİMŞEK (Devamla) – Ama, esas
olan neticedir sağlıkta; sağlıkta nitelikli hizmettir, az çok sağlığın kenarına
bulaşmış birisi olarak biliyorum. Ben bunu biliyorum, burada hekim
arkadaşlarımız var. Sağlıkta ön kapıdan girip arka kapıdan çıkmak değildir
tedavi olmak, esas olan nitelikli hizmettir. Herkese “Hurra, hastaneye gidin.”
demek sağlık hizmeti sunmak demek değildir. 
OSMAN AŞKIN BAK (İstanbul) - Millet kaç
oy verdi millet, yüzde kaç oy verdi millet? Yüzde 65 oy verdi.
CEMALETTİN ŞİMŞEK (Devamla) - Bunu
söylediniz, bunu yaptınız. Vatandaşı kandırıyorsunuz, sağlık alanında da
kandırdınız. 
AHMET YENİ (Samsun) – Milet inanıyor,
millet kandırılmaz. 17 ilçesinin 16’sını aldık. 
CEMALETTİN ŞİMŞEK (Devamla) - Evet,
sağlıkta memnuniyet arttı ama doğru bir sağlıkta memnuniyet artışı değil,
radikal bir memnuniyet değil. Bunları bilin. 
AHMET YENİ (Samsun) – Yaşıyor, inanıyor
ve oy veriyor millet. 
OSMAN AŞKIN BAK (İstanbul) – Yüzde kaç
oy verdi, yüzde kaç?
CEMALETTİN ŞİMŞEK (Devamla) - Her şeyi
oya bağlıyorsunuz, bu da doğru değil. 
AHMET YENİ (Samsun) – Millet inanarak
veriyor.
CEMALETTİN ŞİMŞEK (Devamla) - Bakın, bu
zamana kadar burada iktidar olan partilerin hepsi çok oy alarak geldi.
AHMET YENİ (Samsun) – Duble yollarla
gidiyorsunuz.
CEMALETTİN ŞİMŞEK (Devamla) - Sizin
ifadenizle onlar yanlış yaptıysa sizin de yanlış yapma ihtimaliniz var. Bunu
unutmayın diyor, hepinize saygılar sunuyorum. 
Sağ olun. (MHP sıralarından alkışlar) 
AHMET YENİ (Samsun) – Millet yüzde 70
oy verdi sayın vekilim, yüzde 70.
BAŞKAN – Teşekkür ederim. 
CEMALETTİN ŞİMŞEK (Samsun) – İşte, her
şeyi oya bağlarsanız yanlış yaparsınız yanlış. Tam da yanlış orada. Bakın,
sizden önceki iktidarlar da çok oy alarak geldi ama yanlış yaptılar. 
AHMET YENİ (Samsun) – Yüzde 70 oy…
Yanlış yaptı değil mi bu millet? Memnuniyetin ifadesi bu, memnuniyetin.
Cemalettin Bey, millet akıllı davranıyor. 
OSMAN AŞKIN BAK (İstanbul) – Millet işi
biliyor millet, yüzde 65 oy verdi. 
BAŞKAN – İşitemiyorum maalesef. 
Sayın Şimşek…
LÜTFÜ TÜRKKAN (Kocaeli) – Bırak, sarayı
anlatsınlar; otur buraya, bırak sarayı anlatsınlar onlar ya. 
MEHMET AKİF HAMZAÇEBİ (İstanbul) –
Sayın Başkan…
BAŞKAN – Sayın Hamzaçebi…
MEHMET AKİF HAMZAÇEBİ (İstanbul) –
Efendim, aynı nedenle, aynı gerekçeyle Sayın Ahmet İhsan Kalkavan, Samsun
Milletvekilimize söz talep ediyorum, sataşma nedeniyle. 
BAŞKAN – Hadi bakalım, buyurunuz. (CHP
sıralarından alkışlar) 
3.- Samsun Milletvekili Ahmet
İhsan Kalkavan'ın, Samsun Milletvekili Ahmet Yeni’nin sataşma nedeniyle yaptığı
konuşması sırasında Cumhuriyet Halk Partisine ve şahsına sataşması nedeniyle
konuşması
AHMET İHSAN KALKAVAN (Samsun) –
Teşekkür ederim. 
Sayın Başkan, değerli arkadaşlar; Plan
Bütçedeydim, oradan indim, Samsun’la ilgili şeyleri televizyondan dinliyordum. 
Samsun bundan otuz yıl önce güzeldi,
öyle mi Ahmet Ağabey? Karşılıklı konuşmak istemiyorum, belki Hocam da biliyor.
Ama maalesef ve maalesef Samsun’un bir kozmopolit yapısı vardır. Bu kozmopolit
yapısından dolayı Samsun çok geri kaldı. 
AHMET YENİ (Samsun) – Allah Allah…
AHMET İHSAN KALKAVAN (Devamla) –
Samsun’da bulunan, Samsun’u temsil eden geçmişteki değerli büyüklerimizin
Samsun’dan fazla etnik hemşehricilik yönünden bağlı oldukları illere karşı
yaptıkları hizmetler daha fazla olmuştur; bu inkâr edilemez, bu inkâr edilemez
ama son dört yıldır da belediyecilik hizmetleri yönünden Samsun’a darbe
vurulmuştur, darbe vurulmuştur. Her zaman batıda, kıyı kenar çizgisi tabir
edilip kollanan yerler Samsun’da bitmiştir değerli arkadaşlarım.
Bakın, en basiti -yarın bir gün, hangi
partiden olursa olsun, misafirimiz olacaksınız, misafirim olacaksınız, buyurun
Samsun’a gelin- Samsun’un en son yıllarda gelişen ilçesi dediğimiz Atakum
ilçesinde maalesef ve maalesef, denizin kumu, kumu, denizin karayla birleştiği
kum, İstanbul’da Haydarpaşa Garı’nın önündeki, Haydarpaşa Limanı’nın önündeki
mendirek gibi…
AHMET YENİ (Samsun) – İhsan Bey, hiç
belediyeniz var mı, CHP belediyesi var mı Samsun’da, neden bahsediyoruz?
BAŞKAN – Sayın Yeni, lütfen…
AHMET İHSAN KALKAVAN (Devamla) – Ahmet
Ağabey bu seçimlerde olunabilir, önemli olan belediye hizmetlerinin yaptığı
şeyleri tarihin yargılamasıdır. Bugün hakem belki sizin çoğunlukla
iktidarınızdı…
(Mikrofon otomatik cihaz tarafından
kapatıldı) 
AHMET İHSAN KALKAVAN (Devamla) – …ama
ben isterdim ki belediyelerimiz…
AHMET YENİ (Samsun) – Hiç yok, hiç yok
ama. Yani bir tane de olsa…
BAŞKAN – Teşekkür ederim. 
AHMET İHSAN KALKAVAN (Devamla) – Neden
biliyor musunuz? 
AHMET YENİ (Samsun) – İhsan Bey, bir
tane de belediye alamaz mı insan? 
AHMET İHSAN KALKAVAN (Devamla) – Biz
belediyelerimizde gelecek seçimleri düşünerek değil, gelecek nesilleri
düşünerek hizmet etmişiz.
BAŞKAN – Teşekkür ederim Sayın
Kalkavan. 
60’ıncı maddeye göre pek kısa söz
talepleri vardır. 
Şimdi, arkadaşlarımıza 60’ıncı maddeye
göre söz vereceğim.
Sayın Öğüt…
VI.-AÇIKLAMALAR
1.- İstanbul Milletvekili
Kadir Gökmen Öğüt'ün, Taksim Kışlası Projesi’nin yeniden gündeme getirilmesinin
gerekçesini ve Gezi eylemlerinde hukuk desteği veren 4 avukatın polislerle
ilgili şikâyetlerinin ne aşamada olduğunu öğrenmek istediğine ilişkin
açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım. 
Hatırlayacaksınız, İstanbul Büyükşehir
Belediye Başkanı Kadir Topbaş, Gezi Parkı Projesi’yle ilgili olarak Gezi Parkı
Projesi’nden vazgeçildiğini açıklamış, “Bir AVM kesinlikle düşünülmüyor, otel
ve rezidans yok" demişti. Ne var ki belediye meclisinin dün
gerçekleştirilen bütçe görüşmelerinde Taksim Kışlası Projesi’nden
vazgeçilmediği, projenin hazırlanan 2015-2019 yıllarını kapsayan stratejik
planda satır arasına sıkıştırıldığı CHP'li üyelerce ortaya çıkarıldı. Mahkeme
kararıyla iptal edilen bu projenin yeniden gündeme getirilmesinin gerekçesi
nedir? Hükûmet, yaşanan onca acıdan, kaybedilen gencecik çocuklardan da mı ders
almamıştır?
Ayrıca Gezi eylemlerinde birçok kişiye
hukuk desteği veren 4 avukatın dayak yedikleri polislerle ilgili şikâyetlerinde
hiçbir gelişme yaşanmazken polislerin şikâyetleri üzerine başlatılan
soruşturmanın tamamlandığı ve darp edilen avukatların yargılanmasına bugün
başlandığı kamuoyuna yansımıştır. Polislerle ilgili şikâyetin ne aşamada olduğu
toplum vicdanı adına bir an önce açıklanmalıdır. 
Bakanı göreve davet ediyorum. 
Teşekkür ediyorum. 
BAŞKAN – Sayın Tüzel… 
2.- İstanbul Milletvekili
Abdullah Levent Tüzel'in, hayatını kaybeden Profesör Doktor Uluğ Nutku’yu
saygıyla andığına ilişkin açıklaması
ABDULLAH LEVENT TÜZEL (İstanbul) –
Teşekkür ederim Sayın Başkan. 
Bugün Meclisten önceki gün Mersin’de
hayatını kaybeden Profesör Doktor Uluğ Nutku’yu anmak istiyorum. Uluğ Nutku,
İstanbul Üniversitesi Edebiyat Fakültesinde başlayan bilim ve akademik
hayatında bir felsefe hocası olarak sayısız öğrenciyi yetiştirmiş, âdeta bir
gezginci olarak İstanbul’dan Çukurova’ya birçok üniversitede öğrenciler
yetiştirmiş, hayatı, insanlığı yeniden yorumlamıştır. Özellikle 12 Eylül
döneminde bilimsel çalışmalarını sürdürürken insanlık dışı uygulamalara karşı
direniş göstermiş, aydınlıktan yana, ülkesini seven bir hoca olarak her zaman
yüreklerimizde yaşayacak, saygıyla sevgiyle onu anacağız. 
Teşekkür ediyorum. 
BAŞKAN – Sayın Bayraktutan… 
3.- Artvin Milletvekili Uğur
Bayraktutan'ın, Orman Bölge Müdürlüğünün Artvin’de orman katliamı yapmak
istediğine ilişkin açıklaması
UĞUR BAYRAKTUTAN (Artvin) – Teşekkür
ediyorum Sayın Başkan. 
Sayın Başkan, AKP iktidar olana kadar
-daha önceden- vatandaş ormanı keserdi, orman idaresi bu kesimi engellerdi.
Şimdi yeni bir moda başladı, vatandaş ormanı koruyor, orman dairesi ormanı
kesmeye çalışıyor. Artvin Cerattepe’de Orman Bölge Müdürlüğü ormanı kesmeye
çalışıyor, vatandaş orada nöbet bekliyor. Olacak bir iş değil! Rize İdare
Mahkemesinin bugünlerde kararı açıklamasını bekliyoruz. Ama ne aceledir ki aynı
Yırca köyünde olan bir cinayet Artvin’de işlenmek isteniyor. Orman Bakanına
bunu söyledim, dinlemedi. Dün akşam İçişleri Bakanına söyledim, dedim ki:
Artvin’de devleti vatandaşla karşı karşıya getirmeyin. Onu da başardılar.
Hükûmeti tebrik ediyorum. O açıdan, bir kere daha sesleniyorum, bütün
Türkiye’ye ilan ediyorum: Artvin’de Orman Bölge Müdürlüğü orman katliamı yapmak
istiyor, vatandaş ormana sarılmış, ağaç kesimini engellemek istiyor. Böyle bir
garabeti Türkiye’ye şikâyet ediyorum. Orman Bakanını da Türkiye’ye şikâyet
ediyorum, İçişleri Bakanını da Türkiye’ye şikâyet ediyorum. Böyle bir ayıp
olmaz Sayın Başkan. 
Çok teşekkür ediyorum. 
BAŞKAN – Sayın Yılmaz. 
4.- Uşak Milletvekili Dilek
Akagün Yılmaz'ın, mevsimlik işçilerin kadroya alınmaları konusunda Bakanlığın
çaba göstermesi gerektiğine ve Profesör Doktor Rennan Pekünlü’ye verilen hapis
cezasına ilişkin açıklaması
DİLEK AKAGÜN YILMAZ (Uşak) – Teşekkür
ederim Sayın Başkanım.
Sayın Başkanım, bugün Uşak Şeker
Fabrikasında mevsimlik işçi olarak çalışan işçi arkadaşlarımızdan birisi
telefon etti, dedi ki: “Kadro çalışmaları varmış, şeker fabrikalarında biz bu
altı aylık çalışmayı tamamlama konusundaki süremiz yetmediği için daha önce
kadroya alınamamıştık. 25 şeker fabrikasında 2.500 civarında mevsimlik işçi
var. Kadro çalışmaları varmış. Bizlerin unutulmamasını istiyoruz.” dedi. Onlar
gibi, aynı zamanda, diğer kurumlarda da mevsimlik işçiler var. Bakanlığın bu
arkadaşlarımızın kadroya alınması konusunda gereken çabayı göstermesini biz de
diliyoruz. Onların adına ben burada dile getiriyorum. 
Diğer yandan, Rennan Pekünlü Hoca
Anayasa Mahkemesi kararlarını uyguladığı için, sadece türbanla üniversiteye
girmek isteyen öğrenciye tutanak tuttuğu için -derse girmesini engellemediği
hâlde- iki yıl bir ay ceza almıştır ve cezasının ertelemesi bitmiştir, yarından
sonra cezaevine girecektir. Bu olabilecek bir şey değildir. Var olan yasaları
sadece uyguladığı için, Anayasa Mahkemesi ve AİHM kararlarını uyguladığı için
bir kimseye ceza verilmez.
(Mikrofon otomatik cihaz tarafından
kapatıldı)
BAŞKAN – Sayın Yılmaz. 
5.- Afyonkarahisar
Milletvekili Kemalettin Yılmaz'ın, Afyonkarahisar’daki olimpik yüzme havuzunun
ve Emniyet Genel Müdürlüğü Termal Fizik Tedavi ve Rehabilitasyon Merkezinin ne
zaman halkın hizmetine sunulacağını öğrenmek istediğine ilişkin açıklaması
KEMALETTİN YILMAZ (Afyonkarahisar) –
Teşekkür ederim Sayın Başkanım. 
“Kul hakkı haramdır”, “Beytülmala el
sürmek haramdır”, “İsraf haramdır” edebiyatı yapıla yapıla on iki yıllık
devriiktidarınızda her türlü israf yapılmakta, her türlü kul hakkı yenilmekte,
kamu kaynakları çarçur edilmektedir. Gerek yerelde gerekse Türkiye Büyük Millet
Meclisi kürsüsünden defalarca dile getirdim, Mısır’daki sağır sultan duydu,
maalesef yetkililer hâlâ duymadı. Seçim bölgem olan Afyonkarahisar’da, üstelik
turizm bölgesinde on üç yıl önce yapılmış ve bir hilkat garibesi gibi duran
olimpik yüzme havuzunda şu ana kadar kimse maalesef yüzemedi. 
Bu arada, aynı bölgede on üç yıldır bir
türlü tamamlanamayan Emniyet Genel Müdürlüğü Termal Fizik Tedavi ve Rehabilitasyon
Merkezinin üç ay önce nihayet geçici kabulü yapıldı deniliyor. Türkiye
Cumhuriyeti vatandaşlarının helal vergileriyle yapılan bu iki tesisi ne zaman
halkın hizmetine sunacaksınız? 2002 yılından beri kahir ekseriyetle
iktidardasınız. Bu iki tesisin mevcut durumundan memnun musunuz? İlgilileri ve
yetkilileri yüce Meclisten tekrar göreve davet ediyorum, saygılar sunuyorum. 
BAŞKAN – Sayın Türkoğlu…
6.- Osmaniye Milletvekili
Hasan Hüseyin Türkoğlu'nun, çözüm sürecinin temel belgesi olan Oslo
Mutabakatı’nın içeriğini öğrenmek istediklerine ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
6-7 Ekim günlerinde PKK tarafından
başlatılan ve 50’ye yakın insanın hayatını kaybettiği sokak olayları PKK’nın
Hükûmete bugüne kadar yaptığı en ağır şantajdı. Bu şantajın neticesinde AKP
Hükûmeti süreci devam ettirme kararı aldı. Adına “İmralı” deseler de asıl
muhatabın bebek katili Öcalan olduğu hepimizce malumdur. Başbakan ve İçişleri
Bakanının ifade ettiği sürecin temel belgesi olan Oslo Mutabakatı’nı öğrenmek
istiyoruz. Bu mutabakatta teröristlerle hangi konularda anlaşıldı? Anayasal
statü mü, resmî dil mi, özerklik mi, bebek katiline af mı? Hükûmet bize ve
milletimize yalan söylemeyi bırakıp doğruları, gerçekleri paylaşmalı.
Teşekkür ediyorum.
BAŞKAN – Sayın Halaçoğlu…
7.- Kayseri Milletvekili
Yusuf Halaçoğlu'nun, MHP Grup Başkan Vekili Oktay Vural’a, eşinin vefatı
nedeniyle başsağlığı dilediklerine ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım. 
Geçtiğimiz cumartesi günü 16 Kasım 2014
tarihinde, Grup Başkan Vekilimiz Sayın Oktay Vural’ın muhterem eşi Profesör
Doktor Tuba Vural Hanımefendi yakalandığı amansız hastalığa yenik düşerek
Hakk’ın rahmetine kavuşmuştur. Kendisine Allah’tan rahmet diliyoruz, makamı
cennet olsun, nur içinde yatsın. Değerli arkadaşımız Oktay Vural Bey’e,
ailesine ve bütün aile efradına sabırlar niyaz ediyoruz Cenab-ı Allah’tan,
başları sağ olsun. 
Teşekkür ediyorum.
BAŞKAN – Sayın Dibek…
8.- Kırklareli Milletvekili
Turgut Dibek'in, Lüleburgaz’da Ramuze Tekstil ve Şişe Cam’a bağlı fabrikalarda
çalışan işçilerin sorunlarına ilişkin açıklaması
TURGUT DİBEK (Kırklareli) – Sayın
Başkanım, seçim bölgem Lüleburgaz’da işçilerimizin iki noktada yaşadığı önemli
sıkıntıyı hem kamuoyunun hem yetkililerin bilgisine sunmak istiyorum. Birincisi
şu: 100’den fazla işçinin çalıştığı “Ramuze Tekstil” isimli bir fabrika,
işçilerin ücretlerini yaklaşık üç ay ödememişti. Buna karşın, hafta sonu birden
bire fabrikadaki tüm çalışma araçları tırlara yüklenerek oradan uzaklaştırıldı
ve yaklaşık işte 100’ü aşkın işçimiz hem alacaklarını alamamanın hem de ne
yapacaklarını bilememenin sıkıntısını yaşıyorlar. Tabii ki yargı yoluna
başvurdular ama Bakanlık yetkililerini de buradan bu konuda uyarıyorum. 
Diğer konu şuydu:
Haziran ayı başında biliyorsunuz Şişe Cam’a bağlı fabrikalarda işçiler greve
gitmişti ve bu grev Bakanlar Kurulu kararıyla ertelenmişti. Kırklareli’nde de
Şişe Cam’a bağlı olan Trakya Cam bünyesinde işçilerin grevi neticesinde,
yapılmayan işleri içerideki idari personel yani sendika üyesi olmayan idari
personelin yapmasını istemişti işveren. Bu idari personelden 20 tanesi
soruşturmaya maruz kalmıştı ve bunlardan 9 tanesi maalesef geçtiğimiz günlerde
işveren tarafından iş akitleri feshedilerek işsiz bırakıldı. 
(Mikrofon
otomatik cihaz tarafından kapatıldı)
BAŞKAN – Sayın
Yeni… 
9.- Samsun Milletvekili Ahmet
Yeni'nin, Samsun’a yapılan hizmetlere ilişkin açıklaması
AHMET YENİ
(Samsun) – Sayın Başkanım, çok teşekkür ediyorum. 
Dün Samsun’da,
TÜYAP Samsun Fuar ve Kongre Merkezinin açılışını yaptık ve Oto Show Fuarı’nın
da Samsun’da açılışını yaptık. 
Samsun’umuzda
gerçekten muhteşem gelişmeler oluyor. Sağlık alanlarında, eğitimde, sporda,
duble yollarda, Samsun’un sahil çalışmalarında, hava ulaşımında, üniversitede
ve Bafra Ovamız’ın saha ve sulama kanallarını bitirmek üzereyiz.
Şimdi hedefimiz,
inşallah Samsun’u hızlı trenle buluşturmak ki o konuda da epey mesafe kat
ettik. 
Değerli
Başkanım, sizi Samsun’a davet ediyorum Samsun’u görmek için. Siz Samsun’a ne
zaman geleceksiniz?
Teşekkür
ediyorum. 
BAŞKAN –
Teşekkür ederim.
Sayın Buldan… 
10.- Iğdır Milletvekili
Pervin Buldan'ın, 4 siyasi parti olarak kadına yönelik şiddet ve cinayetlerin
araştırılması konusunda bir araştırma komisyonu kurulması kararı aldıkları için
bu konudaki grup önerilerini geri çektiklerine ilişkin açıklaması
PERVİN BULDAN
(Iğdır) – Teşekkür ederim Sayın Başkan.
Sayın Başkan,
değerli milletvekilleri; bilindiği gibi, kadına yönelik şiddet ve kadın
cinayetleri ülkemizin de en yakıcı sorunlarından bir tanesidir. Çoğu “namus ve
töre cinayeti” olarak adlandırılan kadın cinayetleri toplumda olağan karşılanan
bir olgu hâline gelmiştir. Kadına yönelik şiddet, ayrımcılık ve cinayetler her
yıl bir önceki yıla göre artarak devam etmektedir. 
Halkların
Demokratik Partisi olarak bu konuda vermiş olduğumuz 15 adet araştırma
önergemiz ve 2 adet de kanun teklifimiz vardır. Bugün yine bu konuda Genel
Kurula, Halkların Demokratik Partisi olarak bir grup önerisi sunmuştuk. MHP’nin
de aynı mahiyette vermiş olduğu bir grup önerisi vardı. Ancak grup önerisi
görüşmelerine başlamadan önce, gerek iktidar partisi gerekse diğer muhalefet
partileriyle yaptığımız istişareler neticesinde, önümüzdeki hafta 4 siyasi
partinin ortaklaşa vereceği önergelerle bir komisyon kurulması kararını almış
bulunmaktayız. Halkların Demokratik Partisi olarak bu komisyonun kurulmasını
büyük bir memnuniyetle karşılıyoruz ve bu komisyonun kurulması amacıyla da
bugünkü grup önerimizi haftaya görüşülmek üzere geri çekiyoruz ve teşekkür
ediyoruz. 
BAŞKAN – Sayın Özkan…
11.- Burdur Milletvekili
Ramazan Kerim Özkan'ın, değişik illerde yaptığı görüşmeler sonucunda
vatandaşların kendisine ilettikleri sorunlara ilişkin açıklaması
RAMAZAN KERİM ÖZKAN (Burdur) – Sayın
Başkan, teşekkür ederim. 
Meclis çalışmaları dışında,
dolaştığımız Burdur, Ankara, Balıkesir, Çanakkale, Antalya illerindeki
vatandaşlarımızdan aldığımız sorunlar:
1) Mazot, gübre ve elektrik
fiyatlarından şikâyetler çok aşırıdır.
2) Ziraat ve tarım kredi dönem
borçlarının ödendiği bugünlerde yer yer aşırı yağışlardan veya kuraklıktan ve
de doludan zarar görenler ürünleri uygun fiyata satamadıklarından faizsiz
erteleme beklemektedirler.
3) Emekliler bu bütçeden seyyanen zam
beklemektedirler. 
Yine, 65 yaşlılık maaşı olan 250 liradan
sigorta primi kesilmesinden büyük şikâyet etmektedirler. 
Atama bekleyen üniversite mezunu
işsizler, her platformda; öğretmenler, ziraat mühendisleri, veteriner hekimler,
jeologlar, biyologlar, iktisatçılar, endüstri mühendisleri Hükûmetten istihdam
anlamında bir değerlendirme beklemektedirler.
Yine, emeklilerimiz enflasyon oranında
seyyanen bir artış beklemektedirler; bunları paylaşıyor, Hükûmeti uyarıyorum.
Teşekkür ederim.
BAŞKAN – Sayın Özcan…
12.- Bolu Milletvekili Tanju
Özcan'ın, MEMUR-SEN’e bağlı tüm sendikaların Hükûmet tarafından özel olarak
korunduğunu düşündüğüne ilişkin açıklaması
TANJU ÖZCAN (Bolu) – Teşekkür ediyorum
Sayın Başkan.
Sayın Başkan, bir süredir Türkiye'de
okul müdürlerinin belirlenmesine dönük bir süreç yaşandı. İlk etapta, gerekli
ve yeterli 70 puanla ilgili ben çok çarpıcı bir iddiada bulunmak istiyorum.
Örneğin benim seçim bölgemde bu 70 puanlık baremi geçen 29 okul müdürü vardı.
Bunların 26’sı MEMUR-SEN Konfederasyonuna bağlı EĞİTİM-BİR-SEN üyesi, 2’si
sendikasız, sadece 1 tanesi de KAMU-SEN’e bağlı TÜRK-EĞİTİM-SEN sendikası
üyesi. Bu bir tesadüf müdür? Elbette değil. Yani burada MEMUR-SEN’e bağlı tüm
sendikaların Hükûmet tarafından özel olarak korunduğunu iddia ediyorum. Artık
burada ölçü kaçtı, her alanda olduğu gibi. Artık belli illerde MEMUR-SEN
yöneticileri neredeyse oradaki devlet kurumlarını yönetir hâle geldiler.
Hükûmeti bu konuda tedbir almaya davet ediyorum. Yarın ikinci bir paralel
yapıdan söz etmesinler.
BAŞKAN – Sayın Bostancı…
13.- Amasya Milletvekili
Mehmet Naci Bostancı'nın, AK PARTİ Grubu olarak, MHP Grup Başkan Vekili Oktay
Vural’a, eşinin vefatı nedeniyle başsağlığı dilediklerine ve Ahmet Kaya’nın
14’üncü ölüm yıl dönümüne ilişkin açıklaması
MEHMET NACİ BOSTANCI (Amasya) – Sayın Başkan,
çok teşekkür ediyorum.
MHP Grup Başkan Vekili Sayın Oktay
Vural’ın değerli eşleri Profesör Doktor Tuba Vural’ın vefatı dolayısıyla,
grubumuz adına başsağlığı ve taziye dileklerimizi iletiyoruz. Merhumenin mekânı
cennet olsun, nur içinde yatsın. Sayın Tuba Vural’la Gazi Üniversitesinde de beraber
çalışmıştık. Kayıp sadece Grup Başkan Vekilinin eşi değildir, aynı zamanda
akademik hayattır. Tuba Hanımın katkılarını biliyoruz. İnsan olarak da zarif
kişiliğine şahsen şahit oldum. İnsanın aklına doğrusu şu şiir geliyor: “Canlar
çekilip Hazret-i Mevla’ya giderler; /Cûylar gibi kim canibi deryaya giderler. /Defn
olur ise zir-i zemîne ne gam ebdan; /Ervah geri onlar, âlemi bâlâya giderler.”
Hakikaten Tuba Hanım da âlemi bâlâya gitmiş olan bir insandır. Grubumuz adına
taziyelerimi iletiyorum.
Bir başka husus, izin verirseniz: 16
Kasım 2000 yılında Paris’te hayatını kaybeden Ahmet Kaya’nın 14’üncü ölüm yıl
dönümündeyiz. Ahmet Kaya’nın müziğine, fikirlerine, orada temsil ettiği
değerlere yakın durabiliriz, uzak durabiliriz, karşı olabiliriz, yanında olabiliriz
ama halk katında Ahmet Kaya’nın müziğinin ve orada terennüm ettiği duyguların,
sözlerin bir karşılığı olduğunu biliyoruz. “Üstelik müzik evrenseldir.” diye
hepimiz biliriz. Siyasal bir kişiliği olmasına rağmen Ahmet Kaya’nın müziği,
siyasal sınırları aşarak çok farklı kesimlerden insanlar tarafından zevkle
dinlenmiştir. Müziğin gücü budur. Ahmet Kaya farklı bir insandı. Farklılıklara
tahammül edemeyen bir Türkiye'de yurt dışına kaçmak durumunda kaldı. Ülkelerin
gelişmişliklerini ve medeniliklerini tayin eden, mutlaka onların farklı
kültürel ve estetik değeri olan insanları da bağırlarına basma kapasitesidir.
Allah’a şükür ki bugün böyle bir Türkiye var.
BAŞKAN –Teşekkür
ederim, iki dakika da geçirdik.
Sayın Baluken…
14.- Bingöl Milletvekili
İdris Baluken'in, MHP Grup Başkan Vekili Oktay Vural’a, eşinin vefatı nedeniyle
başsağlığı dilediklerine, Ahmet Kaya’nın 14’üncü ölüm yıl dönümüne ve Dersim
olaylarında idam edilen Seyit Rıza ve arkadaşlarını saygıyla andıklarına
ilişkin açıklaması
İDRİS BALUKEN
(Bingöl) – Sayın Başkan, Milliyetçi Hareket Partisi Grup Başkan Vekili Oktay
Vural’ın eşinin yakalandığı hastalık neticesinde yaşamını yitirmesi vesilesiyle
bizler de hem kendisine hem ailesine başsağlığı diliyoruz.
Aynı zamanda, 16
Kasım 2000 yılında sürgünde, Paris’te yaşamını yitiren Ahmet Kaya’yı burada
rahmetle ve büyük bir saygıyla anıyoruz. Ahmet Kaya sadece müziğiyle değil,
topluma duyarlı gerçek sanat kimliğiyle de sanatçı kişiliğiyle de örnek
birisiydi. Türkiye’de demokrasiyi, özgürlüğü, farklı halkları, Kürtleri
reddedenler tarafından siyasi ve fiziki lince maruz kalan Ahmet Kaya, bu ülkeyi
terk ettiğinden beri bu ülkede sanat hep eksik kalmıştır. Ahmet Kaya’nın
eksikliğini her geçen gün daha fazla hissettiğimizi buradan tekrar
vurguluyoruz. Mücadelesini Halkların Demokratik Partisi olarak devam
ettirdiğimizi ifade etmek istiyoruz. 
Türkiye’de bir
başka siyasi tarih gerçekliği ve acının adresi de Seyit Rıza ve arkadaşlarının
idam edilmesidir. Özellikle, Seyit Rıza’nın darağacına giderken ifade ettiği “Evladı
Kerbelayıh, bihatayıh, ayıptır, zulümdür, cinayettir.” yakarışının Kürt ve
Alevi halkının yetmiş yedi yıllık gerçekliği olduğunu buradan tekrar
vurguluyoruz. Seyit Rıza’yı ve Dersim katliamında yaşamını yitiren bütün
canları buradan saygıyla anıyoruz. Bu katliamın siyasi propagandalara malzeme
edilmeden bir an önce devlet tarafından Dersim halkına kapsamlı bir özürle ele
alınmasını, Seyit Rıza’nın ve birlikte darağacına giden öncü kadroların mezar
yerlerinin Dersim halkına iade edilmesini ve Alevi halkının bütün taleplerinin
de bir an önce yerine getirilmesini talep ediyoruz.
Teşekkür ederiz.
BAŞKAN –
Teşekkür ederim.
Gündeme
geçiyoruz.
Başkanlığın
Genel Kurula sunuşları vardır.
Sayın milletvekilleri, Millî Savunma
Bakanı Sayın İsmet Yılmaz, gündemin “Sözlü Sorular” kısmının 1, 524, 1417, 1740,
1789, 1994, 1995, 2021, 2106, 2171, 2172, 2192, 2362, 2594, 2597, 2645, 2646,
2673, 2674, 2675, 2743, 2832, 3119, 3308, 3565, 3628, 3724, 3749, 3775, 3797 ve
3831’inci sıralarında yer alan önergeleri birlikte cevaplandırmak
istemişlerdir. Sayın Bakanın bu istemini sırası geldiğinde yerine getireceğim. 
Türkiye Büyük Millet Meclis
Başkanlığının bir tezkeresi vardır, okutup bilgilerinize sunacağım: 
VII.- BAŞKANLIĞIN GENEL
KURULA SUNUŞLARI
A) Tezkereler
1.- Türkiye Büyük Millet
Meclisi Başkanlığının, Avrupa Parlamentosu Katılım Öncesi Eylem Birimi
tarafından 21/11/2014 tarihinde Arnavutluk’un başkenti Tiran’da düzenlenecek
“Temel Haklar, Ayrımcılık Yasağı ve LGBTI Dâhil Olmak Üzere Hassas Grupların
Korunması” konulu seminere katılması Genel Kurulun 4/11/2014 tarihli 9’'uncu
Birleşiminde kabul edilen heyeti oluşturmak üzere siyasi parti gruplarının
bildirmiş olduğu isimlere ilişkin tezkeresi (3/1625)
17 Kasım 2014
Türkiye Büyük
Millet Meclisi Genel Kuruluna
Avrupa Parlamentosu Katılım Öncesi
Eylem Birimi tarafından 21 Kasım 2014 tarihinde Arnavutluk'un başkenti Tiran'da
düzenlenecek "Temel Haklar, Ayrımcılık Yasağı ve LGBTI Dâhil Olmak Üzere
Hassas Grupların Korunması" konulu seminere Türkiye Büyük Millet Meclisinden
bir heyetin katılması Genel Kurulun 04/11/2014 tarihli ve 9'uncu Birleşiminde
kabul edilmiştir. 
28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesi uyarınca heyeti oluşturmak üzere siyasi parti
gruplarının bildirmiş olduğu isimler Genel Kurulun bilgilerine sunulur.
 Cemil
Çiçek
 Türkiye
Büyük Millet Meclisi Başkanı 
Ziver Özdemir Batman
Binnaz Toprak İstanbul
Ruhsar Demirel  Eskişehir

BAŞKAN –
Bilgilerinize sunulmuştur. 
Komisyonlardan
istifa önergeleri vardır, okutuyorum. 
B) Önergeler
1.- Kahramanmaraş
Milletvekili Mesut Dedeoğlu’nun, Millî Savunma Komisyonu üyeliğinden istifa
ettiğine ilişkin önergesi (4/212)
Türkiye Büyük Millet Meclisi Başkanlığına
Millî Savunma
Komisyonu üyeliğinden istifa ediyorum. Gereğini saygılarımla arz ederim. 
 Mesut
Dedeoğlu
 Kahramanmaraş
2.- Aksaray Milletvekili
İlknur İnceöz’ün, Adalet Komisyonu üyeliğinden istifa ettiğine ilişkin önergesi
(4/213)
Türkiye Büyük Millet Meclisi Başkanlığına
Kadın Erkek
Fırsat Eşitliği Komisyonu Başkanı seçilmem nedeniyle Adalet Komisyonu
üyeliğimden istifa etmekteyim. Gereğini saygılarımla arz ederim. 18/11/2014
 İlknur
İnceöz
 Aksaray
 Kadın
Erkek Fırsat Eşitliği Komisyonu Başkanı
BAŞKAN – Bilgilerinize sunulmuştur. 
Meclis araştırması açılmasına ilişkin
üç önerge vardır, okutuyorum:
C) Meclis Araştırması
Önergeleri
1.- Erzincan Milletvekili
Muharrem Işık ve 27 milletvekilinin, doğu ve güneydoğu illerinde zoraki göçlere
maruz kalmış vatandaşların sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1114)
Türkiye Büyük
Millet Meclisi Başkanlığına
Türkiye'nin birçok ilinde özellikle doğu
ve güneydoğu illerimizde çeşitli sebeplerden dolayı oluşan zoraki göçlere maruz
kalmış vatandaşlarımızın karşılaştığı bürokratik uygulamalar, uğradıkları
haksızlıklar ve yaşadıkları sorunların tüm boyutları ile araştırılarak,
mağduriyetlerin giderilmesi için gerekli önlemlerin alınması hakkında Anayasa’nın
98’inci TBMM İçtüzüğü’nün 104 ve 105’inci maddeleri uyarınca bir Meclis
araştırması açılmasını arz ederiz.
1) Muharrem Işık  (Erzincan)
2) Sakine Öz  (Manisa)
3) Hülya Güven  (İzmir)
4) Mehmet Ali Ediboğlu  (Hatay)
5) Ali Serindağ  (Gaziantep)
6) Dilek Akagün Yılmaz (Uşak)
7) Refik Eryılmaz (Hatay)
8) Ali Rıza Öztürk  (Mersin)
9) Haluk Ahmet Gümüş  (Balıkesir)
10) Namık Havutça  (Balıkesir)
11) Ali Özgündüz  (İstanbul)
12) Celal Dinçer  (İstanbul)
13) Ahmet İhsan Kalkavan  (Samsun)
14) Arif Bulut  (Antalya)
15) Yıldıray Sapan  (Antalya)
16) Hasan Akgöl  (Hatay)
17) Mehmet Şevki Kulkuloğlu  (Kayseri)
18) Aytun Çıray  (İzmir)
19) İhsan Özkes  (İstanbul)
20) Ayşe Nedret Akova  (Balıkesir)
21) Mehmet Şeker  (Gaziantep)
22) Veli Ağbaba   (Malatya)
23) Ali Haydar Öner  (Isparta)
24) Aytuğ Atıcı  (Mersin)
25) Hasan Ören (Manisa)
26) Osman Aydın  (Aydın)
27) Mustafa Serdar Soydan  (Çanakkale)
28) Umut Oran  (İstanbul)
Gerekçe: Türkiye'nin birçok ilinde
özellikle doğu ve güneydoğu illerinde çeşitli sebeplerden dolayı göçler olmuş
ve köyler boşaltılmıştır. Terör, heyelan, sel, deprem gibi sebeplerden köyler
boşalmış ve buralarda yaşayan insanlar başka illere veya şehir merkezlerine
zorunlu göç yapmışlardır. Halen sel, heyelan gibi sebeplerden dolayı tehlike
altında olan köyler vardır. Bu köylerde yaşayanlar daha sağlam ve güvenli
bölgelere ama köyünü terk etmeden taşınmak istemektedirler. Ancak, yasal
zorluklar, maddi imkânsızlıklar nedeniyle bu gerçekleşememektedir. Öyle ki sel
yatağında olan bir ev için risk taşıyor raporu verilirken, karşısında olan ev
için risk taşımamaktadır raporu verilmektedir. Köylüler borçlanarak köylerinde
sağlam ve sağlıklı evlere sahip olmak istemektedirler. Bu konuda kolaylaştırıcı
tedbirlerin alınması gerekmektedir. Ancak, ne yazık ki bu konuda ciddi hiçbir
çalışma yapılmamakta yalnızca torpili çok kuvvetli olanların işleri yapılırken
geri kalanlar mağdur edilmektedirler. Büyük şehirlerde yaşayıp da köyünde
borçlanarak ev sahibi olmak isteyenlerden ise nüfusa kayıtlı olma şartı
istenerek adrese dayılı sistemden dolayı hak sahipliği verilmemektedir.
Terör mağduru vatandaşlarımız ise
17/08/2005 tarihli Köye Dönüş ve Rehabilitasyon Projesi’nden faydalanmak
istemelerine rağmen birçok sıkıntı ile karşı karşıya kalmaktadır. En önemli
sıkıntıları ise güvensizlik ve gerekli yardımların yeterli şekilde
yapılmamasıdır. Köylerin yeniden eski canlılıklarını kazanmaları ve terör
mağduru olan köylülerimizin eski yerlerine dönmeleri için çalışmalar yapılması
gerekiyor. Özellikle, TOKİ bu konuda asli görevini yerine getirmelidir.
Yeni yerleşim yerleri açılırken bu
konudaki bürokratik engellerin kaldırılması için gerekli çalışmalar bir an önce
yapılmalıdır. Bu konularda yaşanan zorlukların araştırılması ve en kısa zamanda
çözülmesi için gerekli araştırmaların ve yasal düzenlemelerin hayata
geçirilmesiyle halkımızın hakkı olan atalarının mezarlarının olduğu topraklara
dönmeleri sağlanacaktır.
2.- BDP Grubu adına Grup
Başkan Vekili Bingöl Milletvekili İdris Baluken’in, AKP’'nin Suriye
politikalarındaki yanlışların Türkiye’yi götürdüğü çıkmazların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1115)
Türkiye Büyük
Millet Meclisi Başkanlığına
15 Mart 2011 tarihinden itibaren
Suriye'de başlayan çatışmalar hâlen devam etmektedir. Bir yandan Esad'ın
insanlık dışı uygulamalarla ortaya koyduğu katliamlar, diğer yandan ise Özgür
Suriye Ordusunun katliamları arasında devam eden çatışmalarda otuz binden fazla
insan hayatını kaybetti. Türkiye Hükûmeti çatışmaların başlamasından kısa bir
süre sonra Esad yönetimine cephe aldı ve Suriye Ulusal Konseyinin bileşeni olan
Özgür Suriye Ordusuna her anlamda destek verdiğini açıkladı. Özgür Suriye
Ordusuna Hatay Reyhanlı ilçesinde kurulan kamplar tahsis edildi. Özgür Suriye
Ordusunun İnternet sitesinden deklare ettiği üzere, söz konusu örgütün merkezi
Türkiye'de konuşlandırıldı. Yine, güçlü iddialara göre AKP Hükûmeti tarafından
Özgür Suriye Ordusuna istihbari ve maddi destek sunuldu. 1 Nisan'da İstanbul'da
yapılan Suriye'nin dostları toplantısında Esad'a karşı savaş yürütenlere maaş
bağlanması kararlaştırıldı, finansörlüğünü de Katar'ın, Suudi Arabistan'ın ve
Türkiye'nin üstlendiği birçok farklı kaynaktan kamuoyuna yansıdı. Yabancı bir
ülkeye savaş açma durumunu yansıtan bu iddialar ve Suriye'ye yönelik gerek iç
çatışmalarda taraf olmanın gerek doğrudan müdahale etmenin mali külfetlerinin
gerekse de AKP'nin Suriye politikalarındaki yanlışların Türkiye'yi götürdüğü
çıkmazların belirlenmesi amacıyla Anayasa'nın 98’inci, TBMM İçtüzüğü'nün 104 ve
105'inci maddeleri uyarınca Meclis araştırması açılmasını arz ederim.
 İdris
Baluken
 Bingöl
 BDP
Grup Başkan Vekili
Gerekçe:
15 Mart 2011 tarihinde Suriye'de
başlayan çatışmalar nedeniyle bölgemizde ciddi istikrarsızlıklara yol açacak
gelişmeler yaşanmaktadır. Sorunun çözümü için uluslararası kamuoyu henüz bir
karara varmamışken Türkiye alelacele hâlinde Suriye Ulusal Konseyinin
oluşturulması için destek sağlamıştır. Türkiye'nin başını çektiği bazı güçler
kuruluşunda yer aldıkları Suriye Ulusal Konseyine geçici hükûmet misyonu
biçmişti. Suriye Ulusal Konseyine biçilen misyonla Suriye halklarının talepleri
görmezden gelinerek, yeni Suriye'nin kendilerine göre şekillenmesini isteyen
bir tutum öngörülmüştür. Bu anlamda uluslararası alanda toplantılar
düzenlenerek konsey desteklenmeye çalışılmıştır. 1 Nisanda İstanbul'da yapılan
Suriye'nin Dostları Toplantısı’nda muhaliflerin maaşa bağlanması
kararlaştırılmış, Türkiye sağladığı kaynakları kamuoyuna açıklanmamıştır. Özgür
Suriye Ordusu adlı, Suriye Ulusal Konseyinin bileşeni silahlı grupların
Hatay'daki kamplarda eğitim gördükleri kamuoyuna yansımıştır. Yine Türkiye'nin
Özgür Suriye Ordusuna her türlü silah ve mühimmat desteği sağladığı da güçlü
iddialardan bir diğeridir. Türkiye, Özgür Suriye Ordusuna verdiği bu destek ile
Suriye'nin iç işlerine müdahale eden bir konuma gelmiştir. İran'ın 48
vatandaşının Özgür Suriye Ordusunun elinde esir olduğu ve müzakerelerin Türkiye
üzerinden yürütülmek istendiği göz önünde bulundurulduğunda Özgür Suriye
Ordusunun elinde esirler Türkiye'ye başvurularda bulunarak, vatandaşlarının
serbest bırakılmalarını talep etmeleri de Türkiye ve Özgür Suriye Ordusu
arasındaki ilişkiyi ortaya koymaktadır. Türkiye, Suriye'de esir değişimini gerçekleştirmek
için konumlanmış bir sivil toplum kuruluşu değildir. Bu anlamda, esir pazarlığı
için kendini adres gösteren bir noktaya gelmiştir. Suriye'nin iç işlerine bu
kadar müdahil olmak ve bu konuda hiçbir şekilde TBMM'yi bilgilendirmemek hukuk
ve siyaset açısından anlaşılabilir değildir. Hükûmetin bu politikalarının
tamamı, bu ülkenin geleceğinin düşünülmesinden uzak bir noktada durmaktadır.
TBMM kararı olmadan, Hükûmetin Özgür Suriye Ordusu adlı silahlı örgüte silah ve
mühimmat desteği vererek iç işlerine müdahil olması, TBMM'yi hiçe saymak
demektir. Türkiye'nin savaşı içeriye taşıyan bu politikalarının araştırılması,
Özgür Suriye Ordusuna verilen desteğin ekonomik ve stratejik olarak ne boyutta
olduğu, kamplarda ne tür yaşam koşulları olduğu ve kamp kurallarının
araştırılması, toplumun güvenilir bilgiye ulaşması, Türkiye'nin Suriye'deki
rolüne ilişkin iddiaların araştırılması amacıyla bir Meclis araştırması
gerekmektedir.
3.- İstanbul Milletvekili
Sebahat Tuncel ve 22 milletvekilinin, hayvancılık ve tarım sektöründe yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1116)
Türkiye Büyük
Millet Meclisi Başkanlığına
Türkiye'de hayvancılık ve tarım
sektöründe yaşanan sorunların araştırılması, gıda sektöründeki tekelleşmenin
ortaya çıkarılması, uluslararası kuruluşlarla yapılan anlaşmaların tarıma
etkilerinin tespit edilmesi, daha verimli üretimin yapılması, çiftçinin,
üreticinin haklarını gözeten ve her insanın hakkı olan temiz, ucuz ve sağlıklı
gıdaya erişim hakkının sağlanması için uygulanan yanlış politikaların, bu
konuda çalışan sendikalar ve uzmanlarla birlikte incelenmesi amacıyla
Anayasa’nın 98'inci, İç Tüzük’ün 104 ve 105'inci maddeleri gereğince Meclis
araştırması açılması için gereğini arz ederiz.
1) Sebahat Tuncel (İstanbul)
2) Pervin Buldan (Iğdır)
3) Hasip Kaplan (Şırnak)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata (Batman)
8) İdris Baluken  (Bingöl)
9) Hüsamettin Zenderlioğlu (Bitlis)
10) Emine Ayna (Diyarbakır)
11) Nursel Aydoğan (Diyarbakır)
12) Altan Tan (Diyarbakır)
13) Adil Zozani (Hakkâri)
14) Esat Canan (Hakkâri)
15) Sırrı Süreyya Önder (İstanbul)
16) Mülkiye Birtane (Kars)
17) Erol Dora (Mardin)
18) Ertuğrul Kürkcü (Mersin)
19) Demir Çelik (Muş)
20) İbrahim Binici (Şanlıurfa)
21) Nazmi Gür (Van)
22) Özdal Üçer (Van)
23) Leyla Zana (Diyarbakır)
Gerekçe:
Dünyada Dünya Gıda Günü olarak kutlanan
16 Ekim günü uluslararası gıda örgütleri açıklamaları, giderek derinleşen gıda
krizine işaret etmektedir. Küresel nüfusun giderek gıda arzının gerisinde
kaldığı vurgulanarak, son yirmi yıldır küresel gıda üretimi yılda yüzde 2'den
fazla artarken nüfusun büyüme oranı yüzde 1,14 olduğu belirtilmektedir. Bu veriler,
dünyadaki gıda üretiminin nüfus büyümesinden daha fazla olduğunu
göstermektedir. Görüldüğü üzere, küresel gıda fiyatlarının yükselme nedeni
üretim yetersizliği değil, adil paylaşımın olmamasından kaynaklanmaktadır. Gıda
üretimi olmasına rağmen, dünya genelinde yaklaşık 3 milyar insan yeterli gıdaya
erişememektedir. Dünyadaki açların sayısı 1,02 milyara ulaşmış durumdadır.
ÇİFTÇİ-SEN, gıda fiyatlarını arttıran,
insanların açlığına neden olan gıdanın egemenliğini ele geçiren tekel
konumundaki küresel gıda şirketlerinin olduğuna işaret etmektedir. Tarımsal
piyasalarda küresel gıda şirketlerinin tekelciliğinden dolayı, tahıl
ticaretinin yüzde 80'ine yalnızca 3 tekel, dünya mısır tohumu sektörünün yüzde
65'ine yalnızca 2 tekel egemen durumdadır. Küresel zirai ilaç piyasasının yüzde
75-80'ine 6 şirket, küresel muz ticaretinin yüzde 80'ine 5 şirket
hükmetmektedir. Tekeller çiftçilere girdi satarken tekelci, üretilen ürünleri
satın alırken de tekelci konumundadır. Tekelci konumlarından yararlanarak girdi
fiyatını yüksek belirlerken, ürünlerin alımında çiftçileri aşırı fiyat kırmaya
zorlayarak çiftçiler sömürülmektedir. Türkiye’de de bu olumsuz tabloya rağmen,
Hükûmet uyguladığı küresel şirket yanlısı politikalardan kaynaklandığı
bilinmesine rağmen uygulamaya tüm hızıyla devam etmektedir. 1980’de 83 milyon
400 bin hayvanına saman bulabilen ancak şimdilerde 37 milyon hayvanına saman
bulamayan yani hayvanını aç bırakan, temel gıda maddelerinde kendine yetmekten
çıkarılan insanları açlık riski ile karşı karşıya getiren, toprağında
kullandığı kimyasal girdiler ile toprağını ve suyunu kullanılamaz hâle getiren
tarım politikaları Türkiye’de hayvancılığı ve tarımı yok etmiş bulunmaktadır.
Türkiye’de 2000’li yılların tarım
politikalarının temeli, Uluslararası Para Fonu ve Dünya Bankası ile yapılan
anlaşmalar ile atılmıştır. Türkiye’nin 3 Ekim 2005 tarihinde AB ile imzaladığı
Müzakere Çerçeve Belgesi (MÇB), tarım sektörü ile ilgili aşılması neredeyse
olanaksız hükümler getirmiştir. Türkiye, AB ile bütünleşme sürecini diğer aday
ülkelerde görülmemiş bir şekilde AB kaynaklarından anlamlı bir katkı almadan
sürdürmektedir. Tarıma girdi sağlayan ve tarım ürünlerini işleyen kamu iktisadi
teşekkülleri tekel oluşturdukları gerekçesiyle özelleştirilirken, aynı
alanlarda yerli veya yabancı şirket tekelleri yaratılmasından kaçınılmamıştır.
Örnek olarak kamunun çekildiği sütte yerli ve yabancı az sayıda şirket piyasaya
hâkim olurken, tütün alanında meydan sadece yabancı sigara devlerine kalmıştır.
Dünya Bankasıyla yapılan anlaşmalara bırakılan tarım sektörüne yapılan
sübvansiyon oranları GSMH’ye göre yüzde 3,2’den yüzde 0,5’e kadar gerilemiştir.
Uzmanlar dünyada gıda krizine dikkat
çekerken, Türkiye’de tarımdan yana bazı politikaların değiştirilmesi üzerinde
durmaktadır. Çiftçilerin, üretimden pazarlamaya zincirin tüm halkalarına
tüketicilerle birlikte sahip kılınması, şirket tarımcılığı yerine küçük aile
çiftçiliği hükûmetler tarafından merkezî politika olarak benimsenip uygulanması
ve temel gıda maddeleri uluslararası ticarete konu edilmemesi, temel gıda
maddelerinde kendine yeterliliği esas alacak politikalar geliştirilmesi yönünde
öncelikli adımların atılması gerekmektedir. Dünyada yaşanan gıda kriziyle
birlikte Türkiye’de hayvancılık ve tarım sektöründe yaşanan sorunların
araştırılması, uluslararası kuruluşlarla yapılan anlaşmaların tarıma
etkilerinin tespit edilmesi, daha verimli üretimin yapılması, üreticinin
haklarını gözeten ve her insanın hakkı olan temiz, ucuz ve sağlıklı gıdaya
erişim hakkının sağlanması için değiştirilmesi gereken politikaların
incelenmesi amacıyla bir araştırma komisyonu kurulmasını önermekteyiz.
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır. 
D) Duyurular
1.- Başkanlıkça, Kadın Erkek
Fırsat Eşitliği ile Kamu İktisadi Teşebbüsleri Komisyonlarında siyasi parti
grubu mensubu olmayan milletvekillerine düşen birer üyelik için aday olmak
isteyen siyasi parti grubu mensubu olmayan milletvekillerinin yazılı olarak
müracaat etmelerine ilişkin duyuru
BAŞKAN – Sayın
milletvekilleri, Kadın Erkek Fırsat Eşitliği ile Kamu İktisadi Teşebbüsleri
komisyonlarında siyasi parti grubu mensubu olmayan milletvekillerine de birer
üyelik düşmektedir. Bu komisyonlara aday olmak isteyen siyasi parti grubu
mensubu olmayan milletvekillerinin 24 Kasım 2014 Pazartesi günü saat 18.00’e
kadar Türkiye Büyük Millet Meclisi Başkanlığına yazılı olarak müracaat
etmelerini rica ediyorum. 
Türkiye Büyük
Millet Meclisi Başkanlığının üç tezkeresi vardır, ayrı ayrı okutup oylarınıza
sunacağım. 
A) Tezkereler (Devam)
2.- Türkiye Büyük Millet
Meclisi Başkanı Cemil Çiçek başkanlığındaki bir heyetin, Makedonya Meclis
Başkanı Trajko Veljanovski ve Arnavutluk Parlamentosu Başkanı Ilir Meta’nın vaki
davetlerine icabet etmek üzere 23-25 Kasım 2014 tarihleri arasında Makedonya’ya
ve 25-26 Kasım tarihleri arasında Arnavutluk’a resmî bir ziyarette bulunmasına
ilişkin tezkeresi (3/1626)
Türkiye Büyük Millet Meclisi Genel
Kuruluna
Türkiye Büyük
Millet Meclisi Başkanı Cemil Çiçek Başkanlığındaki heyetin; Makedonya Meclis
Başkanı Trajko Veljanovski ve Arnavutluk Parlamentosu Başkanı Ilir Meta’nın
vaki davetlerine icabet etmek üzere 23-25 Kasım 2014 tarihleri arasında
Makedonya’ya ve 25-26 Kasım tarihleri arasında Arnavutluk’a resmî ziyarette
bulunması hususu, 28/03/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun’un 6’ncı maddesi
uyarınca Genel Kurulun tasviplerine sunulur. 
Cemil Çiçek 
Türkiye Büyük
Millet Meclisi 
Başkanı
MEHMET AKİF
HAMZAÇEBİ (İstanbul) – Karar yeter sayısı… 
BAŞKAN – Tamam,
karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati: 16.19
ÜÇÜNCÜ OTURUM 
Açılma Saati:
16.33
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin Üçüncü Oturumunu açıyorum. 
Başkanlığın tezkeresinin yapılan
oylamasında karar yeter sayısı bulunamamıştı. 
Şimdi tezkereyi ikinci kez oylarınıza
sunacağım ve karar yeter sayısı arayacağım: Kabul edenler… Kabul etmeyenler…
Karar yeter sayısı yoktur.
Birleşime on dakika ara veriyorum.
Kapanma Saati:
16.34
DÖRDÜNCÜ OTURUM 
Açılma Saati:
16.43
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin Dördüncü Oturumunu açıyorum. 
Başkanlığın tezkeresinin yapılan ikinci
oylamasında da karar yeter sayısı bulunamamıştı. 
Şimdi tezkereyi üçüncü kez oylarınıza
sunacağım ve karar yeter sayısı arayacağım: Kabul edenler… Kabul
etmeyenler…Kabul edilmiştir. 
Karar yeter sayısı vardır. 
Diğer tezkereyi okutuyorum: 
3.- Avrupa Konseyi İtalya
Başkanlığınca 20-21 Kasım 2014 tarihlerinde İtalya’nın başkenti Roma’da
düzenlenecek olan İstihdam, Araştırma ve Yenilik Komisyonları Başkanları
Toplantısı’na katılım sağlanmasına ilişkin tezkeresi (3/1627)
Türkiye Büyük Millet Meclisi Genel
Kuruluna
Avrupa Konseyi İtalya Başkanlığınca
20-21 Kasım 2014 tarihlerinde İtalya'nın başkenti Roma'da "İstihdam,
Araştırma ve Yenilik Komisyonları Başkanları Toplantısı" düzenlenecektir.
Söz konusu toplantıya katılım
sağlanması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 9'uncu maddesi
uyarınca Genel Kurulun tasviplerine sunulur.
Cemil Çiçek 
Türkiye Büyük
Millet Meclisi 
Başkanı

III.- YOKLAMA
(CHP sıralarından bir grup milletvekili
ayağa kalktı)
MEHMET AKİF HAMZAÇEBİ (İstanbul) –
Yoklama istiyoruz Sayın Başkan.
BAŞKAN – Tamam. 
Oylamadan önce bir yoklama talebi
vardır. 
Sayın Hamzaçebi, Sayın Öğüt, Sayın
Ediboğlu, Sayın Yılmaz, Sayın Haberal, Sayın Ağbaba, Sayın Kaplan, Sayın Dibek,
Sayın Serter, Sayın Küçük, Sayın Akova, Sayın Akar, Sayın Işık, Sayın Özdemir,
Sayın Loğoğlu, Sayın Aldan, Sayın Ayata, Sayın Demir, Sayın Kaleli, Sayın
Özkan…
Evet, yoklamayı başlatıyorum, iki
dakika süre veriyorum.
(Elektronik cihazla yoklama yapıldı.)
BAŞKAN – Toplantı yeter sayısı vardır.
VII.- BAŞKANLIĞIN GENEL
KURULA SUNUŞLARI (Devam)
A) Tezkereler (Devam)
3.- Avrupa Konseyi İtalya
Başkanlığınca 20-21 Kasım 2014 tarihlerinde İtalya’nın başkenti Roma’da
düzenlenecek olan İstihdam, Araştırma ve Yenilik Komisyonları Başkanları
Toplantısı’na katılım sağlanmasına ilişkin tezkeresi (3/1627) (Devam)
BAŞKAN - Tezkereyi oylarınıza
sunuyorum: Kabul edenler… Kabul etmeyenler… Kabul edilmiştir.
Diğer tezkereyi okutuyorum:
4.- Türkiye Büyük Millet
Meclisi Dışişleri Komisyonu üyelerinden oluşan bir heyetin, Gürcistan
Parlamentosu Dış İlişkiler Komisyonu Başkanı Tedo Japaridze’nin vaki davetine
icabetle Türkiye-Azerbaycan-Gürcistan Parlamentoları Dışişleri Komisyonları
Ortak Toplantısı’na katılmasına ilişkin tezkeresi (3/1628)
18 Kasım 2014
Türkiye Büyük
Millet Meclisi Genel Kuruluna
Türkiye Büyük Millet Meclisi Dışişleri
Komisyonu üyelerinden oluşan bir heyetin Gürcistan Parlamentosu Dış İlişkiler
Komisyonu Başkanı Tedo Japaridze’nin vaki davetine icabetle
Türkiye-Azerbaycan-Gürcistan Parlamentoları Dışişleri Komisyonları Ortak
Toplantısı’na katılımı öngörülmektedir.
Anılan heyetin söz konusu toplantıya
katılımı, 29.3.1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun’un 9’uncu maddesi uyarınca Genel
Kurulun tasviplerine sunulur.
 Cemil
Çiçek
 
Türkiye Büyük Millet Meclisi
 
Başkanı

BAŞKAN –
Tezkereyi oylarınıza sunuyorum: Kabul edenler… Kabul etmeyenler… Kabul
edilmiştir.
Danışma
Kurulunun verilmiş bir önerisi vardır okutup işleme alacağım ve oylarınıza
sunacağım: 
VIII.- ÖNERİLER
A) Danışma Kurulu Önerileri
1.- Danışma Kurulunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmının 76’ncı sırasında bulunan 464 sıra sayılı Kanun Tasarısı’nın gündemin
6’ncı sırasına alınmasına ve diğer işlerin sırasının buna göre teselsül
ettirilmesine; Genel Kurulun 18 Kasım 2014 Salı günkü birleşiminde 464 sıra
sayılı Kanun Tasarısı’nın görüşmelerinin tamamlanmasına kadar çalışmalarını
sürdürmesine ilişkin önerisi 
Türkiye Büyük Millet Meclisi Başkanlığı
Danış Kurulu Önerisi
18/11/2014
Danışma
Kurulunun 18/11/2014 Salı günü yaptığı toplantıda, aşağıda önerilerin Genel
Kurulun onayına sunulması uygun görülmüştür.
 Cemil
Çiçek
 Türkiye
Büyük Millet Meclisi
 Başkanı
 Mehmet Naci Bostancı Mehmet
Akif Hamzaçebi
 Adalet ve Kalkınma Partisi Cumhuriyet
Halk Partisi 
 Grubu Başkan Vekili Grubu
Başkan Vekili
 Yusuf Halaçoğlu Pervin
Buldan
 Milletçi Hareket Partisi Halkların
Demokratik Partisi
 Grubu Başkan Vekili Grubu
Başkan Vekili
Öneriler:
Gündemin Kanun
Tasarı ve Teklifleri ile Komisyonlardan Gelen Diğer İşler kısmının 76’ncı
sırasında bulunan 464 sıra sayılı Kanun Tasarısı’nın gündemin 6’ncı sırasına
alınması ve diğer işlerin sırasının buna göre teselsül ettirilmesi, 
Genel Kurulun 18
Kasım 2014 Salı günkü birleşiminde (bugün), 464 sıra sayılı Kanun Tasarısı’nın
görüşmelerinin tamamlanmasına kadar çalışmalarını sürdürmesi, 
önerilmiştir.
BAŞKAN – Danışma
Kurulu önerisi lehinde ilk söz, Kayseri Milletvekili Sayın Yusuf Halaçoğlu’na
aittir.
Buyurunuz Sayın
Halaçoğlu. (MHP sıralarından alkışlar)
YUSUF HALAÇOĞLU
(Kayseri) – Teşekkür ederim Sayın Başkanım.
Değerli
milletvekilleri, konuşmama başlarken hepinizi saygıyla selamlıyorum.
Makedonya, Balkanlarda en son terk
ettiğimiz topraklardan birisi. Muhakkak ki Balkan coğrafyası, Türkiye için son
derece büyük bir önem taşımaktadır. Bununla ilgili, zannediyorum, önümüzdeki, engelliler
sözleşmesinden sonraki, Makedonya’yla ilgili bir uluslararası sözleşmede
gerekli konuşmayı yapacağız. Bununla beraber, bunların, bu gibi uluslararası
sözleşmelerin ön plana alınmasında yarar gördüğümüzü de özellikle belirtmek
istiyorum. 
Değerli milletvekilleri, bu arada,
Danışma Kurulunda kabul ettiğimiz, sunduğumuz önergelerimizden bir tanesi
olarak kadına yönelik şiddetin artmasının nedenlerinin araştırılarak alınması
gereken önlemlerin belirlenmesi amacıyla bir Meclis araştırması önergesi
vermiştik. Bu önergemizi, gerek iktidar partisi gerekse diğer muhalefet
partileri tarafından da uygun görüldüğünden, onlar da aynı mealde önergeler
hazırlamış olduklarından, ortak bir önerge hâline getirmek suretiyle önümüzdeki
salı günü Meclis araştırması komisyonu oluşturulması söz konusu edildiğinden
geri çekmiş bulunuyoruz. Dolayısıyla, Salı günü bu konu gündeme gelecektir. 
Değerli milletvekilleri, bu arada bir
iki konuya değinmek istiyorum: Bunlardan birincisi, gündem, Türkiye’de sürekli
olarak farklı şekillerde farklı yönlere çekilmektedir. Hepiniz biliyorsunuz ki
Atatürk Orman Çiftliği’nin bulunduğu bölgede, Beştepe’de bir saray yapıldı, “ak
saray” ismi verilen bir saray yapıldı ve bin odalı bu sarayın şu anki harcamalarının
1 milyar 370 milyon TL’ye mal olduğu belirtiliyor ve bundan sonra da bütçe
görüşmelerine bakacak olursak yeni harcamalar yapılacağı da öngörülüyor.
Değerli milletvekilleri, bu sarayın aylık elektrik gideri 700 bin TL. Bütçeye
bununla ilgili ayrıca bu sarayın masrafları olarak 300 milyon TL kondu, 300
trilyon kondu. Dolayısıyla, beş sene sonra, harcanan
paradan daha fazlaya mal olan bir gidere sahip olan bir sarayla karşılaşacağız.
“Selçuklu mimari tarzında” denmesine rağmen, Gotik mimari tarzında yapılmış bir
saray. Selçukluyla hiçbir alakası yok maalesef, maalesef yok. Ankara’nın
girişinde kapılar yapıldı, buralara da “Selçuklu mimarisi” dendi, maalesef
onlar da Selçuklu değil. Dolayısıyla 2 tane şekil çizmekle Selçuklu olunmaz,
bunların çok iyi bilinmesi gerekir. 
Şimdi, asıl mesele, işte, bu sarayların
halk nazarında sürekli olarak konuşulması ve gündemi işgal etmesidir. Bu
sebeple de Kerbelâ’yla Dersim’i eşdeğer tutan bir söylemle ortaya çıkıldı.
Dersim’le Kerbelâ’nın aynı kategoride tutulması söz konusu bile olmaz. Çünkü
Kerbelâ’da, Peygamberimizin Torunu Hazreti Hüseyin Efendimiz, yanındaki
ailesiyle birlikte, 70 kişi, katledildi maalesef ve bunlar, savaşmaya giden
insanlar değildi. Kûfe’ye gitmekte olan bu kafile, Muaviye’nin oğlu Yezid tarafından
büyük bir orduyla yapılan saldırı sonrasında katledildi. Ve 10 muharrem günü, -tesadüf,
10 Ekime geliyor o da, 680’e gelir-. yapılan bu saldırıyı, eline silah almış,
devlete karşı çıkmış ve 6 aşiretten meydana gelen bir saldırı ekibiyle eşdeğer
tutamazsınız. Her ne kadar “Seyit Rıza” dense de, seyitlikle Rıza’nın hiç
alakası yoktur, çünkü Rıza’nın Arap olması gerekir seyit olması için, hâlbuki
Seyit Rıza, Türkmen’dir. Dolayısıyla, Alevi olduğu için de bu saldırı, Dersim
harekâtı söz konusu edilmemiştir, çünkü Alevilere saldırı olacak olsaydı… Orada
daha başka Alevi aşiretler varken onlara o saldırı yapılmamış, sadece 6 aşirete
yapılmıştır. Dolayısıyla bunların da silah gücü ve ayaklanma durumları söz
konusudur. 
Her ne kadar İhsan Sabri Çağlayangil, Singeç
Köprüsü yakınındaki karakola yapılan saldırıda 33 erin şehit edilmesiyle
bağlantı kurmuşsa da ondan çok daha önceye bağlı olan bir süreçtir bu. Nitekim,
daha 1935’te Suriye’de 2 Teşrinisanide Halep’te, 3 Teşrinisanide Kamışlı’da
İtalyanlar Kürtlerle Ermenileri bir araya getirmiştir. Bu toplantılara
Türkiye’den katılan kişiler bellidir, Ermenilerden katılanlar bellidir ve
Basmacıyan’ın evinde yapılan saat 19.00’dan 22.00’ye kadarki toplantının
tutanakları da bellidir ve nasıl bir tavır takınılacağı… Ve daha sonra Hoybun
Cemiyetinin -ki Hoybun Cemiyeti de Ermeni ve Kürtlerden teşekkül etmiştir-
bunlara nasıl silah gönderecekleri, Suriye’den askerî birlikler göndererek
nasıl destek verecekleri belirlenmiştir. Çünkü o sıralarda Hatay meselesi
vardır. Hatay meselesi dolayısıyla… Bunların hepsi cumhuriyet arşivinde var,
gidip görebilirsiniz, yani zor bir şey değil. Dolayısıyla, bunlar ortada
dururken, orada bir bilmem nelerin yapıldığını söylemek yani isyan etmeyen
masum halkın üzerine sanki saldırı yapılmış gibi bir biçimde ortaya çıkılması
son derece yanlıştır. 
Ben buradan
sesleniyorum: Eğer Türkiye Büyük Millet Meclisi, gerçekten Dersim meselesini
gün yüzüne çıkarmak istiyorsa –işte, hemen burada destek veriyoruz- bir
komisyon kuralım, bu komisyon İtalyan, Fransız, İngiliz ve Rus arşivlerini
incelemek suretiyle, bütün arşivleri incelemek suretiyle bir sonuç elde etsin.
Bakın, hodri meydan. O zaman o devletlerin aldığı kararlar, kimlerle hangi
ajanların Dersim bölgesine geldiği, onlara kimlerin silah getirdiği, hangi
subayların bu olay içerisinde yer aldığı, bunları ortaya çıkaralım; çok basit
bir şey söylüyorum.
Bakın
arkadaşlar, 1921’de Koçgiri İsyanı vardır, 1925’te Şeyh Said İsyanı vardır,
1927 ile 1930 tarihleri arasında 3 kere Ağrı İsyanı vardır; bunların içerisinde
Seyit Rıza da vardır. Dolayısıyla, bakın, bunları görmezden gelemezsiniz. Orada
meydana gelen olayların içerisinde hoşa gitmeyecek olaylar olmuş olabilir,
bunları da kabul ediyorum ama bunu tümüyle gayrimeşru saymak, PKK’yı yarın
meşru saymakla eş değer hâle gelecektir. Hem gündemi değiştirmek hem de
bunlarla ilgili yeni bir zihniyet ortaya çıkarmak düşüncesiyle bunlar ortaya
atılıyor. Lütfen, bunları aslında siyasete alet etmeyelim. 
Değerli milletvekilleri, diğer
taraftan, İstanbul Büyükşehir Belediyesi tarafından Taksim’deki Halil Paşa
Topçu Kışlası’nın yeniden inşa edilmesiyle ilgili bir karar alınmış olduğunu
görüyoruz. Ancak, şurasını söyleyeyim: Biliyorsunuz, daha önce, bu Gezi
olayları sırasında veya sonrasında, İstanbul 1. İdare Mahkemesi tarafından,
şehircilik prensiplerine, koruma-kurtarma kararı ilkeleri ile planlanma
esaslarına uygun bulunmadığı için bu iptal edilmişti. 
Şimdi tekrar ediyorum: Bakın,
gerçekten, sanat tarihçileri, tarihçiler veya mimarlar bunu çok iyi bilirler,
bir binayı orijinal şekliyle inşa etmek istiyorsanız, muhakkak o binanın
rölövesine ihtiyaç vardır. Rölövesi olmadan o binayı yapamazsınız ancak
benzerini yapabilirsiniz ve tarihî hiçbir özelliği olmaz. Dolayısıyla, bunda
neden ısrar edildiğini bir türlü anlamıyorum.
Bakın, ben bir teklifte bulunuyorum.
Eğer gerçekten buna hizmet etmek istiyorsanız, tarihî eserlere hizmet etmek
istiyorsanız hemen onun yanı başında, biraz ilerisinde İTÜ’nün kullandığı bir Taşkışla
var, Taşkışla’yı adam yapın, onu onarın, onu kullanın. Neden Taksim’in şu anki
siluetini bozmaya çalışıyorsunuz? Zaten, yeni meydanlar kazandıracağız diye
Taksim eski hâlini tamamen kaybetmiştir. Bizdeki bu hastalıktan vazgeçmemiz
lazım.
Bakın, bugünkü Dolmabahçe Stadyumu’nun
yerinde, İnönü Stadyumu’nun yerinde “Has Ahırlar” vardır, bunların rölövesi de
vardır. Eğer illaki yapacaksanız, tarihî dokuyu ortaya çıkarmak istiyorsanız
bunları yapın. Dolayısıyla, bunu yapmazsanız… 
Bakın, “Her canlı, ölümü tadacaktır.”
demiştik ya… 
(Mikrofon otomatik cihaz tarafından
kapatıldı)
YUSUF HALAÇOĞLU (Devamla) – …şair şöyle
söylüyor:
“Kim bilir nerede, nasıl, kaç yaşında?
Bir namazlık saltanatın olacak,
Taht misali o musalla taşında.”
Hepimiz, o musalla taşına belki de
uğramadan geçebiliriz.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın Halaçoğlu.
Danışma Kurulu önerisinin aleyhinde ilk
söz, Aydın Milletvekili Sayın Bülent Tezcan’a aittir.
Buyurunuz Sayın Tezcan. (CHP
sıralarından alkışlar)
BÜLENT TEZCAN (Aydın) – Teşekkür ederim
Sayın Başkan.
Sayın Başkan, değerli milletvekili
arkadaşlarım; bakın, Türkiye Büyük Millet Meclisinde belirli bir gündemi
görüşecekken başka bir gündemle ilgili değişiklik yapma ihtiyacıyla yeni bir
konuyu Danışma Kurulu önerisiyle önümüze getiriyoruz.
Şimdi, bakın, bugün, sadece buraya
gelmeden önce 28 tane telefon aldım; saydım özellikle bugün 28 kişi, sadece iş
arayan, iş isteyen 28 vatandaşımız aradı. O, bugünkü, açabildiğim telefonlar ve
eminim –sekreteryaya daha bakamadım- sekreteryada da en az bir o kadar vardır.
Bir muhalefet milletvekili olarak 28 vatandaş bugün beni arıyorsa eminim
iktidar milletvekillerini 128 kişi arıyordur.
Bugün, on iki yılda, doksan yıllık Cumhuriyet
Dönemi’ndeki hiçbir hükûmetin kullanmadığı kaynağı kullanan bir iktidar, bugüne
kadarki bütün kaynakları kullanan bir iktidar, cumhuriyet hükûmetlerinin
tamamının kullandığı kaynaktan daha fazla kaynak kullanan bir iktidar, ne yazık
ki Türkiye’de hâlâ her 5 gençten 1’i işsiz. Üniversite mezunlarına baktığımızda
bu oran daha da vahim bir hâl alıyor, her 4 üniversite mezunumuzdan 1’i işsiz
değerli arkadaşlar.
Bakın, açlık sınırı 1.065 lira olmuş,
yoksulluk sınırı 3.465 lira olmuş, 13 milyon insanımız yoksul. Yani,
Türkiye’nin büyük bölümü yoksulluğa mahkûm edilmiş. En temel iki problem işsizlik
ve yoksulluk; Türkiye Büyük Millet Meclisinin milletvekillerinin çözmesi
gereken, hükûmetlerin çözmesi gereken en temel problem. Bunları çözmek için
çaba harcamak yerine ne yapıyoruz? Her geçen gün yoksullaşmayı teşvik ve tahrik
edecek adımları atan uygulamalarla karşı karşıyayız. 
Bakın, Aydın’dan vatandaşlar arıyor.
Tarımda yoksullaşmanın doruk noktasına çıktığı bir dönemdeyiz. Pamuk üreticisi
artık maliyetini karşılayamaz durumda. Narenciye bitti, bahçeden toplayamaz
durumdalar. Narenciyenin işçi yevmiyesini, amele yevmiyesini ödeyemeyecek
durumdalar. Hayvancılık yapanlar aldıkları hayvanların borçlarını, kredisini
ödeyemeyecek durumda; “kasaplık hayvan” diye satacak, para etmiyor. Traktörü
haczedilmemiş köylü yok, tarlası ipotek edilmemiş köylü yok. On iki yılda girdi
maliyetleri yüzde 400 arttı, 400 misli arttı; yani, bu, köylünün, çiftçinin 400
kat yoksullaşması demek. 1 milyon çiftçi üretimi bırakmış arkadaşlar, 1 milyon
çiftçi. Pamuk, mısır, incir, zeytinyağı, şeker pancarı, tütün, ayçiçeği, neyi
sayarsanız sayın… “Bu sene incir para ediyor.” Diyorlar. Doğru, incirin fiyatı
yükseldi ama mahsul, rekolte yarı yarıya düştü. Niye? Çiftçinin üretime
ayıracak parası yok; tarlaya yatırım yapacak, bahçeye yatırım yapacak, para
yok. Üretim yarı yarıya düştü. Yine el elde, baş başta çıkacak çiftçi bu
dönemde.
Bakın, geldiğimiz nokta ne: Eğer
tarımda yoksullaşma bu noktaya gelirse bunun sonucu nedir? Soma’da olduğu gibi,
Ermenek’te olduğu gibi, açlık ya da ölüm pazarlığı içerisinde güvencesiz
çalışmayla yerin altında 300’er 300’er, 20’şer 20’şer, 50’şer 50’şer kendi
evlatlarımızı öldürdüğümüz bir çalışma düzeni kurduk.
Değerli arkadaşlar, bakın, bugün, her
gün, günde 5 kişi iş cinayetinde ölmektedir. Yıllık 1.500 kişiyi veriyoruz iş
cinayetlerine kurban. Böyle bir düzen var, böyle bir sistem var. İşçi yer
altında iş cinayetine kurban gidiyor ama bakanlar hâlâ koltuklarını koruyor.
Hiçbir demokratik, çağdaş, uygar ülkede böyle bir sistemi anlamak mümkün değil.
Değerli arkadaşlar, bugün gelinen düzen
çalışma yaşamında şantaj düzenidir. 2 milyon kamu çalışanı taşeronluğa mahkûm.
Devlet bunun parasını ödüyor. Yahu, taşerona kâr ettireceğinize, o işçinin
sırtından, 2 milyon çalışanın üzerinden taşerona kâr vereceğinize onları
güvenceli çalışma sistemine getirin, alın. Herkes güvenceli, sosyal güvenliği
olan bir çalışma sistemi içerisinde çalışsın. 
Değerli arkadaşlar, bugün, bakanların
“Sana iş bulduğumuza dua et.” dediği bir anlayış, sistemi buraya getirmiştir.
Hatırlayın, bir bakan çıkıp “İş bulduğuna dua et.” demişti yani şantaj düzeni, “ya
açlık ya ölüm” düzeni bugün çalışma hayatına hâkim olmuştur. 
Şimdi, bakın, dünkü gazetelerde bir
fotoğraf… Ermenek’te, donmamak için bir bacımız, bir teyzemiz madenden
çıkarılan molozların içerisinde kömür topluyor. Altındaki ifade çok çarpıcı,
vicdanları yaralayacak bir ifade. Bakın ne diyor: “16 evladımız orada ama bizim
de yakacağa ihtiyacımız var.” Bin odalı saray orada, 16 evladımız Ermenek’te
toprağın altında. Molozların içinden, kendi evlatlarının çamur molozlarının
içerisinden kömür toplamak zorunda kalan kadınlara reva gördüğümüz bir sistem.
(CHP sıralarından alkışlar) 
Değerli arkadaşlar, bakın, Hatay’dan
İstanbul’a gitmiş bir vatandaşımız, 67 yaşında bir amca, Hatay’dan çıkmış,
üçüncü köprü inşaatında çalışacak, hani o övünülen, anlatılan üçüncü köprü
inşaatında. Şeker hastası, çalışması mümkün değil mevzuat gereği, doktora
yalvarıyor: “Aman beni çalıştır çünkü çocuklarım, torunlarım var 2 tane, oğlum
öldü, gelinim var, 2 torunum var, aç kalacaklar.” Doktor diyor ki: “Amca,
çalışırsan ölürsün.” Amca diyor ki: “Bırak, ölünceye kadar hiç olmazsa
çalışayım.” 
Değerli milletvekilleri, değerli
arkadaşlar; bir gazimiz -güneydoğuda gazi olmuş vatan için- protez parası
olmadığından dizleri yara, protez takamadan geziyor; düştü basına. Bir tarafta,
1,5 katrilyonluk, bin odalı kaçak saray; öbür tarafta, topal gezmek zorunda
kalan, ayağına protez taktıramayan gazimiz; öbür tarafta, küllerin arasından
kömür toplayan vatandaşımız, torunları için ölünceye kadar hiç olmazsa bir ekmek
parası bulacağım diye çalışmaya mahkûm edilen bir vatandaşımız. (CHP
sıralarından alkışlar) Türkiye'nin geldiği nokta budur, on iki yıllık AKP
iktidarının Türkiye’yi getirdiği nokta budur. 
Yolsuzlukla yoksulluk el eledir,
kardeştir. Eğer bir yerde yoksulluk bu noktaya gelmişse biliniz ki bunun
arkasındaki temel sebep o ülkedeki yolsuzluktur. Bugün, Türkiye, yolsuzlukta
1’inci ligde 1’inci sırada ne yazık ki ve bir ülkede yolsuzluk bu noktaya
gelmişse hiç şüphe yok ki orada hukuksuzlukla el ele yürüyor demektir. 
Bakın, 17 Aralık, 25 Aralık,
Türkiye'nin yolsuzlukla ilgili tarihinde hiç yaşamadığı tecrübeleri yaşadığı
bir dönem ama soruşturma savcısı hem tehditle hem teklifle… Yani yükselme,
tayin, terfi teklifi ve hakkında yürütülen yolsuzluk soruşturmasını aklama
teklifi ve tehdidiyle 17 Aralık soruşturması göz göre göre kapatıldı. Şimdi,
basına düşüyor, Rıza Sarraf’ın kuryesi diyor ki: “Ben her seferinde bavullarla
Ankara’ya para getirdim.” O savcıya soruyorum: Bu paraların izi nerede? Bunu
takip etmek senin görevin değil mi? Rıza Sarraf’ın saatçisi diyor ki: “Her yıl
1 milyon liralık saat getirirdim.” 1 milyon liralık saat… Böyle bir tabloda
Türkiye'de dönüp yolsuzlukların kapatıldığı, yolsuzluk, yoksulluk ve işsizliğin
el ele, üçüz kardeş olarak yürüdüğü bir sistem yaratıldı. 
Bakın, değerli arkadaşlar, bütün bu
hukuksuzlukların içerisinde Türkiye'nin dünyaca tanınmış en önemli
astrofizikçilerinden Rennan Pekünlü 20’sinde, iki gün sonra hapse girecek.
Niye? Çünkü yargıya talimatla verilen, yargının intikam aracı olarak
kullanıldığı bir düzende… 
Değerli milletvekilleri, kendi bilim
insanlarımıza sahip çıkmak zorundayız. Parlamento, Rennan Pekünlü’nün
özgürlüğünü sağlamak için gündemdeki kanunu ittifakla çıkarabilir. Şimdi
Parlamentonun sınavı, en
azından önünde duran sınav, bir bilim insanına sahip çıkıp çıkmama sınavıdır.
Hepinize saygılar sunuyorum, teşekkür ediyorum. (CHP
sıralarından alkışlar)
BAŞKAN – Teşekkür ederim Sayın Tezcan. 
Danışma Kurulu önerisinin lehinde Çorum Milletvekili Sayın
Cahit Bağcı. (AK PARTİ sıralarından alkışlar)
Buyurunuz.
CAHİT BAĞCI (Çorum) – Sayın Başkan, değerli milletvekilleri;
Cumhuriyet Halk Partisinin vermiş olduğu yoksullukla ilgili Meclis araştırması
açılması önergesi üzerinde görüşlerimi paylaşacağım. Sizleri saygıyla
selamlıyorum.
MEHMET AKİF HAMZAÇEBİ (İstanbul) – Hayır, bizim öyle bir
önergemiz yok. 
BAŞKAN – Sayın Bağcı, Danışma Kurulu önerisi üzerinde
konuşuyorsunuz.
CAHİT BAĞCI (Devamla) – Peki, Danışma Kurulu önerisi
üzerinde konuşuyorum. Teşekkür ediyorum Başkanım.
Değerli arkadaşlar, az önce konuşan hatibin konuşmasını
dikkatle dinledim. Konuşmasında, özellikle yoksullukla ilgili
değerlendirmelerini ifade ederken kullandığı cümleleri hayretle takip ettim. 
Yoksulluk sosyolojik bir hadisedir, bir olgudur. Yoksulluğu
ele alırken, incelerken kullanmamız gereken birtakım göstergeler olmalıdır. Bu
göstergelerin neler olması gerektiğini de biz yeniden icat edecek değiliz. 
OECD yoksulluğu ekonomik, insani, politik ve sosyokültürel
kabiliyetlere erişimle alakalı olarak tanımlamaktadır. Yani birtakım
göstergeler üretilmiştir, bu göstergelerde insani kabiliyet, sağlık, eğitim,
beslenme, barınma, temiz suya erişim gösterge olarak kullanılmıştır. Yoksulluğu
oluşturan ve belirleyen temel faktörler ise bölgesel, toplumsal, hanehalkı ve
bireysel olarak tanımlanmaktadır. 
Yoksulluk ölçülebilir bir olgudur. Biz artık çok boyutlu
insani yoksulluğu ölçebilmekte ve buna göre de politika ve araçlarını tespit
edebilmekteyiz.
Yoksulluğu tanımlarken, eğitim süresi, çocukların eğitime devamı,
çocuk ölümlülüğü, beslenme, elektrik, kanalizasyon, temiz içme suyu, konut
temini, mutfakta kullanılan enerji ve varlıklar belirlemektedir.
Değerli
arkadaşlar, burada, konuşmacı, ifadeleri içerisinde özellikle “açlık sınırı” ve
“kişi başı millî gelir” tanımlamalarını kullandı, ben bu rakamları tekrar
dikkatinize sunmak istiyorum. Sosyolojik olarak bir tanımlama yapabilmeniz için
karşılaştırmaları da kullanmak durumundasınız. Yoksulluk, münferit bir hadise
değildir. Günümüzde gelir ve harcama bazlı yoksulluktan öte, artık mutlak,
göreli ve öznel yoksulluk tanımları kullanılmaktadır. Yoksulluğu tanımlarken
gıda yoksulluğu yani açlık sınırında yaşayan nüfus tanımlanmaktadır. Rakamlar
nedir, tekrar hatırlamakta yarar var. Açlık sınırında yaşayan nüfus oranı
2002’de nüfusumuzun yüzde 1,35’ine tekabül ederken bu rakam 2009’da 0,48’e,
2013’te ise sıfıra indirilmiştir. Kişi başı 1 doların altında yaşayan nüfus
2002’de binde 2 iken 2005’te binde 1, 2013’te yine sıfırdır. Kişi başı günlük
4,3 doların altında yaşayan nüfusumuz, değerli arkadaşlar, yüzde 30’du.
HALUK EYİDOĞAN
(İstanbul) – Açlığın tarifi var mı, açlığın?
CAHİT BAĞCI
(Devamla) - Nüfusun yüzde 30’u 4,3 doların altında bir gelire sahipken bugün bu
rakam yüzde 2,7’dir. Hedef, Orta Vadeli Program döneminde kişi başı 4,3 doların
altında yaşayan bir nüfusun kalmamasına yönelik politika ve enstrümanların
geliştirilmesidir. 
Değerli
arkadaşlar, önergede “Milyonlarca yurttaşımız sefalete ve yoksulluğa mahkûm
edilmektedir.” ifadeleri de söz konusu. Ben, izninizle, son yıllarda yapılan
sosyal politikaları, kalkınma hamlelerini ve ortaya koyulan enstrümanları da
dikkatinize sunmak istiyorum. Meslek kazandırma programları, iş yeri kurma
kredileri, KOBİ destekleri, SODES, bölgesel kalkınma idareleri, kalkınma ajansları,
cazibe merkezleri ve en son, sizlerin de yakından takip ettiği hem Orta Vadeli
Program’da hem Onuncu Kalkınma Planı hedefleri çerçevesinde belirlenen
öncelikli dönüşüm programlarıdır. Yoksullukla mücadele bir eylem planı ortaya
koymakla ancak giderilebilir. Yoksullukla mücadele politikaları artık, lokal ve
ulusal olmaktan öte, evrensel bir boyuta taşınmıştır.
Birleşmiş Milletlerin 2000 yılında
gerçekleştirdiği zirvede bin yıl kalkınma hedefleri belirlenmiş ve bu çerçevede
189 ülke tarafından imzalanan Binyıl Bildirgesi söz konusudur. Burada, bu
bildirgede temel amaç, aşırı yoksulluğu ve açlığı sonlandırmaktır ki Türkiye şu
anda ortaya koyduğu politikalarla hem açlığı hem de yoksulluğu azaltmış ve
ortadan kaldırmak üzere çalışmaktadır. 
AK PARTİ hükûmetleri ve
iktidarları bir taraftan yoksullukla mücadele programları uygularken diğer
taraftan yoksulluk içinde olan vatandaşlarımıza yönelik olarak koruma,
destekleme politikalarını, uygulamalarını devreye sokarak kurumsal bir sistem
inşa etmiştir. Hem sosyal yardımlar hem de sosyal hizmet politikaları ile
kimsesizlerin kimi olunmuştur.
Sosyal harcamaların gayrisafi yurt içi
hasıla içerisindeki payı 2002’de sadece 0,5 iken 2014 yılında yüzde 1,5’a
ulaşmıştır ki 26,5 milyar lira sosyal harcamalara ve sosyal politikalara
harcanmaktadır. 
En hassas olduğumuz konu, değerli
arkadaşlar, yoksulluktur. Bu konu bütün hükûmet programlarımızın en temel
politika alanlarından birisi olmuştur. Biz, yoksulluk ve sosyal dışlanma riski
altında bulunan kesimlerin fırsatlara erişimlerinin kolaylaştırılması, ekonomik
ve sosyal hayata katılımlarının artırılması, yaşam kalitelerinin yükseltilmesi,
gelir dağılımının iyileştirilmesini temel amaç edindik. Bu kapsamda yoksulluğa
bütünsel yaklaştık, yoksulluğun nesiller arası aktarımını önlemek için temel
kamu hizmetlerine erişimi fırsat eşitliği olarak gördük. Yoksul kesimin
istihdam edilebilirliği ve üretken duruma gelmesi için de politikalar
geliştirdik. 
Yoksulluğu tanımlarken konut kalitesi
açısından da bakmak gerekir. Kullanılan rakamlar elbette konut kalitesinin
sorunlu olduğunu göstermektedir. Ancak, AK PARTİ hükûmetlerinin en büyük
politikalarından birisi olan konutta, TOKİ aracılığıyla, bugün, 600 bine yakın
insanımızın nitelikli konutlarda ve 5 bine yakın sosyal donatıdan yararlanarak
nitelikli bir yaşam içerisinde olmaları sağlanmıştır. Artık insanlarımız kendi
evlerinde oturarak kira öder gibi evlerinin taksitlerini ödemektedir. Bu
projeler için bugüne kadar 60 milyar TL’ye yakın kaynak harcanmıştır. Kişi
başına günlük harcaması 4,30 doların altında olan nüfusu yüzde 30’lardan yüzde
2’lere düşen, kişi başı millî geliri 3.600 dolardan 10.500 dolara çıkan, kendi
evinde oturma oranı yüzde 67’ler seviyesine ulaşan, bütün dünyada küresel mali
krizin etkileri devam ederken son yıllarda büyümede dünyada ilk 3’e giren,
kabuğunu kırmış, büyüyen, gelişen ve demokratikleşen bir Türkiye, Nisan
2009-Temmuz 2014 arasında 5,7 milyon kişiye de istihdam yaratmıştır. 
Bu duygu ve düşüncelerle görüşlerimi
sizlerle paylaşma fırsatı buldum. Hepinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Bağcı. 
Danışma Kurulu önerisinin aleyhinde
İstanbul Milletvekili Sayın Abdullah Levent Tüzel. 
Buyurunuz. (HDP sıralarından alkışlar)
ABDULLAH LEVENT TÜZEL (İstanbul) –
Sayın Başkan, değerli milletvekilleri; hepinizi saygıyla selamlıyorum. 
Danışma Kurulu önerisi üzerine ben de
söz aldım. Benden önce konuşan milletvekilleri gibi ben de gündemdeki konulara
değineceğim elbette. 
Öncelikle, MHP Grup Başkan Vekilinin
değindiği Dersim konusuna değinmek istiyorum. Biliyorsunuz, Seyit Rıza’nın
asılmasının yıl dönümü nedeniyle birkaç gündür Türkiye kamuoyunda yer ediniyor.
Ancak burada ifade ediliş biçimi hiç de katılınacak gibi değil. Grup Başkan
Vekili “hoşa gitmeyecek olaylar” şeklinde… Yani 70 bine yakın insanın
zehirlenmesini, katliama uğramasını, kurşuna dizilmesini, uçurumlardan
atılmasını, o zamanki devlet anlayışının Türkleştirme ve Sünnileştirme
politikasının bir parçası olarak çok açık bir katliama dönüşen bu operasyonu
“hoşa gitmeyecek olaylar” şeklinde ifade etmek, gerçekten hem o güne dair hem
de bugüne dair ne olduğunu anlamamak ve doğru dersler çıkarmamak olacaktır. O
gün bu operasyonu yapan devlet aklıydı, devlet zihniyetiydi ve şimdi o akıl, o
zihniyet hâlen, ne yazık ki devam ediyor. O nedenle, Kürtlerin ve Alevilerin
uğradığı bu katliamdan hem özür dilemek, böyle bir basiret göstermek hem de
bugünkü taleplerine yanıt vermek gerekir diye düşünüyorum.
Bir diğer konu, tabii ki yine, diğer
vekil arkadaşların dile getirdiği, Türkiye'nin ekonomisi, halkımızın yoksulluk
sorunu ve Mecliste bugünlerde Plan ve Bütçe Komisyonunda görüşülen bütçenin,
ekonomik göstergelerin verileri. Değerli milletvekilleri, bildiğiniz gibi,
Başbakan Avustralya’da G20’ler toplantısındaydı, oradan mesajlar verdi ve bu
gelişmiş ülkeler arasında olmanın mutluluğu içerisinde, gelecek yıl ülkemizin
ev sahipliği yapacağından övünmekte ama rakamlar, 2015 göstergeleri ve
Hükûmetin hazırladığı Orta Vadeli Program, yeni ekonomik eylem planı âdeta
bütün bu vaatleri hayale dönüştürmekte ve yalanlamakta. Rakamlar çok çarpıcı. Yine,
her bütçe döneminde olduğu gibi işçi konfederasyonu açıklıyor: “4 kişilik
ailenin açlık sınırı 1.190 lira, yoksulluk sınırı 3.876 lira.” Yine bu
rakamlara göre, ülkemizin 12 ila 17 milyon arasındaki yurttaşı yoksul, aç,
açıkta. 2002 yıllarında bu Hükûmetin ilk iktidara geldiği zamanları
hatırlayalım, ne söylenmişti? “Yoksullukla mücadele, yolsuzlukla mücadele,
yasaklarla mücadele.” O zaman da yalandı, yalan olduğunu on yıl içerisinde
gördük. 
Değerli arkadaşlar, yukarıda,
Ulaştırma, Denizcilik ve Haberleşme Bakanlığının bütçesi Plan ve Bütçe
Komisyonunda görüşülüyor. Orada mega projelerden söz ediliyor, kilometrelerce
otobanlar, kara yolları, raylı sistemler, deniz ulaşımı, hava ulaşımı, uzay
ajansı, üçüncü köprüler, üçüncü hava alanları, yollar, köprüler, hanlar,
hamamlar ama bütün bu mega projeler ne yazık ki halkımızı, emekçileri
yoksulluktan çekip çıkartmıyor, yine birileri zengin oluyor, birilerinin kasası
ve cepleri büyüyor. Ülkemizde o küflü peynir, tezgâh altı sebze, veresiye çay,
sıvasız evler, buralarda yaşayan yurttaşlar, bunlar, bu görüntüler silinmedi.
Size gazete kupürlerinden örnekler vermek istiyorum: Bakın, işte Erzurum’da
“Kıyma için birbirlerini ezdiler.” haberi. Yoksul insanlarımıza 5 kiloluk kıyma
dağıtılıyor ve insanlarımız birbirini ezerek bu yardım paketini alıyor.
Adana’da bir yoksul ailenin manzarası, 6 yaşındaki çocuğumuz çıplak ayakla
ilkokula gidiyor. Bu Türkiye'nin gerçekliği bu, Türkiye'nin gerçekliği mega
projeler değil. Mega projelerden ve yine o “ak saray” adı altında kaçak
saraylardan bin odalı saraylar -1,5 milyar liraya yapıldığı söylenen- yetmiyor,
ardından 300 odalı hizmetli binası; yetmiyor, ardından makam araçlarının
yenilenmesi ve birçok bu şekildeki kamu harcamaları ülkedeki çarpıklığın,
adaletsizliğin… Gelir adaletsizliğinde bakın, dünya listelerine girmişiz. Yine,
gelir adaletsizliğinde, gelir dağılımında en bozuk 3’üncü ülke durumundayız.
İşte Türkiye'nin manzarası budur; bir tarafta sıvasız evler, bir tarafta kaçak
saraylarda itibar arayanlar.
Şimdi, bu bütçe açıkları neyle
kapanacak? Bu bütçe görüşmelerinde, vergi artışları yüzde 10’ları bulacak, bu
yüzde 10 artışları… Bir taraftan bu sarayların harcamaları nereden
karşılanacak? Tabii ki özelleştirme gelirlerinden, rantlarından ve bu yüzde
10’luk vergi artışından sağlanacak yani cezalardan, harçlardan, KDV, ÖTV’lerden.
Vergiyi ödeyecek kimler? Milyonlarca alt gelir grubu yani bizim yoksul
insanlarımıza yine fatura ediliyor. 
Bu tarımı, bu çevreyi, bu insanı yok
eden kapitalist düzen çarkının nasıl işlediğini en çarpıcı şekilde Soma Yırca
köylülerinde gördük. Termik santral zeytinlik alanına… Yine bu, devletin acele
kamulaştırma eliyle şirketlere sunuluyor, Kolin grubuna sunuluyor ve orada yürütmeyi
durdurma kararını duyan patron bir gecede 6 bin zeytin fidanını tahrip ediyor.
Oradaki üretici köylü madende ve termik santralde çalışmaya zorlanıyor. İşte
bunların Orta Vadeli Programı bu, işte bunların kapitalist gelişme programı bu,
yoksullukla mücadele programı budur yani insanı tarımından, ürününden
edeceksiniz, yerin yedi kat dibinde madenlerde çalıştıracaksınız, karın
tokluğuna, yarım günlü toplum yararına çalışma, istihdam bürolarında çalışma,
buna benzer programlarla ulusal istihdam stratejisini yürüteceksiniz, sonra
“İşsizliği yüzde 7’ye böyle düşürdüm.” diye övüneceksiniz. Ama insanlar… İşte
bugün 2015 hedefi kaç? 922 lira asgari ücret. Hükûmet bundan utanmalıdır. Günde
1 lira artışla 891 lirayı 922 lira yapacak ama Türkiye zengini bir patron var,
Ülker patronu, sendikal özgürlüğünü kullandığı için 8 tane işçiyi… Yani asgari
ücret karşılığı on iki saat çalışan ve o ağır çuvalları taşıdığı için iskelet
sistemi bozulan işçiler “Sendikal özgürlük istiyoruz, bu koşullarda çalışmak
istemiyoruz, sendika hakkımızı arasın.” diye örgütlendiler, 8’i “verimsiz” diye
kapıya konuldu. Bakın, Türkiye zengini, dünya 3’üncüsü Ülker patronu 2014’ün
9’uncu ayında tam 2 milyar 123 milyon lira gelir sağlamış, net 187 milyon kârı
var, çalıştırdığı işçilerin hâli de ortada. Türkiye nüfusunun ezici
çoğunluğunun manzarası budur.
Aile Bakanı
2013’te rakamlar vermiş. Genel sağlık sigortası primini ödeyemediği için 10
milyon insanımız muhtaç. 1,5 milyon yurttaşımız sosyal yardımlarla geçiniyor, 2
milyonu kömür yardımı alıyor. Yoksulluğu fırsata çevirmedir bu politikanın adı.
“Şükredin, biat edin, bundan iyisi yoktur, bizi destekleyin, bizi iktidar
yapın.” Zannediyor ki o insanlarımız da AKP bu yardımları verir, başka da
hiçbir şey olmaz.
Bu yıkılası kara
düzenin karşısında mücadele eden Ülker işçisini, toprağına sahip çıkan, zehirli
hava solumak istemeyen Yırcalı köylülerini buradan selamlıyorum. Bu kapitalist
düzenden kurtulmak lazım. İşte, kurtulmak için mücadele eden işçiler Meclise
dönük imza topluyorlar, diyorlar ki: “Bizler yoksulluk, yolsuzluk, rant ve
savaş bütçesi değil halk için bütçe istiyoruz.” Talepleri de şunlar sayın
milletvekilleri, bunlar için iş yapmalıyız, görev yapmalıyız: Emekçiler
üzerindeki vergi yükü azaltılmalı, kurumlar vergisi artırılmalı, servet vergilendirilmeli
ve asgari ücret artırılarak vergi dışı bırakılmalıdır. İşçi ve emekçilerin
gelirleri sabit bir orandan -o da yüzde 10- vergilendirilmelidir. Temel tüketim
maddelerinden ve hizmetlerinden KDV alınmamalıdır. Ali Babacan’ın övündüğü,
“Zam yapmayacağız.” dediği doğal gaz, elektrik, ulaşım zamları geri alınmalı,
temel tüketim mallarının fiyatları indirilmeli ve ulaşım ücretsiz olmalı,
akaryakıtta indirime gidilmeli. Her yurttaşa sigorta ve emeklilik hakkı, eğitim
ve sağlık hizmetleri kolay ulaşılır olmalı. İşçi ve emekçilerin borç faizleri
silinmeli, işçi ve emekçilerin tüm ek ödemeleri temel ücrete yansıtılmalı ve
emeklilik hesaplanmasına dâhil edilmeli. Ve çokça konuştuğumuz iş cinayetleri,
işçi cinayetleri. Sürekli artan işçi cinayetlerini durduracak tedbirler
alınmalı, iş yeri denetimleri artırılmalı, işçi sağlığı ve iş güvenliği
tedbirini almayanlara ağır yaptırımlar ve cezalar uygulanmalı.
(Mikrofon
otomatik cihaz tarafından kapatıldı) 
ABDULLAH LEVENT
TÜZEL (Devamla) – İşte Türkiye’nin gündemi, işte Türkiye’nin gerçekliği. 
Hepinize
saygılar sunuyorum. (HDP sıralarından alkışlar) 
BAŞKAN – Teşekkür ederim Sayın Tüzel. 
KAMER GENÇ (Tunceli) - Sayın Başkan,
benim ilime sataşma var yani hem Sayın Halaçoğlu ve hem de biraz önce konuşan
arkadaş var...
ABDULLAH LEVENT TÜZEL (İstanbul) –
Sataşma yok Sayın Genç, gerçeklikler var, Türkiye’nin tarihi var. 
KAMER GENÇ (Tunceli) – Müsaade
ederseniz, kendi ilime sataşılmasından dolayı söz istiyorum. 
BAŞKAN – Olur. 
Buyurun. (CHP sıralarından alkışlar)
V.- SATAŞMALARA İLİŞKİN
KONUŞMALAR (Devam)
4.- Tunceli Milletvekili
Kamer Genç'in, Kayseri Milletvekili Yusuf Halaçoğlu ve İstanbul Milletvekili
Abdullah Levent Tüzel’in Danışma Kurulu önerisi üzerinde yaptıkları konuşmaları
sırasında şahsına sataşması nedeniyle konuşması
KAMER GENÇ (Tunceli) – Teşekkür ederim.

Sayın milletvekilleri, hepinizi
saygıyla selamlıyorum. 
Şimdi, efendim, iki dakika verdiniz ama
bu, çok önemli bir olay, beş dakika verirseniz memnun olurum. 
BAŞKAN – Yok, beş dakika veremem de bir
dakika eklerim. 
KAMER GENÇ (Devamla) – Şimdi, şöyle
arkadaşlar: Ahmet Davutoğlu Hacıbektaş’a gitti, dedi ki: “Dersim katliamı
modern bir Kerbelâ’dır.” Şimdi, Ahmet Davutoğlu bekçibaşı değildir, Türkiye
Cumhuriyeti devletinin Başbakanıdır. 
OSMAN ÖREN (Siirt) – Bravo! Aferin
sana!
KAMER GENÇ (Devamla) – Bunun anlamı
şudur: “Benim Başbakanı olduğum Türkiye Cumhuriyeti devleti katil bir devlettir
ve katliam yapmıştır.” diyor. 
AHMET AYDIN (Adıyaman) - Doğru konuşsun
efendim, doğru konuşsun. 
KAMER GENÇ (Devamla) – Ey Ahmet
Davutoğlu, eğer sende haysiyet, onur varsa bir önerge verelim, ondan sonra
Dersim’de ne olmuş, onu bir tespit edelim, ondan sonra çıkıp da bunu millete “Efendim,
burada katliam oldu…”
NURSEL AYDOĞAN (Diyarbakır) – Yazıklar
olsun ki siz Dersimlisiniz! Yazıklar olsun size! 
KAMER GENÇ (Devamla) – Biraz önce,
HDP’li arkadaş diyor du ki: “Efendim, 70 bin insan öldürüldü.” Kaç tane adam
öldürüldü, kaç insan öldürüldü, olayın özünü aydınlatalım. 
LÜTFÜ TÜRKKAN (Kocaeli) – O tarihte
Dersim’in nüfusu 65 bin. 
KAMER GENÇ (Devamla) – Bakın, bizim, bu
olayla ilgili olarak daha önce, 2007’den itibaren verdiğimiz önergeler var.
Peki, şimdiye kadar uyuyor muydunuz, neden bunları şey etmiyorsunuz? Getirdiniz,
kaçak saraya 2 milyar lira para harcadınız, Tayyip Erdoğan 1 milyar liraya uçak
aldı, Tayyip Erdoğan Çamlıca’da 1 milyar liraya kendisi için cami yapıyor. (AK
PARTİ sıralarından gürültüler) 
RAMAZAN CAN (Kırıkkale) – Sen oğlunun
dairelerine gel, oğlunun dairelerine! Oğlunun dairelerinin hesabını ver!
KAMER GENÇ (Devamla) – Arkadaşlar,
Vahdettin Köşkü’nü aşağı yukarı 1 milyara şey ediyor... Yani, Tayyip Erdoğan bu
milletle alay ediyor ve 5 katrilyon lirayı kendi şahsı için harcıyor ve gündemi
değiştirmek için Dersim’i atıyor ortaya. Biz, Dersim’in, o memleketin insanları
olarak bu konunun aydınlığa kavuşması için hepinizden şey ediyoruz. Buyurun,
hodri meydan, araştırma önergesini verelim. Maalesef, bazı partiler de bu oyuna
gelerek, Tayyip’in gündem değiştirmesine alet olarak, Tayyip’in yaptığı bu israfı,
bu milletle alayını, alay etme durumunu da bir tarafa iterek bu oyuna geliyor. 
Arkadaşlar, Dersim’de yaşayan,
Tunceli’de yaşayan insanlar da en az sizin kadar vatanseverdir. Bizim…
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Genç. 
KAMER GENÇ (Tunceli) – Yani, bir dakika
daha verirseniz…
BAŞKAN – Sağ olun, çok teşekkür ederim. 
KAMER GENÇ (Tunceli) – Ama, Sayın
Başkan…
BAŞKAN – Sağ olasınız, teşekkür ederim.

MEHMET NACİ BOSTANCI (Amasya) –
Efendim, sayın konuşmacı, hakarette bulunmuştur.
LÜTFÜ TÜRKKAN (Kocaeli) – Hakaret
etmedi ya! Nerede hakaret etti? Hiç hakaret cümlesi mi var içinde adamın ya! Ne
alakası var?
BAŞKAN – Buyurunuz. (AK PARTİ
sıralarından alkışlar) 
5.- Amasya Milletvekili
Mehmet Naci Bostancı'nın, Tunceli Milletvekili Kamer Genç’in sataşma nedeniyle
yaptığı konuşması sırasında AK PARTİ Grubu eski Başkanına ve Adalet ve Kalkınma
Partisine sataşması nedeniyle konuşması
MEHMET NACİ BOSTANCI (Amasya) –
Efendim, Kamer Bey her zamanki gibi bir konuşma yaptı. İki dakika içerisine
sayısız konuyu sığdırmaya çalıştı; fasih Türkçesiyle, anlatım yeteneğiyle,
meselelere vuzuhlu bakışıyla bizleri yine büyüledi. Esasen, biz kendisini çok
seviyoruz.
KAMER GENÇ (Tunceli) – Sevme beni!
MEHMET NACİ BOSTANCI (Amasya) – Ne
kadar sevdiğimizi bilemez. Gerçekten, kendisiyle onur duyuyoruz. Onu asla,
asla, kötü, rezil, haysiyetsiz, alçak bir adam olarak görmüyoruz. (AK PARTİ
sıralarından gülüşmeler ve alkışlar) O, namuslu, faziletli ve düzgün bir
insandır.
EMRE KÖPRÜLÜ (Tekirdağ) – Ne kadar
ayıp!
OSMAN TANEY KORUTÜRK (İstanbul) – Ne
kadar ayıp ya! Yakışıyor mu bu konuşmalar ya!
MEHMET NACİ BOSTANCI (Devamla) – Ne
zaman konuşsa bizim sevgi dolu duygularımıza muhakkak temsil edici bir şekilde
burada konuşmalar yapıyor. Her konuştuğunda arkadaşlarımız o kadar onu sevme
arzusuyla doluyorlar ki kürsüde konuşurken bile gelip öperek kendisini kutlamak
istiyorlar ama zannediyorum, öperek kutlamak da İç Tüzük’e aykırı olabilir.
Tabii ki, kürsüde… (CHP sıralarından gürültüler)
MALİK ECDER ÖZDEMİR (Sivas) – Ne biçim
konuşuyorsun!
KAMER GENÇ (Tunceli) – Saygısız!
LÜTFÜ TÜRKKAN (Kocaeli) – Ne terbiyesiz
adamsın sen be! Utanmaz adam!
MEHMET NACİ BOSTANCI (Devamla) – …konuşmacıya
yönelik hakaret, aşağılama yanlış bir iştir ama öperek kutlamak, bilemiyorum İç
Tüzük’e aykırı mıdır? (CHP sıralarından gürültüler)
MEHMET AKİF HAMZAÇEBİ (İstanbul) – Çok
saygısız bir yaklaşım.
LÜTFÜ TÜRKKAN (Kocaeli) – Git kendini
düzelt gel sen, git! Yamulmuşsun sen, git kendini düzelt gel! Her tarafın
yamulmuş senin! Yamuk adam!
MEHMET NACİ BOSTANCI (Devamla) –
Kendisine duyduğumuz derin sevgi ve saygı her türlü takdirin üzerindedir. Bu
kadar sevgi dolu sözler söylerken yerinde niçin kızıyor Kamer Bey, onu
anlamakta da zorlanıyorum.
Kamer Bey, sizi seviyoruz! (AK PARTİ
sıralarından alkışlar)
MALİK ECDER ÖZDEMİR (Sivas) – Seni
öpsünler mi, seni! 
LÜTFÜ TÜRKKAN (Kocaeli) – Sen git,
kendini düzelt gel, düzelt! Yamuk adam! Utanmaz adam! Ne utanmaz adamsın sen
be! Terbiyesiz adam! Sana o unvanı verenleri kahretsinler!
YUSUF HALAÇOĞLU (Kayseri) – Sayın
Başkanım…
BAŞKAN – Sayın Halaçoğlu…
YUSUF HALAÇOĞLU (Kayseri) – Sayın
Başkanım, az önce benim Dersim’le ilgili söylediklerime karşı, 70 bin… 
BAŞKAN - Buyurun. 
6.- Kayseri Milletvekili
Yusuf Halaçoğlu'nun, İstanbul Milletvekili Abdullah Levent Tüzel’in Danışma
Kurulu önerisi üzerinde yaptığı konuşması sırasında şahsına sataşması nedeniyle
konuşması
YUSUF HALAÇOĞLU (Kayseri) – Sağ olun. 
Sayın Başkanım, değerli
milletvekilleri; bence Türkiye Büyük Millet Meclisinin seviyesini bu kadar düşürmemek
gerekiyor. (MHP ve CHP sıralarından alkışlar) Herkes kendi seviyesini muhakkak
ki burada gösterir ve hiç kimse başkasını rezil edemez ancak kendi kendini
rezil eder. (MHP ve CHP sıralarından alkışlar) 
Şimdi burada bazı gerçekleri dile
getirmek gerekir. Her şeyden önce şunu söyleyeyim: Eğer Dersim’de o tarihte 70
bin insan ölmüşse… 1927 sayımlarında Dersim’in nüfusu 76.290’dır, 1935 yılında
107.723’tür, 1940 yılındaki sayımlarda da 94.639’dur. Şimdi bana söyleyin, eğer
13.806 kişi -ki Başbakan, sabık Başbakan 13.806 kişi demişti öldürülen kişi
diye, bir belgede geçer, o da farklı bir resmî olmayan belge- ölmüşse, 11.683
kişi de sürülmüşse ne yapar? 25.489 yapar. Niye nüfus birbirini tutmuyor,
söyler misiniz? 
Şimdi, arkadaşlar, ben bir teklifte bulundum,
diyorum ki: Bakın, bu konunun birtakım siyasete alet edilmemesi için, polemiğe
sebep olmamak için, Türkiye Büyük Millet Meclisi bu konuda bir komisyon kursun;
söylediğim gibi, hem Türkiye’deki arşivler hem İtalya, Fransa, İngiltere ve
Rusya’da –ki hepsinin parmağı var bunun içerisinde- bu arşivleri araştıralım,
sonucu ortaya koyalım. Herkes ne olduğunu görsün, ak mı, kara mı? Yok 70 bin mi
öldü, yok 13 bin öldü? Kaç kişi öldüyse ortaya çıksın ama birtakım
çarpıtmalarla kendi amaçlarına ulaşmak için bu türden söylemler son derece
yanlıştır ve Türkiye Büyük Millet Meclisine de yakışmamaktadır.
Hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim.
ABDULLAH LEVENT TÜZEL (İstanbul) –
Sayın Başkan, müsaade ederseniz ben bu konuda bir açıklık getirmek istiyorum. Hem
sayın hatip, hem de Kamer Genç “Gündem değiştirmek konusunda…” dedi. Böyle bir
niyetimiz yok, ne o zamanki Başbakanın ne de bizim böyle bir niyetimiz yok. Bir
de rakamlar meselesinde bir açıklık getirmek istiyorum müsaade ederseniz.
LÜTFÜ TÜRKKAN (Kocaeli) - Başbakan
adına niye konuşuyorsunuz?
BAŞKAN – Şimdi, bunu yerinizden
getirin, girsin şeylere...
İDRİS BALUKEN (Bingöl) – Hayır, hayır
“çarpıtma” dedi Sayın Başkan. “Çarpıtma” diyerek sataşmada bulundu. 
ABDULLAH LEVENT TÜZEL (İstanbul) –
Sayın Başkan, açıkça çarpıtılıyor, başka dilden de dile getiriliyor deniyor.
İDRİS BALUKEN (Bingöl) – Yani Sayın
Tüzel cevap vermezse ben çıkıp grup adına cevap vereceğim. 
ABDULLAH LEVENT TÜZEL (İstanbul) –
Müsaade edin, buradan ifade edeyim. 
BAŞKAN – Buyurun.
7.- İstanbul Milletvekili
Abdullah Levent Tüzel'in, Kayseri Milletvekili Yusuf Halaçoğlu ve Tunceli
Milletvekili Kamer Genç’in sataşma nedeniyle yaptıkları konuşmaları sırasında
Halkların Demokratik Partisine ve şahsına sataşması nedeniyle konuşması
ABDULLAH LEVENT TÜZEL (İstanbul) –
Sayın Başkan, değerli milletvekilleri; Dersim katliamı meselesi, Türkiye’nin
tarihinde bir gerçekliktir; o zamanki devlet adamları İhsan Sabri
Çağlayangil’in ifadeleri dahi, sayın ana muhalefet partisi başkanının da o
zamanki bilgileri dâhilinde kayıtlara geçmiş, bunlar Türkiye’nin tartıştığı
olaylar. Ne zamanki mayıs ayı olur, ne zamanki kasım ayı olur, Seyit Rıza’nın
idam edildiği tarih gelir, Dersim katliamı gündeme gelir. Şimdi, bunu ülkeyi bugün
yönetenler dile getirdi diye bunu gündem değiştirmek olarak ifade etmek doğru
değil. 70 bin-25 bin… Yani şimdi biz bu sayılarla mı uğraşacağız? Evet, o
zamanki arşivler açılmalı, Genelkurmay arşivleri açılmalı, Meclis komisyonu bir
araştırma yapsın. Bizim ihtiyacımız ne, değerli milletvekilleri? Bu ülkenin
barışa ihtiyacı var, eşit, onurlu, özgür yaşayan yurttaşların yaşadığı bir ülkeye,
böyle bir geleceğe ihtiyacımız var. Kürt sorunu da, Alevi sorunu da, tarihte
işlenmiş katliamlar da bütün bunların aydınlatılması hepimiz için bir ihtiyaç
değil mi? O zamanki yaşayan insanların çocukları bugün hâlâ o acılarla
yaşıyorlar. Bunun, sayılarla örtüşebilir ya da bugünkü siyasi bir konu hâline
getirilmesi o acıları ortadan kaldırabilir mi? Eğer Kürtler’e, Aleviler’e,
başkaca azınlıklarla, başkaca milliyetten, inançtan insanlarımızla bir arada
yaşayacaksak, o zamanki devlet aklının, devlet zihniyetinin bunu yok etmeyle
çözme anlayışının hiçbir şekilde sonuç vermeyeceğini görerek ilerlememiz
gerekiyor. Bugün konuştuğumuz barış, çözüm, müzakere ve buna benzer konulardaki
yapılacak şeyler öncelikle Dersim’den, Seyit Rıza’dan, Koçgiri’den, birçok
bastırılmış isyanların aydınlatılmasından geçiyor. O nedenle, sayılara
takılmamak…
MALİK ECDER ÖZDEMİR (Sivas) – Sizin
amacınız aydınlatmak değil, sizin amacınız cumhuriyetle hesaplaşmak. 
ABDULLAH LEVENT TÜZEL (Devamla) - …net
sayılar şudur ya da budur diye konuşmak değil, o yaşananları bugün torunları
hâlâ dile getiriyorsa bunun üzerine hep birlikte gitmemiz gerekiyor. Evet, ben
de katılıyorum, Meclis bunu aydınlatmak istiyorsa…
(Mikrofon otomatik cihaz tarafından
kapatıldı) 
ABDULLAH LEVENT TÜZEL (Devamla) - …bir
komisyon kursun ve üzerine gitsin. (HDP sıralarından alkışlar) 
BAŞKAN – Teşekkür ederim Sayın Tüzel. 
VI.-AÇIKLAMALAR (Devam)
15.- Kayseri Milletvekili
Yusuf Halaçoğlu'nun, İstanbul Milletvekili Abdullah Levent Tüzel’in sataşma
nedeniyle yaptığı konuşmasındaki bazı ifadelerine ilişkin açıklaması
YUSUF HALAÇOĞLU (Kayseri) – Sayın
Başkanım, buradan bir açıklama yapmak istiyorum. 
Şimdi, bakın, İhsan Sabri
Çağlayangil’in hatırasını veya hatıratını hemen herkes ele alıyor, işte
“Mağaralarda fare zehriyle nasıl fareler öldürülürse öyle öldürüldü.” gibi
iddialar söz konusu ediliyor. Ama İhsan Sabri Çağlayangil’in yine kendi
kitabında anlatılan, 1937’de, Singeç Köprüsü’nün bulunduğu yerdeki karakolda -daha
bu olaylar yokken- 33 askerin ve teğmenin şehit edilmesine “Bu doğru değildir.”
deniyor. Yani siz hatıratın bir kısmına inanacaksınız bir kısmına
inanmayacaksınız. 
Kaldı ki, bunların dışında, bakın,
Türkiye Cumhuriyeti arşivlerine göre -burada tarihi de var, her şeyi var-
Tunceli vilayeti dâhilinde Ovacık kazası jandarma birliğine tabi Diztaş
karakoluna 4/2/1938 tarihinde Kalan aşireti tarafından yapılan taarruz
neticesinde 20 asker ve subay öldürülüyor. 
Şimdi, bakın -ben onun için söylüyorum-
tarih, öyle, kişilerin kendi duygusallığı veya kafalarından uydurulacak bir
bilim dalı değil, belgelerle ortaya koyarsınız. Hatırat birinci el kaynak
sayılmaz, başka belgelerle onaylamak zorundasınız. Siz de tarihçisiniz,
bilirsiniz. Onun için diyorum ki: “Bir komisyon kuralım. Hodri meydan! İtalyan
arşivlerini, Fransız arşivlerini, İngiliz arşivlerini, Rus arşivlerini görelim.
Bakalım bu arşivlere buradaki aşiretlerle ilişki kurulmuş mu, kurulmamış mı devlete
karşı; yıkmak veya bölmek istiyorlar mı, istemiyorlar mı? Hodri meydan!
BAŞKAN – Teşekkür ederim. 
İDRİS BALUKEN (Bingöl) – Sayın Başkan,
yani bunlara bir cevap vermemiz lazım. 
BAŞKAN – Ay, Allah rızası için ya! Bu
nasıl bir şeydir, ben bunu anlayamadım gitti. 
İDRİS BALUKEN (Bingöl) – Hayır, şimdi,
Sayın Başkan… 
BAŞKAN – Yani, bakın, o kadar çok bu
konu… 
İDRİS BALUKEN (Bingöl) – Yani burada…
BAŞKAN – Anladım da, bir saniye, ben de
iki kelime… 
İDRİS BALUKEN (Bingöl) – …o dönem
yapılmış olan… 
BAŞKAN – Ben de iki kelime söyleyebilir
miyim? 
İDRİS BALUKEN (Bingöl) – ...bir
katliamı meşru göstermeye çalışan bir çaba var. Bilmem kaç askerin öldürülmesi
üzerinden formüle eden bir anlayış var, bunun doğru olmadığını kürsüden ifade
etmek istiyorum. 
BAŞKAN – Şimdi, bakın, bunun doğru
olmadığını siz söylediniz, sizin doğru olmadığınızı Sayın Halaçoğlu söyledi.
Şimdi, bunun sonu yok Sayın Baluken, sonu yok. 
O zaman ben birleşime on dakika ara
veriyorum. Böyle şey olmaz.
Kapanma Saati: 17.43
BEŞİNCİ OTURUM 
Açılma Saati:
17.58
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin Beşinci Oturumunu açıyorum.
VIII.- ÖNERİLER (Devam)
A) Danışma Kurulu Önerileri
(Devam)
1.- Danışma Kurulunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmının 76’ncı sırasında bulunan 464 sıra sayılı Kanun Tasarısı’nın gündemin
6’ncı sırasına alınmasına ve diğer işlerin sırasının buna göre teselsül
ettirilmesine; Genel Kurulun 18 Kasım 2014 Salı günkü birleşiminde 464 sıra
sayılı Kanun Tasarısı’nın görüşmelerinin tamamlanmasına kadar çalışmalarını
sürdürmesine ilişkin önerisi (Devam)
BAŞKAN – Danışma Kurulu önerisi
üzerinde konuşmalar tamamlanmıştı. 
Şimdi öneriyi oylarınıza sunacağım…
III.- YOKLAMA
(CHP sıralarından bir grup milletvekili
ayağa kalktı)
MEHMET AKİF HAMZAÇEBİ (İstanbul) –
Yoklama istiyoruz efendim. 
BAŞKAN – Yoklama talebi vardır.
Sayın Hamzaçebi, Sayın Ayaydın, Sayın
Altay, Sayın Genç, Sayın Özdemir, Sayın Özkan, Sayın Öztürk, Sayın Güler, Sayın
Haberal, Sayın Kaleli, Sayın Küçük, Sayın Serter, Sayın Karaahmetoğlu, Sayın
Güven, Sayın Yılmaz, Sayın Çelebi, Sayın Ağbaba, Sayın Işık, Sayın Havutça,
Sayın Tunay.
Yoklama için iki dakika süre veriyorum
ve yoklama işlemini başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma saati:
18.01
ALTINCI OTURUM 
Açılma Saati:
18.11
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin Altıncı Oturumunu açıyorum. 
III.- YOKLAMA
BAŞKAN - Danışma Kurulu oylamasından
önce istem üzerine yapılan yoklamada toplantı yeter sayısı bulunamamıştı. 
Şimdi yoklama işlemini tekrarlayacağım.

Yoklama için iki dakika süre veriyorum
ve yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
VIII.- ÖNERİLER (Devam)
A) Danışma Kurulu Önerileri
(Devam)
1.- Danışma Kurulunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmının 76’ncı sırasında bulunan 464 sıra sayılı Kanun Tasarısı’nın gündemin
6’ncı sırasına alınmasına ve diğer işlerin sırasının buna göre teselsül
ettirilmesine; Genel Kurulun 18 Kasım 2014 Salı günkü birleşiminde 464 sıra
sayılı Kanun Tasarısı’nın görüşmelerinin tamamlanmasına kadar çalışmalarını sürdürmesine
ilişkin önerisi (Devam) 
BAŞKAN - Danışma Kurulu önerisini
oylarınıza sunuyorum: Kabul edenler… Kabul etmeyenler… Kabul edilmiştir.
İç Tüzük’ün 37’nci maddesine göre
verilmiş bir doğrudan gündeme alınma önergesi vardır, okutup işleme alacağım ve
oylarınıza sunacağım:
VII.- BAŞKANLIĞIN GENEL
KURULA SUNUŞLARI (Devam)
B) Önergeler (Devam)
3.- Mersin Milletvekili Ali
Rıza Öztürk’ün, (2/203) esas numaralı 05.02.1972 Tarih ve 1586 Sayılı Deniz
Gezmiş, Yusuf Aslan ve Hüseyin İnan’ın Ölüm Cezalarının Yerine Getirilmesine
Dair Kanunun Yürürlükten Kaldırılmasına İlişkin Kanun Teklifi’nin doğrudan
gündeme alınmasına ilişkin önergesi (4/211)
19/04/2012
Türkiye Büyük
Millet Meclisi Başkanlığına
2/203 sıra sayılı Kanun Teklifimin iç
Tüzük’ün 37’nci maddesi uyarınca işlem yapılması için gereğini saygılarımla arz
ederim.
 Ali
Rıza Öztürk
 Mersin

BAŞKAN - Sayın Öztürk, buyurunuz.
ALİ RIZA ÖZTÜRK (Mersin) – Sayın
Başkan, değerli milletvekilleri; büyük ozan “Kıllı, siyah örümceğe benzeyen bir
çingenenin eli geçirecekse ipi boğazıma, son sabahında korkuyu görebilmek için
boşuna bakacaklar Nazım’a” demiş. Gerçekten, 6 Mayıs 1972 şafak vaktinde, Deniz
Gezmiş, Yusuf Aslan ve Hüseyin İnan’ın gözünde korkuyu görebilmek için egemen
güçler boşuna baktılar. Onların ayakları titremeden dar ağaçlarına çıkarken
aldıkları güç halka olan, devrime olan inançlarıydı. 
Deniz Gezmiş, Yusuf Aslan ve Hüseyin
İnan 1968 sürecinde Latin Amerika ve Avrupa ülkelerinde üniversite gençliğinin
demokratik ve özerk üniversite mücadelesiyle başlayan, daha sonra işçi köylü
gençliğe sıçrayan bir hareketin, bir uyanışın, bir direnişin ürünüydüler. 1968
süreci denildiği zaman akla Deniz Gezmiş, Yusuf Aslan ve Hüseyin İnan gelir.
Bugün Türkiye'de Deniz Gezmiş, Yusuf Aslan ve Hüseyin İnan’ı inanıyorum ki
bilmeyen yoktur fakat onlar hakkında idam kararını veren ve idam kararını
uygulayanları bugün Türkiye'de hatırlayan dahi yoktur. Deniz Gezmiş, Yusuf
Aslan ve Hüseyin İnan 6 Mayıs 1972 günü neden asıldılar, Onlar Anayasa’yı ihlal
ettiler mi, hangi eylem ve işlemlerinden dolayı Anayasa’yı tağyir, tebdil ve
ilgayla yargılandılar ve daha doğrusu yargılanmış gibi yapıldılar ve arkasından
şafak vakti apansız darağacına çekildiler?
Değerli
milletvekilleri, Deniz Gezmiş, Yusuf Aslan ve Hüseyin İnan, ülkenin, gerçekten
sömürüsüz, eşit, özgür bireylerin yaşadığı bir Türkiye olmasını istiyorlardı.
Onun için esas olarak o dönemdeki hareketin temel karakteri antiemperyalist,
antifaşist bir mücadeleydi yani Deniz Gezmişler hareketinin temel hedefi
Türkiye’nin bağımsız bir ülke olmasıydı. Onlar gerçekten de emperyalizm ve iş
birlikçilerine karşı mücadele ederken Türkiye’nin bağımsız olacağına
inanıyorlardı, Türkiye’nin sömürüsüz, eşit bir toplum olmasına inanıyorlardı ve
bunun için de öncelikle, ülkeden emperyalistlerin ve iş birlikçilerinin
kovulmaları gerektiğine inanıyorlardı. Onlar, aslında “1961 Anayasası
uygulansın.” dediler ama 1961 Anayasası’nı tağyir, tebdil ve ilga etmekten
yargılandılar. Onlar, aslında 1961 Anayasası’nın uygulanması için Samsun’dan
Ankara’ya kadar yürüyüş yaptılar. Ve o dönem, 1968’de başlayan demokratik ve
devrimci mücadeleyi bastırabilmek için egemen güçler, 12 Mart 1971 Balyoz
hareketini yaptılar. Ve bu Balyoz hareketinin temeli, toplumda yükselen
muhalefeti sindirmekti değerli milletvekilleri. Daha sonra, tıpkı 12 Eylül
1980’deki darbede olduğu gibi, yine ülkenin yurtseverleri, aydınları birer
birer katledildiler, kimisi de ipe çekildi. Avrupa’da o devrimci mücadelenin
önderleri, bugün o ülkeleri yöneten kişiler oldu ama bizim o kuşaktaki insanlarımız
bugün yer altındalar, mezardalar. 
Değerli
milletvekilleri, o nedenle, Deniz Gezmiş, Yusuf Aslan ve Hüseyin İnan’ın
idamlarının yürürlüğe konulmasına ilişkin 05/02/1972 tarih ve 1586 sayılı
Yasa’nın yürürlükten kaldırılması için bu kanun teklifini verdim. Bu kanun
teklifini 1/11/2011 tarihinde verdim, 20 Aralık 2011 tarihinde Adalet
Komisyonuna sevk edilmiş, hâlen Komisyonun raflarında bekliyor.
Darbelerle hesaplaşmak öncelikle
darbenin yarattığı hukuku ortadan kaldırmakla mümkündür. Darbenin kurduğu
kurumları ortadan yok etmekle mümkündür. Darbenin yarattığı hukuk kurumlarını
ortadan kaldırmadan, o hukuku yok etmeden, hatta darbenin yarattığı kurumlardan
medet umarak yaşamı sürdürmek darbelerle hesaplaşma anlamına gelmez. O nedenle,
bu kanunun yürürlükten kaldırılmasını talep ediyoruz. Bu bir itibarın iadesi
değildir çünkü Denizlerin itibarlarının iadesine ihtiyacı yoktur.
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) – Bu, darbe
hukukunun, hukuksuzluğunun Parlamentoca tespit edilip bunun gündeme alınmasını
talep ediyorum. 
Saygılar sunuyorum. (CHP sıralarından
alkışlar) 
BAŞKAN – Teşekkür ederim Sayın Öztürk. 
Bir milletvekili olarak, Malatya
Milletvekili Sayın Veli Ağbaba.
Buyurunuz. (CHP sıralarından alkışlar)
VELİ AĞBABA (Malatya) – Sayın Başkan,
değerli milletvekilleri; hepinizi saygıyla selamlıyorum. 
Deniz Gezmiş, Hüseyin İnan, Yusuf
Aslan’ın hakkındaki idam kararlarının kaldırılmasına ilişkin teklifimiz üzerine
söz almış bulunuyorum. 
Değerli milletvekilleri, öncelikle, bu
teklifimiz, bir iadeyi itibar teklifi değildir. Türkiye ve dünya devrim
tarihine adını altın harflerle yazdırmış olan Deniz Gezmiş ve arkadaşlarının
böyle bir şeye ihtiyacı yoktur. Çünkü Deniz Gezmiş demek demokrasi demektir,
özgürlük demektir. Deniz Gezmiş demek tam bağımsız Türkiye demektir. Deniz
Gezmiş demek halkların kardeşliği demektir. Deniz Gezmiş demek yurtseverlik
demektir. Deniz Gezmiş demek devrimcilik demektir. Gözünü kırpmadan idealleri
için idam sehpasına gitmek yine de boyun eğmemek ve dimdik durmak demektir.
Deniz Gezmiş demek köylüye toprak, işsize iş, işçiye özgürlük, halka hürriyet
demektir; yoksulluğa, emperyalizme, köleliğe isyan demektir. İşte bu yüzden
Deniz Gezmiş, ezilenlerin, yoksulların, gençlerin, ayrımcılığa uğrayanların göz
bebeğidir. 
Sayın milletvekilleri, Deniz Gezmiş ve
arkadaşları, Amerikan filolarını saygıyla selamlayanlara karşı “Yankee go
home." dediler. Bugün İsrail’i korumak için Malatya’ya füze kalkanı
kuranlara karşı Filistin halkının yanında olmak için Filistin’e gittiler,
Filistin için savaştılar. Bu ülkenin kardeşliği için Zap Suyu’na Devrimci
Gençlik Köprüsü kurdular. Bu gençler, bu devrimciler, tam bağımsız Türkiye için
Samsun’dan Ankara’ya Mustafa Kemal Atatürk’ün yolunda yürüyüş düzenlediler.
Deniz Gezmiş ve o dönemdeki arkadaşlarının bu idealleri ve bu duruşları
birilerini çok rahatsız etti. Egemen güçleri, bazı güçleri huzursuz etti çünkü
Denizlerin halkın sevgilisi olduğunu görenler, emperyalizme uşaklık edip yoksul
halkımızın sırtına basarak iktidar olanlar, faşist cuntacılar korkuya
kapıldılar. Türkiye'de uzun yıllar sürecek bir yol haritası işte o zamanlardan
başlayarak egemen güçler tarafından çizildi, uygulamaya konuldu. Deniz
Gezmişlerin karşısına kanlı pazarlıklarla emperyalist güçlere yakın gruplar
çıkarıldı. Deniz Gezmiş ve düşüncesine sahip olan insanlar, gençler,
devrimciler, solcular ezilmeye çalışıldı, öldürülmeye çalışıldı. 
Deniz Gezmiş, Yusuf Aslan, Hüseyin İnan
idam sehpalarında, Mahir Çayanlar devlet kurşunlarıyla, İbrahim Kaypakkayalar
işkencehanelerde katledildiler, yok edildiler. Egemen güçlerin çizdiği bu yol
haritası sonucunda Deniz Gezmiş ve arkadaşları yok edilirken, o dönem teşhir
ettiği Amerikancı öğrenciler daha sonra iktidara getirildiler. Deniz Gezmiş ve
arkadaşlarını efsane kılan şey halkın mutluluğu ve özgürlüğüne adadığı hayatı
ve tertemiz yiğitçe duruşudur değerli milletvekilleri.
Deniz Gezmiş’i yaşatan, onu var eden
şey inancıdır, cesaretidir, kararlılığıdır. Onu bugün yaşatan, bugün hâlâ var
eden, bugün sadece Türkiye coğrafyasında değil, dünya coğrafyasında sevgili
yapan şey idam sehpasında boynuna ilmek takılırken titremeden, korkmadan
“Yaşasın tam bağımsız Türkiye, yaşasın halkların kardeşliği.” diyen yüreğidir.
Değerli arkadaşlar, değerli
milletvekilleri, Deniz Gezmiş gibiler ve arkadaşları yok edildiler ancak
maalesef o dönemki olaylar devam ediyor. Bugün Berkin Elvan, Ali İsmail
Korkmaz, Ethem Sarısülük gibi gençler idam sehpasında değil ama maalesef
güvenlik güçlerinin kurşunlarıyla öldürülüyor, yok ediliyor ve emri, maalesef
emri Cumhurbaşkanı veriyor.
RAMAZAN CAN (Kırıkkale) – Ne alakası
var? Ayıp bir şey ya.
VELİ AĞBABA (Devamla) – Değerli
arkadaşlar, değişen bir şey yok şu anda. Hüseyin İnan’ı öldüren zihniyet,
Ankara’nın göbeğinde Ethem Sarısülük’ü vuran zihniyetle aynıdır. (AK PARTİ
sıralarından gürültüler) 
Yusuf Aslan’ı idam eden zihniyet, Ali
İsmail Korkmaz’ı sokak ortasında öldüren katillerdir, katiller; Ali İsmail
Korkmaz’ın katilleridir, aynı kafadandır. 
HAKAN ÇAVUŞOĞLU (Bursa) – Kaç CHP’linin
imzası var?
VELİ AĞBABA (Devamla) – Berkin Elvan’ın
ailesini yuhalatanlar, Deniz Gezmiş’i idam edenle aynı kafadandır. Deniz
Gezmiş’i, Hüseyin İnan’ı, Mahir Çayan’ı katledenlerle Berkin Elvan’ın annesini
yuhalatanlar aynı zihniyettir. (AK PARTİ sıralarından gürültüler)
RAMAZAN CAN (Kırıkkale) – Aynen
sizsiniz.
VELİ AĞBABA (Devamla) – Ali İsmail
Korkmaz’ı öldürenler ile Deniz Gezmiş’i asanlar aynı zihniyettir, bunu
bilesiniz. Bu aynı katil zihniyettir, aynı eli kanlıdır. Nasıl ki onlar sokağa
çıkamıyor bugün, Berkin Elvan’ı, Ali İsmail Korkmaz’ı, Ethem Sarısülük’ü
öldürenler de yarın sokağa çıkamayacak. Bunu tarih yazacak arkadaşlar. 
Bizim itibarını iade ettiğimiz şey,
Deniz Gezmişlerin itibarı değildir, bu Meclisin itibarının iade edilmesi
gerekiyor, bu kararın kaldırılması gerekiyor.
Teşekkür ederim, katillere sunulur.
(CHP sıralarından alkışlar, AK PARTİ sıralarından gürültüler)
MEHMET NACİ BOSTANCI (Amasya) – Sayın
Başkan…
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
RAMAZAN CAN (Kırıkkale) – Partinizin
milletvekilleri attı imzayı.
HAKAN ÇAVUŞOĞLU (Bursa) – İmza atanları
bir tenkit edin siz kendi partinizde.
MEHMET NACİ BOSTANCI (Amasya) – Sayın
Başkan…
BAŞKAN – Sayın Bostancı…
MEHMET NACİ BOSTANCI (Amasya) – Sayın Başkan,
sayın konuşmacı geçmişte yaşanan olayları değerlendirirken güncel iktidar
ilişkileri üzerinden de demagoji yapmıştır. Buna ilişkin söz istiyorum. 
RAMAZAN CAN (Kırıkkale) - Kimlerin
imzası var, açıklarız burada
BAŞKAN – Sataşma olduğunu mu söylüyorsunuz?
MEHMET NACİ BOSTANCI (Amasya) – Evet,
sataşma olduğunu söylüyorum.
HAKAN ÇAVUŞOĞLU (Bursa) – Önce parti
kararı alın, onları kınayın; önce kendi partililerinizi kınayın, ondan sonra
bize konuşun.
AHMET YENİ (Samsun) – Daha Dersim’in
hesabını veremediniz ya!.
BAŞKAN – Buyurunuz. (AK PARTİ
sıralarından alkışlar)
V.- SATAŞMALARA İLİŞKİN
KONUŞMALAR (Devam)
8.- Amasya Milletvekili
Mehmet Naci Bostancı'nın, Malatya Milletvekili Veli Ağbaba’nın doğrudan gündeme
alınma önergesi üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET NACİ BOSTANCI (Amasya) – Sayın
Ağbaba görüşlerini açıkladı. Ne kadar öfkeli bir biçimde açıklanırsa açıklansın
her türlü görüş saygıdeğerdir ve Sayın Ağbaba’nın kanaatlerini ifade eder.
Bizim bu konulara ilişkin kanaatlerimiz
son derece farklı; geçmişe ilişkin de öyle, bugüne ilişkin de öyle. Türkiye’nin
sokaklarını savaş alanına çevirenlerin yaşanan insani dramlardan payı ve
sorumluluğu vardır. Başkalarına suç atmak, sonuçta, insanların nihai olarak
nasıl öldüğüne ilişkin bir muhakeme yapmak yerine, o zincirin içerisinde “Bizim
sorumluluğumuz nedir?” diye düşünmek bence daha adil, daha hakkaniyetli bir
muhakeme biçimi olur. (AK PARTİ sıralarından alkışlar) 
Deniz Gezmişlerin, Yusuf Aslan, Hüseyin
İnan ve geçmişte yaşanan idamlara ilişkin elbette bizim kanaatlerimiz de darbe
dönemlerinin hukukunun kabul edilemeyeceğidir. Orada vesayetçi kafa, ki o
vesayetçi kafayı aslında iyi bilmek gerekir, arkasındaki siyasal ilişkileri de
iyi analiz etmek gerekir, o vesayetçi kafayla siyasal ortaklıkları da hesaba
katmak gerekir. Bir şeye itiraz ederken başka tür bir akrabalığı olumlu görmek
de yanlıştır, askerle sivil iktidarlar arasındaki o gönül bağını kastediyorum.
“Yusuf Aslan’ı, Hüseyin İnan’ı astınız, kötüsünüz ama darbe yaptınız,
iyisiniz.” şeklindeki bir yaklaşım kabul edilemez…
GÜRKUT ACAR (Antalya) – Kim söylüyor
böyle bir yaklaşımı? Nerede böyle bir yaklaşım var?
MEHMET NACİ BOSTANCI (Devamla) – …ya
olumlu bakarsınız ya olumsuz bakarsınız. 
GÜRKUT ACAR (Antalya) – Kendiniz
söylüyor, kendiniz inanıyorsunuz, böyle bir şey yok. 
MEHMET NACİ BOSTANCI (Devamla) –
Ayrıca, Deniz Gezmiş -Allah rahmet eylesin- ailesine bıraktığı mektupta -bakın,
o mektubu hatırlayın- kardeşinin bilim adamı olmasını ister. “Ey kardeşim, ben
devrim yolunda mücadele ettim, şimdi silahı sen eline alarak devam et.”
dememiştir. O vasiyet aynı zamanda Veli kardeşimedir. 
Teşekkürler. (AK PARTİ sıralarından
alkışlar) 
MEHMET AKİF HAMZAÇEBİ (İstanbul) –
Sayın Başkan, sayın konuşmacı konuşmasında bize yönelik olarak, Sayın Veli
Ağbaba’nın da konuşmasına atfen, bir darbe, darbeci suçlaması yaptı. Söz
istiyorum efendim. 
BAŞKAN – Buyurunuz. 
9.- İstanbul Milletvekili
Mehmet Akif Hamzaçebi'nin, Amasya Milletvekili Mehmet Naci Bostancı’nın sataşma
nedeniyle yaptığı konuşması sırasında Cumhuriyet Halk Partisine sataşması
nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; Sayın Bostancı akademik kariyeri olan
bir arkadaşımız. Biraz önce, buraya Sayın Kamer Genç’in konuşması üzerine
çıktı, ben kendisinden Sayın Kamer Genç’in konuşmasına bir cevap bekliyordum.
Kendisi farklı bir üslup benimsedi doğrusu, her şeyden önce o çirkin üslubu ben
kendisine iade ediyorum. Kendisi akademik kariyere sahip olduğu için bu
kürsüden bir entelektüel birikim sunma iddiasıyla farklı cümleler kurmaya
çalışıyor ama kurmuş olduğu bütün cümlelerle entelektüel birikimini deterjan
olarak birilerinin hizmetine sunmayı amaçladığını görüyoruz. (CHP sıralarından
alkışlar). 
RECEP ÖZEL
(Isparta) – Cevap veremeyince böyle bir…
MEHMET AKİF
HAMZAÇEBİ (Devamla) – Hayırlı yıkamalar size; bu akademik kariyerinizle, bu
entelektüel birikiminizle deterjan olarak ne kadar pisliği yıkayabileceksiniz,
bakalım, onları göreceğiz. 
İSMAİL GÜNEŞ
(Uşak) – Akrabalığı anlat yani. 
MEHMET AKİF
HAMZAÇEBİ (Devamla) – Şimdi, kendisi bir vesayet lafı etti burada, bir vesayet
lafı etti. Burada sık sık böyle laflar eder. AKP kongresi yapılıyor, Sayın
Davutoğlu’nun Genel Başkanlığa seçildiği kongre. Bir akreditasyon uygulaması
yapılmış, birtakım gazeteler bu kongreye alınmamış; Cumhuriyet gazetesi,
Aydınlık gazetesi, Yeni Çağ gazetesi, Yurt gazetesi, bunlar alınmamış.
Kendisine televizyonda soruluyor: “Ne diyorsunuz?” “Efendim, gayet tabii ki
olabilir bu akreditasyon. Geçmişte Genelkurmay akreditasyon uygulamıyor muydu?
Bazı gazeteleri Genelkurmaya sokmuyordu.” Yani, vesayetten biraz önce şikâyet
eden, birilerini “vesayetçi” diye eleştirenler, Genelkurmayın tutumunu
sahipleniyor, özgürlük karşıtı tutumu sahipleniyor. 
HİLMİ BİLGİN
(Sivas) – “Ordu göreve” diyen kimdi?
HAKAN ÇAVUŞOĞLU
(Bursa) – İdam imzasına bir gelseniz Sayın Hamzaçebi.
MEHMET AKİF
HAMZAÇEBİ (Devamla) – Bir cümle daha söylüyor.
HİLMİ BİLGİN
(Sivas) – Kaç CHP’linin imzası var, onu bir açıklasanıza. 
MEHMET AKİF
HAMZAÇEBİ (Devamla) – Bir cümle daha söylüyor: “Onlar isterse televizyonlardan
izleyebilirler kongreyi.”
HAKAN ÇAVUŞOĞLU
(Bursa) – Şu idamla ilgili imzaya gelseniz Sayın Hamzaçebi. 
MEHMET AKİF
HAMZAÇEBİ (Devamla) – İşte, özgürlükçü anlayış budur, özgürlükçü anlayışı
sizlere sunuyorum. (CHP sıralarından alkışlar) 
HİLMİ BİLGİN
(Sivas) – Sayın Başkan, kaç CHP’linin imzası var, bir açıklasanız.
BAŞKAN –
Teşekkür ederim. 
Gündemin “Seçim”
kısmına geçiyoruz. 
IX.- SEÇİMLER
A) Komisyonda Açık Bulunan
Üyeliklere Seçim
1.- Millî Savunma
Komisyonunda açık bulunan üyeliğe seçim
BAŞKAN – Millî
Savunma Komisyonunda boş bulunan ve Milliyetçi Hareket Partisi Grubuna düşen 1
üyelik için İstanbul Milletvekili Sayın Engin Alan aday gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
2.- Adalet Komisyonunda boş
bulunan üyeliğe seçim
BAŞKAN – Adalet
Komisyonunda boş bulunan ve Adalet ve Kalkınma Partisi Grubuna düşen 1 üyelik
için Konya Milletvekili Sayın Gülay Samancı aday gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
B) Komisyonlara Üye Seçimi
1.- Güvenlik ve İstihbarat
Komisyonuna üye seçimi
BAŞKAN – Şimdi,
6532 sayılı Kanun’la kurulan Güvenlik ve İstihbarat Komisyonuna üye seçimi
yapacağız. Komisyon üyelikleri için siyasi parti gruplarınca gösterilen
adayların listesini İç Tüzük’ün 20’nci maddesine göre okutup oylarınıza
sunacağım.
Güvenlik ve
İstihbarat Komisyonu Üyelikleri Aday Listesi
Üye Sayısı (17)
Adı ve Soyadı Seçim
Bölgesi
Adalet ve
Kalkınma Partisi (10)
Fatoş Gürkan Adana
Semiha Öyüş Aydın
Harun Karaca İstanbul

Şirin Ünal İstanbul

Ahmet Kutalmış Türkeş İstanbul

Ramazan Can Kırıkkale

Alpaslan Kavaklıoğlu Niğde

Hasan Karal Rize

Mehmet Altay Uşak

Fatih Çiftci Van

Cumhuriyet Halk
Partisi (4)
Ahmet Toptaş Afyonkarahisar

Mehmet Şeker Gaziantep

Ali Haydar Öner Isparta

Ömer Süha Aldan Muğla

Milliyetçi
Hareket Partisi (2)
S. Nevzat
Korkmaz Isparta

Mustafa Kalaycı Konya

Halkların Demokratik Partisi (1)
Abdullah Levent Tüzel İstanbul

BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Kabul edilmiştir.
Sayın milletvekilleri, Komisyonun
toplanarak İç Tüzük’ün 24’üncü maddesine göre başkan, başkan vekili, sözcü ve
kâtibini seçmesi gerekmektedir.
Bu nedenle, 18 Kasım 2014 Salı günü
(Bugün) saat 19.30’da yeni halkla ilişkiler binası, komisyonlar bloku, 4’üncü
kat, 7 no.lu toplantı salonunda toplanacaktır.
Komisyonun toplantı gün ve saati ayrıca
plazma ekrandan ilan edilecektir.
Gündemin “Sözlü Sorular” kısmına
geçiyoruz.
X.- SÖZLÜ SORULAR VE
CEVAPLARI
1.- Ardahan Milletvekili
Ensar Öğüt’ün, Göle’nin su sorununa ilişkin İçişleri Bakanından sözlü soru
önergesi (6/135)ve Millî Savunma Bakanı İsmet Yılmaz'ın cevabı
2.- Mersin Milletvekili Ali
Öz’ün, bazı askeri personelin maaşlarına yapılan son zamma ilişkin sözlü soru
önergesi (6/1736) ve Millî Savunma Bakanı İsmet Yılmaz'ın cevabı
3.- Ardahan Milletvekili
Ensar Öğüt’ün, astsubayların özlük haklarına ilişkin sözlü soru önergesi
(6/3052) ve Millî Savunma Bakanı İsmet Yılmaz'ın cevabı
4.- Tokat Milletvekili Reşat
Doğru’nun, askeri okullardan atılan veya kendi isteğiyle ayrılanların
ödedikleri tazminatlara ilişkin sözlü soru önergesi (6/3565) ve Millî Savunma
Bakanı İsmet Yılmaz'ın cevabı
5.- Ardahan Milletvekili
Ensar Öğüt’ün, asker intiharlarının önlenmesine ilişkin sözlü soru önergesi
(6/3635) ve Millî Savunma Bakanı İsmet Yılmaz'ın cevabı
6.- Kütahya Milletvekili Alim
Işık’ın, Bakanlık tarafından kiralanan taşınmazlara ilişkin sözlü soru önergesi
(6/3906) ve Millî Savunma Bakanı İsmet Yılmaz'ın cevabı
7.- Kütahya Milletvekili Alim
Işık’ın, Kütahya’daki askeri hastanenin kapatılmasına ilişkin sözlü soru
önergesi (6/3907) ve Millî Savunma Bakanı İsmet Yılmaz'ın cevabı
8.- Kütahya Milletvekili Alim
Işık’ın, Bakanlık tarafından kiralanan araçlar ile diğer taşınır mallara
ilişkin sözlü soru önergesi (6/3939) ve Millî Savunma Bakanı İsmet Yılmaz'ın
cevabı
9.- Kütahya Milletvekili Alim
Işık’ın, Bakanlık tarafından gerçekleştirilen taşınır mal satışlarına ilişkin
sözlü soru önergesi (6/4046) ve Millî Savunma Bakanı İsmet Yılmaz'ın cevabı
10.- Kütahya Milletvekili
Alim Işık’ın, Bakanlık personelinin görev yeri değişikliklerine ilişkin sözlü
soru önergesi (6/4124) ve Millî Savunma Bakanı İsmet Yılmaz'ın cevabı
11.- Kütahya Milletvekili
Alim Işık’ın, Bakanlık kadrolarına ve personel durumuna ilişkin sözlü soru
önergesi (6/4125) ve Millî Savunma Bakanı İsmet Yılmaz'ın cevabı
12.- Kütahya Milletvekili
Alim Işık’ın, 2002-2013 yılları arasında Bakanlıkta hizmet alımı yoluyla veya
sözleşmeli olarak çalıştırılan personele ilişkin sözlü soru önergesi (6/4151)
ve Millî Savunma Bakanı İsmet Yılmaz'ın cevabı
13.- İstanbul Milletvekili
Celal Dinçer’in, celp dönemlerinin lisans mezuniyet dönemleriyle uyumlu hale
getirilmesine ilişkin sözlü soru önergesi (6/4344) ve Millî Savunma Bakanı
İsmet Yılmaz'ın cevabı
14.- Kütahya Milletvekili
Alim Işık’ın, çözüm süreci boyunca terör örgütüne katılımların arttığı
iddialarına ilişkin sözlü soru önergesi (6/4604) ve Millî Savunma Bakanı İsmet
Yılmaz'ın cevabı
15.- Kütahya Milletvekili
Alim Işık’ın, çözüm süreci kapsamında ülke dışına çıkan teröristlere ilişkin
sözlü soru önergesi (6/4607) ve Millî Savunma Bakanı İsmet Yılmaz'ın cevabı
16.- Adana Milletvekili Ali
Halaman’ın, boşaltılan karakollarda PKK bayrağı açıldığı iddialarına ilişkin
sözlü soru önergesi (6/4661) ve Millî Savunma Bakanı İsmet Yılmaz'ın cevabı
17.- Adana Milletvekili Ali
Halaman’ın, il merkezlerindeki askeri birliklerin taşınmasına ilişkin sözlü
soru önergesi (6/4663) ve Millî Savunma Bakanı İsmet Yılmaz'ın cevabı
18.- Ardahan Milletvekili
Ensar Öğüt’ün, Ardahan’da Er Eğitim Birliği açılıp açılmayacağına ilişkin sözlü
soru önergesi (6/4691) ve Millî Savunma Bakanı İsmet Yılmaz'ın cevabı
19.- Ardahan Milletvekili
Ensar Öğüt’ün, Doğu ve Güneydoğu Anadolu bölgelerinde dış kaynaklı oluşabilecek
tehlikelere yönelik alınan tedbirlere ilişkin sözlü soru önergesi (6/4692) ve
Millî Savunma Bakanı İsmet Yılmaz'ın cevabı
20.- Ardahan Milletvekili
Ensar Öğüt’ün, Ardahan’a yönelik proje ve yatırımlara ilişkin sözlü soru
önergesi (6/4693) ve Millî Savunma Bakanı İsmet Yılmaz'ın cevabı
21.- Ardahan Milletvekili
Ensar Öğüt’ün, Ardahan iline yönelik işbirliği ve ticari anlaşma amaçlı yabancı
heyet ziyaretlerine ilişkin sözlü soru önergesi (6/4774) ve Millî Savunma
Bakanı İsmet Yılmaz'ın cevabı
22.- Adana Milletvekili Osman
Faruk Loğoğlu’nun, Anka uçaklarının Suudi Arabistan’a TSK’dan daha ucuza
satıldığı iddialarına ilişkin sözlü soru önergesi (6/4882) ve Millî Savunma
Bakanı İsmet Yılmaz'ın cevabı
23.- Adana Milletvekili Ali
Halaman’ın, Adana’ya yönelik proje ve yatırımlara ilişkin sözlü soru önergesi
(6/5209) ve Millî Savunma Bakanı İsmet Yılmaz'ın cevabı
24.- İzmir Milletvekili Rahmi
Aşkın Türeli'nin, 8 Ekim 1996 tarihinde Sakız Adası açıklarında düşen uçağın
enkazı ile pilotun naaşına ulaşılması için çalışma yapılıp yapılmadığına
ilişkin sözlü soru önergesi (6/5407) ve Millî Savunma Bakanı İsmet Yılmaz'ın
cevabı
25.- Ardahan Milletvekili
Ensar Öğüt'ün, arşiv belgelerinin tercüme edilmesi çalışmalarına ve bu
çalışmalarda erlerden faydalanılmasına ilişkin sözlü soru önergesi (6/5665) ve
Millî Savunma Bakanı İsmet Yılmaz'ın cevabı
26.- Tunceli Milletvekili
Kamer Genç'in, Lice'de Türk Bayrağının indirilmesine ilişkin sözlü soru
önergesi (6/5730) ve Millî Savunma Bakanı İsmet Yılmaz'ın cevabı
27.- Kütahya Milletvekili
Alim Işık'ın, 17-25 Aralık 2013 tarihlerindeki yolsuzluk ve rüşvet
operasyonlarının ardından açılan disiplin soruşturmalarına ilişkin sözlü soru
önergesi (6/5838) ve Millî Savunma Bakanı İsmet Yılmaz'ın cevabı
28.- Kütahya Milletvekili
Alim Işık'ın, 17-25 Aralık 2013 tarihlerindeki yolsuzluk ve rüşvet
operasyonlarının ardından taşeron işçilerin çoğunun işten çıkarıldıkları
iddiasına ilişkin sözlü soru önergesi (6/5864) ve Millî Savunma Bakanı İsmet
Yılmaz'ın cevabı
29.- Kütahya Milletvekili
Alim Işık'ın, bazı kamu görevlilerine mobbing uygulandığı iddiasına ilişkin
sözlü soru önergesi (6/5891) ve Millî Savunma Bakanı İsmet Yılmaz'ın cevabı
30.- Kütahya Milletvekili
Alim Işık'ın, bazı kamu görevlilerinin emekli olmaya zorlandığı iddiasına
ilişkin sözlü soru önergesi (6/5914) ve Millî Savunma Bakanı İsmet Yılmaz'ın
cevabı
31.- Kütahya Milletvekili
Alim Işık'ın, bazı kamu görevlilerinin istifaya zorlandığı iddiasına ilişkin
sözlü soru önergesi (6/5949) ve Millî Savunma Bakanı İsmet Yılmaz'ın cevabı
BAŞKAN – Sayın milletvekilleri,
“Sunuşlar” bölümünde belirttiğim üzere, birlikte cevaplandırmak istediği sözlü
soru önergelerini cevaplandırması için, Millî Savunma Bakanı Sayın İsmet
Yılmaz’ı kürsüye davet ediyorum.
Buyurunuz Sayın Bakan. 
MİLLÎ SAVUNMA BAKANI İSMET YILMAZ
(Sivas) – Teşekkür ederim.
Sayın Başkan, sayın milletvekilleri;
Türkiye Büyük Millet Meclisi gündeminde yer alan soruları cevaplandırmak üzere
söz almış bulunmaktayım. Bu vesileyle Sayın Başkan ve milletvekillerini
saygıyla selamlıyorum.
Ardahan Milletvekili Sayın Ensar
Öğüt’ün (6/135) esas numaralı sözlü soru önergesi için… Ardahan ili Göle
ilçesinde içme suyu şebekesinin yenilenmesiyle ilgili olarak İller Bankası
aracılığıyla kesin proje çalışması tamamlanmış ve ihale aşamasına gelinmiştir.
İhale süreci tamamlandıktan sonra problem çözüme kavuşturulacaktır. 
Mersin Milletvekili Sayın Ali Öz’ün
(6/1736) ve Ardahan Milletvekili Sayın Ensar Öğüt’ün (6/3052) esas numaralı
sözlü soru önergelerini birlikte cevaplandıracağım.
Türk Silahlı Kuvvetleri personelinin
özlük haklarıyla ilgili çalışmalar personel ayrımı gözetilmeksizin bir bütün
olarak yürütülmektedir. Bu kapsamda, teklifler, hâlen görevde bulunan subay,
astsubay ve diğer personelin özlük hakları ile bunların emekli maaşlarında
iyileştirme yapılmasını içerecek şekilde, ihtiyaca göre muhtelif zamanlarda
hazırlanmaktadır. 
Son dönemde yapılan maaş artışları
aşağıdaki şekildedir:
İç güvenlik faaliyeti icra edilen
bölgelerde görevli personele verilmekte olan operasyon tazminatıyla -aylık 524
Türk lirası- ilgili olarak tazminat verilen personel ve birlik sayısında artış
yapılmıştır. Bu doğrultuda, Hatay birinci derece kritik iller grubuna dâhil
edilerek, bu ilde görev yapan personelin daha yüksek operasyon tazminatı alması
sağlanmıştır; sözleşmeli erlerin operasyon tazminatı alması sağlanmıştır; erbaş
ve erlerin operasyon tazminatı 148 Türk lirasından 200 Türk lirasına
yükseltilmiştir; jandarma koruma birlikleri, Kara Kuvvetleri Komutanlığı İHA
birlikleri ve dört ildeki hava radar birliklerinin erbaş ve er dâhil tüm
personeli ile Hava Kuvvetleri Komutanlığı seyrüsefer subayları operasyon
tazminatı kapsamına dâhil edilmiştir. 
Ayrıca, birinci derece kritik illerde
-Hakkâri, Şırnak, Siirt, Hatay gibi- görev yapan personele hâlen ödenmekte olan
524 Türk lirası operasyon tazminatına ilave olarak, tüm subay, astsubay, uzman
jandarma, uzman erbaş ve sözleşmeli erleri de kapsayacak şekilde, tabur ve
aşağı seviyedeki hudut birlikleri, operasyon icra eden tabur ve aşağı
seviyedeki birlikler ile ilçe jandarma komutanlıkları ve bağlı karakollardaki
personele aylık sabit 626 Türk lirası, kritik illerde operasyonu icra eden
diğer birlikler ile havacılık unsurlarına operasyona iştirak edilen gün ile
orantılı olarak günlük 10 ila 40 lira ilave operasyon tazminatı ödenmesine
başlanmıştır. 
Yine, muharip sınıf personeli
komutanlık görevlerine özendirmek, emsallerine göre daha zorlu şartlarda görev
yapanları ve mesleki gelişim için personeli teşvik etmek, mahrumiyet
bölgelerinde görev yapanlar ile risk seviyesi yüksek görevlerde bulunanları
motive etmek maksadıyla harp akademileri eğitimi, komutanlık ve karargâh
subaylığı eğitimi ve astsubay üst karargâh hizmetleri eğitimi alan personele
-subay ve astsubaya- belediye sınırları dışındaki jandarma karakol
komutanlıklarında görevli personele -subay, astsubay, uzman jandarma, uzman
erbaş ve sözleşmeli erbaş ve erlere- patlayıcı madde imhası görevinde çalışan
personele –subay, astsubay, uzman jandarma, uzman erbaş ve sözleşmeli erbaş ve
erlere- ilave tazminat verilmesi sağlanmıştır.
2629 sayılı Kanun kapsamında uçucu,
paraşütçü, denizaltıcı, dalgıç ve kurbağa adam gibi niteliklere sahip
personelin tazminatlarında ortalama yüzde 5 ila yüzde 20 oranında artış
yapılmıştır. Yapılan çalışmalar belirli bir kesime yönelik çalışmalar değildir.
Söz konusu artışlar, iç güvenlik bölgesinde operasyon icra eden birliklerde
görevli tüm personele, uçucu, paraşütçü, denizaltıcı, dalgıç ve kurbağa adam
gibi niteliklere sahip personele harp akademileri eğitimi, komutanlık ve
karargâh subaylığı eğitimi ve astsubay üst karargâh hizmetleri eğitimi alan
personele de benzer şekilde düzenlenmiştir.
Silahlı Kuvvetler personelinin özlük
haklarında iyileştirme yapılması yönündeki çalışmalar ihtiyaca göre muhtelif
zamanlarda hazırlanmaktadır. Bu kapsamda, iç güvenlik bölgesinde operasyon icra
eden birliklerde görevli tüm personel, uçucu, paraşütçü, denizaltıcı, dalgıç ve
kurbağa adam gibi niteliklere sahip personel harp akademileri eğitimi,
komutanlık ve karargâh subaylığı eğitimi ve astsubay üst karargâh hizmetleri
eğitimi alan personel ve buna benzer özellik arz eden görevler, görev yerleri
için hazırlanan teklifler gerçekleştirilmiştir. Ayrıca ihtiyaç duyulan alanlara
ve personele yönelik düzenlemeler ise aşağıdaki şekildedir.
Mali konularda tamamlanan iyileştirme
çalışmaları şunlardır: Astsubayların 1’inci derecenin 4’üncü kademesine
yükseltilebilmesi imkânı sağlanmıştır. “Barışı Destekleme ve Koruma Harekâtı” kapsamında
Afganistan’da görevli personelin gündeliklerinde 30 ila 32 dolar, Bosna Hersek,
Kosova, Arnavutluk gibi ülkelerde görev yapan personelin gündeliklerinde 5’er
dolar artış sağlanmıştır. MİT, emniyet hizmetleri sınıfı personeli
emeklilerinde olduğu gibi makam tazminatı almayan emeklilerin maaşlarına 100
Türk lirası iyileştirme yapılmıştır. Haklarında kamu davası açılmış Türk
Silahlı Kuvvetleri personeline de beraat etmeleri durumunda avukatlık
ücretlerinin ve dava masraflarının ödenmesi imkânı sağlanmıştır. Sözleşmeli
subay, astsubaylara sözleşmeleri sona erdiğinde ödenen tazminatlardan gelir
vergisi kesintisi yapılmayacaktır. 45 yaşını doldurduğu hâlde emeklilik hakkı
kazanamamış uzman erbaşlara sivil memurluğa geçerek emekli olabilme imkânı
getirilmiştir. Derecelerine göre astsubaylara verilen ek göstergenin üçte
2’sinin uzman erbaşlara da verilmesi sağlanmıştır.
Mali konularda devam eden iyileştirme
çalışmaları şunlardır: 1’inci dereceye yükselmiş ve 3600 ek göstergeyi hak
etmiş olan binbaşı ve başçavuşlara da –emekliler dâhil- görev tazminatı
verilmesi, yaklaşık 450 Türk lirası; 2003 yılı ve öncesi göreve başlamış olan
astsubaylarımızın bir üst dereceye intibak işlemlerinin yapılması; özellikle
düşük rütbeli personelin maaşlarına yüzde 20, diğer personele ise yüzde 7 ila
12 aralığında artış yapılması; Türk Silahlı Kuvvetleri personelinin özlük
haklarının tek gösterge tablosuyla düzenlenmesi; lojman tahsis edilmeyen Türk
Silahlı Kuvvetleri personeline yaklaşık 460 Türk lirası artış getirilmesi; nöbet,
atış, tatbikat, eğitim gibi nedenlerle fazla mesai yapan personele aylık
yaklaşık 700 Türk lirasına varan fazla mesai ücreti ödenmesi; Kuzey Kıbrıs Türk Cumhuriyeti’nde görev
yapan personele ödenmekte olan tazminatın Ada’daki hayat pahalılığı nedeniyle yarbay
ve daha alt rütbedeki subay, astsubay, uzman erbaş ve sivil memurlar için
artırılması; 2’nci dereceden emekli olmuş personelin 1’inci dereceye intibak
işlemlerinin yapılarak emekli aylığı hesabında kullanılan yüzde 70 oranının
yüzde 130 oranına çıkarılmasına yönelik teklifler yapılmış ve ilgili
bakanlıklarla koordinesi devam etmektedir.
Mesleki gelişime yönelik yapılan
çalışmalar ise şunlardır: Türk Silahlı Kuvvetleri Astsubay Üst Karargâh
Hizmetleri Eğitimi 2010 yılından itibaren verilmeye başlanmış ve müteakiben
eğitim gören personele yönelik iyileştirmeler yapılmıştır. Astsubayların yurt
dışı sürekli görev (NATO ve ataşelik) kadrolarında yüzde 63, yurt dışı geçici
görev kadrolarında ise yüzde 26 artış sağlanmıştır. Astsubayların azami yüzde
15 olan astsubaylıktan subaylığa geçiş kontenjanı 2012 yılından itibaren yüzde
25’e çıkarılmıştır. Mecburi hizmet süresi on beş yıldan on yıla düşürülmüştür.
Belirli şartlarda astsubayların askerî okulların uygun görülecek öğretmen
kadrolarında görevlendirmelerine imkân sağlayacak kanun değişikliği
yapılmıştır. Genelkurmay Başkanlığı astsubay kadrosu ihdas edilmiştir. Ayrıca,
Deniz Kuvvetleri Komutanlığı ve Hava Kuvvetleri Komutanlığına ilave olarak Kara
Kuvvetleri Komutanlığında da kuvvet astsubaylığı uygulaması başlatılmıştır.
Askerî ataşeliklere atanacak personele bedelinin yüzde 60’ı bütçeden
karşılanmak üzere yurt içinde mahallî dilde eğitim verilmesi imkânı
sağlanmıştır. Yaş haddinden erken emekli olmak zorunda kalacak olan uzman
erbaşlıktan astsubaylığa geçen personelin mağduriyetlerinin önlenmesi için yaş
hadleri üstçavuşlar için 46’dan 52’ye, başçavuşlar için 49’tan 54’e
çıkarılmıştır. Sosyal hakların iyileştirilmesine yönelik çalışmalar kapsamında
hastanelerde, polikliniklerde muayene öncelik sırası uygulaması değiştirilerek
statü ayrımı kaldırılmıştır. 75 kişilik OYAK Temsilciler Kurulunun 27’si astsubay, Temsilciler Kurulu
tarafına OYAK Genel Kurulundaki 20 üyenin 8’i astsubay olarak seçilmiştir. 
Oda ve göz hapsi cezaları dolayısıyla da disiplin ceza ve tutukevleri
kaldırılmış, amirlik görevinin en önemli yetkilerinden birisi olan disiplin
cezası verme yetkisi sicil amiri konumundaki bütün astsubaylara tanınmıştır. 
Sözleşmeli subay, sözleşmeli astsubay, uzman erbaş ve
sözleşmeli erbaş ve erlerden uzun süreli bir tedaviye ihtiyaç gösteren,
hastalığa yakalananların belirli koşullarda tedavi, istirahat ve hava
değişimine tabi tutulmalarına imkân sağlanmıştır. 
İç Hizmet Yönetmeliği’nde düzenleme yapılarak nöbet
muafiyeti uygulamasında iyileştirmeler yapılmıştır. 
Türk Silahlı Kuvvetleri personeli için mazeret izinlerinin
Devlet Memurları Kanunu’nda yapılan iyileştirmelere paralel hâle getirilmesi de
sağlanmıştır. 
Tokat Milletvekili Doktor Reşat Doğru tarafından verilen
(6/3565) esas numaralı sözlü soru önergesinin cevabı: 2000-2014 yılları
arasında toplam 5.655 öğrenci askerî okullardan ayrılmıştır. Ayrılma
sebeplerinin veli isteği, akademik başarısızlık, disiplinsizlik ve sağlık
olduğu tespit edilmiştir. Tazminat miktarlarında, 30 Haziran 2010 tarihli ve
27627 sayılı Resmî Gazete’de yayımlanarak yürürlüğe giren 6000 sayılı Askerî
Mahkemeler Kuruluşu ve Yargılama Usulü Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun’la personel ve amortisman
giderleri çıkarılmış, 25 Şubat 2011 tarihli ve 27857 sayılı Resmî Gazete’de
yayımlanarak yürürlüğe giren 6111 sayılı Bazı Alacakların Yeniden
Yapılandırılması ile Sosyal Sigortalar ve Genel Sağlık Sigortası Kanunu ve
Diğer Bazı Kanun ve Kanun Hükmünde Kararnamelerde Değişiklik Yapılması Hakkında
Kanun’la ödemeler yapılandırılarak faizler düşürülmüş, 12 Temmuz 2012 tarihli
ve 28351 sayılı Resmî Gazete’de yayımlanarak yürürlüğe giren 6353 sayılı Bazı
Kanun ve Kanun Hükmünde Kararnamelerde Değişiklik Yapılmasına Dair
Kanun’la da öğrenci harçlıkları, ilaç ve tedavi giderleri ile kitap ve
kırtasiye giderleri çıkarılmıştır.
Ardahan
Milletvekili Ensar Öğüt’ün (6/3635) esas numaralı sorusuna cevabımız: Türk
Silahlı Kuvvetlerinde meydana gelen her türlü vefat olaylarında mutlaka
sorumluluk sahasına göre yetkili askerî savcılar tarafından adli soruşturma
yapılmakta, akılda herhangi bir şüphe kalmaması için üstün gayret sarf
edilmektedir. Türk Silahlı Kuvvetleri, insan hayatına mal olacak kaza ve
olaylar ile disiplinsizlikleri önceden tespit etmeye ve önlemeye yönelik olarak
uyguladığı çeşitli tedbirlerin yanında, tüm dünyada artan intihar vakalarının
azaltılması için gayret sarf etmekte, özellikle sorumlu personelin önceden
tespiti ve koruyucu ruh sağlığı hizmetine ilişkin tedbirleri hassasiyetle
uygulamaktadır. Vefat eden personelin kötü muameleye maruz kalması, içinde bulundukları
ortam sebebiyle böyle bir eylemi gerçekleştirmiş olması ve etnik kimliğini
vurgulayan çıkarımlar herhangi bir araştırma ve bilimsellikten uzaktır. Meydana
gelen her türlü intihar vakası, önceden başlamak üzere adli ve idari yönden
soruşturulmakta, herhangi bir kusur veya ihmali tespit edilenler hakkında
gerekli yasal işlemler yapılmaktadır. Yalnızca intihar olaylarında değil,
ölümle sonuçlanan tüm olaylarda savcılık tarafından adli soruşturma mutlaka
yapılmaktadır, olay bütün yönleriyle incelenmektedir, varsa sorumlular hakkında
yasal işlem gerçekleştirilmektedir. Bugüne kadar kayıtlarımızda adli ve idari
yönden tahkikatı yapılmamış, ölümü şüpheli olan bir vaka bulunmamaktadır.
Ayrıca, ailenin verilen bilgiler dışında belge talep etmesi hâlinde -otopsi
raporu dâhil- adli soruşturmanın yapıldığı makamın iletişim bilgileri de
verilmektedir. Alınan tüm önlemlere rağmen vefat ile sonuçlanan ecel, hastalık,
intihar, silah iş kazası, iç güvenlik olayı ve buna benzer olaylarda personelin
ölüm sebebinin zihinlerde hiçbir soru işareti bırakmayacak şekilde açıklanması
maksadıyla garnizon komutanlıklarınca vefat haberinin alınmasını müteakip
emniyet ve kaza önleme konularında tecrübeli silahlı kuvvetler mensupları
tarafından bir subay ve bir tabipten oluşan bir heyet teşkil edilmekte ve
anılan heyet personeli bizzat ilgilinin evine giderek, ailesiyle yüz yüze
görüşerek olayla ilgili bilgi verilmektedir. Vefat haberinin verilmesini
müteakip askerî alay, tugay ve eşiti birlik komutanınca aileye başsağlığı
dileğinde bulunulmakta olup, özlük işlemlerinin tamamlanmasına kadar aile ile
irtibatın sürdürülmesi sağlanmaktadır. Aile, ilgili birlik komutanlığınca kaza
veya olayın meydana geldiği birliğe davet edilmekte, davetin aile tarafından
kabul edilmesi durumunda aile, tabur, alay veya tugay komutanı veya eşiti, adli
müşavir, personel şube müdürü ve tabip personelden oluşan mihmandar heyet
tarafından karşılanarak bizzat heyet başkanı tarafından bilgilendirilmektedir.
Özellikle olaya şahit olan kişiler, birlik komutanları ve arkadaşlarıyla
görüşmeleri sağlanmaktadır. 
Verilen bilgiler dışında belge talep
edilmesi hâlinde talep edilen belgelerin adli makamlardan talep edilmesi
konusunda aile bilgilendirilmektedir. Ailenin olay yerine gelmek istememesi
durumunda ailenin bilgilendirme isteği dikkate alınarak olay hakkında ayrıntılı
bilgilendirme ilk hafta içinde aile yakınlarının katılımıyla ailenin evine en
yakın konuşlu askerî birlikte garnizon komutanlığı ve ilgili birlik komutanlığı
koordinesinde birliğinden asgari binbaşı rütbesinde bir heyet başkanı, adli
müşavir, tabip ve ihtiyaç duyulan diğer personelden teşkil edilecek bir heyet
tarafından yapılmaktadır. 
Ayrıca, yakın zamanda Türkiye Büyük
Millet Meclisine sevk edilecek bir tasarıyla asker kişilerin kıta, karargâh ve kurumlarda
ya da görev esnasında veya görev yerlerinde ölümü hâlinde soruşturma ve
kovuşturma süresince yasal mirasçılarını temsil etmek üzere kendilerinin
seçtiği bir avukatın vekil olarak görevlendirmesi yönünde düzenleme
yapılacaktır. Görevlendirilen avukat savcılıkla yapılacak olay yeri inceleme,
ölüm muayenesi ve otopsi ile tanık ve bilirkişi dinlenmesi işlemleri ile dava
açılması hâlinde duruşmalar sırasında hazır bulunacak olup ilgili bakanlığın
bütçesinden konulacak ödenekten de bu avukatın ücreti ödenecektir. 
Kütahya Milletvekili Alim Işık’ın
(6/3906) esas numaralı sözlü soru önergesine cevabımız: Bakanlığımızca
şahıslardan taşınmaz kiralaması yapılmamakta, kullanımına ihtiyaç duyulan
taşınmazların sahibi kamu kurum ve kuruluşlarıyla varılan mutabakata göre
kiralanmış olan binalar hakkında yıllık kira artışları Üretici Fiyatları
Endeksi oranında yapılmaktadır. Bu çerçevede, 4734 sayılı Kamu İhale Kanunu
kapsamında kiralık olarak kullanılan hizmet binaları için 2013 yılı yıllık kira
bedeli 957,19 Türk lirasıdır. Bakanlığımıza bağlı Savunma Sanayii
Müsteşarlığında hizmet binası kira bedeli olarak 2011 yılında 3 milyon 532 bin
732 Türk lirası, 2012 yılında 1 milyon 164 bin 230 Türk lirası ödeme yapılmış
olup 2012 yılının Mayıs ayından itibaren Savunma Sanayii Müsteşarlığı kendi
mülkiyetindeki hizmet binasına taşınmıştır. Söz konusu Müsteşarlık binası
şirketlerden değil gerçek kişilerden kiralanmıştır. 
Makine ve Kimya Endüstrisi Kurumu ile
Orta Doğu Teknik Üniversitesinin iş birliğini daha işlevsel hâle getirmek
amacıyla teknopark alanında bir ofisin Makine ve Kimya Endüstrisi Kurumunca
kiralanması sebebiyle 2011 yılı için 5.280 dolar kira bedeli artı yüzde 20
gelir vergisi stopajı ödenmiş, 2012 yılı için 5.280 dolar karşılığı kira bedeli
Türk lirası olarak fatura karşılığı ödenmiştir. 2013 yılı için 440 dolar kira
bedeli ödenmiştir. 
Akaryakıt İkmal ve NATO POL Tesisleri
İşletme Başkanlığında kiralık olarak kullanılan hizmet binaları ve ek hizmet
binaları için 2011 yılında 266.311,75 TL, 2012 yılında 292.159,74 TL ve 2013
yılı Haziran ayı itibarıyla 149.392,90 TL kira bedeli ödenmiştir. Bu da
Mehmetçik Vakfına ödenmiştir. 
Kütahya Milletvekili Alim Işık’ın
(6/3907) esas numaralı sözlü soru önergesinin cevabı: Asker hastanelerinin
dönemsel performans değerlendirmeleri Türk Silahlı Kuvvetlerinin ihtiyaçlarının
yanı sıra, bölgesel özellikler, sivil sağlık kuruluşlarının durumu, tıbbi cihaz
ve sağlık personelinin durumu, ulusal sağlık sistemi ve mevzuatındaki gelişim
ile bunların Türk Silahlı Kuvvetleri sağlık sistemine olan etkisi de dikkat
alınarak yapılmaktadır. 
Kütahya Asker Hastanesinde yılda
ortalama 50 bin ila 55 bin erbaş-er ağırlıklı olarak birinci basamak
seviyesinde poliklinik hizmeti almaktadır. 2012 yılına kadar, yüzde 10 sivil
hasta kontenjanı olmasına rağmen ancak yarısına yakını kullanılabilmiştir.
Kütahya ilinde hâlihazırda 2 kamu, 2 özel ve 1 üniversite hastanesinin mevcut
olması, askerî personel ve ailelerinin de ulusal sağlık mevzuatı kapsamında bu
imkânlardan faydalanmaya başlaması da değerlendirmede dikkate alınan önemli
kriterlerdendir. Bu değerlendirmeler çerçevesinde, Kütahya Asker Hastanesi
kapatılmamış ancak bünyesinde ağırlıklı olarak birlik ihtiyacına uygun birinci
basamak sağlık hizmetlerinin verildiği, uygun branşlarda uzman tabiplerin de
görev yaptığı, yataklı tedavi, laboratuvar imkânlarıyla güçlendirilmiş sağlık
merkezine dönüştürülmüştür. Kütahya Asker Hastanesinin E1 grubu hastaneye
dönüştürülmesi sonucunda, kadro fazlası durumundaki askerî personel ihtiyaçlar
doğrultusunda diğer askerî birliklere atandırılmış, sivil personelin ise kendi
atama talepleri de dikkate alınarak ihtiyaç duyulan askerî ve sivil kurumlarda
istihdam edilmeleri planlanmıştır.
Kütahya Milletvekili Alim Işık’ın
(6/3939) esas numaralı sözlü soru önergesine cevabımız: Bakanlığımızca personel
ve yük taşıma hizmet alımı kapsamında kiralanan servis araçlarına ödenen miktar
2011 yılında 12 milyon 5 bin 545,09 Türk lirası, 2012 yılında 11 milyon 238 bin
580,36 Türk lirası, 2013 yılında 15 milyon 553 bin 622,22 Türk lirasıdır. 
Şirketlerin
seçiminde 4734 sayılı Kamu İhale Kanunu ve 4735 sayılı Kamu İhale Sözleşmeleri
Kanunu’na göre ihale yapılmış ve en düşük teklifi veren firma ihaleyi
kazanmıştır. Yapılan bütün alımlarda başa baş noktası veya fayda/masraf
analizlerinden ziyade, Millî Savunma Bakanlığı Fiyat ve Maliyet Analiz
Yönergesi’ne göre yaklaşık maliyetlerin hesaplanması ile birliklerden gelen
talepler göz önünde bulundurularak bu doğrultuda kiralama yapılmıştır. 
Bakanlığımıza
bağlı Savunma Sanayii Müsteşarlığınca sürücülü hizmet aracı ve personel servis
araçları kiralama ihalesi kapsamında ödenen miktar 2011 yılında 1 milyon 380
bin 529,50 TL, 2012 yılında 1 milyon 744 bin 920 TL, 2013 yılında 1 milyon 819
bin 889,74 TL’dir. Söz konusu kiralama işlemleri 4734 sayılı Kanun’a göre açık
ihale usulüne uygun olarak yapılmıştır.
Akaryakıt İkmal
ve NATO POL Tesisleri İşletme Başkanlığında hizmet alımıyla kiralanan personel
servis aracı sayısı 2011 yılında 86, 2012 yılında 92, 2013 yılında 94 adet olup
bunların dışında kiralık araç bulunmamaktadır. 
Makina ve Kimya
Endüstrisi Kurumu Genel Müdürlüğünde hizmet aracı ve personel taşıma hizmeti
kapsamında yapılan araç kiralamalarına ödenen miktar 2011 yılında 5 milyon 149
bin 554,29 TL, 2012 yılında 5 milyon 462 bin 151,60 TL, 2013 yılında 5 milyon
634 bin 235,14 TL’dir. Makina ve Kimya Endüstrisi Kurumunun Genel Müdürlüğü ve
fabrika/işletme müdürlüklerinde kullanılan kiralık taşıtlar, personel taşıma
hizmeti için olanlar dâhil 4734 sayılı Kanun’a göre açık ihale usulüyle ihale
edilerek ekonomik açıdan en avantajlı bedeli teklif veren firmalardan kiralama
yapılmıştır.
Kütahya
Milletvekili Alim Işık’ın (6/4046) esas numaralı sözlü soru önergesine
cevabımız: 2002-2013 dönemindeki taşınır satışları Millî Savunma Bakanlığı ve
Türk Silahlı Kuvvetleri birimlerince 3212 sayılı Silahlı Kuvvetlerin İhtiyaç
Fazlası Mal ve Hizmetlerinin Satış, Hibe, Devir Ve Elden Çıkarılması; Diğer
Devletler Adına Yurt Dışı ve Yurt İçi Alımların Yapılması ve Eğitim Görecek
Yabancı Personel Hakkında Kanun ve 657 sayılı Devlet Memurları Kanunu
hükümlerince yapılmakta olup ağırlıklı olarak ikili anlaşmalar gereği yabancı
ülke birlik ve personeline verilen akaryakıt ile yiyecek ve benzeri
malzemelerden oluşmaktadır. Bu kapsamda, 2002 yılı için 24 milyon 656 bin 364,75
TL, 2003 yılı için 43 milyon 469 bin 218,12 TL, 2004 yılı için 21 milyon 71 bin
680,96 TL, 2005 yılı için 30 milyon 700 bin 788,08 TL, 2006 yılı için 30 milyon
250 bin 658,31 TL, 2007 yılı için 19 milyon 24 bin 015,05 TL, 2008 yılı için 43
milyon 983 bin 936,88 TL, 2009 yılı için 11 milyon 939 bin 596,94 TL, 2010 yılı
için 13 milyon 441 bin 888,90 TL, 2011 yılı için 26 milyon 801 bin 167,16 TL,
2012 yılı için 25 milyon 682 bin 606,43 TL, 30 Haziran 2013 tarihi itibarıyla 4
milyon 871 bin 310,06 TL olmak üzere toplam 295 milyon 893 bin 231,65 Türk
lirası gelir elde edilmiştir. Sağlanan bu kaynaklar Genelkurmay Başkanlığınca
tespit edilen ilke, öncelik ve ana programlara göre savunma sanayisinin
geliştirilmesi, araştırma ve geliştirme hizmetleri ve silahlı kuvvetlerin
ihtiyacı bulunan silah ve malzemenin tedariki için Millî Savunma Bakanının
vereceği yetkiye dayanılarak kuvvet komutanlıklarınca kullanılmaktadır.
Bu satışlar
Türkiye’deki kamu veya özel kurum ve kuruluşlar ile Türkiye Cumhuriyeti’nin dış
siyasi tutum ve menfaatlerine aykırı olmadığının Dışişleri Bakanlığı
mütalaasıyla belirlenmesi şartıyla dost ve müttefik devletlere yapılmakta olup
ilgili kanun ve alt mevzuatına istinaden yetkilendirilmiş makamlar tarafından
karar verilerek onaylanmaktadır. Taşınırların satışlarından dolayı
Bakanlığımıza iletilmiş bir dava da bulunmamaktadır.
Kütahya Milletvekili Alim Işık’ın
(6/4124) esas numaralı sözlü soru önergesine cevabımız: Millî Savunma
Bakanlığında 2002 ila 2013 yılları arasında kadrolaşma amacıyla istekleri
dışında ataması yapılan personel bulunmamaktadır.
Bakanlığımıza bağlı Akaryakıt İkmal ve NATO
POL Tesisleri ANT İşletme Başkanlığında 2002-2013 yılları arasında kendi isteği
dışında 3 personelin görev yeri değiştirilmiş olup bu sebeple 3 personel ANT
İşletme Başkanlığı aleyhine dava açmıştır. Açılan bu davalarda 1 personel eski
görev yerine iade edilmiştir. 
Makine ve Kimya Endüstrisi kurumunda
2002-2013 yılları arasında kendi isteği dışında 18 personelin görev yeri
değiştirilmiş olup bu sebeple 15 personel Makine ve Kimya Endüstrisi Kurumu
aleyhine dava açmıştır. Açılan bu davalarda 4 personel eski görev yerlerine
iade edilmiştir. Siyasi kadrolaşma saikiyle hiçbir atama yapılmamıştır. 
Kütahya Milletvekili Alim Işık’ın
(6/4125) esas numaralı sözlü soru önergesine cevabımız: 1 Ocak 2002 tarihi ile
2013 yılı Temmuz ayı arasında Millî Savunma Bakanlığı merkez ve taşra teşkilatı
kadrolarından istifa, emeklilik, ölüm ve buna benzer nedenlerle ayrılan sivil
memur sayısı 1.991’dir. Boşalan kadroların 2002-2005 yılları arasında yüzde
75’i, 2006-2013 yılları arasında ise yüzde 50’si kadar alım yapılmıştır. 1
Temmuz 2013 tarihi itibarıyla Millî Savunma Bakanlığı kadrolarında istihdam
edilen personel sayısı 6.131 olup boş bulunan sivil memur kadrosu 869’dur. 
Millî Savunma Bakanlığına bağlı Savunma
Sanayii Müsteşarlığında 2002 yılında 4, 2003 yılında 3, 2004 yılında 3, 2005
yılında 5, 2006 yılında 1, 2007 yılında 2, 2008 yılında 8, 2009 yılında 2, 2010
yılında 5, 2011 yılında 10, 2012 yılında 2, 2013 yılında 1 personel istifa,
emeklilik, ölüm gibi nedenlerle görevlerinden ayrılmış olup boşalan kadrolara
her yıl Bütçe Kanunu’yla Savunma Sanayii Müsteşarlığına tahsis edilen kontenjan
çerçevesinde istihdam yapılmıştır. 
Akaryakıt İkmal ve NATO POL Tesisleri
İşletme Başkanlığında 1 Ocak 2002 tarihi ile 2013 yılı Temmuz ayı arasında
istifa, emeklilik, ölüm gibi nedenlerle boşalan işçi ve memur personel kadro
sayısı 1.097’dir. ANT Başkanlığında hâlen işçi ve memur kadrolarında toplam
1.806 personel çalışmaktadır. 
Makina ve Kimya Endüstrisi Kurumu Genel
Müdürlüğünde, 399 sayılı Kamu İktisadi Teşebbüsleri Personel Rejiminin
Düzenlenmesi ve 233 sayılı Kanun Hükmünde Kararnamenin Bazı Maddelerinin
Yürürlükten Kaldırılmasına Dair Kanun Hükmünde Kararname çerçevesinde personel
istihdam edilmektedir. Kadrolu memur personeli söz konusu kararnamenin (I)
sayılı cetveline tabidir. Sözleşmeli personelin ise kadroları yerine
pozisyonları vardır.
31 Aralık 2000 tarihi ile 2013 yılı
Temmuz ayı arasında Makina ve Kimya Endüstrisi Kurumunda istifa, emeklilik,
ölüm ve buna benzer nedenlerle boşalan (I) sayılı cetvele tabi memur
kadrolarının yıllara göre dağılımı da şöyledir: 2002 yılında 27, 2003 yılında
52, 2004 yılında 34, 2005 yılında 23, 2006 yılında 15, 2007 yılında 33, 2008 yılında
9, 2009 yılında 18, 2010 yılında 19, 2011 yılında 19, 2012 yılında 18 ve 1
Temmuz 2013 tarihinde 13 olmak üzere toplam 280’dir. 
Kütahya Milletvekili Alim Işık’ın
(6/4151) esas numaralı sözlü soru önergesinin cevabı: Bakanlığımız merkez ve
taşra teşkilatı ile Genelkurmay Başkanlığı ve kuvvet komutanlıklarında geçici
işçi vasıtasıyla veya hizmet alımı yoluyla 2004-2013 yılları arasında
gerçekleştirilen faaliyet giderleri toplam 204 milyon 729 bin 982 lira 09 Kuruştur.
Savunma Sanayii Müsteşarlığında değişik
pozisyonlarda 2002 ila 2013 yılları arasında 1.051 personelin istihdamı
yapılmıştır. Bu personelin ücretleri Maliye Bakanlığının onayı alınmak
suretiyle 2010/285 sayılı Bakanlar Kurulu Kararı çerçevesinde ödenmektedir.
Bakanlığımıza bağlı Akaryakıt İkmal ve
NATO POL Tesisleri İşletme Başkanlığında 2002-2012 yılları arasında hizmet
alımı yapılan taşeron firma çalışanlarının sayısı 2.702 olup 2005-2012 yılları
arasında hizmet alımı yapılan firmalara ödenen toplam tutar 43 milyon 297 bin
883 lira 47 Kuruştur. Yapılan hizmet alım sözleşme hükümleri gereği personel
alımı firma yetkisinde bulunmaktadır.
Makina ve Kimya Endüstrisi Kurumunda
2005-2013 yılları arasında hizmet alımı yapılan taşeron firma çalışanlarının sayısı
8.791 olup 2005-2012 yılları arasında hizmet alımı yapılan firmalara ödenen
toplam tutar 126.776 Türk lirasıdır. Yeterli sayıda kadrolu personelin olmaması
ile birlikte ana hizmet ve üretim birimleri dışındaki yardımcı hizmetlerin
kadrolu personel ile yapılması hâlinde maliyetlerde ortaya çıkacak yüksek
artışı önlemek amacıyla hizmet alımına gidilmiştir. 
İstanbul Milletvekili Celal Dinçer’in
(6/4344) esas numaralı soru önergesine cevabımız: Yedek subay aday adayları,
yıl içindeki yedek subay kaynağı dikkate alınarak dört celp dönemi arasında dengeli
bir planlama yapılarak silah altına alınmaktadır. 
Kütahya Milletvekili Alim Işık’ın
(6/4604) esas numaralı sözlü soru önergesine cevabımız: Kara Kuvvetleri
Komutanlığına mensup birlikler tarafından sorumluluk bölgelerinde, teröristlerle
mücadelede kolluk kuvvetlerine sağlanan destek kapsamında, bölücü terör örgütü
mensuplarının tespit edilmesi hâlinde 5442 sayılı İl İdaresi Kanunu’nun 11/d
maddesi gereğince il valiliklerinin talepleri doğrultusunda tüm müdahaleler
tereddütsüz yapılmaktadır. 
Kütahya Milletvekili Alim Işık’ın
(6/4607) esas numaralı sözlü önergesine cevabımız: 2’nci Ordu Komutanlığı
sorumluluk bölgesinde hudut emniyeti, hukuki mevzuat çerçevesinde eksiksiz
yerine getirilmektedir. Yasa dışı sınır geçişlerine karşı, kaçakçı geçişleri
dâhil, gerekli tüm tedbirler alınmakta olup, bölücü terör örgütü mensuplarının
tespit edilmesi hâlinde hukuki mevzuat çerçevesinde gerekli müdahaleler
tereddütsüz yapılmaktadır. 
Adana Milletvekili Sayın Ali Halaman’ın
(6/4661) esas numaralı sözlü soru önergesine cevabımız: Soru önergesinde
belirtildiği şekilde askerî karakollara PKK’lılar tarafından PKK bayrağı
asıldığına ilişkin bir olay tespit edilmemiştir. 
Adana Milletvekili Ali Halaman’ın
(6/4663) esas numaralı sözlü soru önergesine cevabımız: Türk Silahlı
Kuvvetleri, bölgesel ve küresel güvenlik ihtiyacına, teknolojik gelişmelere ve
değişen risk ve tehdit durumuna göre değerlendirmeler yaparak mevcut kuvvet
yapısını ve birliklerin konuş durumunu sürekli gözden geçirmektedir. Bu
kapsamda ihtiyaç duyulan düzenlemeler, Tük Silahlı Kuvvetlerinin plan ve
programlarına dâhil edilerek yapılmaktadır. 2033 yılına yönelik olarak bir
yeniden yapılandırma çalışması da devam etmektedir. 
Ardahan Milletvekili Ensar Öğüt’ün
(6/4691) esas numaralı sözlü soru önergesine cevabımız: Türk Silahlı Kuvvetleri,
bölgesel ve küresel güvenlik ihtiyacına, teknolojik gelişmelere ve değişen risk
ve tehdit durumuna göre değerlendirmeler yaparak mevcut kuvvet yapısı ve
birliklerin konuş durumunu sürekli gözden geçirmektedir. Bu kapsamda ihtiyaç
duyulan düzenlemeler Türk Silahlı Kuvvetlerinin plan ve programlarına dâhil
edilerek yapılmaktadır. Bu çerçevede, 2033 yılına yönelik olarak yeniden
yapılandırma çalışması devam etmektedir. 
Ardahan Milletvekili Ensar Öğüt’ün
(6/4692) esas numaralı sözlü soru önergesine cevabımız: Suriye hududunda yasa
dışı geçiş ve kaçakçılık faaliyetlerinin artması üzerine bölgede görev yapan
hudut birlikleri personel, malzeme ve teçhizat yönünden takviye edilmiştir. Bu
kapsamda olmak üzere, hudut birliklerinin personel destekleme oranı artırılarak
tank, zırhlı araç ve gece görüş teçhizatıyla takviye edilmeleri sağlanmıştır.
Ayrıca, hudut hattının gerekli görülen kesimlerine tel engel, hendek, toprak
set ve modüler beton duvar tesis edilmek suretiyle sınırdaki fiziki güvenlik
tedbirleri artırılmıştır. Alınan tedbirlerin sonucu olarak, Suriye hududunda,
21 Mart 2011 ila 21 Ağustos 2014 tarihleri arasında, sınırı yasa dışı yollarla
geçmeye çalışan ve tamamına yakını yabancı uyruklu olan toplam 148.965 şahıs
yakalanmış, yerinde imha da dâhil 3.529 ton kaçak akaryakıt, akaryakıt
kaçakçılığında kullanılan 311 kilometre boru ve 11.881 bidon ele geçirilmiştir.

Ardahan Milletvekili Ensar Öğüt’ün (6/4693)
esas numaralı sözlü soru önergesine cevabımız: Bakanlığımıza bağlı Akaryakıt
İkmal ve NATO POL Tesisleri İşletme Başkanlığı ile Makina ve Kimya Endüstrisi
Kurumu Genel Müdürlüğünün Ardahan ilinde herhangi bir birimi olmadığından, 2014
yılı bütçesinden bu ilde yeni iş sahaları açılmasına yönelik bir ödenek
ayrılması da planlanmamıştır. 
Ardahan Milletvekili Ensar Öğüt’ün (6/4774)
esas numaralı sözlü soru önergesine cevabımız: Bakanlığımız ile bağlı kurum ve
kuruluşlarında, son on yıl içinde, uluslararası anlaşma akdedilmek üzere
gerçekleştirilen resmî ziyaretler kapsamında Ardahan’da düzenlenen herhangi bir
faaliyet kaydı bulunmamaktadır. Benzer şekilde, Türkiye ile muhtelif ülkeler
arasında ikili bazda icra edilecek faaliyetlerin kontrol ve koordinesini
sağlamak maksadıyla hazırlanan 2014 Yılı Yurt Dışı Geçici Görev Uygulama Planı’nda
da Ardahan’a herhangi bir heyet ziyareti yer almamaktadır. 
Adana Milletvekili Osman Faruk
Loğoğlu’nun (6/4882) esas numaralı sözlü soru önergesine cevabımız: ANKA
İnsansız Hava Aracı Sistemi’nin Suudi Arabistan’a satışına ilişkin imzalanmış
bir sözleşme bulunmamaktadır. 
Adana Milletvekili Sayın Ali Halaman’ın
(6/5209) esas numaralı sözlü soru önergesine cevabımız: Bakanlığımıza bağlı
Akaryakıt İkmal ve NATO POL Tesisleri İşletme Başkanlığının Adana ili ve
ilçelerinde yürütülen proje ve yatırımları bulunmamaktadır. Adana ilinde
konuşlanan ünitesiyle ilgili bir sorun ve personel açığı da bulunmamaktadır.
Başkanlığın görev alanı, Türk Silahlı Kuvvetlerinin akaryakıt ve madenî yağ
stoklarını muhafaza etmek, askerî birliklere ulaştırmak, tesislerin işletme,
bakım ve onarımını yaptırmak ve tesisleri çalışır hâlde bulundurmaktır. Bu
göreviyle bölgeye istihdam sağlanmaktadır.
Makina ve Kimya Endüstrisi Kurumunun
Adana ilinde herhangi bir birimi, projesi ve yatırımı bulunmamaktadır. 
İzmir Milletvekili Sayın Rahmi Aşkın
Türeli’nin (6/5407) esas numaralı sözlü soru önergesine cevabımız: 8 Ekim 1996
tarihinde Yunan jetleri tarafından açılan ateş sonucu Ege Denizi’ne düşen F-16
uçağının enkazı ile Şehit Hava Pilot Yüzbaşı Nail Erdoğan’ın naaşını, Deniz
Kuvvetleri Komutanlığı imkânlarıyla, 13 Nisan 2014 tarihinde başlayan arama
faaliyetine 5 Mayıs 2014 tarihinde saat 23.59’da son verilmiştir. Deniz
Kuvvetleri Komutanlığı tarafından bahse konu görev kapsamında iki mayın avlama
gemisi, bir kurtarma gemisi, bir hücumbot görevlendirilmiştir. Mayın avlama
gemileri Amasra ve Akçakoca 13 Nisan 2014 tarihinde, kurtarma gemisi Işın ise
17 Nisan 2014 tarihinde uçağın muhtemelen denize düştüğü noktaları kapsayan
sahalarda arama, tespit ve teşhis faaliyetlerine başlamıştır. Görev öncesinde
çeşitli kaynaklardan elde edilen bilgiler doğrultusunda tesis edilen ve
bilahare yeni bilgilere göre genişletilen sahalarda 13 Nisan 2014 tarihinden
itibaren, mayın avlama gemileriyle toplam 614 saat seyir yapılarak, 420 saat
süreyle sonar araması, 19 saat uzaktan kumandalı görüntü alma yeteneğine sahip
insansız su altı cihazıyla dalış; Işın kurtarma gemisiyle toplam 260 saat seyir
yapılarak, 48 saat uzaktan kumandalı, görüntü alma ve malzeme çıkarma
yeteneğine sahip insansız su altı cihazıyla –ROV- dalış, 5 saat ADS-1200 -içerisinde
dalgıç bulunan atmosferik dalış sistemi- ile dalış icra edilmiştir. 
Avlama gemileri
tarafından su altında tespit edilen ve enkaza ait olabileceği değerlendirilen
toplam 101 adet temas, PAP, ROV ve ADS-1200 cihazı sistemleri/kullanılarak
teşhis edilmiştir. 
Teşhis edilen
101 adet temasın büyük kısmının dip tabiatı -kayalık, yükselti- ve amfora -eski
testi, çömlek- olduğu, tespit edilen ve su üstüne çıkarılan metal, bez
parçaların ise Hava Kuvvetleri Komutanlığı uzman personeliyle birlikte yapılan
inceleme neticesinde, uçağa ait olmayan parçalar olduğu tespit edilmiştir.
Mevcut bilgilere
istinaden belirlenen sahalarda, mevkilerde icra edilen arama faaliyetleri
sonlandırılmıştır. Uçak enkazı ve naaşın mevkisine ilişkin yeni bir bilgi temin
edilmesi durumunda yapılacak değerlendirmeye istinaden arama faaliyetine
yeniden başlanabilecektir.
Ardahan
Milletvekili Ensar Öğüt’ün (6/5665) esas numaralı sözlü soru önergesine
cevabımız: Tüm arşivlerde uygulandığı şekilde, gerek Bakanlığımız arşivinde
gerek Genelkurmay Başkanlığı arşivinde belgeler tasnif edilerek hizmete
sunulmaktadır. Tasnif faaliyetinin son aşamasında hazırlanarak basımı yapılan
kataloglar, mesleki birikime sahip, Osmanlıca bilir arşiv uzmanları tarafından
oluşturulmaktadır. Yapılan faaliyet mesleki literatüre, terminolojiye, kelime
anlam bilgisine, tarihî olaylara hâkimiyeti ve tecrübeyi gerektirmektedir.
Ayrıca, arşivlerdeki belgelerin hukuki niteliğinin de bulunması nedeniyle
hatalı okumaya sebebiyet verilmeyecek şekilde okunması gerekmektedir.
Arşivlerde çalıştırılması önerilen yedek subay veya kısa dönem erlerin bu
hâkimiyet ve tecrübeye kısa sürede sahip olamayacağı değerlendirilmektedir. 
Ayrıca, arşiv
tasnif süreci ve tercüme işlemleri genel paylaşıma açık olmayan hassas ve
kritik bilgileri de kapsadığından, söz konusu faaliyet kurumda sürekli görev
alacak personel ihtiyacını zorunlu kılmaktadır. 
Tunceli
Milletvekili Sayın Kamer Genç’in (6/5730) esas numaralı sözlü soru önergesine
cevabımız: Diyarbakır’daki 2’nci Hava Kuvvetleri Komutanlığında meydana gelen
bayrak indirme olayı hakkında 2’nci Hava Kuvvetleri Komutanlığı Askerî
Savcılığının 2014/466 esas sayılı soruşturma dosyası üzerinden soruşturmaya
devam edilmektedir.
Kütahya Milletvekili Sayın Alim Işık’ın
(6/5838) esas numaralı sözlü soru önergesine cevabımız: 17-25 Aralık 2013
tarihlerindeki yolsuzluk ve rüşvet operasyonlarını takiben Bakanlığımız merkez
ve merkez dışı teşkilatı -Genelkurmay Başkanlığı ve kuvvet komutanlıkları
hariç- ile bağlı kurum ve kuruluşlarında görev yapan memurlar ve Bakanlığımıza
bağlı askerî iş yerlerinde istihdam edilen işçiler hakkında açılmış bir
disiplin soruşturması bulunmamaktadır.
Kütahya Milletvekili Sayın Alim Işık’ın
(6/5864) esas numaralı sözlü soru önergesine cevabımız: 2014 yılı içerisinde
olmak üzere Bakanlığımız bünyesinde sözleşmesi feshedilen işçi bulunmamakta ve
taşeron işçi çalıştırılmamaktadır. Bakanlığımıza bağlı kurum ve kuruluşlardan
Savunma Sanayii Müsteşarlığında Aralık 2013 tarihinden bu yana işten çıkarılan
personel bulunmamaktadır.
Akaryakıt İkmal ve NATO POL Tesisleri
İşletme Başkanlığında merkez teşkilatta 2 taşeron işçisi 2014 yılında kendi
isteğiyle işten ayrılmıştır. Kendi istekleriyle işten ayrılan bu işçiler
tazminata hak kazanmamış olup maaşlarını aldıklarını dilekçeleriyle beyan
ederek işten ayrılmışlardır. Merkez dışı teşkilatta ise 1 taşeron işçisi
disiplinsizlik nedeniyle işten çıkarılmıştır. Makina ve Kimya Endüstrisi Kurumu
Genel Müdürlüğünde 2014 Temmuz ayı sonu itibarıyla kadrolu olarak çalışan 1
işçinin iş akdi üç gün göreve izinsiz gelmemesi nedeniyle feshedilmiştir. İş
akdi feshedildiğinden tazminat ödenmemiştir. Makina ve Kimya Endüstrisi Kurumu
tarafından işten çıkarılan taşeron işçisi de bulunmamaktadır.
Kütahya Milletvekili Sayın Alim Işık’ın
(6/5891) esas numaralı sözlü soru önergesine cevabımız: 17-25 Aralık 2013
tarihlerindeki yolsuzluk ve rüşvet operasyonlarını takiben Bakanlığımız merkez
ve merkez dışı teşkilatı ile bağlı kurum ve kuruluşlarında görev yapan
personelden kendisine psikolojik taciz veya mobbing uygulandığı gerekçesiyle
dava açan personel bulunmamaktadır. 
Kütahya Milletvekili Sayın Alim Işık
tarafından verilen (6/5914) esas numaralı sözlü soru önergesine cevabımız: Bakanlığımızda
17-25 Aralık 2013 tarihlerinde yapılan operasyonların ardından Bakanlığımız
bünyesinde herhangi bir emeklilik talebi tespit edilmemiştir. 2014 yılında,
toplam, Millî Savunma Bakanlığı merkez ve merkez dışında 100 devlet memuru
emekli olarak görevinden ayrılmıştır. Emekli olan personelin tamamı Millî
Savunma Bakanlığı ve bağlılarından emekliye ayrılmıştır. Genelkurmay Başkanlığı
ve kuvvet komutanlıkları personeli bu sayıya dâhil değildir. Millî Savunma
Bakanlığı, Genelkurmay Başkanlığı, Kara, Hava ve Deniz Kuvvet
Komutanlıklarından toplam 544 işçi emekli olarak görevinden ayrılmıştır.
Yukarıda emekli olarak belirtilen personelin tamamı kendi isteğiyle emekli
olmuştur. Millî Savunma Bakanlığı ve bağlılarında emekliliğe zorlanan personel
bulunmamaktadır. 
Bakanlığımıza bağlı kurum ve kuruluşlardan
Savunma Sanayii Müsteşarlığında isteğe bağlı veya yaş haddinden ve malullük
gibi nedenlerden dolayı belirtilen sürede görevlerinden ayrılan personel
bulunmamaktadır. Görevinden çekilmiş ve görevden çekilme sonucu yargıya intikal
etmiş herhangi bir dava da bulunmamaktadır. 
Yine, Akaryakıt İkmal ve NATO POL
Tesisleri İşletme Başkanlığında 2013 yılı Aralık ayından sonra 15 personel
emekliye ayrılmıştır. ANT Başkanlığında 2013 yılı Aralık ayından sonra
emekliliğe ayrılan 15 personelden biri 65 yaş sınırı nedeniyle, 5’i 6000 sayılı
Askerî Mahkemeler Kuruluşu ve Yargılama Usulü Kanunu ile Bazı Kanun ve Kanun
Hükmünde Kararnamede Değişiklik Yapılmasına Dair Kanun gereğince, 9’u hizmet
yılını ve emekli yaşını doldurması sebebiyle emekliye ayrılmıştır. NATO ANT
Başkanlığı aleyhine dava açmış bir personel yoktur. Makina ve Kimyadan kendi
isteğiyle emekliye ayrılan personel sayısı ise 55’tir.
Makina ve Kimyadan emekliye ayrılan
personelin tamamı yasal mevzuatça yaş haddinden veya istekleri üzerine emekliye
sevk edilmişlerdir.
Sayın Başkanım, son olarak Sayın Kütahya
Milletvekili Alım Işık’ın (6/5949) esas numaralı sözlü soru önergesine
cevabımız: Bakanlığımız merkez ve merkez dışı teşkilatlarında çalışırken kendi
isteğiyle istifa eden memur personel sayısı 17, Millî Savunma Bakanlığına bağlı
askerî iş yerlerinde çalışırken kendi isteğiyle sözleşmesi feshedilen işçi
sayısı ise 26’dır. Belirtilen tarihler, 17-25 Aralık tarihleri sonrasında Millî
Savunma Bakanlığı merkez ve merkez dışı teşkilatları ile Bakanlığımıza bağlı
askerî iş yerlerinde baskı yapılarak istifaya zorlanan veya istifa eden
personel kaydına rastlanılmamıştır. Millî Savunma Bakanlığında emeklilik, ölüm,
istifa gibi nedenlerle ortaya çıkan personel açığı bütçe kanunu kapsamında
verilen kontenjan dâhilinde ve 190 sayılı Genel Kadro Usulü Hakkında Kanun
Hükmünde Kararname hükümlerine göre karşılanmaktadır.
Bakanlığımıza bağlı kurum ve
kuruluşlardan Savunma Sanayii Müsteşarlığında isteğe bağlı veya yaş haddinden
ve malullük gibi nedenlerden dolayı ayrılan personel bulunmamaktadır belirtilen
tarihler arasında. Devlet memurlarının görevlerinden çekilmelerindeki usul ve
esaslar gereğince yargıya intikal etmiş herhangi bir dava da bulunmamaktadır.
Akaryakıt İkmal ve NATO POL
Başkanlığında 2 personel istifa talebinde bulunmuş, 2’sinin de istifası kabul
edilmiştir. 
Yine, bu konuyla
ilgili açılmış bir dava da yoktur.
Yüce heyetinizi
saygıyla selamlıyorum.
BAŞKAN –
Teşekkür ederim. 
Şimdi ben sizi
şöyle alayım, soru sormuş olanlar soru soracaklar, takip edebilirseniz.
Sayın Işık…
ALİM IŞIK
(Kütahya) – Teşekkür ediyorum Sayın Başkan.
Sayın Bakanım,
verdiğiniz cevaplar için teşekkür ediyorum her ne kadar biraz geç de olsa. Ama,
ciddiyetle soruları analiz etmeniz tarafımızdan da tespit edilmiştir. 
Sayın Bakanım,
Kütahya 1’inci Hava Er Eğitim Tugayının başka bir ile taşınacağı yönünde son
günlerde Kütahya kamuoyunda ciddi endişeler yer almaktadır. Bu söz konusu
kurumun başka bir ile taşınması gündemde midir?
İkincisi de siz
de yakından takip ediyorsunuz, Hava Mania Uygulama Planı nedeniyle Kütahya
merkez ilçede bulunan birçok mahallemizde yeni ruhsatlar verilememektedir. Bu
sorunu ne zaman çözebileceğiz, Bakanlığınızın bununla ilgili çalışması var
mıdır, varsa ne aşamadadır? 
Teşekkür ederim.
BAŞKAN – Sayın Doğru…
REŞAT DOĞRU
(Tokat) – Teşekkür ederim Sayın Başkanım.
Sayın Bakanım,
sorularımıza cevap vermenizden dolayı teşekkür ediyorum ben de.
Askerî
okullardan çeşitli sebeplerden dolayı ayrılan veya atılan öğrencilerin velileri
ve aileleri çok büyük mağduriyet yaşamaktadırlar. İstenilen tazminatları gelir
durumu düşük olan aileler ödememekte veyahut da zorlanmaktadır veyahut da
tarlasını, evini satmak durumuyla karşı karşıya kalmaktadırlar. Sonuçta, evladı
okuldan ayrılmıştır, bir de maddi yük ortaya çıkınca çok büyük mağduriyetler
yaşanmaktadır. Bunların önlenmesi için okuldan ayrılan öğrenciden minimum
tazminat alınması ve ödemenin de öğrencilerin iş sahibi olduğu zaman şahsı
tarafından olması daha uygun veyahut adil olabilir diye düşünüyorum. Bu
konudaki bu yönde değerlendirmenizi almak isterim.
Teşekkür ederim.
BAŞKAN – Sayın Bakan,
buyurun, on beş dakika süre veriyorum. 
Buyurunuz. 
MİLLÎ SAVUNMA BAKANI İSMET YILMAZ
(Sivas) – Sayın Başkanım, sayın milletvekilleri; öncelikle hepinizi saygıyla
selamlıyorum. 
Sayın Alim Işık’ın: Kütahya’daki Hava
Er Eğitim Tugayının bir başka ile taşınması söz konusu mudur? Kesinlikle, çok
net söylüyorum, Kütahya’daki Hava Er Eğitim Tugayının bir başka ile taşınması
söz konusu değildir. 
İkinci husus da hava mania ile ilgili:
Bir bakanlığımızca çalışma yapıldı ve tamamlandı, bunu da ben Kütahya’ya
gittiğimde de açıkladım.
Şimdi, sadece gölgelendirmeyle ilgili
olarak Hava Kuvvetleri Komutanlığımızın ilgili birimlerinin bir çalışması var.
Yani olayın esas kısmı çözüldü ancak tali unsuru kaldı. Çok kısa bir zamanda,
sadece Kütahya’da da değil, işte ortak kullanılan havaalanlarından -öyle
diyelim- veya tamamıyla askeriyeye ait olanların… Birkaç yerde de var,
Malatya’da da var; sırf askerî amaçla kullanılanları biz yapıyoruz, ortak
kullanılanları ise Ulaştırma Bakanlığı yapıyor. Ama buradakini biz yaptık,
tamamlandı, gölgelendirme işlemlerini de en kısa zamanda Hava Kuvvetleri
Komutanlığımız tamamlayacaktır. 
Sayın Doktor Reşat Doğru’nun da, askerî
okullardan ayrılanlardan minimum tazminat alınması fikrine ben de aynen
katılıyorum. Hem, dediği gibi, evladı yıllarını kaybetmiş -çok net söylüyorum-
hem de tutmuş üzerine bir tazminat alınmasının, yani aileye zarar verecek
şekilde bir tazminat alınmasının doğru olmadığını düşünüyorum. Ancak, bu son
dört yıllık dönemde, bizim olduğumuz dönemde, iki sefer kanun çıkartılarak hem
faizlerinden vazgeçildi hem kitap bedellerinden hem sağlık bedellerinden; bir
iki kanunla bu tazminatları mümkün olduğu kadar düşürdük. Ha, bundan sonra da,
dediği gibi, makul olanları hep beraber el birliğiyle gerçekleştiririz diye
düşünüyorum. 
Tekrar hepinizi saygıyla selamlıyorum. 
BAŞKAN – Teşekkür ederim. 
Soru önergeleri cevaplandırılmıştır. 
Alınan karar gereğince diğer denetim
konularını görüşmüyor ve gündemin "Kanun Tasarı ve Teklifleri ile
Komisyonlardan Gelen Diğer İşler" kısmına geçiyoruz. 
1'inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu'nun görüşmelerine kaldığımız yerden devam edeceğiz.
XI.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi İçtüzüğünün
Bir Maddesinin Değiştirilmesi Hakkında İçtüzük Teklifi ve Anayasa Komisyonu
Raporu (2/242, 2/80) (S. Sayısı: 156)
BAŞKAN - Komisyon? Yok.
Ertelenmiştir.
2'nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287
BAŞKAN - Komisyon? Yok.
Ertelenmiştir.
3’üncü sırada yer alan, Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Kars Milletvekili
Sayın Yunus Kılıç ve Amasya Milletvekili Sayın Avni Erdemir ile 79
milletvekilinin; Türkiye Sağlık Enstitüleri Başkanlığı Kurulması ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Teklifi ve
Sağlık, Aile, Çalışma ve Sosyal İşler Komisyonu Raporu’nun görüşmelerine
kaldığımız yerden devam edeceğiz.
3.- Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Kars Milletvekili
Yunus Kılıç ve Amasya Milletvekili Avni Erdemir ile 79 milletvekilinin; Türkiye
Sağlık Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ve Sağlık, Aile,
Çalışma ve Sosyal İşler Komisyonu Raporu (1/937, 2/2229) (S. Sayısı: 615)
BAŞKAN – Komisyon? Yok. 
Ertelenmiştir. 
4’üncü sırada yer alan, İstanbul Tahkim
Merkezi Kanunu Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ile Adalet Komisyonu Raporlarının görüşmelerine kaldığımız
yerden devam edeceğiz.
4.- İstanbul Tahkim Merkezi
Kanunu Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ile Adalet Komisyonu Raporları (1/758) (S. Sayısı: 640)
BAŞKAN - Komisyon? Yok. 
Ertelenmiştir.
5’inci sırada yer alan, Adalet ve Kalkınma Partisi Grup Başkan
Vekili Kayseri Milletvekili Sayın Mustafa Elitaş ve Kırıkkale Milletvekili
Sayın Ramazan Can ve 33 Milletvekilinin Engelliler Hakkında Kanunda Değişiklik
Yapılmasına Dair Kanun Teklifi ile Bayındırlık, İmar, Ulaştırma ve Turizm
Komisyonu Raporu’nun görüşmelerine başlayacağız.
5.-
Adalet ve Kalkınma Partisi Grup Başkanvekili Kayseri Milletvekili Mustafa
Elitaş ve Kırıkkale Milletvekili Ramazan Can ve 33 Milletvekilinin; Engelliler
Hakkında Kanunda Değişiklik Yapılmasına Dair Kanun Teklifi ile Bayındırlık,
İmar, Ulaştırma ve Turizm Komisyonu Raporu (2/2374) (S. Sayısı: 652)(*)
BAŞKAN - Komisyon? Burada. 
Hükûmet? Burada. 
Komisyon Raporu 652 sıra sayısıyla
bastırılıp dağıtılmıştır. 
Teklifin tümü üzerinde söz isteyen
Cumhuriyet Halk Partisi Grubu adına İstanbul Milletvekili Sayın Haluk Eyidoğan.
Buyurunuz. (CHP sıralarından alkışlar) 
CHP GRUBU ADINA HALUK EYİDOĞAN
(İstanbul) – Sayın Başkan, değerli milletvekilleri; evrensel hukuk ilkelerini
benimseyen ülkeler kadınlar, azınlıklar, etnik topluluklar, çeşitli mezheplere
tabi bireyler, cinsel yönelimleri ya da engel durumları sebebiyle dışlanan
bireyler ya da bunun gibi tüm dezavantajlı grupların ekonomik ve sosyal
yaşamlarında fiilen yaşanan eşitsizliğin giderilmesi için özel önlemler
geliştirmektedirler.
Tarihsel süreç içerisinde, engellilere
yönelik tanım ve yaklaşımlar dönemden döneme değişimler göstermiştir. Bu
bağlamda, öncelikle tıbbi model benimsenmiş, daha sonra sosyal model anlayışı
kabul görmüş, bunun ardından ise bugün dünyanın birçok yerinde uygulanmaya
başlanan insan hakları temelli modele geçilmiştir. 
Türkiye tarafından da imzalanan
Birleşmiş Milletler engelli kişilerin haklarına ilişkin sözleşme, engellilere
yönelik ayrımcılığın önüne geçerek engellilerin daha iyi şartlarda yaşam
sürmelerine olanak sağlamayı hedeflemektedir. Korunmalarını güvence altına
almak üzere “savunmasız gruplar” olarak adlandırılan bu gruplar için ek haklar
tanımlanmıştır. Tıbbi ve sosyal modelin “engellilik” kavramına getirdiği
açıklamalarda eksik kalan yönler insan hakları modeliyle kapatılmaya
çalışılmıştır. İnsan hakları temelli modelde engellilik sorununun kaynağı
sadece toplum ya da sadece birey kaynaklı gösterilmemiştir. Bu modelde,
engellilerin içerisinde yaşadıkları toplumla her açıdan bütünleşmesine, temel
hak ve özgürlüklerine vurgu yapılmaktadır. 
Türkiye'nin son yirmi beş yıllık süreci
incelendiğinde 1990’lı yıllarda gittikçe artan bir şekilde önce toplumun,
ardından devletin engellilerin ekonomik, sosyal ve kültürel hayatının her
alanında yaşadığı sorunları fark ettiği yadsınamaz bir gerçektir. Dünyada
engelli bireylere yönelik farkındalık ve gelişen yaklaşımlarla da birleşen bu
süreç, özellikle 1997 yılından bu yana Türkiye'de devleti hukuki ve sosyal
değişimler yapmaya yönlendirmiştir. 
1997 yılından 2014 yılına kadar
engelliler konusunda çıkarılan mevzuat bir ilerleme getirmekle birlikte, kimi
hâllerde tanınan hakkı, getirdiği tedbiri ya da sağladığı korumayı öteleyen,
hatta kimi hâllerde geriye götüren düzenlemeler de çıkarılmıştır. Türk Ceza
Kanunu’nun ayrımcılık suçlarına yönelik olarak düzenleme getiren 122’nci
maddesindeki değişiklikler ile engellilere yönelik erişim düzenlemeleri
konusundaki düzenlemeler bu saptamaya verilecek iki örnektir. 
Bazı olumlu gelişmelere rağmen, engelli
bireylerin eğitim, istihdam, sağlık hizmetlerine erişim, kamu idaresine
katılım, seçme ve seçilme hakkının etkin kullanımı gibi birçok konuda sorun
yaşadığı yadsınamayacak bir gerçektir. 
Türkiye’de
yaşayan engelli bireylerin ekonomik ve sosyal profillerini ortaya koymak için
her şeyden önce engellilerin demografik özelliklerinin ortaya konabilmesi
gerekmektedir. Ancak, engelli sorunlarını ele alan her araştırma ve analiz bu
bağlamda ciddi bir eksikliğin eşliğinde yola koyulmak durumunda kalmaktadır.
Her şeyden önce kaç engelli bireyin yaşadığı, bu engelli bireylerin engel
gruplarına göre dağılımlarının ne olduğu konusunda güncel bilgilere sahip
değiliz. Bu konuda yapılmış en kapsamlı araştırma, Başbakanlık Özürlüler
İdaresi Başkanlığı ve Devlet İstatistik Enstitüsü Başkanlığı tarafından 2002
yılında yapılan araştırmadır. Bu araştırma sonucunda, engelli olan nüfusun
toplam nüfus içerisindeki tahmini oranı yüzde 12,29 olarak belirlenmiştir.
Ortopedik,
görme, işitme, dil ve konuşma ile zihinsel özürlülerin oranı yüzde 2,58’ken
süreğen hastalığı olanların oranı yüzde 9,7’dir. Engelli nüfusun cinsiyete göre
dağılımı incelendiğinde engelli kadın nüfusunun genel nüfus içerisinde tuttuğu
yüzde 13,45 oranın, yüzde 11,1 olan erkek nüfusa oranına göre daha fazla yer
tuttuğu görülmektedir. Söz konusu bu engelli nüfus engelli oluş durumuna göre
incelendiğinde, ortopedik engellilerin yüzde 73,3’ünün, görme engellilerinin
yüzde 76,32’sinin ve işitme engellilerinin yüzde 67,1’inin sonradan engelli
olduğu ortaya çıkmaktadır. Genel olarak, bu özellikleri gösteren engelli
bireylerin engel türü, bölge ilişkisi içerisinde irdelendiğindeyse, ortopedik,
görme, işitme, dil ve konuşma ile zihinsel özürlü olanların oranı yüzde
3,22’yle en yüksek Karadeniz Bölgesi’nde, yüzde 2,23’le en düşük Marmara
Bölgesi’nde yaşadığı ortaya çıkmaktadır. Süreğen hastalıklara bağlı
engelliliğinse yüzde 10,9’la en yüksek Marmara Bölgesi’nde, yüzde 7,18’le en
düşük Güneydoğu Anadolu Bölgesi’nde görüldüğü anlaşılmıştır.
Engelli ve
Yaşlılık Hizmetleri Genel Müdürlüğünde kayıtlı bulunan özürlü bireylerin günlük
yaşam içindeki sorun ve beklentilerinin ölçüldüğü çalışmaya göre, engelli
bireylerin en yüksek yüzdelerde muzdarip olduklarını beyan ettiği sorun alanı
erişim ve ulaşım olanakları konusundadır. Yani, erişebilirlik. Erişebilirlik
engelli bireylerin bağımsız yaşayabilmelerini ve yaşamın tüm alanlarına tam ve
etkin katılımını sağlamak ve engelli bireylerin engelli olmayan bireylerle eşit
koşullarda fiziki çevreye, ulaşıma, bilgi ve iletişim teknolojileri ve
sistemleri dâhil olacak şekilde bilgi ve iletişim olanaklarına, hem kırsal hem
de kentsel alanlarda halka açık diğer tesislere ve hizmetlere evrensel tasarım
ilkesiyle erişiminin sağlanmasıdır.
Erişilebilirlik, bu tariften de
anlaşıldığına göre, çok geniş bir alanı kapsamaktadır. Tüm kamusal alan, eğitim
kurumları, sağlık tesisleri, kültür merkezleri, yollar, kaldırımlar, kavşaklar,
alt ve üst geçitler, parklar, lokantalar, sosyal tesisler, spor merkezleri,
ibadethaneler, toplu taşıma araçları, bilgi sistemleri, iletişim sistemleri ve
teknolojileri ile acil hizmetler erişilebilirliğin konusu içinde
değerlendirilmektedir. 
Erişilebilirlik yalnız engelliler için
değil, çocuk ve yaşlılar için de gereklidir. Sadece 0-5 yaş arası bebek ve
çocukları, 60 yaş üzeri kişileri ve engelli bireyleri düşündüğümüzde, toplam
nüfusun yüzde 30'undan fazlasını erişilebilirlik konusu ilgilendirmektedir.
Yaşlı anne ve babaları da ilgilendirmektedir, özellikle burada herkesin yaşlı
anne ve babasının ve akrabalarının erişilebilirlik konusunda da sıkıntıları
olduğu açıktır. 
İlgili veri tabanına kayıtlı olan
engelli bireylerin yüzde 66,9'u kaldırımların, yaya yollarının ve yaya
geçitlerinin engelli bireyin kullanımına uygun olmadığını, yüzde 66,3'ü
oturdukları binanın, yüzde 59,5'i dükkân, market, mağaza ve lokantaların, yüzde
58,4'ü kamu binalarının, yüzde 55,4'ü postane, banka ve benzeri yerlerin
engelli bireyin kullanımına uygun olmadığını belirtmişlerdir. 
Araştırmaya göre, kayıtlı olan engelli
bireylerin yüzde 30,9’u kendi başına toplu taşıma aracı kullandığını, geri
kalan yüzde 69,1’i ise toplu taşıma aracını kendi başına kullanamadığını beyan
etmiştir.
Toplu taşıma aracını kendi başına
kullanamama nedenlerini incelendiğimizde, yüzde 89,6'sı refakatçisiz dışarı
çıkamadığını, yüzde 12,9'u toplu taşıma araçlarının engel durumuna uygun
olmadığını, yüzde 6,7'si özel araç kullandığını belirtmiştir. Bu son oranlarda
bir husus özellikle dikkat çekmektedir. Bu husus, engelli bireylerin yüzde
89,6’sının refakatçisiz dışarı çıkamayacağı yönündeki geri bildirimidir. Bu
bildirim, engelli bireyin dış mekânlarda bağımsız hareket edemediğinin
ifadesidir ve Türkiye'de gerçekten engellilerle ilgili erişilebilirliğin önemli
bir sorun olduğu bu istatistiklerden de bellidir. Engellilerin sağlık
hizmetlerine erişim sırasında sorun yaşadıkları konusundaki bildirim oranları
da oldukça yüksek yüzdelere tekabül etmektedir.
Yukarıda ifade edilen kamusal
hizmetlere erişim konusunda yaşanan sorunlar, engelli bireylerin Anayasa'nın
10’uncu maddesinde belirtilen kanun önünde eşitlik ilkesi çerçevesinde
haklarını kullanamadıklarını, ayrımcılığa uğradıklarını ortaya koymaktadır.
Türkiye'de uzun yıllardan bu yana engelli politikalarına yön verecek mevzuat
yapma çalışmaları, kesin ve güvenilir referanslar sağlayacak somut, olgu
temelli, ölçülebilir bilgi üretememe sorunu bulunmaktadır. Bu tabloyu
değiştirmeyi hedefleyen araştırma ve üretilen bilgiler de analitik bir bütüne
işaret etmemektedir. Engellilere yönelik politikaların üretilmesi ya da mevzuat
çıkarılmasında sürekli revizyon ihtiyacı gündeme gelmesi de işte bu yüzdendir.
Türkiye'de ise “erişilebilirlik” kavramı 1997 senesine kadar hukuki metinlerde
yer almamış, söz konusu düzenleme ise etkisiz ve denetimsiz olması sebebiyle
uygulanamamıştır. Sonrasında ise, 2005 yılında 5378 sayılı Engelliler
Kanunu’nda kamunun hizmetine sunulan eski yapıların, kentsel alanların ve toplu
taşıma araçlarının erişilebilir hâle getirilmesi için yedi yıllık süre
tanınmış, ancak söz konusu sürenin dolmasına günler kala yedi yıllık süre 1+2
yıl şeklinde uzatılmıştır. Üstelik, dönemin Aile ve Sosyal Politikalar Bakanı
defaten verdiği beyanatlarda söz konusu sürenin uzatılmayacağını bildirmiştir.
Hemen arkasından adı geçen kanunda 19 Şubat 2014’te yeni bir değişiklik daha
yapılmış, hem erişilebilirliğin kapsamı genişletilmiş hem de sistem dışında kalanlar
–örneğin, yolcu gemileri, turizm taşımacılığı yapan araçlar, şehirlerarası
otobüsler, minibüsler, personel ve öğrenci servisleri- sisteme dâhil edilmiş ve
söz konusu sisteme dâhil edilen araçların dönüşümü için, bu kanunda da gündeme
geldiği gibi, 2018 tarihine kadar süre verilmiştir.
Geçmişten günümüze kadar hukuki
düzenlemelerde yapılan bu sık değişiklikler, yasa koyucunun erişilebilirlik
konusunda planlı, bilinçli ve bilgili gereksinimleri karşılayacak donanımda ve
durumda olmadığını ortaya koymaktadır. Zira, yeni gelişen her olay ya da durum
karşısında yeni bir düzenlemeye gidilmesi, sorunun tam olarak bilinmediğine
işaret etmektedir. 
Elbette, erişilebilirliği düzenleyen
hukuki metinlerin eksik oluşturulmasında yıllarca süren tıbbi yaklaşım ve yardım
modelinin etkisi çok büyüktür. Meselenin insan hakları merkezinde olamayışı
sadece erişilebilirlik hakkını değil, diğer tüm temel hak ve özgürlükleri de
olumsuz yönde etkilemiştir. Tıbbi yaklaşım ve yardım modeli, sadece Hükûmet ya
da idare makamınca değil, engelli bireylerin haklarını savunma iddiasında olan
STK'lar tarafından da benimsenmiş ve birçoğu hâlen insan hakları modeline
geçememiştir.
Engellilerin ulaşım hakkının tesisi
için Meclisten çıkacak yasaların ivedi ve net, öngörülebilir yönetmeliklerle,
sivil toplumun ve sorunların gerçek sahiplerinin dâhil edileceği bir kamu
politikası eş güdümüyle izlenmesi, somut bir politika takip sisteminin
oluşturulması gerekmektedir.
Bu amaç için yasada çıkması öngörülen
yönetmeliğin, Aile ve Sosyal Politikalar Bakanlığı tarafından en geç altı ay
içinde düzenlenmesi gerekmektedir. Mevcut ve kullanılmakta olan otobüs ve
minibüslerin yaşları dikkate alındığında, söz konusu dönüşümün dört yıl içinde
gerçekleşmesi, inandırıcılığı tartışmalı bir durumdur. İşleten firma ya da
şahıslar bakımından söz konusu yenilenme ve tadilat masraflarının, herhangi bir
teşvik ve başkaca bir önlem alınmaksızın 2018 senesine kadar yapılmasını
planlamak gerçekçi değildir. Gerek merkezî ve yerel yönetimlerin gerekse sanayi
kuruluşları ve esnafımızın yeni sürece uyumu için, maliyetle karşılaşacak olan
kişi ve kurum, kuruluşların masrafları için KDV ve ÖTV istisnasının
getirilmesinin yararlı olacağını belirtmek istiyoruz ve bunu öneriyoruz.
Son yasal düzenlemeler yapılırken,
gerek araç üreticileri gerekse de işletme sahipleriyle ne kadar müzakere
edildiği ya da edildiyse bu müzakerelerin hangi kapsamda olduğu
bilinmemektedir.
Komisyon görüşmeleri sırasında,
Cumhuriyet Halk Partisi milletvekilleri tarafından verilen önergeyle, şehir içi
yolcu taşıma hizmeti yapan araçlardan erişilebilir olmayanlara yolcu taşıma
hizmeti için yetki belgesi, izin veya ruhsat verilmeyeceği hükmüne ek olarak,
şehir içi yolcu taşıma hizmeti ve servis hizmeti veren araçların engelli
erişilebilirliğine uygun tadil edilmesinde veya üretilmesinde kullanılan aksam,
parça, cihaz ve tertibatların katma değer vergisi ve özel tüketim vergisi gibi
vergilerden muaf olmaları sağlanarak, taşımacılık sektöründe engelli erişimine
uygun araç üreten şirketlerin ve taşımacılık sektörüne tadilat hizmeti veren
şirketlerin maliyetlerinin azaltılması amaçlanmıştır.
İkinci fıkranın devamında, şehir içi
yolcu taşıma hizmeti ve servis hizmeti veren araçlara verilen motorinin,
araçların engelli erişilebilirliğine uygun tadil edilmiş veya üretilmiş olması
şartıyla katma değer vergisi ve özel tüketim vergisinden muaf olması da
önerilmiştir.
Kanun teklifinin 1’inci maddesinin
ikinci fıkrasında şehir içi yolcu taşıma hizmeti yapan fakat erişilebilir
olmayan araçlara verilmeyeceği belirtilen yetki, izin veya ruhsatlara bu
hususta izlenecek usul ve esaslara ilişkin yaptırımların ayrıntılarına yer
verilmeyerek, olası bir idari boşluğa yol açılmıştır. Kanunun yürürlüğü hâlinde
böylesi bir kanun boşluğunun yaşanmaması için, idari işlem ya da eylemin kanuni
dayanağının sağlanması adına, kanun maddesinde yönetmeliğin hangi süre içinde
çıkarılacağının net biçimde belirtilmesi yerinde olacaktır. 
Kanun teklifinin 1’inci maddesinin
üçüncü fıkrasında, şehirler arası ve şehir içi yolcu taşıma hizmeti ile şehir
içi servis ve turizm taşımacılığının engelliler açısından ivedi olarak
erişilebilir hâle getirilmesi ve farklı bakanlıklarca çıkarılacak
yönetmeliklerin yayımı sürecindeki olası gecikmelerin de önüne geçilmesi
sağlanmalıdır.
Erişilebilirlik sorununun insan onur ve
haysiyeti çerçevesinde çözülebilmesi için atılması gereken önemli adımlar hâlâ
beklenmektedir ve önünde ciddi engeller bulunmaktadır.
Cumhuriyet Halk Partisi olarak, iktidar
olduğumuzda bu konuda yapacaklarımızı şöyle sıralayabilirim:
Mevcut yapı stoku, toplu taşıma
sistemleri, kentsel alanlar ve bilgi iletişim teknolojileri bakımından bir
istatistiki envanter yapılacaktır. Dolayısıyla, erişilebilirlik sorunu hakkında
önlem alabilmek adına ne kadar bütçe ve insan kaynağı ayrılması gerektiği konusu
daha iyi bilinecektir. 
Erişilebilirlik sorununun önündeki en
önemli engellerden biri olan anlayış ve uygulama tarzını değiştireceğiz. Ne
yazık ki yapılan ya da yapılacak olan düzenlemeler bir lütuf olarak
görülmektedir. 
Yapılacak olan yeni düzenlemeleri insan
hakları çerçevesinde ele alacağız. 
Belediyelerin denetim mekanizmaları
yeniden düzenlenecektir. 
Teknik kadrolara sürekli ve kalabalık
olmayan gruplar hâlinde eğitimler verilecektir. 
Engellilere hizmet üretiminde ortak bir
dil ve yöntem kullanılacaktır.
Standartlar ihmal edilmeyecektir. 
Erişilebilirlik konusunda çalışma
yapan, mal ve hizmet üreten ya da o mal ve hizmetlerden yararlanacak tarafların
bir araya gelmesini sağlayacak organizasyonlar yapacağız. 
Belediyelerin, kamu binalarının,
kentsel alanların gerekse de toplu taşıma sistemleriyle hizmete
erişilebilirlikleri noktasında izleme çalışmalarına dâhil olmaları
sağlanacaktır. 
Belediyenin başta teknik ekipler olmak
üzere, diğer tüm çalışanlarına erişilebilirlik üzerine eğitimler verilecektir.
Tüm yapıların dönüşümü için takvime ve
ülke gerçeklerine dayalı bütçeler eşliğinde çalışmalar süratle başlatılacaktır.

Erişilebilirlik düzenlemeleri, işitme,
görme, psikososyal engelliler ile dikkat eksikliği yaşayan bireyleri kapsayacak
şekilde ele alınacaktır.
Bilgi sistemleri ve teknolojileri ile
iletişim yöntemleri ise erişilebilirliğin kapsamı içinde değerlendirilecektir.
STK’lar ile çok daha sık ilişkiler
kurulacak, ortak çalışma platformları oluşturulacaktır.
Erişilebilirlikle ilgili tüm mevzuat metinleri
arasında bir bütünlük oluşturulması gerekmektedir, onu yapacağız. 
Toplum kamu spotu ve bilgilendirme
toplantıları ile daha fazla bilgilendirilecektir. Gerçekten bu konuda önemli
eksiklikler vardır. 
Hukuki düzenlemeler yeniden gözden
geçirilecektir.
İllerde izleme ve denetim komisyonları
profesyonel hâle getirilecektir.
Erişilebilirlik düzenlemelerinin hem
sosyal sorumluluk projeleri kapsamından çıkarılması hem de pilot çalışmalardan
arındırılarak genel politika kapsamına alınması gerekmektedir.
Erişilebilirlik konusunda çalışma
yapan, mal ve hizmet üreten ya da o mal ve hizmetlerden yararlanacak tarafların
bir araya gelmesini sağlayacak organizasyonlar yapılacaktır.
Gerek hukuki gerekse de idari
düzenlemeler yapılmadan, önce alanda çalışan STK'ların görüşü alınacak, alınan
görüşlere göre politikalar belirlenecektir.
 Erişilebilirlik konusunda iyi ürünler,
hizmetler ve imalatlar yapan kurum ve kuruluşlara yönelik ödül ve teşvik edici
yöntemler uygulanacaktır.
Birçok engelli birey erişilebilir
kentler, mekânlar, toplu taşıma sistemleri, bilgi ve iletişim teknolojileri ve
yöntemlerinin yeterince hayat bulmaması sebebiyle hayata tam ve etkin
katılamamakta, amiyane bir tabirle evlerinde hapis hayatı yaşamaya mecbur
bırakılmaktadır.
Değerli milletvekilleri, bu size
sunduğum metni hazırlarken faydalandığım birçok yayın ve makale olmuştur.
Bunlardan iki tanesini söyleyeyim: Bir tanesi, 20 sivil toplum kuruluşunun
katılımı, Bilgi Üniversitesi ortaklığı ve Sabancı Vakfı desteğiyle Engelli
Hakları İzleme Grubu tarafından Türkiye’de engellilerin bugün yaşadığı ifade
edilen sorunlara, doğru, kapsamlı bir projeksiyon sunmaya katkı sağlamak
amacıyla hazırlanan Mevzuattan Uygulamaya Engelli Hakları İzleme Raporu.
Diğerleri -biraz önce ifade ettim- ilgili kamu kuruluşlarınca, ilgili kamu
kurumları tarafından yapılan bazı çalışmalar, istatistikler. Ayrıca, Cumhuriyet
Halk Partisi için, yerel yönetimler için yaptırdığımız bir çalışma da bunun
içerisindedir. 
Dinlediğiniz için teşekkür ediyorum,
sevgi ve saygılarımı sunuyorum. İyi günler diliyorum. (CHP sıralarından
alkışlar)
BAŞKAN – Teşekkür ederim Sayın
Eyidoğan. 
Halkların Demokratik Partisi Grubu
adına Mardin Milletvekili Sayın Erol Dora. (HDP sıralarından alkışlar)
Buyurunuz. 
HDP GRUBU ADINA EROL DORA (Mardin) –
Sayın Başkan, değerli milletvekilleri; 652 sıra sayılı Engelliler Hakkında
Kanunda Değişiklik Yapılmasına Dair Kanun Teklifi üzerine Halkların Demokratik
Partisi adına söz almış bulunuyorum. Genel Kurulu saygıyla selamlıyorum. 
Bu kanun teklifiyle kanun gerekçesinde
belirtildiği biçimiyle servis ve turizm taşımacılığı yapanlar dışında, şehir
içi yolcu taşıma hizmeti yapan araçlardan erişilebilir olmayanlara yolcu taşıma
hizmeti için yetki belgesi, izin veya ruhsat verilmemesi, şehirler arası yolcu
taşıma hizmeti yapan araçlar ile şehir içi servis ve turizm taşımacılığı
hizmeti veren araçların erişilebilir hâle getirilmesi için usul ve esasların
yönetmelikle düzenlenmesi amaçlanmaktadır. Kara yoluyla turizm taşımacılığı
yapan veya şehirler arası toplu taşıma hizmeti veren gerçek ve tüzel
kişilerin taşıma hizmetini sağlama yükümlülüğüne ilişkin yaptırımların
düzenlenmesi öngörülmektedir.
Sayın Başkan, değerli milletvekilleri;
engellilik son derece heterojen grupları bünyesinde barındıran, aynı zamanda,
sosyolojiden ekonomiye, biyoetikten hukuka pek çok farklı disiplinin alanına
girebilen bir konudur. Dünya Sağlık Örgütünün verilerine göre dünya nüfusunun
yüzde 10’u engelli bireylerden oluşmaktadır. Yine, ortaya konulan bir diğer
nokta, engellilik ve yoksulluk arasındaki ilişki ve buna paralel olarak
kalkınmakta olan ülkelerdeki engelli nüfusun sayıca fazlalığıdır. Bu bağlamda,
kalkınmakta olan ülkeler kategorisinde olan Türkiye’de engelli yurttaşların
oranı yüzde 12’ler seviyesindedir.
Değerli milletvekilleri, tarih boyunca
engelliler, kendileri gibi dezavantajlı gruplar olan, kadınlar, çocuklar, etnik
ve dinsel azınlıklar gibi grupların da kaderi olan toplum dışına itilme,
ayrımcılık, damgalanma, birey olarak kabul görmeme biçimindeki haksız tutum ve
uygulamaların muhatabı olmuşlardır. Eğitimden sağlığa, ulaşımdan iş hayatına
ekonomik ve sosyal her türlü alanın dışında bırakılmanın yanı sıra, toplumsal
sürece katılımdaki demokratik haklar ve en temel insan haklarından da büyük
ölçüde mahrum bırakılan engelliler, meselenin sosyal bir olgu olarak
algılanmaması sebebiyle ancak vicdani duygularla üzerinde durulan hayırseverlik
faaliyetlerinin konusu olmak durumunda kalmışlardır. 
Değerli milletvekilleri, Türkiye’de de
engelli bireylerin durumlarının insan haklarıyla olan ilişkisine dair imzalanan
sözleşmelere çoğunlukla yüzeysel ve popülist açıdan yaklaşılmakta, yardım eli
uzatma biçimindeki yaklaşım, devlet, toplum ve bireysel algılar açısından büyük
ölçüde devam etmektedir. Engelliliği kişisel bir trajedi olmaktan çıkarıp bu
konuda devlet kurumlarının ve toplumun dayattığı engelleri merkeze koyan bir
bakışa acilen ihtiyaç vardır. Çünkü engellilik kişinin sadece medikal anlamdaki
yetersizlikleri neticesinde değil, çevresel faktörler yani fiziksel ve sosyal
engellerle karşılaştığında şekillenip ortaya çıkan bir durumdur. Engel
dediğimiz şey, bir açıdan da -tırnak içinde- sadece “normal” kabul edilen
insanlara hitap eden yapılar ve düzenlemelerin ortaya çıkardığı bir durumdur.
Bu durum ise açıkça bir insan hakkı ihlali ve ayrımcılıktır. Ne yazık ki sadece
medikal yaklaşımlarla değerlendirilen engelli kişi, ister fiziksel ister
zihinsel olan engelliliği dolasıyla tedavi edilmesi, tamir edilmesi,
normalleştirilmesi bakımlarından topluma uyum sağlaması beklenen kişi olmuştur.
Bu durumda, egemen topluluk kendi algı ve ihtiyaçlarına göre tasarladığı
düzenlemeler çerçevesinde yaşantısına devam ederken engelli kişiden ise sanki
bu durum sadece onu ilgilendiren bireysel bir problemmiş gibi engelliliği
aşabildiği ölçüde bu egemen hayata dâhil olması beklenmiştir. 
Değerli milletvekilleri, engellilik
durumuna ilişkin medikal yaklaşımdan ziyade sosyal yaklaşım modelinin altını
özellikle çizmek istiyoruz. Engellilik olgusuna sosyal yaklaşım ilkesinde esas
olan, engelli kişilerin toplumdaki diğer bireylerle eşit olduğu ve olası bir
adaptasyonun engelli kişiler tarafından değil, bizzat toplumun diğer kesimleri
tarafından yapılması gerektiğidir. Daha şeffaf bir ifadeyle, engellilik yükünü
engelli bireylerin omuzlarından alarak toplumsal alanda hep birlikte
paylaşmamız gerekmektedir. 
Değerli milletvekilleri, kişiler ne
ekonomik bir değer ne de işe yararlılıkları bakımından değil, sadece ve sadece
insan olmaları bakımından bir anlam ifade ettikleri için değerlidirler. Bu
durum engelli bireyler için de kaçınılmaz olarak böyledir. Elbette toplum
farklı farklı bireylerden oluşan, bu nedenle de farklılıklara iyi ev sahipliği
yapması gereken bir kurumdur. Ulaşımdan iletişime, eğitimden çalışma hayatına
kadar her türlü alanda yaşanan eşitsizlik ve ayrımcılıkları gidermek yönündeki
çalışmalar öncelikli görevimiz olmalıdır. 
Değerli milletvekilleri, dünya
genelinde gerçekleşen engelli hareketlerinde göze çarpan sloganlardan birisi de
şudur: “Biz olmadan bizimle ilgili hiçbir şey olamaz.” Bu ilkeden yola çıkarak
Türkiye’de de engelli bireylerle ilgili yapılacak her türlü yasal ve fiilî
düzenleme aşamasında engelli bireyler de mutlaka yer almalıdır. Türkiye,
Birleşmiş Milletler Engelli Hakları Sözleşmesi’ni 2008’de onaylamış bir ülke
olarak sözleşmenin gerektirdiği düzenlemeleri zamana yaymadan, süratle hayata
geçirmelidir. Dolayısıyla Türkiye’de engelli yurttaşlarımızın günlük
yaşamlarını kolaylaştıracak kapsamlı ve nitelikli kanuni düzenlemelere ihtiyaç
vardır. Şu anda görüştüğümüz yasa teklifi örneğinde olduğu gibi tek maddeyle
spesifik bir konu üzerinden geçiştirilecek veya torba yasalar içerisinde
yüzeysel ve popülist yaklaşımlarla engelli yurttaşlarımızın sorunlarına yapısal
çözümler getirilmesi olanaklı değildir.
Değerli milletvekilleri, insan
haklarının ayrılmaz parçaları olan kişi olabilme, bağımsızlık, insan onuru,
kendi hayatına yön verme gibi ilkelerin yaşamın her alanında hayata geçirilmesi
ve içselleştirilmesi çok önemlidir. Engelli yurttaşlarımızın tatminkâr, üretken
ve mutlu bireyler olarak yaşamlarını sürdürebilmeleri için olanaklarının
eşitleştirilmesi, erişilebilirliğin önündeki engellerin kaldırılması,
engelliliğe dayalı negatif ayrımcılıkla mücadele gibi ertelenemez birçok konu
vardır. Öncelikli olarak yapılması gerekli düzenlemelerden biri engelli
yurttaşlarımıza yönelik ayrımcı ve rencide edici söylemlerin kanun
metinlerinden çıkarılmasıdır. Örneğin 2802 sayılı Hâkimler ve Savcılar Kanunu’nda
hâkim ve savcı adaylarının niteliklerinin belirtildiği 8’inci maddenin (g)
bendinde “Hâkimlik ve savcılık görevlerini sürekli olarak yurdun her yerinde
yapmasına engel olabilecek vücut ve akıl hastalığı veya sakatlığı, alışılmışın
dışında çevrenin yadırgayacağı şekilde konuşma ve organlarının hareketini
kontrol zorluğu çekmek gibi özürlü durumları bulunmamak.” şeklinde bir ifade
yer almaktadır. 
Sayın Başkan, değerli milletvekilleri;
elbette bir görevin tanımı veya o görevi ifa edecek kişilerde belirli
niteliklerin aranması söz konusu görevin etkin bir biçimde yerine getirilmesi
açısından kimi meslek gruplarında bir zaruret olabilir ancak görevin
gerektirdiği nitelikleri haiz kimseleri tanımlamak isterken engelli
yurttaşlarımızı rencide edebilecek ve onlara karşı bir ayrımcılık uygulandığı
duygusunu yaratacak ifade ve üslupların bir kanun metninde yer alması kabul
edilebilir değildir. Bu örnekten hareketle bir kamusal alan olan yasaların
tümünün gözden geçirilerek her türlü ayrımcı, dıştalayıcı, ötekileştirici
söylemlerden ayıklanması gerekmektedir. 
Değerli milletvekilleri, diğer
taraftan, her yıl Engelliler Günü’nde yayınladıkları mesajlarda engellilere
yönelik ayrımcılığın ortadan kaldırılması gerektiğini ifade eden bakanlar, her
siyasi partiden politikacılar, valiler ve belediye başkanları bulunmasına
rağmen Türkiye taraf olduğu insan hakları sözleşmeleri komitelerine sunduğu
devlet raporlarında “Ülkemizde ayrımcılık yoktur.” söylemini sürekli tekrar
eder durumdadır. Türkiye Cumhuriyeti’nin ayrımcılığı önlemek için etkili yasal
düzenlemeleri yapmak, erişilebilir ve etkin başvuru mekanizmaları kurmak, etkili
ve bağımsız izleme kurumları oluşturmak yerine Birleşmiş Milletler komiteleri
ve Avrupa İnsan Hakları kurumlarında “Türkiye’de ayrımcılık yoktur.” savunması
yapması ayrımcılığı ortadan kaldırma iradesinin eksikliğini göstermektedir.
Yasama organı ve kamu otoritesinin ayrımcılığı yok saymak yerine dezavantajlı
tüm birey ve gruplar için etkili hukuksal güvenceler ve başvuru mekanizmaları
yaratmaları gerekmektedir. 
Sayın Başkan, değerli milletvekilleri;
engellilerin insan haklarından yararlanmasını engelleyen en temel sorun
erişebilirlik sorunudur. Kamusal mekânlar ve hizmetler çoğunlukla engelli
bireyleri yok sayan bir bakış açısıyla planlanmakta ve sunulmaktadır. Birleşmiş
Milletler Engelli Hakları Sözleşmesi’nin 9’uncu maddesi engelli bireylerin
erişebilirliğinin artırılmasıyla ilgili yol gösterici bir perspektif
sunmaktadır. Sözleşme, engellilerin hizmetlere erişimi konusunda taraf
devletleri gerekli her türlü önlemi almak, erişebilirlik standartları
oluşturmak ve gelişmeleri izlemekle yükümlü kılmaktadır. Türkiye’deki
uygulamalara göz attığımızda kanun hükümlerine uymayan kurum ve kuruluşlara
yönelik herhangi bir ciddi müeyyide bulunmaması da önemli bir eksikliktir.
Müeyyide eksikliği kurum ve kuruluşları erişebilirlik düzenlemelerini yapma
konusunda ertelemeci davranmaya sevk etmektedir. Örneğin 5378 sayılı Yasa’yla
engelli bireylerin hizmetlere erişebilirlik düzenlemeleri için kurumlara yedi
yıllık bir süre tanınmıştır. Söz konusu yasanın öngördüğü yedi yıllık sürenin
dolmasına üç gün kala yasanın uygulanması 2015’e ve toplu taşıma araçlarının
engellilere göre düzenlenmesi 2018 yılına ertelenmiştir. 
Değerli milletvekilleri, İnsan Hakları
Derneğinin hasta mahkûmlar verilerinden derlenen bilgilere göre, cezaevlerinde
bulunan engelli, tutuklu ve hükümlülere yeterli tedavi olanağı
sağlanmamaktadır. Türkiye’de cezaevlerinde engelliler için gerekli şartların
oluşturulmamış olması nedeniyle, hükümlü engelli yakınlarından engelli
hükümlünün bakımını yapmak üzere savcılık izniyle cezaevine giren insanlar
bulunmaktadır. Basına da yansıyan bir vaka haberini paylaşmak istiyorum. Habere
göre, işlediği bir suçtan dolayı çarptırıldığı on yedi yıl hapis cezasını
çekmek üzere konulduğu Isparta E Tipi Kapalı Cezaevinde merdiven boşluğuna
düşmesi sonucu felç olan ve nefes alma dışında hiçbir işini kendisi yapamayan
hükümlü 24 yaşındaki Özgür Uygun’a cezaevine gönüllü olarak izinli giren
ağabeyi 26 yaşındaki Soner Uygun bakmaktadır. 
Değerli milletvekilleri, engelli
bireylere yönelik işkence, insanlık dışı veya aşağılayıcı muamele ve cezaya
maruz kalma konusu da Türkiye özelinde irdelenmesi gereken bir konu başlığıdır.
Birleşmiş Milletler Sözleşmesi’nin 15’inci maddesinde işkence ve kötü muamele
yasağı düzenlenmektedir. Engellilere yönelik tespit edilebilen aşağılayıcı
muameleme vakalarına örnek olarak, Türkiye’de engellilere yönelik Ayrımcılık ve
Hak İhlalleri Raporu’na da giren eski Sağlık Bakanı Sayın Recep Akdağ’ın 2011
yılında Batman’daki incelemeleri sırasında Bölge Devlet Hastanesinde engelli
bir çalışanın Sayın Bakana hitaben: “Asgari ücretle çalışıyoruz, koşullarımızın
düzeltilmesini istiyoruz.” demesine sinirlenerek “Gözlerin görmediği hâlde sana
iş vermişiz, daha ne yapalım.” biçiminde yanıt vermesi bir Hükûmet
temsilcisinin konuya yaklaşımını göstermesi bakımından üzerinde durulması
gereken bir noktadır. Bu bağlamda, başta kamu görevlileri olmak üzere, engelli
bireylerin birer merhamet nesnesi değil de hak sahibi özneler olduklarının göz
önünde bulundurulması büyük önem arz etmektedir. 
Değerli milletvekilleri, demokratik
standartları gelişmiş olan bir ülkede, engellilik durumunu engelli kişinin
problemi olarak gören genel algıya karşı duruş olarak konunun toplumsal,
mimari, hukuki bir sorun olduğuna işaret eden ve bu bakımdan, engelli kişiyi
toplumun karşısına değil, mevcut toplumsal düzenlemeleri engelli bireyin önünde
engel gören sosyal anlayışlar gelişmiştir. Bu yaklaşımda esas olan noktalar,
engelli kişilerin toplumdaki diğer bireylere eşit olduğu ve olası bir
adaptasyonun engelli kişiler tarafından değil toplum tarafından yapılması
gerektiğidir.
Buradan hareketle, basit bir örnek
vermek gerekirse, kaldırım seviyelerinin yüksek oluşu, bireylerin engelini
gözle görülür hâle getirmekte ve engelli bireylere de gerek fiziksel anlamda
gerek duygusal anlamda zarar vermektedir. Oysa tersinden düşünüldüğünde,
kaldırım seviyelerinin tekerlekli sandalyelerin hareket alanını dikkate alarak
planlandığı bir kentte bireyin ulaşım konusunda engelli olma durumu ortadan
kaldırılmış olacaktır.
Değerli milletvekilleri, eşitlik,
engellilik ve insan hakları ilişkisinde hem başlı başına hem de diğer
unsurların daha iyi anlaşılabilmesi adına büyük önem taşıyan bir kavramdır.
Sözünü ettiğimiz eşitlik kavramı, modern anlamda da egemen olan "eşit
fırsatlar" ilkesinden hareketle zikrettiğimiz bir eşitlik anlayışıdır. Son
derece farklı gurupları bünyesinde barındıran engelli bireyler dikkate
alındığında, yaratılması gereken eşit fırsatlar da ulaşımdan iletişime,
eğitimden çalışma hayatına her türlü alanda yaşanan çeşitli eşitsizlik ve
ayırımcılıkları gidermek anlamına gelecektir.
Bu bağlamda "engelliliğe dayalı
ayırımcılık" kavramı öne çıkmaktadır. Ayrımcılık, siyasi, ekonomik,
sosyal, kültürel, medeni veya başka herhangi bir alandaki tüm insan hak ve
temel özgürlüklerinin diğerleriyle eşit bir şekilde kullanılması veya bunlardan
yararlanılması imkânını ortadan kaldıran veya bunu engelleyen her türlü
ayrımın, dışlamanın veya kısıtlamanın engelliliğe dayalı olarak yapılmasıdır.
Engelliliğe dayalı ayrımcılık, makul uyumlaştırmanın yapılmaması dâhil her
türlü ayrımcılığı kapsar. Esasen, engelli bireyler bakımından ayrımcılık söz
konusu olduğunda bunun en sık karşılaşılan hâli, makul uyumlaştırmanın
elverişli ortamın sağlanmaması yoluyla yapılan dolaylı ayrımcılık
noktasındadır.
Sayın Başkan, değerli milletvekilleri;
engelli bireylere yönelik ayrımcılık uygulamaları konusunda Türkiye’de önemle
üzerinde durulması gereken bir alan eğitim alanıdır. 
Bilindiği gibi, her Türkiye yurttaşının
eğitimden eşit fırsatlarda yararlanma hakkı yasalarla güvence altına alınmıştır.
Uygulamalara bakıldığında ise engelli bireylere yönelik eşitsiz yaklaşım daha
erken çocukluk döneminde başlamakta ve her ne kadar yasal düzenlemelerle erken
çocukluk döneminde bulunan engelli bireylerin okul öncesi eğitimden
faydalanmaları önünde bir engel yokmuş gibi görünse de uygulamada böyle
değildir.
Bilindiği gibi, 36-72 ay arası
çocukların okul öncesi eğitimden faydalanma hakları bulunmaktadır. Ancak
engelli bireylere yönelik gerekli sayıda eğitimci ve personel
görevlendirilmemiş olması, ayrıca derslik alt yapılarının buna uygun hâle
getirilmemiş olması engelli çocukların okul öncesi eğitimden faydalanmalarını
engellemektedir. Ayrıca, okul olmayan köylerde ikamet eden okul öncesi çağda
bulunan engelli çocukların da fiilen okul öncesi eğitimden faydalanmaları imkân
dâhilinde değildir. Bu çocukların taşımalı eğitimle ilçe merkezlerine
götürülmesi gibi bir hizmet tam anlamıyla bulunmadığı gibi engelli çocukların
kırılgan sağlık durumları da taşımalı eğitime uygun değildir.
Sayın Başkan, değerli milletvekilleri;
eğitim konusunda engelli çocukların ayrımcılığa maruz bırakıldıkları bir diğer
konu da özel alt sınıf uygulamasıdır. Engelli olmayan çocuklar ilkokuldan
itibaren kendi yaşıtlarıyla aynı sınıflarda eğitim görme imkânına sahip iken
ilkokul ve ortaokul çağındaki engelli çocuklar, yaş esasına göre dikkat
edilmeksizin belli okullarda oluşturulmuş özel alt sınıflarda farklı yaş
gruplarıyla aynı sınıfta eğitim görmeye mecbur bırakılmaktadır. Millî Eğitim
Bakanlığının engelli çocuklara yönelik bu ayrımcı politikasından vazgeçmesi ve
özel alt sınıfların da tıpkı diğer sınıflar gibi yaş esasına göre oluşturulması
konusunda gerekli alt yapı ve eğitimci ve yardımcı personel sorununu gidermesi
gerekmektedir. 
Engellilere yönelik tarih boyu var olan
sosyal, ekonomik ve hukuki engellemeler ve ayrımcılık politikaları elbette salt
hukuki belgelerle aşılamayacak kadar çok yönlüdür. İnsan haklarının ayrılmaz
parçaları olan kişi olabilme, bağımsızlık, kanun önünde eşitlik, insan onuru,
kendi hayatına yön verme gibi ilkeler bu sözleşmenin de pekiştirdiği üzere,
engelliler için hayatın her alanında dikkate alınıp hayata geçirilecek ilkeler
olmak durumundadır. Bu bağlamda, Türkiye’de de engelli bireylere yönelik
geçici, yüzeysel ve lokal yasal düzenlemeler yerine kapsamlı, derinlikli ve
çağın bilimsel standartlarına uygun düzenlemelerin yapılması gerekmektedir
diyor, bu duygu ve düşüncelerle tekrar Genel Kurulu saygıyla selamlıyorum. (HDP
sıralarından alkışlar) 
BAŞKAN –Teşekkür ederim Sayın Dora. 
Milliyetçi Hareket Partisi Grubu adına,
İstanbul Milletvekili Sayın Durmuş Ali Torlak. (MHP ve CHP sıralarından
alkışlar) 
Buyurunuz. 
MHP GRUBU ADINA D. ALİ TORLAK
(İstanbul) –Teşekkür ederim Sayın Başkan. 
Sayın Başkan, değerli milletvekilleri; Engelliler
Hakkında Kanunda Değişiklik Yapılmasına Dair Kanun Teklifi üzerinde Milliyetçi
Hareket Partisi adına söz aldım. Bu vesileyle yüce heyetinizi saygılarımla
selamlıyorum. 
Değerli milletvekilleri, engelli
vatandaşlarımız, yaşadıkları toplum içinde psikolojik, sosyal ve ekonomik
sorunlarla devamlı karşılaşmaktadırlar. Bu sorunlar engelli ve ailesinin bu
durumla yüz yüze gelmesiyle başlamakta, zaman geçtikçe içinden çıkılmaz bir hâl
almaktadır. Engelli bireyin yaşadığı sıkıntılar ve zorluklar hem aile hem de
sosyal çevresinde kendisini göstermektedir. Örneğin, engellilerin üretime
katılamaması dolayısıyla işsizlik sorunu yaşaması en temel sorun olarak ortaya
çıkmaktadır. Bunun yanı sıra, temel insani hizmetler olan eğitim, sağlık,
barınma, sosyal güvenlik ve istihdamdan fırsat eşitliği temelinde yeterince
yararlanmamalarında önemli bir ayrıcalık söz konusu olmuştur. 
Değerli milletvekilleri, devletimizin
sağladığı her imkân ve hizmeti toplumumuzu oluşturan tüm kesimlere sunmak,
kuşkusuz sosyal devlet olmanın bir gereğidir. Hepimizin birer engelli adayı
olduğu günümüzde engelli bireylere daha hoşgörülü davranarak onlara her türlü
hizmette pozitif ayrımcılık yapmamız gerektiğine sanırım hepimiz inanıyoruz. Bu
kapsamda, kamu kurumları ve belediyeler yaşam alanlarını, sağlık, eğitim,
kültür, ulaşım ve diğer hizmet alanlarındaki binaları ve sosyal alanları
engelli vatandaşlarımızı da göz önünde bulundurarak planlamalıdırlar. Çünkü
dünya ölçeğinde bir toplumun gelişmişliği engellilere sağladığı sosyal
imkânlarla ölçülmektedir. O nedenle, her bakanlık ve yerel yönetimin her
birine, kendi sorumluluk alanında, engellerin kaldırılması noktasında çok
önemli görevler düşmektedir. Yaklaşık 9 milyon engelli vatandaşımızın yaşadığı
sorunlar sadece kendilerinin değil tüm insanların ortak sorumluluğu olarak
görülmelidir. Bu temel sorunların çözülmediği bir ortamda toplumsal adalet
duygusunun tesis edilmesi mümkün değildir. Bugün ülkemizde engelli
vatandaşlarımızın sadece yüzde 45’i temel eğitim olanaklarından
yararlanmaktadır. Yaklaşık yüzde 80’i işsizlik sorunuyla yaşam mücadelesi
vermektedir. Bütün tarafların, engellilerin tüm hayatın içerisinde olması için
çaba sarf etmesi gerekmektedir. Eğer üzerimize düşeni yapmaz isek, engelli bir
ülke ve engelli bir toplum olmaktan öte gidemeyeceğimiz açıktır. 
Değerli milletvekilleri, günümüz kent
yönetimi anlayışında, kentlerde yaya dolaşımını kısıtlayan, taşıtlara öncelik
tanıyan, taşıt trafiğini hızlandırmayı amaçlayan uygulamaların öncelik aldığını
görmekteyiz. Buna karşılık, toplu taşımacılıkta engellilere yönelik
düzenlemelerde bütüncül yaklaşımlar yerine bazı özel ve yetersiz çözümler
getirilmektedir. Araç kullanan engelli vatandaşlarımız devamlı park yeri
sorunuyla karşılaşmaktadırlar. Kent içerisinde engelli kullanımına ayrılmış
park yerlerinde engellilerin kullanamadığı araçlar fütursuzca park etmektedir. 
Kaldırım yüksekliği standartların
üzerindedir ve tüm kaldırımlarda rampa bulunmamaktadır. Engelli bireylerin
kaldırıma iniş ve çıkışları oldukça zor olmaktadır. Ayrıca, kaldırım
genişlikleri her zaman bir tekerlekli sandalyenin sığabileceği boyutta da
değildir. Kaldırım üzerinde bulunan oturma banklarının keyfî denilebilecek
karmaşayla yerleştirilmiş olması kaldırım üzerinde engellilerin erişimini
zorlaştırmaktadır. Kaldı ki, kaldırımlarda bulunan otobüs durakları, büfeler,
belediye hizmet alanları yalnızca engelli bireylerin değil, tüm kentlilerin
ulaşımını engellemektedir.
Değerli milletvekilleri, 2005 yılında
yürürlüğe giren 5378 sayılı Engelliler Hakkında Kanun, yürürlüğe girdiği
tarihten bu yana defalarca değişikliğe uğramıştır. 2012 yılında uygulamaya
koyulması gereken hükümler tam uygulanma tarihinde değiştirilmiş, 2014 yılında
2 kez değişikliğe gidilmiş ve üçüncü değişiklik için Genel Kurulun gündemine
getirilmiştir. 
Değerli milletvekilleri, kanunlar
uygulanmak için çıkarılan hukuk kurallarıdır. Hukuk, devletçe konulan ve toplum
hayatını düzenleyen kurallar bütünüdür. Hukuk devleti ise yönetimde hukuk
kurallarının üstün tutulduğu, herkese eşit haklar veren devleti ifade eder.
Hukuk devletinde kurumlar yetkilerini hukuk kurallarından alır. Bu nedenle,
hukuk kurallarının milleti temsil eden milletvekilleri tarafından halkın yararı
gözetilerek eşitlik ilkesiyle çıkarılması gerekir. Devletin ve toplumun
devamını sağlayan hukuk kuralları, herkes tarafından benimsenmesi ve geçerli
olması amacıyla birçok kuruluş tarafından denetlenebilir ve düzenlenebilir.
Dolayısıyla, yasalar toplumun ihtiyaçları doğrultusunda hazırlanır, zamana ve
ihtiyaca göre de değişebilir. 
Ancak, AKP hükûmetleri döneminde,
birçok yasal düzenlemelerde olduğu gibi, görüşmekte olduğumuz bu kanun
teklifinde de engellilerin ihtiyaçlarından çok, güçlü lobi faaliyeti yapanların
talepleri dikkate alınmıştır. 1 Temmuz 2005 tarihinde yürürlüğe giren 5378
sayılı Engelliler Kanunu’ndaki düzenlemeye göre, “Mevcut özel ve kamu toplu
taşıma araçları bu kanunun yürürlüğe girdiği tarihten itibaren yedi yıl içinde
engelliler için erişilebilir duruma getirilir.” hükmü yer almaktadır. Yani 1
Temmuz 2012 tarihine kadar mevcut özel ve kamu toplu taşıma araçlarına süre
verilmişti. Ancak 4 Temmuz 2012 tarih ve 6353 sayılı Kanun’un 34’üncü
maddesiyle bu maddede yer alan “yedi yıl” ibaresi “sekiz yıl” şeklinde
değiştirilerek kanunun bazı hükümlerinin uygulanması bir yıl ötelenmiştir. 
6/2/2014 tarihli ve 6518 sayılı
Kanun’un 75’inci maddesiyle bu fıkrada yer alan bazı ibareler tekrar
değiştirilerek fıkranın yürürlüğe girdiği tarihi takip eden altı aylık süreden
sonra üretilen sürücü koltuğu hariç 9 veya daha fazla oturma yeri olan
araçlardan erişilebilir olmayanlara şehir içi ve şehirlerarası yolcu taşıma
hizmeti için yetki belgesi, izin veya ruhsat verilemeyeceği hüküm altına
alınmıştır. Ancak bu da yetmemiş, en son görüştüğümüz 6552 sayılı torba
kanununun 144’üncü maddesiyle, görüşmekte olduğumuz kanunun geçici 3’üncü
maddesinin dördüncü fıkrası yürürlükten kaldırılmıştır. Aradan iki ay geçmeden
tekrar bir düzenleme yapılmak üzere bu kanun teklifi gündeme gelmiştir.
Dolayısıyla kanun maddesinde yer alan önceki düzenlemeler devamlı değişikliğe
uğratılarak sorunun çözümünden çok ötelenmesi sağlanmaktadır.
Değerli
milletvekilleri, görüşmekte olduğumuz bu madde değişikliği engelli
vatandaşlarımızın taleplerini karşılamaktan çok uzaktır, engellilerimizin
problemlerini çözme noktasında yetersizdir. Söz konusu kanun teklifinde
şehirlerarası yolcu taşımacılığı ile servis ve turizm taşımacılığı yapan
araçların yeni üretileceklerinin neden şehir içi yolcu taşıma hizmeti yapan
araçlar gibi değerlendirilmediği düşündürücüdür. Hâlbuki Sayın Bakan geçtiğimiz
şubat ayında 6518 sayılı Kanun’un yasalaşmasından sonra aynen şunu ifade
etmiştir: “Düzenlemenin yürürlüğe girdiği tarihi takip eden altı aylık süreden
sonra, üretilen araçların ruhsatında artık erişilebilirlik aranacaktır. Sürücü
koltuğu hariç 9 veya daha fazla oturma yeri olan araçlardan erişilebilir
olmayanlara şehir içi veya şehirlerarası yolcu taşımacılığı hizmeti için yetki
belgesi, izin veya ruhsat verilmesi yasaklandı.” demiştir. Ancak 2014 yerel
seçimleri ve cumhurbaşkanlığı seçimi biter bitmez bu hüküm 6552 sayılı torba kanunuyla
kaldırıldı. Dolayısıyla, bu kanun teklifinde getirilen hükümlerin de
uygulanacağına dair şüphelerimiz artmıştır. 
Ancak her şeye
rağmen Milliyetçi Hareket Partisi olarak, engelli vatandaşlarımızın
sorunlarının çözümü noktasında gündeme alınacak her türlü olumlu düzenlemeye
destek vereceğimizi beyan ediyor, bu kanunun öncelikle engelli
vatandaşlarımızın sorunlarına çözüm, ülkemize ve insanlığa hayırlar getirmesini
diliyor, yüce heyetinizi saygılarımla selamlıyorum. (MHP, AK PARTİ ve CHP sıralarından
alkışlar)
BAŞKAN –
Teşekkür ederim Sayın Torlak.
Birleşime yirmi
dakika ara veriyorum. 
Kapanma Saati: 20.17
YEDİNCİ OTURUM 
Açılma Saati:
20.43
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin Yedinci Oturumunu açıyorum.
652 sıra sayılı Kanun Teklifi’nin
görüşmelerine kaldığımız yerden devam ediyoruz.
Komisyon ve Hükûmet burada.
Teklifin tümü üzerinde gruplar adına
başka söz talebi yok.
Şahıslar adına söz talebi yok.
KAMER GENÇ (Tunceli) – Sayın Başkan,
kişisel konuşma varsa ben konuşmak istiyorum.
BAŞKAN – Tamam, buyurunuz.
KAMER GENÇ (Tunceli) – Sayın Başkan,
değerli milletvekilleri; hepinizi saygıyla selamlıyorum.
Şimdi, engellilerle ilgili bir kanun
tasarısını görüşüyoruz. Ben biraz önce burada bir konuyu dile getirirken Naci
Bostancı insan haysiyetiyle bağdaşmayan birtakım ifadeler kullanmış. “Efendim,
biz Kamer Genç’e rezil, alçak demiyoruz. İşte, o konuştuğu zaman bizim
arkadaşların duyguları canlanıyor, neredeyse gidip kürsüde öpecekler.” Tabii,
kendi seviyesini gösteren bir konuşma tarzı. 
İBRAHİM KORKMAZ (Düzce) – “Alçak”
diyorsun.
KAMER GENÇ (Devamla) – Hayır, ben de
size alçak demiyorum, ben de size namussuz demiyorum, demiyorum işte. 
RECEP ÖZEL (Isparta) – Niye alınıyorsun
ya, niye alındın? 
KAMER GENÇ (Devamla) – Ya, o zaman…
Yani diyor ki: “Ben Kamer Genç’e rezil, alçak, namussuz demiyorum.” E, ben de
ona alçak, rezil, namussuz demiyorum. 
İHSAN ŞENER (Ordu) – Ama taklit
yakışmıyor sana!
KAMER GENÇ (Devamla) – Yahu, taklit
değil, bunda bir hakaret var; o hakareti o anlar, sen anlamazsın ama o anlar! 
İHSAN ŞENER (Ordu) – Yok, ben anlamam,
doğru!
KAMER GENÇ (Devamla) – Tamam mı? Onun
için…
Yani, şimdi burada bizim istediğimiz
yani burada konuşulan şeylere eğer çıkıp da cevap verme gücünü, niteliğini
kendisinde bulmuyorsa o zaman konuşmasın. Ama tabii, bizim, sade bir
milletvekili olarak bunun karşısında her zaman konuşma hakkımız yok. İşte, maalesef,
Meclis başkan vekillerimiz, efendim işte milletvekillerine burada konuşma
hakkını çok nadir hâllerde veriyorlar. İşte, grup başkan vekilleri sataşmadan
söz istedikleri zaman onların isteklerini yerine getiriyorlar ama diğer
konularda pek fazla isteklerini yerine getirmiyorlar. 
Şimdi, değerli arkadaşlar, bu
Bakanlıkla ilgili, Fatma Şahin bu bakanlıkta otururken ben kendisine bir soru
sormuştum o zaman, demiştim ki: Senin şu anda kiraladığın Bakanlık binası, daha
önce Sağlık Bakanlığına bina sahibi gitmişti, bunu 300 bin liraya kiraya vermek
istemişti. Sağlık Bakanlığı bu binayı “Yok, 300 bin lira buraya pahalı gelir.”
demişti ve kiralamamıştı, ama sonra birileri araya girmişti, Fatma Şahin bunu 1
milyon 200 bin liraya aylık tutmuş; bakın, 300 bin liraya Sağlık Bakanlığına
teklif ediyorlar, o zaman tutmuyor, 1 milyon 200 bin liraya tuttunuz. “Doğru
mudur, yanlış mıdır?” dedim, bana cevap vermedi, hâlâ cevap vermedi. Sonra,
işte, istismar etti, benim bu soruma cevap vermemek için işleri başka tarafa çevirdi.
Neyse, yine soruyorum ben: Şu anda bu Bakanlığın oturduğu bina kime aittir,
ayda kaç lira kira verilmektedir, onu öğrenmek istiyorum, özellikle bina
sahibini de öğrenmek istiyorum. 
Şimdi, diğer bir konu da sayın
milletvekilleri, nedense bu AKP Hükûmeti sıkıştığı zaman hep Atatürk dönemini,
1938 Dersim olaylarını öne atıyor. Şimdi arkadaşlar, daha 6-7 Ekimde, yani daha
dün işte Türkiye’de bir kalkışma oldu, Türkiye Cumhuriyeti devleti ortadan
kaldırıldı ve 40’a yakın adam öldürüldü, binlerce devlet binası tahrip edildi,
kimse dışarıya çıkamadı yani Türkiye Cumhuriyeti devleti diye bir devlet
kalmadı. Şimdi, bunun hesabını, ortada, vermek varken burada hesap
vermiyorsunuz. Yine Tayyip Erdoğan… Bakın, Tayyip Erdoğan’ı ben Cumhurbaşkanı
olarak kabul etmiyorum. Neden biliyor musunuz?
RECEP ÖZEL (Isparta) – Hadi be!
İHSAN ŞENER (Ordu) – Hadi be! Sen kabul
etsen ne olur, sen kimsin!
KAMER GENÇ (Devamla) - Bir dakika… 
Şimdi, adamın burada okuduğu yemini
getirin inceleyin, bakın. Yaptığı Cumhurbaşkanlığı yeminini yanlış yaptı. 
RECEP ÖZEL (Isparta) – Ya, hangi yasayı
konuşuyorsun sen, hangi yasayı konuşuyorsun? 
KAMER GENÇ (Devamla) – Orada,
Cumhurbaşkanlığı yemininde “Atatürk inkılâplarına” kelimesini “Atatürk
ankılaplarını” dedi. Bunu zaten Cemil Çiçek de biliyordu. Şimdi, bunu hesabına
geldiği zaman yarına kullanılacak, “Kardeşim, tamam da, ben Cumhurbaşkanlığı
yemini yapmadım ki. Yapmadığım için ben o yeminin gereğini yerine
getirmiyorum.” diyecek. Ben Meclis Başkanına resmen müracaat ettim bu kişi
Cumhurbaşkanlığı yeminini yapmadığı için Cumhurbaşkanı statüsünü kazanmamıştır
diye.
RECEP ÖZEL (Isparta) – Hadi oradan! Sen
mi öğreteceksin? Hadi oradan! 
KAMER GENÇ (Devamla) – Senin aklın
ermez buna, senin aklın ermez de… 
RECEP ÖZEL (Isparta) – Hadi oradan!
İHSAN ŞENER (Ordu) – Hadi oradan! 
KAMER GENÇ (Devamla) – Ya, beni “Hadi
oradan!” demek de şey etmez de… 
Dolayısıyla, o, gelip bu kürsüde
Cumhurbaşkanlığı yeminini usulüne uygun olarak yapmadığı sürece ben ona
“Cumhurbaşkanı” demem, dolayısıyla ona “Tayyip” veyahut da “Recep” diye hitap
ederim.
İBRAHİM KORKMAZ (Düzce) – Ya, desen ne
olur demesen ne olur? 
KAMER GENÇ (Devamla) – Şimdi, bu kişi,
Türkiye Cumhuriyeti devleti, Türk halkına o kadar küçümseyici bir gözle bakıyor
ki. Arkadaşlar, bakın, hemen getirdi Atatürk Orman Çiftliği’nde bir kaçak saray
yaptı. Bu kaçak sarayı nasıl vermiş biliyor musunuz? 
RAMAZAN CAN (Kırıkkale) – Bilmiyoruz. 
KAMER GENÇ (Devamla) – Kaçak sarayı
kendi yandaşları bir müteahhide maliyet artı kâr usulüne göre vermiş.
RAMAZAN CAN (Kırıkkale) – Sen oğlunun
dairelerinin hesabını ver, oğlunun dairelerinin hesabını. 
KAMER GENÇ (Devamla) – Ondan sonra,
maliyet artı kârda o kadar fahiş bir vurgun var ki. Mesela, Türkiye’de en büyük
şey naylon faturacılık. Şimdi, getirip müteahhit 100 liralık masraf yapsa, bin
liralık, 2 bin liralık fatura alıyor. Bir de, tabii artı 20… Düşün, 100 liralık
masraf yapıyorsun, 2 bin liralık naylon fatura alıyorsun naylon fatura alınca,
bir de ona yüzde 20 kâr alıyorsun. 
İBRAHİM KORKMAZ (Düzce) – Sen bu işleri
iyi biliyorsun. Nereden biliyorsun bu işleri?
KAMER GENÇ (Devamla) – İşte, aşağı
yukarı 100 liraya 300 lira alıp cebe koyuyorsunuz. Dolayısıyla, burada bu halka
değer vermiyor, verse… 
Bakın, arkadaşlar, Hâkimler ve Savcılar
Kurulu üyeliğine kendi avukatının ağabeyini atadı. 
RECEP ÖZEL (Isparta) – Başka bir yalan
var mı konuşacağın?
KAMER GENÇ (Devamla) – Ben bu avukatla
iki tane duruşmaya girdim ve bu duruşmada yüzde yüz haklı olduğum hâlde hâkim
aleyhime karar verdi. 
İBRAHİM KORKMAZ (Düzce) – Tabii canım,
hep sen haklısın yani!
KAMER GENÇ (Devamla) – Hâkime de dedim
ki: “Ya, Hâkim Bey, o zaman burayı kapatın.”
İBRAHİM KORKMAZ (Düzce) – Hem hâkimsin
hem de avukatsın!
KAMER GENÇ (Devamla) – “Biz yargı diye,
mahkeme diye gelip burada dava açıyoruz ama siz tamamen AKP’nin hâkimleri
olmuşsunuz, en haklı davaları reddediyorsunuz.”
RAMAZAN CAN (Kırıkkale) – İlker
Mahallesi’nde kaç dairen var? Konuş açılmışken.
KAMER GENÇ (Devamla) – Şimdi,
arkadaşlar, bakın, yine de gitti kendisi 435 milyon lira vererek bir uçak aldı,
yalnız gövdesini. 
RAMAZAN CAN (Kırıkkale) – Senin İlker
Mahallesi’nde kaç dairen var, İlker Mahallesi’nde? İlker Mahallesi’nde kaç
dairen var? Konuş.
KAMER GENÇ (Devamla) – Getirdi bunu,
içini tefriş etti, ondan sonra boyadı, 1 milyar liraya mal oldu. Bakın, 2
milyar kaçak saraya, 1 milyar buraya. 
RAMAZAN CAN (Kırıkkale) – Oğlunun
dairelerine gel, oğlunun dairelerine.
KAMER GENÇ (Devamla) – Ondan sonra,
şimdi, Çamlıca’da aşağı yukarı 800 milyon lira harcanarak bir cami yapılıyor;
kendisini, çoluk ve çocuğunu güya o caminin avlusuna gömecek. Şimdi, o camiyi
yapmadan önce, biliyorsunuz, burada bir kanun çıkardı bu AKP’liler. 
İBRAHİM KORKMAZ (Düzce) – Seni gömelim
oraya. Onları geç, seni gömelim oraya! 
KAMER GENÇ (Devamla) – Orada denildi
ki: Gelir ve kurumlar vergisi mükellefleri beyan ettikleri kazancını
istedikleri takdirde devlete vergi olarak vermeyecekler, onu ibadet yerlerine
bağışlayacaklar. Düşünebiliyor musunuz, bir kurum, bir şirket 5 trilyon…
RAMAZAN CAN (Kırıkkale) – Oğlunun
dairelerine gel, oğlunun dairelerine.
KAMER GENÇ (Devamla) – …10 trilyon lira
kazanç sağlıyor, onu gelir vergisi veya kurumlar vergisi olarak beyan etmesi
gerektiği yerde bunu beyan etmiyor ve ondan sonra getiriyor, kendi inancına
uygun bir inanç yerine bağışlıyor, işte, cami yapma derneğine. Ve ben
inanıyorum ki şimdi, birçok tüccar, kurum bu sene devlete verecekleri vergiyi o
Çamlıca’da yapılan camiye, oraya bağışladılar ve o cami o vatandaşın parasıyla
yapılıyor. 
CUMA İÇTEN (Diyarbakır) – Tamam,
değiştir.
KAMER GENÇ (Devamla) – Şimdi, bakın,
düşünebiliyor musunuz, 2 katrilyon liraya saray, 1 katrilyon liraya uçak, ondan
sonra bir de Vahdettin’in köşkünü tamir ediyor, aşağı yukarı 300-400 milyon
lira. 
Ya, arkadaşlar, bakın, bu memlekette o
kadar çok insanlardan mektup alıyoruz ki aç insanlar ya. 
RAMAZAN CAN (Kırıkkale) – Oğlunun
dairelerine gel oğlunun dairelerine.
KAMER GENÇ (Devamla) – Öğrenciler yurt
bulamıyor, aç ve insanlar evine, çoluk çocuğuna ekmek getirmediği için intihar
ediyorlar. 
RAMAZAN CAN (Kırıkkale) – Oğlunun
İlker’deki daireleri…
KAMER GENÇ (Devamla) – Şimdi, bu
memlekette bu kadar açlık ve sefalet varken bir Tayyip Erdoğan’ın bu devletin
kaynaklarını bu kadar kişisel ihtirasları uğruna kullanmasını vicdanınız kabul
ediyor mu? Sizin vicdanınız kabul eder, biliyorum canım.
İBRAHİM KORKMAZ (Düzce) – Türkiye
Cumhuriyeti’nin Cumhurbaşkanı.
KAMER GENÇ (Devamla) – Siz diyorsunuz
ki: “Türkiye'nin…” Diyorsunuz ki: “Hepsini harcasın.” Ama bunu burnundan fitil
fitil getirecekler, onu bilesiniz yani. 
Ondan sonra, canı istediği zaman uçağa
karısını, kızını, damadını, torunlarını dolduruyor, her hafta sonu bir Avrupa
memleketine gidiyor. O Avrupa memleketine her uçağın gitmesi 1 milyon dolardır
arkadaşlar, ben geçmişte de biliyorum. Ve ayrıca da devletin kaynaklarını da,
gittiği zaman oralarda, her bir gittiği yerdeki krallara, devlet adamlarına 100
bin dolar, 200 bin dolar büyüklüğünde devletin parasından hediyeler alıyor.
Karşılığında o hediyeleri de alıyor getiriyor, kesesine indiriyor. 
RAMAZAN CAN (Kırıkkale) – Oğlunun
dairelerine gel oğlunun dairelerine.
ZEKİ AYGÜN (Kocaeli) – Bana bak, bu
kadar dürüstsen Mustafa Sarıgül’ün dosyasını bir kurcalasana.
KAMER GENÇ (Devamla) – Şimdi, devlet bu
kadar horca kullanılamaz. Devlet bu kadar horca yönetilemez. Ya, ben bunları
söylüyorum, yiğitliğiniz varsa çıkalım, halkın karşısında konuşalım. Burada
çoğunluğunuz var, konuşursunuz ama bu millete çektirdiğiniz bu acıların
hesabını çok ağır vereceksiniz. Onun için, yani bu Türkiye Cumhuriyeti devleti
sizin oyuncağınız değil, bu Tayyip Erdoğan bu milletle alay ediyor, bu milleti
küçümsüyor. 
RAMAZAN CAN (Kırıkkale) – Oğlunun
dairelerin hesabını ver oğlunun dairelerinin.
KAMER GENÇ (Devamla) – Eğer bu millete
karşı en ufak bir saygısı olsa bu kadar israf içinde, bu kadar devletin
kaynaklarını hunharca harcamaz arkadaşlar, bu millete yazık ya.
RAMAZAN CAN (Kırıkkale) – Namusluysan,
dürüstsen oğlunun dairelerinin hesabını ver. 
KAMER GENÇ (Devamla) – Bu aç kalan
insanların günahı bunun boynuna kalacak ve yarına bunun hesabını çok pahalı
olarak ödeyecek.
RAMAZAN CAN (Kırıkkale) – Oğlunun
dairelerinin hesabını ver.
KAMER GENÇ (Devamla) – Peki, teşekkür
ederim efendim. (CHP sıralarından alkışlar)
BAŞKAN – Teşekkür ederim Sayın Genç.
ZEKİ AYGÜN (Kocaeli) – Sayın Başkan, bu
kadar dürüstse Mustafa Sarıgül’ün dosyalarını bir açıklasın.
RAMAZAN CAN (Kırıkkale) – Oğlunun
dairelerinin hesabını ver, dürüstlükten konuşuyorsun, çık!
MİHRİMAH BELMA
SATIR (İstanbul) – Sayın Başkanım, konuşmacının Sayın Cumhurbaşkanımız hakkında
kullandığı incitici ve yakışıksız kelimelerden dolayı kendisini kınıyor, aynen
iade ediyorum.
Sayın
Cumhurbaşkanımız Recep Tayyip Erdoğan, halkın oylarıyla seçilmiş, yüzde 50’den
fazla oy alarak Türkiye Cumhuriyeti’nin seçilmiş ilk Cumhurbaşkanı olmuştur. Bu
nedenle, kendisinin kullandığı kelimeler ve üslubundan dolayı halk adına
kendisini kınıyorum.
Teşekkür ederim.
(AK PARTİ sıralarından alkışlar)
BAŞKAN –
Soru-cevap işlemine geçiyorum.
Sayın Genç…
KAMER GENÇ
(Tunceli) – Sayın Başkan, ben sordum. Şu anda Bakanlığın oturduğu bina kimden
kiralanmıştır, kaç liraya kiralanmıştır? Bu binanın daha önce bina sahibi
tarafından Sağlık Bakanlığına kiraya verilmek istendiği ve aylık 300 bin lira
kira istendiği fakat Sağlık Bakanlığının bunu pahalı bulduğu… Ama benim
duyduğum kadarıyla bu bina Kayserili bir vatandaşın binası ve o zamanki
Cumhurbaşkanı olan zatın da araya girmesiyle 1,2 milyon liraya -1 milyon 200
bin liraya- kiraya verilmiştir. Bunu açıklarlarsa memnun olurum efendim.
BAŞKAN – Sayın
Işık…
ALİM IŞIK
(Kütahya) – Teşekkür ediyorum Sayın Başkan.
Sayın Bakan,
bilindiği gibi 5378 sayılı Yasa’nın geçici maddesi daha önce birkaç kaz
ertelenerek yürürlüğü uzatıldı ancak son ertelemeden sonra ağustos ayından bu
yana bu konudaki boşluk birçok mağduriyetin yaşanmasına yol açtı. Bu son birkaç
aylık dönemde yaşanan mağduriyetler varsa bunların telafisi nasıl mümkün
olabilecektir? Neden bu düzenlemeyi torba yasa kapsamına alamadık da bu
gecikmeye yol açtık?
İkincisi
”Çıkarılacak olan yönetmelik bir yıllık süre içerisinde çıkartılacak.” diyor
bazı düzenlemelerle ilgili. Bu önümüzdeki yönetmelik hazırlama sürecinde
oluşabilecek mağduriyetleri nasıl önlemeyi düşünüyorsunuz?
Bir de, son
sorum, bu en son çıkartılan Bedelli Askerlik Yasası’ndan dolayı toplanan
paraların şehit aileleri ve gazilere harcanması gerekirken Suriyeli bazı
mültecilere harcandığı yönündeki iddialara doğru mudur, doğruysa bu konuda ne
kadar para, hangi amaçla harcanmıştır?
Teşekkür ederim.
BAŞKAN – Sayın
Özgündüz…
ALİ ÖZGÜNDÜZ (İstanbul) – Teşekkür
ediyorum Sayın Başkan. 
Sayın Bakanım, özellikle uyuşturucu ve
madde bağımlısı olan kişilerin tedavi edildiği AMATEM’lerin sayısı yetersiz
bildiğiniz gibi ve özellikle bu tür bağımlı olan gençlerin, sosyal güvenlik
hakkı olmayan kişilerin tedavisinde ciddi problemler çıkıyordu. Bir ara,
Bakanlığınız ile Sağlık Bakanlığı arasında kimin bu konuyla ilgileneceği
konusunda bir problem vardı. O problem çözüldü mü? 
Bağımlı olan gençlerin ailesinin gelir
durumu iyi olması hâlinde tedavilerinin yapılmadığı yönünde ciddi şikâyetler
geliyor. Bu konuyla ilgili çözüm öneriniz nedir? 
Teşekkür ediyorum. 
BAŞKAN – Sayın Can…
RAMAZAN CAN (Kırıkkale) – Sayın
Başkanım, teşekkür ediyorum. 
Sayın Kamer Genç her kürsüye çıktığında
dürüstlük abidesi, dürüstlük timsali kesiliyor. İlker Mahallesi’nde kendi adına
ya da oğlu adına kaç parsel, kaç dairesi var? Açıklarsa memnun oluruz. 
Teşekkür ediyorum. 
ALİM IŞIK (Kütahya) – Sorular Hükûmete
soruluyor Ramazan Bey. 
BAŞKAN – Sayın Öğüt… 
KADİR GÖKMEN ÖĞÜT (İstanbul) – Sayın
Başkanım, teşekkür ediyorum. 
Sayın Bakana şunu sormak istiyorum:
Türkiye’de ayni olarak ve nakdî olarak kaç kişi Aile Bakanlığının ayni ve nakdî
yardımından faydalanmaktadır? Kişi sayısını söylerseniz sevinirim. 
Sağ olun. 
BAŞKAN – Sayın Özgündüz… 
ALİ ÖZGÜNDÜZ (İstanbul) – Teşekkür
ediyorum Sayın Başkan. 
Az önce iktidar partisi grubundan bir
arkadaş, olmayacak bir şekilde, Parlamento tarihinde herhâlde ilk defa bir
milletvekiline soru sordu. Ben de ona karşılık, çikolata kutularıyla,
çantalarla dövizler gelen bakanlara talimat verilen o paralarla… O kişilerin
kaç dairesi var? O konuyu bir araştırsın diyorum. 
Teşekkür ediyorum. 
BAŞKAN – Sayın Bakan, buyurunuz. 
AİLE VE SOSYAL POLİTİKALAR BAKANI
AYŞENUR İSLAM (Sakarya) – Sayın Başkan, değerli arkadaşlarım; hepinizi saygıyla
selamlıyorum. 
Sorulara kısaca cevap vereceğim. 
Bakanlık binamızla ilgili soru:
Bildiniz gibi, Bakanlığımız 2011 yılında kuruldu, 6 farklı kuruluşun
birleşmesiyle meydana gelmiş bir bakanlıktır. Bakanlığımız kurulduğunda
kendisine ait 6 farklı kiralık binada hizmet vermekte idi, bu, hem erişimin
sağlanması, işlerin hızlı yürümesini engelleyen, bürokrasiyi son derece uzatan
bir durumdu. Onun için, acilen tek bir binada birleşme zarureti var idi. Bu
zaruret şu anda içinde bulunduğumuz binanın kiralanmasıyla ortadan kaldırılmış
durumdadır. Binamız, bildiğiniz gibi, kiralık bir binadır, mülk sahipleri belli
yüzdelerle –yüzde 45, yüzde 55 olabilir, hatırlamıyorum yüzdeleri şu anda-
Bayraktar Holding ve Mustafa Arslan adlı kişiye aittir. Binamızın kirası 765
bin liradır, 1 milyon 200 bin lira değildir. Biraz önce söylediğim gibi, 6
farklı binanın kirasının ödenmesinden vazgeçilerek tek bir binada bütün
birimlerimiz bu şekilde birleştirilmiştir. Ayrıca, kendimize ait bir binanın
yapımı için bütün hazırlıklar tamamlanmış durumda şu anda, proje aşamasındayız,
en kısa süre içerisinde bakanlık binamızı yapıp oraya taşınmayı düşünüyoruz.
“5378 sayılı Kanun’un ertelenmesiyle
alakalı bir mağduriyet yaşandı mı?” diye sordu bir değerli arkadaşımız. Bununla
alakalalı herhangi bir mağduriyet yaşanmadı. Şimdi getirdiğimiz maddede de,
görecekseniz biraz sonra, bir yönetmelik hazırlanması söz konusu olacak, yönetmelik
hazırlandıktan sonra da yine engellilerin erişimiyle ilgili bütün sorunlar
erişim hizmetinin sağlanması suretiyle verilecek ve inşallah bir mağduriyet
yaşanmayacak.
“Bedelli parası Suriyelilere harcandı
mı?” diye bir soru geldi. Bedelli parasının nasıl harcanacağı kanunla
belirlendi biliyorsunuz, onun dışında herhangi bir harcama yok, usulüne göre
harcanıyor.
Bir başka arkadaşımız, Türkiye'deki
AMATEM sayısının yetersiz olduğunu, Sağlık Bakanlığı ile Aile ve Sosyal
Politikalar Bakanlığı arasında AMATEM’lerin açılması konusunda bir ihtilaf
olduğunu, şimdi durumun ne olduğunu sordu. Herhangi bir ihtilaf yok değerli
arkadaşlarım. AMATEM’ler bir sağlık kuruluşudur, açılması tamamen Sağlık
Bakanlığıyla alakalı bir durumdur, Sağlık Bakanlığı bünyesinde açılır fakat
AMATEM sonrası yani AMATEM’lerde tedavi olan uyuşturucu bağımlılarının bu
tedaviden sonra geçirmeleri gereken bir rehabilitasyon süreci olur zaman zaman.
Bu rehabilitasyon kurumlarının oluşturulması bizimle alakalı bir durumdur. Biz
de bu rehabilitasyon kurumlarını süratle inşa etme yolunda çalışmalarımızı
güçlendiriyoruz şu anda. “Güçlendiriyoruz.” diyorum, şunun için: Zaten 18 yaş
altı bugüne kadar da rehabilitasyon sürecini bizim Bakanlığımızda geçiriyordu
ama şimdi yeni yaptığımız çalışmalarla 18 yaş üstünü de acaba biz AMATEM
sonrası rehabilite edebilir miyiz? diye bakıyoruz. İnşallah bunu da kısa bir
süre içerisinde yapmaya çalışacağız.
Nakdî yardımları
bir arkadaşım sordu, bugüne kadar. Ben şimdi arkadaşlarımın ilettiği notu size
okuyorum ama bu soruya yazılı cevap vereceğim, tekrar cevap vereceğim: 2022’den
1 milyon 200 bin kişi faydalanıyor, evde bakımdan 450 bin kişi faydalanıyor,
eşi vefat eden kadınlara ödenen aylıktan 250 bin kişi faydalanıyor, asker
ailesi yardımlarından 60 bin kişi faydalanıyor.
Arkadaşlarıma
bütün konuşmaları ve katkıları için teşekkür ediyorum.
BAŞKAN –
Teklifin tümü üzerindeki görüşmeler tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:

ENGELLİLER HAKKINDA KANUNDA
DEĞİŞİKLİK YAPILMASINA DAİR
KANUN TEKLİFİ
MADDE 1 -
1/7/2005 tarihli ve 5378 sayılı Engelliler Hakkında Kanunun geçici
3 üncü maddesinin birinci fıkrasının ikinci cümlesinde geçen “toplu taşıma
araçları, yolcu gemileri ile özel ve kamu şehirler arası toplu taşıma araçları
ile turizm taşımacılığı yapılan araçlar” ibaresi “araçlarla verilen toplu taşıma
hizmetleri, turizm taşımacılığı yapılan araçlarla sağlanan taşıma hizmetleri ve
özel ve kamu şehirler arası toplu taşıma hizmetleri ile yolcu gemileri” olarak
değiştirilmiş, mülga dördüncü fıkrası aşağıdaki şekilde yeniden düzenlenmiş, bu
fıkradan sonra gelmek üzere aşağıdaki fıkra eklenmiş ve diğer fıkralar teselsül
ettirilmiş, mevcut altıncı fıkrasının birinci cümlesinde yer alan “kişilerine”
ibaresi “kişileri ve ikinci, üçüncü fıkralar ile beşinci fıkra kapsamında
yürürlüğe konulan yönetmelikle öngörülen yükümlülüklerini yerine getirmediği
denetim komisyonlarınca tespit edilen gerçek ve özel hukuk tüzel kişilerine”, aynı
fıkranın üçüncü cümlesinde yer alan “Sürenin bitiminden” ibaresi “İkinci ve
üçüncü fıkrada öngörülen yükümlülüklerini veya geçici 2 ve 3 üncü maddelerde
belirtilen sürelerin bitiminden” olarak değiştirilmiştir.
“Bu fıkranın
yürürlüğe girdiği tarihten sonra üretilen şehirlerarası ve uluslararası yolcu
taşımacılığı ile servis ve turizm taşımacılığı yapan araçlar dışında şehir içi
yolcu taşıma hizmeti yapan araçlardan erişilebilir olmayanlara yolcu taşıma
hizmeti için yetki belgesi, izin ve çalışma ruhsatı verilmez.”
“Şehirlerarası
yolcu taşıma hizmeti ile şehir içi servis ve turizm taşımacılığı hizmetinin
erişilebilir hale getirilmesi için usul ve esaslar Bilim, Sanayi ve Teknoloji
Bakanlığı ile Ulaştırma, Denizcilik ve Haberleşme Bakanlığının görüşleri
alınmak suretiyle Aile ve Sosyal Politikalar Bakanlığınca bu fıkranın yürürlük
tarihinden itibaren bir yıl içerisinde çıkarılacak yönetmelikle düzenlenir.”
BAŞKAN – Madde
üzerinde Cumhuriyet Halk Partisi Grubu adına Manisa Milletvekili Sayın Sakine
Öz…
Buyurunuz. (CHP
sıralarından alkışlar)
CHP GRUBU ADINA
SAKİNE ÖZ (Manisa) – Sayın Başkan, değerli milletvekilleri; Engelliler Hakkında
Kanunda Değişiklik Yapılmasına Dair Kanun Teklifi üzerinde söz aldım. Hepinizi
saygıyla selamlıyorum.
Engellileri sadece belli günlerde
hatırlayan, temel hak ve taleplerini karşılamaktan uzak duran bir kamu
politikasının, yine bir yasada yama yaparak önümüze getirdiği tek maddelik
düzenlemeyi görüşüyoruz. Engellilerin toplumsal yaşama uyum sağlamaları,
istihdam, barınma, sosyal güvence, eğitim, ulaşım ve kamu hizmetlerinden
aracısız yararlanma gibi sorunları, özünde insan hakları sorunudur. 
Ben, burada, bir kadın olarak, engelli
kadınlarımızın ne kadarı işsiz diye bir sorgulamak istiyorum. Yüzde 93 engelli
kadınımız ne yazık ki işsiz. İşsizlik gibi erişilebilirlik sorunu da temelde,
engelli bireylerin değil, onlara engel çıkaranların ayıbıdır. Erişim sorunu, ortak
yaşam alanlarımızı herkes için tasarlamayanların, eşit yurttaşlık anlayışını
ısrarla hayata yansıtmayanların yarattığı engelin adıdır. Engelli sorunlarını
partiler üstü görebiliriz ancak bu sorunların bugüne kadar uzaması açıkça bir
siyasal sorundur değerli milletvekilleri. Engelli talepleri gibi son derece
hassas bir konuda iyi niyet beyanlarının ötesine geçmeyen, sorunu görmesine
rağmen inatla çözmeyen, erişim özgürlüğünü kanun yoluyla yıllarca erteleyen,
engelliliği aşmak yerine mağduriyeti sürdüren bir anlayış açıkça siyasaldır.
Engeli siyasi rant alanı olarak gören, engelleri kaldırmak yerine yeni duvarlar
ören, yaptığı sosyal yardımı gelişigüzel düzenlemelerle kesip geriye dönük
binlerce lira borç çıkaran, alınacak bir sağlık raporuna, cüzi bir maaşa muhtaç
bırakan anlayış açıkça kısırdır, engelli ailelerini devlet kapısında
süründürmenin bir diğer adıdır.
Hükûmete engelli hakları için
getirdiğimiz çözüm önerilerinin, sosyal politikaların, onlarca kanun teklifi ve
önergenin şimdiye kadar dikkate alınmayışının, sırf muhalefetten geliyor diye reddedilmesinin
ardında çok kısır bir siyasal anlayış var demektir.
Sayın milletvekilleri, geçtiğimiz hafta
Bayındırlık, İmar, Ulaştırma ve Turizm Komisyonunda görüştüğümüz bu kanun
teklifinin içeriğine, engellilerin ulaşım hakkıyla ilgili düzenlemeye ilke
olarak bizler olumlu bakıyoruz. Gelin görün ki bu tek maddelik teklifin
engelliler açısından anlamı, bir bütün hâlinde görüşmemiz gereken
erişilebilirlik hakkının bugüne kadar yerel yönetimler ve Hükûmet tarafından
yeterince sağlanamayışı, yaşanan sorunu sürdürmektir.
Biz Cumhuriyet Halk Partisi olarak
Komisyonda engelli sorunlarını bir insan hakkı sorunu olarak görerek genel
çözüm politikamızı size aktardık. Biz farklı sektörlere ve ulaşım hatlarına
maliyeti belirlenmeden önümüze getirilen, yasalarda sürekli değişiklik yaparak
göz boyayan bir anlayışın engelli sorunlarına kalıcı çözüm üretmeyeceğini
defalarca aktardık, ancak dinletemedik.
Bu bütünlüklü bakışımızın devamı olarak
bir kez daha sizlere söylüyoruz: Engelliler konulu düzenlemelerin farklı
yasalarla ve torba kanunlar içine sıkıştırılan hükümlerle sürekli
değiştirilmesi çabası yanlış bir tutumdur. Getirdiğiniz tek maddelik
düzenlemeyi olumlu ancak eksik bulduk ve engelli ulaşımını zor olmaktan çıkaran
yeni teklifleri bu düzenlemenin içine almayı önerdik, yine geri çevirdiniz.
Komisyonda “Gerek firmaların gerekse esnafımızın ve yerel yönetimlerin
araçlarının engelli ulaşımına daha az maliyetle ve hızlıca uyum sağlaması için
yapacakları masraflardan KDV ve ÖTV muafiyeti, motorinde ise ÖTV indirimi
yapalım.” dedik, olumlu bakmadınız. Siz engelli sorunlarını rahatlıkla
çözebileceğimiz bu kanun teklifimizin içine bizim önergelerimizi de
alabilirdiniz ama sırf muhalefetten geliyor diye yine sustunuz. Anlaşılan o ki
şimdi oluşacak maliyetler üzerinden firmaları ve esnafımızı önce mağdur
edeceksiniz, ardından yine başka bir torba yasayla bu maddeyi de
değiştireceksiniz. Değiştireceksiniz, çünkü bu Hükûmetin bakanları arasında bir
uzlaşma yok. Birbirinizin ne dediğinden, hangi çalışmayı yaptığınızdan
haberiniz yok.
Biz bu yasa teklifindeki şehir içi
servislerin, turizm taşımacılığının ve toplu taşıma araçlarının engellilere
uygun düzenlenmesi maddesini Sayın Bakan Ayşenur İslam’ın da katıldığı Komisyon
toplantısında çarşamba günü görüştük. Perşembe günü ise bambaşka bir hava esti
ve Başbakan yeni bir ulaşım planını açıklayarak servis araçlarının
kaldırılmasına dair garip bir konuşma yaptı. 
Sayın Başkan, sessiz olmalarını rica
eder misiniz.
BÜLENT TURAN (İstanbul) – Siz okuyun.
Biz haber bülteni mi dinleyeceğiz?
BAŞKAN – Hayhay, tabii ki.
SAKİNE ÖZ (Devamla) – Teşekkür ederim.
BAŞKAN – Sessiz olur musunuz.
BÜLENT TURAN (İstanbul) – Sayın Başkan,
haber bülteni gibi okuyor. Mecbur muyuz dinlemeye?
BAŞKAN – Evet, buyurun.
SAKİNE ÖZ (Devamla) – Siz dinlemiş
olsaydınız bu kadar uğultuyu duymazdık. Nasıl sustunuz ki şu anda dinlediğinizi
anlıyorum.
Perşembe günü bambaşka bir hava esti ve
Başbakan yeni bir ulaşım planıyla yola çıktığını söyledi. Cuma günü rüzgâr ters
yönden esti. Sayın Babacan bu sözleri de yalanladı, servis araçları ve toplu
taşım konusunda milyonlarca insanımızın, ailelerin ve esnafımızın aklını
karıştırdı.
Sayın milletvekilleri, öyle bir devlet
düşünün ki engelli sorunlarını tek sesle çözemiyor, bizden gelen çözümleri
elinin tersiyle itiyor, birbirinden habersiz bir ulaşım ve engelli politikası
yazmayı deniyor. Bizi arayan engelli yurttaşlarımızın size duyduğu güvensizlik
her geçen gün artarken çelişkinizi nasıl açıklayacaksınız? 
Biz, engellerimizin şehir içi ve
şehirler arası ulaşımını, servis taşımacılığını kolay kılmak adına atılan
adımın bir an önce uygulanması için devlete düşen görevleri sıraladık ancak siz
bu bütüncül yaklaşımdan yine uzak durdunuz. “Getirdiğiniz teklifin engelliler
başta olmak üzere farklı birey ve sektörlere, belediyelere maliyetini
hesapladınız mı?” diye sorduk, yanıt vermediniz. “Devlet hazırlayacağı
yönetmelikleri en geç altı ay içinde tamamlarsa ulaşım hakkındaki sorunları
daha hızlı aşabilir.” dedik, bu kanun teklifindeki önergemizi de sunduk, yine
reddettiniz. Teklifin ilk hâlinde süre bile belirtmeyerek yönetmeliği çok geç
bir tarihe erteleme yolunu denediniz ama bizim ısrarımız sonucunda bir yıla
ikna oldunuz. 
Unutmayalım ki engelliler söz konusu
olunca yasaların uygulamasını sürekli erteleyen bir Hükûmetle karşı karşıyayız.
Uluslararası sözleşmelerde hâlâ eksiği olan, onayladığı anlaşmaları ise
uygulamakta sicili bozuk olan, dünyada engelli erişiminde arka sıralara düşmüş
bir Hükûmetle karşı karşıyayız. Henüz 2012 yılında yapılan bir yasa
değişikliğiyle engellilerin ulaşım hakkını sağlayacak tüm altyapıyı erteleyen,
yedi yıldan sekiz yıla çıkaran bir yönetim sorunuyla baş başasınız. Hükûmetin
tüm bu bozuk sicili önümüzdeyken, bu defa da bu kanun teklifi yoluyla
engellilerin erişilebilir hizmet talebi basit bir yönetmeliğin gecikmesiyle
ertelenebilmektedir. 
Sayın milletvekilleri, mevcut yasalara
rağmen, ne yazık ki sayısı 100 bini geçmeyen engelli çalışanımız varken, eğitim
hakkından en az yararlanan grup olarak yine engelliler karşımıza çıkmaktadır.
Evlerine kapanmak zorunda bırakılan, gelecek kaygısı taşıyan, umudunu kaybetmiş
ve hakları için lütuf değil, engellerini kaldıran bir irade bekleyen
engellilerimiz için çok daha bütünlüklü bir yaklaşım sergilemeniz
gerekmektedir. 
Bu konuda verilmiş kanun tekliflerimiz
ve her bir ilimizdeki sorunları paylaşan, çözümü öngören taleplerimiz Sayın
Bakan Ayşenur İslam’ın masasında bekliyor. Durum böyleyken Meclisin ve
Hükûmetin, gecikmiş, farklı kanunlar içine parça parça dağıtılmış düzenlemelerle,
eksik verilerle bu sorunları çözmeye kalkması hatalı bir tutumdur. Biz
engellilerimizin toplumsal sorunlarını, AB ev ödevlerinin zorladığı gibi, bu
yasalarla değil kendi gerçeklerimizle kavramalı ve çözüme işaret eden her sese
kulak vermeliyiz. 
Engellilerimizin erişimi için gerek
özel gerek kamu kesimini teşvik eden bütüncül bir bakışla günlük, kısır siyaset
çekişmelerini aşan sosyal politikaların yaşam bulması dileğiyle hepinizi
saygıyla selamlıyorum. (CHP sıralarından alkışlar) 
BAŞKAN – Teşekkür ederim Sayın Öz. 
Soru-cevap işlemine geçiyorum. 
Sayın Şimşek…
CEMALETTİN ŞİMŞEK (Samsun) – Sayın
Bakan, 18 yaşını dolduran engelli çocuklarımız, engel oranları yüzde 60’ın
üzerinde ise anne babalarının sağlık yardımından yararlanmaya devam etmekte ve
anne babalarının ölümü hâlinde ölüm aylığı alabilmektedir. Ancak engel oranı
yüzde 60’ın altında ise bu çocuklar SGK’da malul sayılmamaktadır. Bu çocuklar
18 yaşını doldurduğunda anne babalarının üzerinden düşürülmekte, anne
babalarının geliri üzerinden hesaplanan genel sağlık sigortası primi ödemek
durumunda kalmakta ve daha da acısı, bu çocuklar anne babalarının ölümü hâlinde
ölüm aylığı alamamaktadırlar. Zihinsel engelli, otizmli, down sendromlu gibi
zihinsel yetersizliği bulunan gençler, SGK’nın engel oranını dikkate almaması
nedeniyle malul sayılmamaktadır. Maluliyet oranlarıyla engellilik oranları
farklı olduğundan yüzde 55 engel oranına sahip down sendromlu bir genç malul
sayılmamakta ve istihdam edilemediğinden genel sağlık sigortası primi ödemek durumunda
kalmaktadır. Engel oranı yüzde 60’ın altındaki bu tür çocukların anne
babalarının üzerinden sağlık yardımından yararlanmaları için bir çalışma
yapmayı düşünüyor musunuz? Anne veya babalarının ölümleri hâlinde ölüm aylığı
alabilmeleri için çalışmanız var mıdır? Engel oranının yüzde 60’ın altındaki
zihinsel engelli, otizmli, down sendromlu gibi zihinsel yetersizliği
bulunanların genel sağlık sigortası priminden muaf olabilmeleri için bir
çalışmanız var mıdır?
BAŞKAN – Sayın Öğüt…
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
Az önce sorduğum soruda sayıları
sormuştum, kaç kişiye yardım yapılıyor diye. Bunun bir de toplam rakamını,
bütçesini söyleyebilme şansınız var mı? Onu sormak istiyorum.
BAŞKAN - Sayın Özel…
ÖZGÜR ÖZEL (Manisa) – Teşekkür ederim
Sayın Başkan.
Sayın Bakan, Türkiye'nin pek çok ilinde
65 yaş üstü vatandaşlarımızın toplu taşımadan ücretsiz olarak yararlanmasıyla
ilgili düzenlemeden birçok sıkıntı doğuyor. Bu, tabii, çok yerinde bir
düzenleme olmakla birlikte Bakanlığınız tarafından ikincil, üçüncül mevzuat
çalışmalarının yeterince yapılmaması buna sebebiyet veriyor diye düşünüyoruz.
Belediyelerin olduğu yerlerde bir sıkıntı yok ama Manisa gibi özel şahısların
toplu taşıma yaptığı yerlerde sürekli bir sürtüşme var. 65 yaş üzerindeki
emeklilerimizin, vatandaşlarımızın bundan yararlanmaları doğru ancak bunun
doğrudan özel kişilerin sırtına bırakılması yanlış. Bu konuda bir düzenleme
yapmanız bekleniyor ve bu konuda pek çok arkadaşımızın verdiği kanun teklifleri
de var; Bakanlığınızın da olduğu, Sağlık, Aile, Çalışma ve Sosyal İşler
Komisyonunda bekliyor. Bu konuyu gündeme almayı düşünüyor musunuz? Her geçen
gün biraz daha gerilim yükseliyor, hoş olmayan diyaloglar yaşanıyor. Bu konuya
bir açıklık getirmenizi bekliyoruz.
BAŞKAN – Sayın
Öz...
SAKİNE ÖZ
(Manisa) – Teşekkür ederim Sayın Başkan.
Sayın Bakan,
Manisa ilimizde faaliyet gösteren Salihli Özel Eğitim İş Uygulama Merkezi
Okulunun velileri geçenlerde beni aradı. Engelli çocuklarımızın ve
gençlerimizin eğitim ihtiyaçlarına yanıt veren bu okullar özel eğitim öğretmeni
eksikliğinden yakınmaktadırlar. Bu okullara son günlerde Millî Eğitimin
uygulamasıyla norm fazlası öğretmen ve puanı yetmeyen idarecilerden atamalar
yapıldığı söylenmektedir. Siz de biliyorsunuz ki uzun süre idarecilik yapmış
kişiler bu özel öğrencilere yeterli bilgi ve beceriyi sağlayamayacak
niteliktedirler. Bu konuyla ilgili bilginiz var mı? Bu konuyla ilgili şu an
bilginiz olduktan sonra yapacağınız bir çalışma var mı?
BAŞKAN – Sayın
Değirmendereli...
KEMAL DEĞİRMENDERELİ
(Edirne) – Teşekkür ederim Sayın Başkan.
Ben de Sayın
Bakana sormak istiyorum, bu biraz önce yanıtladığınız, 450 bin kişiye evde
bakım yapılıyor, eşi vefat eden 250 bin kişiye, asker ailelerinde de 60 bin
kişiye... Yani, bir de okula giden fakir aile çocuklarına da yardım yapıldığı
yönünde bir bilgi var. Yani, toplamda bu sosyal yardımlardan faydalananlar kaç
kişidir acaba? Bir de bunların mali olarak portresi nedir?
BAŞKAN – Sayın
Bakan, buyurunuz.
AİLE VE SOSYAL
POLİTİKALAR BAKANI AYŞENUR İSLAM (Sakarya) – Sayın Başkan, değerli
arkadaşlarım; 18 yaş üstü engelli çocukların özürlülük oranlarına göre nasıl
haklardan faydalanacaklarına ilişkin bir soru sordu arkadaşımız. Buna çok
kısaca malullük esas alınıyor diye cevap vereyim ama detaylı cevabı yazılı
olarak size bildireyim.
Yardımların
toplam bütçesini de yine müsaade ederseniz yazılı olarak bildireyim ama toplam
sosyal yardımlarımızın 3 milyon civarında olduğunu hani şimdilik sözel olarak
söyleyebilirim ama daha net bir cevap için yazılı bir cevap vereyim.
65 yaş üstü vatandaşlarımızın, şehit
yakınlarımız ve gazilerimizin, engellilerimizin ve ağır engelli yakınlarımızın
ücretsiz taşınmasıyla ilgili uygulamada bir sorun olduğunu söyledi değerli
arkadaşımız; doğru. Bu sorunu ortadan kaldırabilmek için çalışmalarımız
sürüyor, inşallah, bu yıl bitmeden bu sorunu ortadan kaldırmayı amaçlıyoruz. 
Salihli Özel Eğitim Okulunda öğretmen
açığı olduğundan bahisle bir arkadaşımız bu konuda ne yapacağımızı sordu. Konu,
Millî Eğitim Bakanlığıyla ilgili bir konu ama söylediğiniz şey doğru. Ben şimdi
bundan haberdar oldum, Millî Eğitim Bakanlığıyla bu konuyu en kısa süre
içerisinde görüşeceğiz.
Teşekkür ediyorum.
BAŞKAN – Sayın Öğüt, buyurun.
KADİR GÖKMEN ÖĞÜT (İstanbul) – Teşekkür
ediyorum Sayın Başkanım. 
Bir önceki Aile ve Sosyal Politikalar
Bakanımız bir toplantıda şunu söylemişti: “Bu yardımların dağınıklığını
toparlayamıyoruz. Artık, aile kartına veyahut da aile sigortasına geçmemiz
lazım.” demişti. Bakanlığın böyle bir çalışması var mı? Yani, aile kartı veya
aile sigortası şeklinde, toparlama şeklinde bir çalışma var mı onu sormak
istiyorum. Dağınıklıktan kurtulmanın bir yöntemi…
BAŞKAN – Sayın Bakan, buyurunuz.
AİLE VE SOSYAL POLİTİKALAR BAKANI
AYŞENUR İSLAM (Sakarya) – Yardımlarımızın dağınık olduğunu değil ama tematik
olduğunu söyleyebiliriz. Sayın Bakanımız bu manada haklılar eğer böyle bir şey
söyledilerse. Bu tematik yardımların bir bütünlük içerisinde toparlanıp
toparlanamayacağını düşünüyoruz, çalışıyoruz. Ama bir aile sigortası çalışması
kapsamında değil bu, daha farklı birtakım çalışmalarımız var. Çalışmalar
bitince, inşallah, sizi bunlardan haberdar edeceğiz. 
BAŞKAN – Evet, 1’inci madde üzerinde
bir önerge var, okutup işleme alıyorum.
Türkiye Büyük
Millet Meclisi Başkanlığına
Görüşülmekte olan 2/2374 esas numaralı
Engelliler Hakkında Kanunda Değişiklik Yapılmasına Dair Kanun Teklifinin 1 inci
maddesine bağlı dördüncü ve beşinci fıkrasının aşağıdaki şekilde
değiştirilmesini arz ve teklif ederiz.
 Sakine Öz  Sedef
Küçük  Haluk Eyidoğan 
 Manisa  İstanbul
 İstanbul 
 Engin Özkoç  Kadir
Gökmen Öğüt 
 Sakarya  İstanbul

“MADDE - 1 Bu fıkranın yürürlüğe
girdiği tarihten sonra üretilen şehirlerarası ve uluslararası yolcu
taşımacılığı ile servis ve turizm taşımacılığı yapan araçlar dışında şehir içi
yolcu taşıma hizmeti yapan araçlardan erişilebilir olmayanlara yolcu taşıma
hizmeti için yetki belgesi, izin veya ruhsat verilmez. Bu fıkranın yürürlüğe
girdiği tarihten önce ve sonra üretilen şehirlerarası ve uluslararası yolcu
taşımacılığı ile turizm taşımacılığı yapan araçlar dışında şehir içi yolcu
taşıma hizmeti ve servis hizmeti veren araçların engelli erişilebilirliğine
uygun tadil edilmesinde veya üretiminde kullanılan aksam, parça, cihaz ve
tertibatları bu fıkranın yürürlük tarihinden itibaren katma değer vergisi ve
özel tüketim vergisinden muaftır. Bu fıkranın yürürlüğe girdiği tarihten önce
üretilen şehirlerarası ve uluslararası yolcu taşımacılığı ile turizm
taşımacılığı yapan araçlar dışında şehir içi yolcu taşıma ve servis hizmeti
veren araçlardan erişilebilir olmayanlara verilen motorin, araçların engelli
erişilebilirliğine uygun tadil edilmiş veya üretilmiş olması şartıyla, bu
fıkranın yürürlük tarihinden itibaren katma değer vergisi ve özel tüketim
vergisinden muaftır.
Şehirlerarası ve şehir içi yolcu taşıma
hizmeti ile şehir içi servis ve turizm taşımacılığı hizmetinin erişilebilir
hale getirilmesi için usul ve esaslar, Bilim, Sanayi ve Teknoloji Bakanlığı ile
Ulaştırma, Denizcilik ve Haberleşme Bakanlığının görüşleri alınmak suretiyle
Aile ve Sosyal Politikalar Bakanlığınca bu fıkranın yürürlük tarihinden
itibaren en geç 6 ay içinde çıkarılacak yönetmelikle düzenlenir."
BAŞKAN – Komisyon, katılıyor musunuz? 
BAYINDIRLIK, İMAR, ULAŞTIRMA VE TURİZM
KOMİSYONU BAŞKANI OYA ERONAT (Diyarbakır) – Katılamıyoruz Sayın Başkan. 
BAŞKAN – Hükûmet? 
AİLE VE SOSYAL POLİTİKALAR BAKANI
AYŞENUR İSLAM (Sakarya) – Katılmıyoruz efendim. 
MEHMET AKİF HAMZAÇEBİ (İstanbul) –
Gerekçe… 
BAŞKAN – Gerekçeyi lütfen… 
Gerekçe: 
Bu önerge ile teklif edilen ikinci
fıkrada 2/2374 esas numaralı Engelliler Hakkında Kanunda Değişiklik Yapılmasına
Dair Kanun Teklifi ile Engelliler Hakkında Kanun'un geçici üçüncü maddesine
eklenen dördüncü fıkrada şehir içi yolcu taşıma hizmeti yapan araçlardan
erişilebilir olmayanlara yolcu taşıma hizmeti için yetki belgesi, izin veya
ruhsat verilmeyeceği hükmüne ek olarak, şehir içi yolcu taşıma hizmeti ve
servis hizmeti veren araçların engelli erişilebilirliğine uygun tadil
edilmesinde veya üretiminde kullanılan aksam, parça, cihaz ve tertibatların katma
değer vergisi ve özel tüketim vergisinden muaf olmaları sağlanarak taşımacılık
sektöründe engelli erişimine uygun araç üreten şirketlerin ve taşımacılık
sektörüne tadilat hizmeti verilen şirketlerin maliyetlerinin azaltılması
amaçlanmıştır.
Bu önerge ile teklif edilen dördüncü
fıkranın devamında, şehir içi yolcu taşıma hizmeti ve servis hizmeti veren
araçlara verilen motorinin, araçların engelli erişilebilirliğine uygun tadil
edilmiş veya üretilmiş olması şartıyla katma değer vergisi ve özel tüketim vergisinden
muaf olması da, başta büyük illerimizde olmak üzere büyükşehir ve il
belediyeleri bünyesinde toplu taşımacılık faaliyetinde bulunan işletme ve
şirketlerin yakıt maliyetlerini azaltma fırsatı sağlayacağından bu işletme ve
şirketlerin bünyesindeki araç filolarının engelli erişilebilirliğine uygun
tadilatı işlemlerinin artacağı öngörülmüştür. İşletme ve şirketleri bünyesinde
hâlihazırda engelli erişebilirliğine uygun üretilmiş araçları bulunanların da
uygunluk bildirimlerinin yapılarak araçlarına katma değer vergisi ve özel
tüketim vergisinden muaf motorin ile yakıt ikmal etmeleri amaçlanmıştır.
(2/2374) esas numaralı Kanun
Teklifi’nin 1’inci maddesinin ikinci fıkrasında yer alan "Bu fıkranın
yürürlüğe girdiği tarihten sonra üretilen şehirlerarası ve uluslararası yolcu
taşımacılığı ile servis ve turizm taşımacılığı yapan araçlar dışında şehir içi
yolcu taşıma hizmeti yapan araçlardan erişilebilir olmayanlara yolcu taşıma
hizmeti için yetki belgesi, izin veya ruhsat verilmez " ibaresinde, şehir
içi yolcu taşıma hizmeti yapan fakat "erişilebilir olmayan" araçlara
verilmeyeceği belirtilen yetki belgesi izin veya ruhsat konusunda izlenecek
usul ve esaslara ilişkin yaptırımların ayrıntılarına yer verilmeyerek olası bir
idari boşluğa yol açılmıştır.
Kanun teklifinin değiştirilerek yeniden
düzenlenen dördüncü fıkrasında " şehirlerarası yolcu taşıma hizmeti ile
şehir içi servis ve turizm taşımacılığı" hizmetlerinin erişilebilir hâle
getirilmesi için usul ve esasların yönetmelikle düzenleneceği belirtilmiş iken,
ikinci fıkradaki "şehir içi yolcu taşımacılığının usul ve esaslarına dair
herhangi bir yönetmelik öngörülmemiştir.
BAŞKAN – Önergeyi oylarınıza sunuyorum…
MEHMET AKİF HAMZAÇEBİ (İstanbul) –
Karar yeter sayısı istiyoruz.
BAŞKAN – Karar yeter sayısı arayacağım.
Kabul edenler… Kabul etmeyenler…
Arkadaşlarımızın biri “var”, biri “yok”
dedi.
Elektronik cihazla oylama yapıyorum.
İki dakika süre veriyorum.
(Elektronik cihazla oylama yapıldı)
BAŞKAN – Karar yeter sayısı vardır,
önerge kabul edilmemiştir. 
Şimdi maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Madde 2’yi okutuyorum: 

MADDE 2- Bu Kanun
yayımı tarihinde yürürlüğe girer.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Madde 3’ü okutuyorum: 
Madde 3.- Bu kanun hükümlerini Bakanlar
Kurulu yürütür. 
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Şimdi teklifin tümünü oylarınıza
sunuyorum: Kabul edenler… Kabul etmeyenler… Kabul edilmiştir. 
Teklif kabul edilmiş ve kanunlaşmıştır,
hadi hayırlı uğurlu olsun. 
Birleşime beş dakika ara veriyorum. 
Kapanma Saati:
21.33
SEKİZİNCİ OTURUM

Açılma Saati:
21.38
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 15’inci Birleşiminin Sekizinci Oturumunu açıyorum.
6’ncı sırada yer alan, Türkiye
Cumhuriyeti Hükümeti ile Makedonya Cumhuriyeti Hükümeti Arasında Kültür
Merkezlerinin Kuruluşu ve Faaliyetleri Hakkında Anlaşmanın Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
6.- Türkiye Cumhuriyeti
Hükümeti ile Makedonya Cumhuriyeti Hükümeti Arasında Kültür Merkezlerinin
Kuruluşu ve Faaliyetleri Hakkında Anlaşmanın Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/766) (S. Sayısı: 464) (x)
BAŞKAN – Komisyon ve Hükûmet burada. 
Komisyon Raporu 464 sıra sayısıyla
bastırılıp dağıtılmıştır. 
Tasarının tümü üzerinde söz isteyen
Cumhuriyet Halk Partisi Grubu adına Isparta Milletvekili Sayın Ali Haydar Öner,
buyurunuz. (CHP sıralarından alkışlar) 
CHP GRUBU ADINA ALİ HAYDAR ÖNER
(Isparta) – Sayın Başkan, değerli milletvekilleri; tarihî ve kültürel bağlarla
derin ilişkilerimiz olan Makedonya’yla Türk kültürünü tanıtmak ve karşılıklı
etkileşimlerde bulunmak üzere bir uluslararası anlaşmanın onaylanması amacıyla
bir aradayız. 
Türkiye tarafı Yunus Emre Kültür Vakfı
aracılığıyla bu hizmetleri yürütecek, Makedonya da kendi teşkilatını kurarak
Türkiye’de faaliyetlerini yürütecek. Makedonya Üsküp’teki Kurşunlu Han bu
amaçla develik ve ahırlar hariç Türkiye Cumhuriyeti Hükûmeti tarafından restore
edilerek vakfa tahsis edilecek, Türkiye’de de İstanbul’daki bir apartmanın bir
katı Makedonya Cumhuriyeti’nin faaliyetleri için hazırlanacak. 
Değerli milletvekillerimiz, bu
faaliyetleri Yunus Emre Kültür Vakfı yapacak ama Yunus Emre Vakfı, adını aldığı
Yunus Emre’nin “Yaratılanı severiz Yaradan’dan ötürü” sözcüğüne, deyişine,
öğüdüne aykırı bir yapılanmayla donatılmış. Çünkü burada sadece muhalefet değil
Kültür Bakanlığı da dışlanıyor. 
Vakfın kurucuları arasında Mütevelli
Heyeti izninizle belirtmek istiyorum: Dönemin Cumhurbaşkanı Sayın Abdullah Gül,
eski Kültür Bakanı Sayın Atilla Koç, eski Millî Eğitim Bakanı Hüseyin Çelik,
eski Maliye Bakanı -babalar gibi satan- Sayın Kemal Unakıtan, TOBB Başkanı
Sayın Rifat Hisarcıklıoğlu. Mütevelli Heyette Başkan olarak Sayın Dışişleri
Bakanı var, Başkan Yardımcısı olarak da Başbakan Yardımcısı var. Ayrıca, eski
Millî Eğitim Bakanı, şimdiki Millî Eğitim Bakanı, Maliye Bakanı, TOBB Başkanı,
YÖK Başkanı, Türk Dil Kurumundan yetkililer, bazı üniversitelerden rektör ve
dekanlar, bazı yazarlar var. 
Yönetim Kurulunda Kültür Bakanlığımızın
Müsteşarı, Sayın TİKA Başkanı, bir yazar, Millî Eğitim Bakanlığından görevliler
ve bazı kurumların temsilcileri var. 
Enstitü Başkanı belli görüş
sahiplerinden biriyle ve yönetimiyle faaliyet gösterecek. 
Denetleme Kurulu içinde de Adalet ve Kalkınma
Partisi 23’üncü Dönem üyelerinden bir değerli eski vekilimiz ile Cumhuriyet
Halk Partisi 22’nci Dönemden Sayın Mustafa Gazalcı var, ondan gayrı pek isim
göremiyoruz. Yani 100 kişilik listede nasıl olmuşsa eski vekillerimizden sadece
Mustafa Gazalcı’ya bir Denetleme Kurulu üyeliği verilmiş.
Değerli milletvekilleri, dış politika
ve kültürel ilişkiler toplumun tamamını kapsamalıdır çünkü kültürel ilişkiler
tarihî derinlikleri, birikimleri birbirine aktarmayı öngörür ama bu toplumun
tamamının görüşlerini aktarırsa o ülkenin görüşlerini, kültürel birikimlerini
aktarma anlamını taşır. Sadece iktidarın ve iktidara yandaş olanlar ile
iktidara karşı ses çıkaramayanların görüşlerini yansıtırsa olmaz. 
YÖK temsilcisi… Türkiye’de bunca olay
oldu, YÖK’ün ağzını bıçak açmadı. YÖK üniversal bir kurum olarak her konuda
toplum yararına olan görüşlerini kamuoyuyla cesaretle paylaşmasını bilen bir
kurum olmalıdır. Eski Başkan giderayak “YÖK suskun kaldı.” dedi, onu dediği
için de hemen değiştiriliverdi. Yeni gelen ne diyebilecek? 
Diyanet İşleri Başkanı da bu kurumda
yer alıyor. Diyanet İşleri Başkanımız Sayın Görmez, bunca olayları,
yolsuzlukları, yalanları, kul hakkı yenmeleri görmezden duymazdan geldi,
hutbeleri, vaazları değiştirtti. Türk kültürü adına sadece Hükûmetin sesi
olmaktan başka ne yapacak? 
Diğer bazı yetkililer, temsilciler de
aynı konumdalar. Türkiye Odalar Birliği Başkanı burada görev alıyor ama onun
üye olduğu bir önemli kurumu Hükûmet lağvetti, iş adamlarına “Siz kendi işinize
bakın, her şeye karışmayın.” dedi. Onlar ne yapabilecekler? Türkiye'nin
kurumları bu kadar sessizliğe bürünürken, baskı altında tutulurken Türk
kültürünü Makedonya’ya ya da uluslararası anlaşma yaptığımız diğer ülkelere
nasıl tanıtacağız? 
Bir başka husus, Türkiye Cumhuriyeti devleti
Avrupa Birliğine girerse taşıyacağı en önemli değer kültürel değerler olacak.
Kültür Bakanlığı ile Turizm Bakanlığının birleştirilmesi bu bakımdan isabetli
olmamıştır. Çünkü kültür bir harstır, bir derinliktir, bir birikimdir, bir
kazanımdır ama turizm daha çok ticaret, dinlenme, gezme, görme öğelerini
ağırlıklı olarak bünyesinde taşır. Tez zamanda Kültür ve Turizm Bakanlığının
ayrılması ve kültüre verilen değerin arttırılması gerekir. 
Bilinmektedir ki bazen terfiler,
ödüllendirmeler yurt dışı ataşelikler, müşavirliklerle yapılmaktadır. Bazen de
çok önemli görevlerde bulunan yetkililerin o görevden alınması için yurt
dışında “kicking upstairs” diye tanımlanan yani “yukarıya doğru tekmeleme” diye
söylenebilecek görevlendirmeler yapılmaktadır. Türkiye Cumhuriyeti devleti
tekelci anlayıştan vazgeçmeli, özellikle dış politika ve kültürde çoğulcu
anlayışı, Türk kültürünün bütün unsurlarını, Türkiye Cumhuriyeti sınırları
içinde yaşayan bütün etnik kimliklerin ve inançların ortak değerlerini yurt
dışına taşıyabilmeli, tanıtabilmelidir. 
Diyanet İşleri Başkanı Sayın Görmez’in
bir camide Sayın Başbakanın ve dönemin Başbakan yardımcılarının arkasında el
pençe divan durarak bayramlaşmadan sarfınazar etmesi hâlâ içimi sızlatmaktadır.

“Ne kadar icazet
alınırsa o kadar katkı sağlanacağı” bu durumda yanlış bir değerlendirme olmaz.
Belirgin amaç, iktidarın görüşlerinin uluslararasında yayılması ve ideolojik
konuların da bunlara dâhil edilmesidir. Türkiye Avrupa Birliğine girerken
kültürel değerleri en önde taşınan değerler olacaktır. Aile yapısı, kültürel
kimliği, kültürel birliği, kültür değerleri bunların başında gelmektedir.
34’üncü maddede
bir husus var vakıfla ilgili. Bazı amaçları sayarken “Başka işleri de yapma”
gibi genel bir hüküm konmuştur. Başka işler yapmak, diğer işler yapmak, kapsamı
belirleyici olmayan faaliyetlerdir. Bu belirsizliğin de ortadan kaldırılması
gerekir. O nedenle, Dışişleri Komisyonunda buna vurgu yapıp muhalefet şerhimizi
koyduk. Tez zamanda 34’üncü maddeye ilişkin değerlendirmenin isabetle yapılması,
bu belirsizliğin ortadan kaldırılması gerekiyor.
Değerli
arkadaşlar, kültürel ilişkilerimizi taşımayla ilgili bir anımı paylaşmak
istiyorum. Bir kurumda geceleme yaptığımızda sabah kalkıp kahvaltı salonuna
indik. Orada bir bakanlığımızın Sayın Bakanı ile bakanlık yetkililerinin de
kahvaltı yapmakta olduğunu gördük. Kendilerine ben ve eşim “Afiyet olsun.”
dedik, her birini ayrı ayrı selamladık. Sonra yanda görevlilerin gösterdiği
masada oturduk, biz de kahvaltımızı yapmaya başladık. Biz kahvaltımızı yaparken
gelişte selamladığımız sayın bakan hiçbir şey demeden kalktı gitti. Ondan sonra
da o bakanlığın yetkilileri aynı bakanın yaptığı şekilde kalkıp gittiler. Türk
kültürünü tanıtırken bu davranış şekli Türk kültürünün belirgin bir vasfı
mıdır? Türk kültürünü yaşatması gereken bir bakanlık mensuplarının sayın bakanı
ve yetkilileri bu davranış içinde oldular. Eğer böyle bir anlayışı dışarıya
taşıyacak ve yansıtacaksak yazıklar olsun diyorum! 
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim Sayın Öner. 
Milliyetçi Hareket Partisi Grubu adına
Kocaeli Milletvekili Sayın Lütfü Türkkan.
Buyurunuz. (MHP sıralarından alkışlar) 
MHP GRUBU ADINA LÜTFÜ TÜRKKAN (Kocaeli)
– Sayın Başkan, değerli milletvekilleri; Makedonya’yla daha önceden yapılan bu
anlaşma gereği Makedonya’da zaten Yunus Emre Kültür Merkezi çok uzun bir
süredir faaliyette. Şu anda sadece ve sadece Mecliste bunun onaylanması
konusunda kanunumuz buraya geldi. Ama Makedon tarafı Yunus Emre Kültür
Merkezine zaten daha önceden müsaade etmişti ve merkez ciddi faaliyetlerle
devam ediyor. 
Bu anlaşmanın geldiği tarihte çok
önemli bir şeyi hatırlatmak istiyorum size: 2015 Nisan ayında Türkiye’yi
bekleyen çok önemli bir tehlike var, o da şu: Ermeni tehcirinin 100’üncü yılı
münasebetiyle başta Amerika’da olmak üzere bütün Avrupa’da ve dünyada Ermeni
soykırımının tanınmasıyla ilgili Türkiye’ye ciddi bir baskı uygulanacak. Bu
konuda şu ana kadar Dışişleri Bakanlığının veya Başbakanlığın yaptığı ne gibi
bir çalışma var bilmiyorum ama henüz Meclise ulaşan herhangi bir çalışma bize
ulaşmadı. 
Hazır Makedonya’yla ilgili bir kanunu
konuşurken bu konuda bir şey hatırlatmak istiyorum: Dünyadaki en büyük soykırım
Balkanlarda yaşanmıştır. 1912 Balkan Savaşı’ndan sonra, Birinci Dünya Savaşı’nın
bitimi, 1918’e kadar Amerikalı tarihçi McCarthy’nin verdiği rakamla 5 milyon
Türk yollarda katledilmiştir, öldürülmüştür. Bunu biz bütün dünyaya
anlatamadık, hâlâ anlatmakta geri duruyoruz ama Ermenilerin soykırım
iddialarına karşı sadece savunmada kalıyoruz. Gerçek soykırıma uğrayan
soydaşlarımızla ilgili de ne bu Mecliste bir kelam edildi ne de dünya da bu
konuda herhangi bir girişimde bulunuldu. Bu vesileyle de bunu hatırlatmak
istiyorum. 
Makedonya’da 120 bin civarında olduğu
söylenen ama orada kendini Türk kabul eden 200 bin soydaşımız yaşıyor. O
soydaşlarımızla ilgili de çok önemli sorunlar var. Ben, o bölgede doğmuş,
büyümüş, yetişmiş, bu ülkeye gelmiş bir ailenin çocuğuyum. Orayla da hâlâ
bağlarım devam ediyor. O konuyla alakalı da biraz size bilgi vermek istiyorum.
Makedonya’da şu ana kadar çok ciddi anlamda TİKA’nın yaptığı yatırımlar var,
gerçekten TİKA önemli işler yaptı Makedonya’da. Adalet ve Kalkınma Partisi
Hükûmeti bir tek şeyi yapamadı; oradaki Türkleri, bölünmüş Türkleri biraz daha böldüler,
biraz daha ayrıştırdılar. Biz siyaseti Türkiye’de yapıyoruz. Makedonya’da bir
tek siyasetimiz var bizim, Türkiye siyaseti ama maalesef orada da Türkler
arasında Adalet ve Kalkınma Partisine destek verenler ve vermeyenler şeklinde
soydaşlarımız ayrılmış durumda. Bakın, size bir örnek vermek istiyorum: Dedeli
diye bir köy vardır Doğu Makedonya’da, Yörük köyüdür. Dedeli’ye zaman zaman
gidiyorum ben, Yunanistan sınırında. Beni çok sevdiğini söyleyen, benim de çok
sevdiğim, hürmet ettiğim, orada çobanlık yapan bir dostum var. “Lütfü Bey, ben
sizi Facebook’tan takip ediyorum, çok da beğeniyorum ama beğenilerimi
işaretleyemiyorum.” dedi. “Niye, yani bilgisayar mı arızalı?” dedim. “Yok,
korkuyorum. Benim kızım İzmir’de okuyor, ola ki sizi beğenirsem kızımın başına
bir şey gelir diye korkuyorum.” Hem vallahi hem billahi bire bir yaşadığım bir
hadise bu. (CHP sıralarından alkışlar)
GÜLAY DALYAN (İstanbul) – Allah Allah! 
LÜTFÜ TÜRKKAN (Devamla) – Hiç öyle
arkadan falan da bağırmayın, bırakın bu işleri. Ben gerçeği anlatıyorum. 
Bu, oradaki Türklerin ne kadar
bölündüğüne dair en somut örnek. Bakın, üç tane parti var, şu anda dördüncüsü
kurulmaya hazırlanıyor. Niye? Adalet ve Kalkınma Partisi kendi siyasi
görüşlerine uygun, diğer etnik unsurları da kapsayan bir parti daha kurup orada
siyaset yapacak. Arkadaşlar, Adalet ve Kalkınma Partisi giderayak Türkiye'de
siyaset yapmaya devam etsin ama Makedonya’daki bu bölünmüşlüğün üzerine biraz
daha fazla giderseniz oradaki soydaşlarımıza kötülük yaparsanız onların bir arada
hareket etme kabiliyetinin önüne geçersiniz. Onun için de Ohri Çerçeve
Anlaşması nedeniyle yüzde 1,7 oranında kamu kurumlarında yer alması gereken
Türk nüfusunun yüzde 0,01’i dahi görev almadı. Sebebi de şu: Her Türk bir başka
Türk’ü kötüleyerek o kamu kurumuna girmesine engel oluyor. Bu bölünmüşlüğe bir
katkı da siz veriyorsunuz, ama bilerek ama bilmeyerek, ama bilmeyen
milletvekilleri, bilmeyen bürokratları götürürseniz, kuru partizanlık
yaparsanız oradaki Türkleri bu hâle getirirsiniz.
Orada bir diğer sorun da Osmanlı Dönemi’nden
kalan kültür ve tarih varlıklarımızın gitgide yok olması. Bakın, oranın,
Üsküp’ün en önemli eserlerinden birisi Burmalı Camisi’dir. Burmalı Camisi önce
yakıldı, sonra yıkıldı, yeri mevcut. O yerine şu anda kilise yapmak üzere ciddi
bir teşebbüsleri var. Türkiye Cumhuriyeti'nin bu konuda en ufak bir ret ifadesi
yok. Kim o konuda engel biliyor musunuz? Arnavutlar. Maalesef. Oradaki Osmanlı
eserinin savunucusu ne Türkiye Cumhuriyeti devleti ne de maalesef bizler.
Oradaki Arnavut nüfusun birtakım eylemlerinden çekinip şu ana kadar Burmalı
Camisi’nin yerine kilise yapamadılar. Ama, burada sadece ve sadece bakanlar,
milletvekilleri sıkıldıkları zaman Makedonya ve Kosova’ya gidiyorlar.
Avrupa’dan, dünyadan yeterince davet alınmadığı için -Dışişleri Bakanlığı ve
Başbakanlık gibi bir iki bakanlığı da vareste tutarsak- bakanlar ayağa
kalktıkları zaman Makedonya veya Kosova’ya gidiyorlar. Ya, arkadaş, devletin de
bir ağırlığı var, gidilecek yerin de bir zamanı zemini var. Siz canınız sıkıldıkça
Makedonya’ya gidiyorsunuz. 
Bana Makedonya’da hükûmette görev alan
bir bakan arkadaşım dedi ki: “Bizde on sekiz gün kalan Türk bakan oldu.” On
sekiz gün gelin evine kaynana gitmiyor ya. Böyle ziyaret mi olur? (MHP ve CHP
sıralarından alkışlar) On sekiz gün bakan Makedonya’da ziyaret… Bu işi biraz
daha devlet adabına uygun hâle getirin, biraz daha Türkiye Cumhuriyeti’nin
ağırlığını hissettirin ki oradaki soydaşlarımız rahat etsin. 
Bizim “Taşköprü” dediğimiz, Osmanlı’nın
yegâne oradaki nişanesinin kitabesi yok edildi, namazgâhı yok edildi. Onun
yerine şu anda hemen arkasına sinagog yaptılar. O kitabeyi oraya
yerleştiremedik, iğreti bir kitabe konuldu ama Osmanlının kitabesi değildi o.
Osmanlının eserlerine orada sahip çıkmak zannetmeyin ki sadece mimari eserlere
sahip çıkmak, Osmanlının orada bıraktığı bakiyeye sahip çıkmaktır. O insanlar
altı yüz yıldır orada sancak beyliği yapıyorlar. Biz geldik, şu veya bu
sebepten geldik ama o insanlar hâlâ nöbete devam ediyorlar, uç beyleri devam
ediyor o nöbete. O insanların orada kıymetini bilin, onlara değer verin, basit
siyasi hesaplarınız uğruna o insanları orada kullanmayın, yazık edersiniz.
Hepinize saygılar sunuyorum. (MHP ve
CHP sıralarından alkışlar) 
BAŞKAN – Teşekkür ederim Sayın Türkkan.
Soru-cevap işlemine geçiyorum.
Sayın Acar…
GÜRKUT ACAR (Antalya) – Teşekkür ederim
Sayın Başkan.
Şunu sormak istiyorum ben dış işleriyle
ilişkili olduğu için: Kristof Kolomb’un Amerika’yı ilk olarak keşfetmediğine
dair Cumhurbaşkanı Recep Tayyip Erdoğan’ın bir demeci bütün dünya basınında yer
aldı. Cumhurbaşkanının bir Müslüman’ın Amerika’yı Kristof Kolomb’tan önce
keşfettiği konusundaki iddiasına Hükûmet iştirak ediyor mu? Ediyorsa bununla
ilgili kanıtlar nelerdir? Uluslararası ilişkilerde kanıtı olmayan iddialar
dünya kamuoyunda Türkiye'yi küçük düşürmüyor mu?
Teşekkür ederim Sayın Başkan.
BAŞKAN – Sayın Bakan, buyurunuz.
Yazılı mı vereceksiniz?
MİLLÎ SAVUNMA BAKANI İSMET YILMAZ
(Sivas) – Yok, sadece... 
Biliyorsunuz, İstanbul’a giderseniz,
Gülhane’ye giderseniz İslam Bilim ve Teknoloji Tarihi Müzesi diye çok mükemmel,
güzel bir müze var, her arkadaşımızın mutlaka o müzeyi ziyaret etmesini
isterim. Bu İslam Bilim ve Teknoloji Tarihi Müzesi Fuat Sezgin Hoca’nın
önderliğinde, riyasetinde, yol göstermesinde yapılmıştır. Bu görüş,
Cumhurbaşkanımızın ifade ettiği görüş… Fuat Sezgin Hoca da 1960 darbesinden
sonra 147’ler arasında olup da üniversiteden atılanlar arasında. Kendisi
Türkiye’de kendi düşüncesini ifade edemeyeceğini düşündüğünden Almanya’ya
Frankfurt’a gitti, Frankfurt’ta bir kürsünün başkanı oldu ve o hocanın görüşü
de -gerçek bir bilim adamıdır- birçok buluşun İslam ülkelerinden veya Doğu’dan
geldiğini söyler. Ancak, eski tarihlerde atıf yapılmadığından Doğu’daki
kaynakların alındığını, Batı’ya geçirildiğini dolayısıyla atıf yapılması
kültürünün sonradan çıktığını ifade ettiğinden… Bu bir bilim adamının
görüşüdür, bazıları da bunu destekliyor, aksine olan fikirler de olabilir ama
biz Fuat Sezgin Hoca’nın dediğine inanıyoruz.
Bilgilerinize.
BAŞKAN – Sayın
Özel…
ÖZGÜR ÖZEL
(Manisa) – Teşekkür ederim Sayın Başkan.
Sayın Bakan,
siz, Komisyon sırasında yerinizi aldığınızdan beri Twitter’dan soruyorlar
“Bedelli askerlikle ilgili durum nedir?” diye. Sürekli birbiriyle çelişkili
açıklamalar geldikçe de soruların ardı arkası kesilmiyor. O yüzden, bugün, 18
Kasım saat 22.01 itibarıyla Hükûmetinizin bedelli askerlik konusundaki son
yaklaşımı nedir diye soruyorum. 
BAŞKAN – Sayın
Öğüt…
KADİR GÖKMEN
ÖGÜT (İstanbul) – Teşekkür ediyorum Sayın Başkanım.
Az önce de
arkadaşımızın sorduğu sıkıntılı durumu bir buçuk, iki yıldır dile getiriyoruz.
800 binden fazla bakaya var şu anda, onlar sürekli tedirgin durumdalar, normal
işlerine gidemiyorlar, seçimlere katılırken bile son derece tedirgin
katıldılar. Bu konularda “Bu beklentiler var.” gibi, “Yok.” gibi, “Biz
istiyoruz ama Genelkurmay istemiyor.” Gibi, “Aslında çekinceler var ama doğru
yapıyoruz.” gibi şeyler var. Yani, daha net bir şeyler söylemenizi bekliyorlar
çünkü “24” deniyor, “26” deniyor, “28” deniyor, “30” deniyor, bir de rakam konuşuluyor.
Bu konuda biraz daha net bilgi verirseniz… Onlar sizin sesinizi duymak
istiyorlar Sayın Bakanım.
Teşekkür ederim.
BAŞKAN – Sayın
Eyidoğan…
HALUK EYİDOĞAN
(İstanbul) – Teşekkür ederim.
Sayın Bakan,
zaman zaman Türkiye’de atomik silahlar olduğuna dair, atom bombasına benzer
nükleer silahlar olduğuna dair haberler çıkıyor çeşitli yabancı kaynaklarda ve
yerli, ulusal basında. Gerçekten var mıdır? Nerelerdedir? Miktarı nedir? Ne
amaçla kullanılacaktır? Bilginiz varsa, cevap verirseniz memnun oluruz. 
Teşekkürler. 
BAŞKAN – Sayın Halaçoğlu… 
YUSUF HALAÇOĞLU (Kayseri) – Teşekkür
ederim Sayın Başkanım. 
Sayın Bakanım, Fuat Sezgin Bey bu
araştırmaları yaptığını söylüyor da herhangi bir kaynak göstermiyor. Şimdi,
varsayımlarla tarih yazılmaz, tekrar ediyorum yani Kristof Kolomb’tan önce eğer
Müslümanlar orayı keşfetmiş olsalardı, hepinizin çok iyi bildiği, dünya
haritası çizen Piri Reis kaynak olarak gösterdiği eserler arasında bir
Müslümandan da söz ederdi. 
Bu, birtakım o tarihte giden rahiplerin
Küba’da bir dağın tepesinde camiye benzer bir görüntü sezinlediğini
belirtmesiyle bağlantılı. 
LÜTFÜ TÜRKKAN (Kocaeli) – Dağı camiye
benzetmişler. 
YUSUF HALAÇOĞLU (Kayseri) – Onun
tepesini camiye benzetmiş. Cami falan söz konusu değil orada, herhangi bir
Müslüman söz konusu değil. 
Bakın, Bering Boğazı’ndan, buz
tuttuktan sonra, Asya’dan Amerika’ya gidenlerle ilgili arkeolojik kazılar
ortaya koyuyor oradan bir geçişin olduğunu ama birtakım varsayımlarla,
papirüsten yapılmış gemilerle, sallarla Mısır’dan Amerika’ya gitmeyle ilgili
birtakım iddialar söz konusu. Bu iddialar üzerine bir de deneme yapılmıştır. Bu
deneme çerçevesinde gidilebileceği belirtilmiştir ama gittiklerine dair en
küçük bir kanıt yoktur. Şimdi, bu konuda kanıtların en önemlisi arkeolojik
kazılardır. Hiçbir tanesi yok orada, öyle bir şey yok. 
Bakın, ilk caminin yapıldığı tarih
Abdülhamit dönemidir ve Güney Amerika’da değil, Kuzey Amerika’da, New York’ta
yapılmıştır. 
ÜNAL KACIR (İstanbul) – Sayın Başkan,
isterseniz oylamaya sunalım. 
BAŞKAN – Vallahi, ha bire sizin
anlaştığınız bilgisi geliyor, sonra da bakıyorum ki hiç de anlaşmamışsınız. Her
türlü planlar, programlar altüst. 
Sayın Dinçer, buyurunuz. 
CELAL DİNÇER (İstanbul) – Teşekkür
ediyorum Sayın Başkan. 
Sayın Bakan, konumuz Makedonya’yla
ilgili sözleşme olduğu için ben sorumu Makedonya’yla ilgili soracağım.
BAŞKAN – Çok
teşekkürler.
CELAL DİNÇER
(İstanbul) – Makedonya’ya giden Türk öğrenciler orada çok büyük sıkıntılarla
karşılaşmakta, özellikle vize sorunları ve polisin üniversitelere yaptığı baskınlarla
öğrenciler sınır dışı edilmektedir. Bu konuda Hükûmet olarak herhangi bir
girişiminiz var mıdır, girişiminiz olacak mıdır? 
Bir diğer konu
da, Makedonya’daki kültürel varlıkların onarılmasıyla ilgili. Örnek olarak,
“Harabati Külliyesi” dediğimiz, “Harabati Dergâhı” dediğimiz dergâhı gittim,
gördüm, her tarafı tam bir virane şekline dönmüş. Burada, Hükûmet olarak bir
çalışma yapmayı düşünüyor musunuz?
TİKA birçok camimizi, 2 veya 3 tane de
okulumuzu onardı, o küçücük okulun badanası bile oradaki insanlar için çok
büyük bir mutluluk kaynağı.
(Mikrofon otomatik cihaz tarafından
kapatıldı)
CELAL DİNÇER (İstanbul) – Hükûmet
olarak buraya daha sıkı bir yardım veya onarım şeklinde destek olmanız
gerekiyor.
Teşekkür ediyorum.
LÜTFÜ TÜRKKAN (Kocaeli) – Helal olsun
ağabey, vallahi helal olsun.
BAŞKAN - Sayın Öğüt…
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
Kadıköy Acıbadem’de GATA Çamlıca Askerî
Göğüs Hastanesi var, uzun yıllardır göğüs hastanesi olarak askeriyeye hizmet
etmiş çok önemli bir hastane. Fakat son zamanlarda oranın gittikçe
işlevsizleştiğini ve orada bazı kepçelerle kazı yapıldığını mahalleli bize
söylemekte. Ama herhangi bir şekilde de dışarıda inşaata ait bir tabela
görünmemekte. TOKİ’ye verileceğine dair veyahut da özel inşaat şirketlerine
verileceğine dair söylentiler dolaşmakta. Oranın akıbetiyle ilgili bir şey
biliyor musunuz? Orası o bölge için yeşil alan anlamında çok önemli bir
alandır. Oradaki vatandaşlarımız da bu cevabı bir an önce beklemekte.
Teşekkür ediyorum.
BAŞKAN – Sayın Bakan, buyurunuz.
MİLLÎ SAVUNMA BAKANI İSMET YILMAZ
(Sivas) – Teşekkür ediyorum.
Muhterem Başkanım, öncelikle, Fuat
Sezgin, benim ciddi bir şekilde tanıdığım, konuştuğum iyi bir bilim adamıdır.
Hiç şüpheniz olmasın, Yusuf Halaçoğlu’nu nasıl bilirsek, Fuat Sezgin Hocam’ın
da onun kadar bilim adamı olduğu konusunda bir fikrimiz var.
YUSUF HALAÇOĞLU (Kayseri) – Kaynak
göstermesi lazım, kaynağını göstersin.
MİLLÎ SAVUNMA BAKANI İSMET YILMAZ
(Sivas) – Onun kendi kaynakları da var, yani o kadar boş değil. Dolayısıyla
Fuat Sezgin Hoca’ya söyleyeceğim, “Yusuf Halaçoğlu böyle söylüyor, ‘Kaynağı
yok.’ diyor.” diyeceğim.
Hiç şüphesiz, onların… Biliyorsunuz,
15-20 cilde yakın kitabı da var, ondan bir tane size göndermesini isterim ki bu
konulardaki derinliği hususunda bir tartışma söz konusu olmasın.
YUSUF HALAÇOĞLU
(Kayseri) – Sayın Bakan, 15, 20, 25 cilt de olsa fark etmez, kaynak göstermesi
lazım.
MİLLÎ SAVUNMA
BAKANI İSMET YILMAZ (Sivas) – Bir başka husus…
LÜTFÜ TÜRKKAN
(Kocaeli) – Gülünç duruma düşürmeyin Türkiye’yi şu Amerika konusunda ya. Alay
ettirmeyin Türkiye’yle.
MİLLÎ SAVUNMA
BAKANI İSMET YILMAZ (Sivas) – Hiç öyle bir durum yok, pekâlâ…
LÜTFÜ TÜRKKAN
(Kocaeli) – Öyle ya, açın yabancı basını.
MİLLÎ SAVUNMA
BAKANI İSMET YILMAZ (Sivas) – Hep ezberleri bozuyor, ezberleri bozuyor;
ezberiniz bozulunca rahatsız oluyorsunuz. (AK PARTİ sıralarından alkışlar)
YUSUF HALAÇOĞLU
(Kayseri) – Yapmayın Sayın Bakan…
LÜTFÜ TÜRKKAN
(Kocaeli) – Türkiye’yle alay ettirmeyin Sayın Bakan.
MİLLÎ SAVUNMA
BAKANI İSMET YILMAZ (Sivas) – Yok, hiç öyle bir şey yok.
LÜTFÜ TÜRKKAN
(Kocaeli) – Sayın Bakan, biz seni aklı başında adam biliriz.
MİLLÎ SAVUNMA
BAKANI İSMET YILMAZ (Sivas) – Bakın, ezberler hususunda bir hususu daha
söyleyeyim: Cezayirli Hasan Paşa var…
YUSUF HALAÇOĞLU
(Kayseri) – Yükseltilmeye ihtiyacı yok İslam dünyasının.
LÜTFÜ TÜRKKAN
(Kocaeli) – Hocam, biz seni aklı başında adam biliriz ya.
MİLLÎ SAVUNMA
BAKANI İSMET YILMAZ (Sivas) – Hayır, Hocam…
BAŞKAN – Sayın
Bakan, bir saniye.
Sayın Halaçoğlu,
Sayın Türkkan, lütfen…
Soruları
cevaplandırırsanız…
MİLLÎ SAVUNMA
BAKANI İSMET YILMAZ (Sivas) – Öyle, öyle, ben de…
BAŞKAN – Evet,
yani siz de müdahalede bulunmayın.
Tamam, tarih işi
bitti, lütfen.
Buyurun.
ALİM IŞIK
(Kütahya) – Recep Tayyip Erdoğan söyledi diye siz de zorlamak durumunda
değilsiniz.
MİLLÎ SAVUNMA
BAKANI İSMET YILMAZ (Sivas) – Efendim, yok, yok; hiç öyle bir durum yok.
LÜTFÜ TÜRKKAN
(Kocaeli) – Zorlama kendini Sayın Bakan, zorlama.
MİLLÎ SAVUNMA
BAKANI İSMET YILMAZ (Sivas) – Hiç şey etmeyin, biz inandığımızı söyleriz, o
konudan çekindiğimiz yok.
ALİM IŞIK
(Kütahya) – Zorlamayın kendinizi.
MİLLÎ SAVUNMA
BAKANI İSMET YILMAZ (Sivas) – Bir hususu söyleyeyim: Bakın, Cezayirli Hasan
Paşa diye…
LÜTFÜ TÜRKKAN
(Kocaeli) – Zorlama ya, Türkiye’yi gülünç duruma düşürüyorsunuz.
MİLLÎ SAVUNMA
BAKANI İSMET YILMAZ (Sivas) – Başkanım, benim hiç…
BAŞKAN – Sayın
Türkkan, lütfen…
MİLLÎ SAVUNMA
BAKANI İSMET YILMAZ (Sivas) – Soruyu soran kendileri, cevabı veren kendileri;
biz dinliyoruz, onlar bizi dinlemiyorlar.
BAŞKAN – Uyardım
Sayın Bakan.
Buyurun.
MİLLÎ SAVUNMA
BAKANI İSMET YILMAZ (Sivas) – Bir başkası: Eğer ki Amerika Kongre Kütüphanesine
giderseniz Amerika’nın dış ülkelerle yapılmış sözleşmeler kapsamında Osmanlıyı
temsilen Cezayirli Hasan Paşa’yla yapılmış bir anlaşması var…
YUSUF HALAÇOĞLU
(Kayseri) – Kaç tarihinde?
MİLLÎ SAVUNMA
BAKANI İSMET YILMAZ (Sivas) - …ve o anlaşma sadece Osmanlıca dilinde
yazılmıştır, normalde iki ülke arasında sözleşme yapılırsa birinin İngilizce
olması gerekir, birinin Osmanlıca olması lazım, tek Osmanlıca.
İki: Böyle bir
sözleşme arasına iki tarafın da imza atması lazım, imza atan da Cezayirli Hasan
Paşa değil George Washington’a imza attırılıyor. Yani geçmişte böyle ezber
bozan hâller vardı, bunları da kabul etmek gerekir diye düşünüyorum.
Bir başka husus
bedelli askerlikle ilgili. Plan ve Bütçe Komisyonunda da buna ilişkin sorular
soruldu. Söylediğim hususu aynen tekrar ediyorum: Biz Genelkurmay Başkanlığının
görüşünü aldık ve o da gazetelere yansıdı. İşte, çevremizde bir ateş çemberi
var, zaten askerliğin süresini on beş aydan on iki aya indirdik, on iki aya
indirmekle birlikte asker sayısı 75 bin civarında bir azalma gösterdi.
Dolayısıyla da bütün bu hususları dikkate alarak destekleme oranımız da
düşmektedir, nüfus artış hızı düşmektedir, üniversite eğitimi artmaktadır. 2002
yılında üniversite çağına gelmiş her 100 kişiden 14’ü üniversiteye giderken,
şimdi her 100 kişiden 38’i üniversiteye gidiyor. Dolayısıyla, üniversiteye
gitmesi de kısa dönem askerliği artırıyor. Askere gidişi, bir de doktora yaparsa
35 yaşına kadar erteliyoruz, yüksek lisans yaparsa 29 yaşına kadar da
erteliyoruz, yani asker sayısının düştüğünü söylüyoruz. Ancak, son söz,
Başbakanımız ilgili taraflardan tam görüş aldıktan sonra, bütün görüşleri
aldıktan sonra bir değerlendirme yapacak, karar verecek; Başbakanımızın
değerlendirmesini bekliyoruz, bunun üzerine ilave eklenecek bir husus yoktur
diyorum.
Bir başka husus: “Türkiye'de atom
bombası var mıdır?” Türkiye, biliyorsunuz Nükleer Silahların Yayılmasının
Önlenmesi Anlaşması’na taraf olmuş, imza atmış bir ülkedir, bu statüsünden de
memnundur, onu söylemek isterim.
Makedonya’daki Türk öğrencilerle
ilgili, bunu Dışişleri Bakanlığından soracağım, vizelerle ilgili olan problem
ne, size yazılı olarak cevap vereceğim.
Harabati Baba Tekkesi’ne ben gittim.
Gerçekten gurur duyacağınız bir tekke, mükemmel bir yer. Yani Anadolu
erenlerinin gücünün, etkinliğinin ne olduğunu görmek için mutlaka Harabati Baba
Tekkesi’ni görmek lazım. Türkiye'de de hemen hemen öyle bir tekke de yok,
içinde hem mescidi var hem ibadet yerleri var hem güzel sohbet alanları var,
gurur duyacağınız bir yer. Muhakkak ki orası da boş kalan değil, sahipsiz bir
yer değil, ama bizim, orada Mustafa Paşa Camisi’ni restore ettiğimiz gibi…
Biliyorsunuz, ben Kültür ve Turizm Bakanlığı Müsteşarlığından gelmiştim,
“Kurşunlu Han Medresesi’ni biz alalım.” dediğimizde, bana söylenen -ki orası da
boş değildi, kendileri müze olarak kullanıyorlardı- “Sultanahmet Camii ne zaman
ki bize verilirse, biz de Kurşunlu Han’ı size verebiliriz.” şeklinde bir görüş
ifade edildiğini de biliyorum. 
Dolayısıyla, şimdi, uluslararası
sözleşmeye girmişse, Türkiye'nin kültürünün tanıtımının, etkinliklerinin
yapılacağı bir yer hâline getirilmişse, bunu gerçekten hayırlı bir iş olarak
görmek lazım.
Harabati Baba Tekkesi için de, eğer bu
konuda bir talep gelirse, biz, Osmanlının… İşte, Meksika’da -biraz önce söylendi
ya Abdülhamit Han döneminde yapılanlar- orada da işte saat yapılmıştı
Abdülhamit döneminde, onun da yine bakımını yaptık. Dolayısıyla, Harabati Baba
Tekkesi’nin de tekrar… Ben gittim, ziyaret ettim, bir eksikliğini görmedim ama
eğer eksikliği var ise de kesinlikle yaparız. Çünkü, onların hepsi, o
coğrafyadaki bütün Bektaşi kültürü Anadolu’nun, Hacı Bektaş’ın bir uzantısıdır
ve bağlantısı burasıdır. 
CELAL DİNÇER (İstanbul) – Tam bir
çöplük hâlinde Sayın Bakan.
MİLLÎ SAVUNMA BAKANI İSMET YILMAZ
(Sivas) – Yani, dediğim gibi, benim gittiğim dönem ile sizin gittiğiniz dönem
bilmiyorum hangisi ama…
LÜTFÜ TÜRKKAN (Kocaeli) – Savaştan
sonra yıkıldı ve birden bir harabe hâline geldi.
CELAL DİNÇER (İstanbul) – Gidin görün,
çok perişan.
MİLLÎ SAVUNMA BAKANI İSMET YILMAZ
(Sivas) – Ben yeni Makedonya Cumhuriyeti kurulduktan sonra gitmiştim, ondan
sonra diyeyim. Hatta orada bir de Alacalı Camisi var. İkisi de bizim “Kalkandelen”
dediğimiz, onların “Tetova” dedikleri yer…
LÜTFÜ TÜRKKAN (Kocaeli) – Arnavutlar
“Tetova” der.
MİLLÎ SAVUNMA BAKANI İSMET YILMAZ
(Sivas) – Öyle, Tetova. 
Dolayısıyla, Alacalı Camisi de UNESCO
Dünya Kültürel Miras Listesi’ne girmiş bir yer. Ama, bu da oraya girebilecek
kadar mükemmel bir şey. TİKA’dan talep olursa biz bunu yapmaya hazırız diye
düşünüyorum.
Askerî hastaneyle ilgili özel sektöre
verileceğine ilişkin hiçbir çalışmamız yoktur çünkü Silahlı Kuvvetlerimizin
kullandığı bütün arazilerin tahsisatı Millî Savunma Bakanlığına yapılmakta,
Millî Savunma Bakanlığından ilgili kuvvet komutanlarımıza kullanım izni
verilmekte. Dolayısıyla, Bakanlığımıza gelmiş böyle bir talep yoktur, onu da
belirtmek isterim.
Teşekkür ediyorum sayın Başkanım.
BAŞKAN – Sayın Hamzaçebi…
MEHMET AKİF HAMZAÇEBİ (İstanbul) –
Teşekkür ederim Sayın Başkan. 
Sayın Bakan bedelli askerlik konusunda
bir açıklamada bulundu ama açıklamalarını, ben, beklentileri olan kişiler
açısından son derece yetersiz buldum, bu konuda bir soru sormak istiyorum Sayın
Bakana.
Hükûmetinizin çıkarmış olduğu ilk
bedelli askerlik yasası başarısızlıkla sonuçlandı. Kapsama giren kişi sayısı
470 bin olmasına rağmen başvuran kişi sayısı 70 binde kaldı, 400 bin kişi
kapsama giremedi. Bu sayının şimdi 600 bin civarında olduğu ifade ediliyor.
Daha önce bir genel başkan yardımcınız bedelli askerlik bekleyenlere yönelik
olumlu bir değerlendirme yaptı, beklentileri artırdı. Daha sonra da Sayın
Başbakanın “Bu konjonktürde bedelli askerlik olmaz.” açıklaması yapıldı. Siz
biraz önce yine konjonktüre vurgu yaptınız ve olayı beklemeye aldınız. Yani,
Sayın Başbakanın açıklamasının yarattığı olumsuzluğu gidermek amacıyla, tam bir
umut da vermeyerek, bedelli beklentisinde olanlara ucu açık bir sözde
bulundunuz. Bedelli askerlik çıkacak mı, çıkmayacak mı, hiçbir şey söylemediniz
Sayın Bakan.
Şimdi herkesin beklediği şudur: Bedelli
askerlik çıkacak mı, çıkmayacak mı? Madem Sayın Başbakana sözü bıraktınız,
Sayın Başbakan bu açıklamasını ne zaman yapacak? Bunu bir seçim yatırımı olarak
mı düşünecek? Bugüne kadar hep böyle yapıldı; ya referandum ya seçim ya bir
başka Cumhurbaşkanlığı seçimi, hep bu seçimlere endekslendi. Siz
Cumhurbaşkanlığı seçiminden önce de bir açıklama yaptınız. “Sayın Tayyip
Erdoğan Cumhurbaşkanı olunca buna bakacak, edecek, bunu yapacak.” gibi bir
açıklama yaptınız. Sayın Bakanım, şimdi aynı şeyi Sayın Başbakan için
söylüyorsunuz. Lütfen açık olun. Bedelli askerlik çıkacak mı, çıkmayacak mı? 
Teşekkür ederim.
BAŞKAN – Sayın Halaçoğlu…
YUSUF HALAÇOĞLU (Kayseri) – Teşekkür
ederim Başkanım.
Şimdi, Sayın Bakanım, “bilinmeyen
şeyler” dediğiniz, mesela Cezayirli Hasan Paşa, biliyorsunuz, 1789 yılında
yaşamıştır…
ÜNAL KACIR (İstanbul) – Sayın Başkan,
lütfen kanuna gelelim. Bu ne iştir ya?
YUSUF HALAÇOĞLU (Kayseri) – ...ve
yapılan anlaşma bellidir, herkes tarafından bilinir ve Amerikan gemileri,
ticaret gemileri Akdeniz’e girdiğinde Osmanlı Devleti’ne haraç verir.
ALİ ŞAHİN (Gaziantep) – Burası
üniversite amfisi değil ki Allah aşkına!
YUSUF HALAÇOĞLU (Kayseri) – Yani,
bilinmeyen bir şey değil o ama size sözünü ettiğimiz burada, Amerika’ya
Müslümanların daha önce gittiklerine dair olan ifadede Fuat Sezgin Hoca’nın
kaynakları yoktur, tekrar ediyorum, kaynakları yoktur.
MUHYETTİN AKSAK (Erzurum) – Niye
rahatsız oluyorsunuz ya?
YUSUF HALAÇOĞLU (Kayseri) – Yani, o
kitabı biz de biliyoruz ama şunu söyleyeyim: Onun dışında, asıl, Makedonya’da
eğer gerçekten bir iş yapılacaksa…
ALİ ŞAHİN (Gaziantep) – Bunu savunmak
size mi düştü?
YUSUF HALAÇOĞLU (Kayseri) – …Kültür
Bakanlığına yurt dışındaki kültür varlıklarının restorasyonuyla ilgili bir…
(Mikrofon otomatik cihaz tarafından
kapatıldı)
YUSUF HALAÇOĞLU (Kayseri) – …birim
kurulmasını sağlayın. Çünkü, orada TİKA’nın yaptırdığı Mustafa Paşa Camisi’nin
şadırvanı yıkılmıştır ve yerine modern bir şadırvan yapılmıştır. Eğer siz bu
şekilde…
BAŞKAN – Bütün süreler doldu. Cevap
hakkı veremeyeceğim Sayın Bakana da kusura bakmayın, doldu hepsi.
YUSUF HALAÇOĞLU (Kayseri) – …hanı da
aynı şekle sokacaksınız hiç yaptırmayın veya Harabati Baba Tekke’sini
yaptıracaksanız hiç yaptırmayın.
CELAL DİNÇER (İstanbul) – Bir buçuk
dakika var Sayın Başkan.
BAŞKAN – Hayır, onu sonradan ben ilave
ettirdim. Yirmiyi geçtik yani gidiyoruz.
Şimdi üç dakika süre vereceğim size.
Lütfen tamamlayın.
Evet, buyurunuz.
MİLLÎ SAVUNMA BAKANI İSMET YILMAZ
(Sivas) – Şimdi, “Kaynak yok.” diyor da en azından bugün…
BAŞKAN – Allah rızası için şu işe
dönmeyin. Şimdi, siz lütfen sorulara cevap verin. Bedelli askerlik söylendi,
ona cevap verin, aksi takdirde vermeyecektim.
MİLLÎ SAVUNMA BAKANI İSMET YILMAZ
(Sivas) – O da bir soru efendim.
BAŞKAN – Efendim?
MİLLÎ SAVUNMA BAKANI İSMET YILMAZ
(Sivas) – O da bir soru da ondan yani, kaynak…
BAŞKAN – Hayır, o soru değildi, katkıda
bulundu.
MİLLÎ SAVUNMA BAKANI İSMET YILMAZ
(Sivas) – Yok, bu bir değerlendirme. Dolayısıyla, efendim, o değerlendirmeye
bir değerlendirme yaparak… Zaten soru bedelliyle ilgili, Hamzaçebi’nin var.
BAŞKAN – Tamam.
CELAL DİNÇER (İstanbul) – Sayın
Bakanım, bedelli çok önemli, bedelliye cevap verin.
MİLLÎ SAVUNMA BAKANI İSMET YILMAZ
(Sivas) – Tamam, vereceğim, vereceğim, hiç merak etme.
Yani, bu konu da tartışılabilir. Diyor
ki: “Birkaç kaynak var. En önemlisi 896-956 yıllarında yaşamış kâşif ve tarihçi
Ebu’l Hasan el-Mesudi, dilimize ‘Altın Bozkırlar’ adıyla çevrilmiş eseri Murûc
Ez-Zeheb’te Mesudi Endülüs -Kurtuba- kökenli bir macera adamının okyanusu aşıp
karşı kıtaya çıktığından ve değerli ganimetlerle döndüğünden söz ediyor. Mesudi’nin
çizdiği haritada Amerika Kıtası görülüyor. Semerkandlı Ebu Reyhan el-Biruni’nin
(973-1048) çizdiği haritada da güneyi ve kuzeyiyle Amerika Kıtası var. Sicilya'da yaşamış coğrafya
dâhisi El-İdrisi (1099-1165) de okyanus ötesine otuz bir gün süren bir
yolculuğu, esir düşen Müslüman denizcileri kıtanın yerlileri arasındaki Arapça
bilen birinin kurtardığını anlatıyor”. Yani, dolayısıyla da Kolomb'un… 1498’den
önceki durumda kayıtlar var. 
Ben Küba’ya gittim. Küba’ya gittiğimde
ismi “Zeynep” olanlar, ismi “Omar” olanlar yani Endülüs’ten gelenler de var.
Bir kültürün oradan oraya taşındığı kesin ama hangi dönemde gitti, hangi
dönemde taşındı, tartışmaya açıktır.
Sayın Akif Hamzaçebi’nin bedelliyle
ilgili…
Akif Hamzaçebi, ben Hükûmetin bir üyesiyim
ancak karar verici ben değilim. Hükûmet görüşleri alır, değerlendirir, en son,
nihai aşamada Hükûmetin başkanı durumunda olan Başbakan karar verir.
Başbakanımız Avustralya’da bu konuyla ilgili değerlemelerin devam ettiğini…
Dolayısıyla da kısa bir süre içerisinde yapacak. Bu seçim yatırımı olarak
değerlendirilebilir mi? Bu konuda da görüşlerde bunun oy kaybettireceğini
söyleyenler de var. İşte, “Zenginimiz bedel verir, askerimiz fakirdendir.” sözü
vardır, dolayısıyla bizim arkadaşlarımız arasında bile “Bu oy kaybettirir.”
diyenler vardır. Buna oy getirir veya oy kaybettirir açısından bakmadan, bir gün
Sayın Bahçeli’nin de dediği gibi de veya konuşmasında dediği gibi de: “Yaşı
askerlik yapabilecek o makul sürenin ötesine geçmiş, çoluğa çocuğa kavuşmuş
insanların, bir şekilde bundan sonra askere gidemeyecek, hizmetini veremeyecek
kimselerin bir ihtiyaç olduğundan bahisle böyle bir talep gelirse
destekleyebiliriz.” Ama şunu çok net bilmek lazım: Bunun getirisi kadar
götürüsü de vardır, hiç kimse sadece bunun getirisine güvenerek bir teklif
yapmaz. Biliyorsunuz, daha önce, 2011’de çıkanı da, biz 2011 Haziranında seçime
gittik, çıkarmadık, seçimden sonra aralık ayında çıkardık onu. Dolayısıyla da
yapacağımız işlere seçimden önce veya sonra diye bakmıyoruz, gerçekten buna
toplumun ihtiyacı var mı yok mu diye ona bakıyoruz. 
BAŞKAN – Evet, teşekkür ederim. 
Tasarının tümü üzerindeki görüşmeler
tamamlanmıştır. 
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
1’inci maddeyi okutuyorum: 


TÜRKİYE
CUMHURİYETİ HÜKÜMETİ İLE MAKEDONYA CUMHURİYETİ HÜKÜMETİ ARASINDA KÜLTÜR
MERKEZLERİNİN KURULUŞU VE FAALİYETLERİ HAKKINDA ANLAŞMANIN ONAYLANMASININ UYGUN
BULUNDUĞUNA DAİR
KANUN TASARISI

MADDE 1- (1) 21 Aralık 2012 tarihinde
İstanbul’da İmzalanan “Türkiye Cumhuriyeti Hükümeti ile Makedonya Cumhuriyeti
Hükümeti Arasında Kültür Merkezlerinin Kuruluşu ve Faaliyetleri Hakkında
Anlaşma”nın onaylanması uygun bulunmuştur.
BAŞKAN – Madde üzerinde Cumhuriyet Halk
Partisi Grubu adına İstanbul Milletvekili Sayın Osman Oktay Ekşi. 
Buyurunuz. (CHP sıralarından alkışlar) 
CHP GRUBU ADINA OSMAN OKTAY EKŞİ
(İstanbul) – Sayın Başkan, saygıdeğer milletvekilleri; huzurunuza gelen kanun
tasarısını, Dışişleri Komisyonu üyesi olarak, o sıradaki görüşmelerde
izleyenlerden biriyim. Biz buna esas itibarıyla yani Makedonya’yla Türkiye
arasında kültürel iş birliğinin artması açısından baktığımız zaman, elbette,
sizler gibi, bunun artmasının gerekliliğinin yanında olan insanlarız, öyle
baktık. Ama az önce Cumhuriyet Halk Partisi Grubu adına huzurunuza gelen Sayın
Öner’in ifade ettiği gibi anlaşmada teknik olarak bizi rahatsız eden ve
muhalefet şerhi vermemizi zorunlu kılan bir hüküm vardı. Hüküm “Bu anlaşmayla
burada tadat edilmemiş hususlar da yapılabilir, taraflar bunu da yapabilir.”
diyordu. Tabii, böyle ucu açık hükümler keyfî tasarrufa son derece müsait
olduğu için bu ikili anlaşmanın huzurunuza gelen metnine muhalefet şerhi
verdik. 
Sevgili arkadaşlarım, bu anlaşmanın
bugün onaylanması ihtiyacı, hepimizin bildiği gibi, Kurşunlu Han’ın orada Yunus
Emre Vakfı tarafından ele alınması ve kullanılması ihtiyacı tarafları zorladığı
için, bu vakıf tarafından kurulan Yunus Emre Enstitüsü Başkanı Profesör Doktor
Hayati Develi’nin “Anlaşmanın bir an önce onaylanması mümkün olursa bu Han da
tarafımıza tevdi edilecektir. O nedenle Türkiye Büyük Millet Meclisinin öne
almasını istiyoruz.” diye bir başvurusundan kaynaklanıyor. Yani, biz bugün bu
konuyu bu sayede öne almış durumdayız ve görüşmekteyiz. 
Şimdi, bu vesileyle, bendeniz bazı
hususları sizin dikkatinize sunmak ihtiyacını duyuyorum. Söz konusu anlaşmanın
uygulaması, arz ettiğim gibi, Yunus Emre Vakfı tarafından yapılacak. Yunus Emre
Vakfı ne zaman kuruldu? 2007 yılında, iktidarınızın oylarıyla, bir özel kanunla
kuruldu. Bu Yunus Emre Vakfının görevi ne? Türkiye'nin, Türk kültür mirasının
ve Türk kültürünün yabancı
ülkelerde tanıtılmasına katkıda bulunmak veya bunu sağlamak. 
Sizin iktidarınız işbaşına geldikten hemen sonra -sanıyorum,
en az benim kadar net bir şekilde anımsayacaksınızdır- bir tasarruf ilkesi ilan
etti icra planıyla birlikte. Dedi ki: “Bizden önce bu memleketi idare edenler o
kadar müsrif bir anlayışla bu memleketi idare etmişler ki Hariciye Vekâletinin
dışarıda teşkilatı var -kaçınılmaz bir şey- Kültür Bakanlığının var, Diyanetin
var, onun var, bunun var. Biz hemen bunları azaltacağız ve Türkiye’nin
ihtiyacına, gerçek fonksiyonlara uygun bir şekilde bu kadroları da
küçülteceğiz.”
Şimdi gelelim buraya. 2007 yılında bu vakfı kuruyorsunuz.
Niye kuruyorsunuz? Türk kültürünün dışarıda tanıtılmasını –ayrıntılara
girmiyorum- sağlamak için. Peki, Kültür Bakanlığı nerede? Sevgili arkadaşlarım,
Kültür Bakanlığının yurt dışında hâlen müşavirlik konumunda, bu konumda tam 43
ülkede ofisi var yani dairesi var, birimi var. Peki, arkasından bu kurduğunuz
vakfın ne kadar dışarıda uzantısı var? Onlar da kültür merkezleri. Bunların da
sayısı 36. Üstelik bunların bir kısmı yani daha doğrusu 16’sı Kültür
Bakanlığının müşavirliğinin bulunduğu ülkelerde kurulmuş. İsterseniz bunların
rakamlarının yanında isimlerini de verebilirim.
Bu vakıf nereden kaynak alacak bu işleri yapmak için?
Hazineden, bütçeden kaynak alacak. Sadece onunla kalsa… Diyelim ki şu kadar
tahsisat verildi. Bu memleketin bir de o ihtiyacını karşılamak için bu vakıf o
faaliyeti yerine getirecek. Bakınız arz edeyim: “Vakıf tarafından Kültür
Merkezlerinin kurulduğu yerlerde kamu kurum ve kuruluşlarına ait olup, bu
Kanunun amaçlarına uygun faaliyet gösteren birimler -yani Kültür Bakanlığının
ofisleri mofisleri, her neyse onlar- araç ve gereçleri, alacak ve borçları ile
birlikte bu ülkede faaliyet göstermek üzere Vakıf tarafından kurulan Kültür
Merkezlerine devredilir. Devredilen birimlere ait taşınmazlar ise Vakıf
tarafından kurulan Kültür Merkezlerinin bedelsiz kullanımına bırakılır.” Ne
oldu? Aynı iş için devletin kurduğu ofisin bütün imkânlarını, dairelerin bütün
imkânlarını bu vakfa devrettiniz. Yani, ne yaptınız? Devletin işini bu vakıf
adı altında taşeron –tırnak içinde söylüyorum- bir kuruluşa aktardınız. Peki,
bu devletin görevini yapacak olan arkadaşların işi ne olacak? Getirdiğiniz
kanunun yarattığı vakıf, Türk kültürünü tanıtan faaliyetler yapacak. Peki, bu
Türk kültürünü tanıtmak için neler yapmış? Bakıyorsunuz ki Osmanlı arşivleriyle
ilgili bir sergi açmış, bir de Kâtip Çelebi’yle ilgili bir etkinlik yapmış. 
Saygıdeğer
dostlarım, peki, Türk kültürü sadece geriye doğru bakıp cetlerimizden,
Osmanlıdan, şundan bundan bizlere kalmış olan kültürel mirastan ibaret midir?
Modern Türkiye'nin, ileriye doğru bakan, Batı’yla bütünleşmeyi kendi temel
felsefesi hâline getirmiş olan bu cumhuriyetin ürettiği kültür yok mu? Onlarla
ilgili herhangi bir faaliyeti bu vakıf yapar mı? Hayır, yapmaz. Çünkü onun
işlevi, felsefesi hiçbir şeyi buna müsait değil. O zaman ne oluyor? Kamu
kaynaklarını tutuyorsunuz, “Türkiye'nin tanıtımı” adıyla tamamen ayrı bir
açıdan her şeye bakan bir vakfa emanet ediyorsunuz. E, bu israf değilse bunun
adı başka nedir?
Saygıdeğer arkadaşlarım, şimdi,
devletin daireleri, daha doğrusu bakanlığı, birimleri, aşağıya doğru var. Onun
yanına bu vakfı kuruyorsunuz. Vakıf 36 ülkede paralel bir örgütlenme modelini
de o yerine getiriyor. O zaman ben sorsam: Bu paralel devlet kavramını bizzat
yaratan siz olmuyor musunuz? Yani bu yapılan, devletin yanına, devletin
imkânlarıyla, devletin arabasını, arazini, binasını, şusunu, busunu bir vakfa
vermek suretiyle ve devletin yapması gereken görevi ona devretmek suretiyle
yarattığınız şey paralel devlet iddianızın oradaki somut örneği değil mi?
Şimdi, bu gerçekleri dikkate aldığımız zaman o konunun içinde saklanan, samimi
olmadığını düşünmeye bizi zorlayan bir gerçek var. O gerçeğin ne olduğunu
bilmiyorum, daha doğrusu hepimiz biliyoruz, ben söylemiyorum ama sizlere
huzurunuzda şunu arz etmek istiyorum ki: Artık bu dünyada hiçbir gerçek
saklanabilir durumda değildir. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim Sayın Ekşi.
Soru-cevap işlemine geçiyorum.
Sayın Dinçer...
CELAL DİNÇER (İstanbul) – Teşekkür
ederim Sayın Başkan.
Sayın Bakanım, Makedonya’da bizim TÜBA
benzeri Makedonya Bilimler Akademisi var. Bu Bilimler Akademisinin bahçesinde
bir açık hava müzesi var. Bu müzede de bize olan sevgilerinden dolayı Büyük
Önder Atatürk’ün heykeli, gene Makedon doğumlu Yahya Kemal’in heykeli ve orayı
gezen Evliya Çelebi’nin heykeli var ancak çok küçük. Şu anda Bilimler
Akademisinin bütçesi de çok zayıf. Biz oraya bir ziyaret yaptığımızda bizden
tek dilekleri bu Açık Hava Müzemizdeki Atatürk büstünü, Evliya Çelebi büstünü
ve Yahya Kemal büstünü daha modern, daha büyük bu müzemizde görmek istiyoruz,
Türk Hükûmeti bize destek olsun. dediler çünkü çok küçük, sembolik heykelleri
var. Kültür Bakanlığı Müsteşarlığı yaptığınız dönemde görmüş olmanız gerekir.
Bu konuda Hükûmetimiz bir yardım yapacak mı?
Teşekkür ediyorum. 
BAŞKAN – Sayın Bakan, buyurunuz.
MİLLÎ SAVUNMA BAKANI İSMET YILMAZ
(Sivas) – Başkanım, ilgili birimlere ileteceğim talebi. 
BAŞKAN – Tamam.
1’inci maddeyi oylarınıza sunuyorum:
Kabul edenler... Kabul etmeyenler... Kabul edilmiştir. 
2’nci maddeyi okutuyorum: 
MADDE 2- (1) Bu Kanun
yayımı tarihinde yürürlüğe girer.
BAŞKAN – Maddeyi oylarınıza sunuyorum:
Kabul edenler... Kabul etmeyenler... Kabul edilmiştir. 
3’üncü maddeyi okutuyorum: 
MADDE 3- (1) Bu Kanun
hükümlerini Bakanlar Kurulu yürütür.
BAŞKAN - Maddeyi oylarınıza sunuyorum:
Kabul edenler... Kabul etmeyenler... Kabul edilmiştir. 
Tasarının tümü açık oylamaya tabidir. 
Açık oylamanın elektronik oylama
cihazıyla yapılmasını oylarınıza sunuyorum: Kabul edenler... Kabul
etmeyenler... Kabul edilmiştir. 
Oylama için üç dakika süre veriyorum ve
başlatıyorum. 
(Elektronik cihazla oylama yapıldı)
BAŞKAN - Türkiye Cumhuriyeti Hükümeti
ile Makedonya Cumhuriyeti Hükümeti Arasında Kültür Merkezlerinin Kuruluşu ve
Faaliyetleri Hakkında Anlaşmanın Onaylanmasının Uygun Bulunduğuna Dair Kanun
Tasarısı açık oylama sonucu:

Kullanılan oy sayısı : 198
Kabul :
198 (x)




Kâtip Üye
Bayram Özçelik
Burdur



Kâtip Üye
Fehmi Küpçü
Bolu ”



Evet, tasarı kabul edilmiş ve
kanunlaşmıştır, hayırlı, uğurlu olsun.
Alınan karar gereğince kanun tasarı ve
teklifleriyle komisyonlardan gelen diğer işleri sırasıyla görüşmek için 19
Kasım 2014 Çarşamba günü saat 14.00’te toplanmak üzere birleşimi kapatıyorum.
Kapanma Saati:
22.39




(*) 652 S. Sayılı Basmayazı tutanağa
eklidir.


(x) 464 S. Sayılı Basmayazı tutanağa
eklidir.


(x) Açık
oylama kesin sonuçlarını gösteren tablo tutanağa eklidir.




