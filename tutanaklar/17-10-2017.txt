



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
9’uncu Birleşim
17 Ekim 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Malatya Milletvekili Veli Ağbaba’nın,
Malatya ilinin sorunlarına ilişkin gündem dışı konuşması
2.- Bursa Milletvekili Emine Yavuz
Gözgeç’in, 15 Ekim Dünya Kadın Çiftçiler Günü’ne ilişkin gündem dışı konuşması
3.- İzmir Milletvekili Müslüm Doğan’ın,
Soma davasına ilişkin gündem dışı konuşması
IV.- AÇIKLAMALAR
1.- İstanbul Milletvekili Didem Engin’in,
17 Ekim Dünya Yoksullukla Mücadele Günü’ne ilişkin açıklaması
2.- Bursa Milletvekili Ceyhun İrgil’in,
itibarın lüks ve israfla değil demokrasi, hukuk ve insan haklarıyla olacağına
ilişkin açıklaması
3.- Mersin Milletvekili Yılmaz Tezcan’ın,
2017 Amerika Birleşik Devletleri yapımı bir film olan “Wonder Woman” filminde
tarihimize ve Türk Bayrağı’na saygısız ve yanlış sahnelerin yer aldığına
ilişkin açıklaması
4.- Amasya Milletvekili Mustafa Tuncer’in,
soğan üreticilerinin sorunlarına ilişkin açıklaması
5.- Çanakkale Milletvekili Muharrem
Erkek’in, istifaya zorlanan belediye başkanları hakkında bir soruşturma olup
olmadığını öğrenmek istediğine ve bir belediye başkanı hakkında bir soruşturma
olmadan istifaya zorlanmasının demokrasiden ve hukuktan uzak bir durum olduğuna
ilişkin açıklaması
6.- Artvin Milletvekili Uğur
Bayraktutan’ın, Cankurtaran Tüneli’nin bir an önce açılması konusunda Hükûmetin
gerekli hassasiyeti göstermesini beklediğine ilişkin açıklaması
7.- Kocaeli Milletvekili Tahsin Tarhan’ın,
millete ekstra vergi yüklemek yerine Cumhurbaşkanının emrindeki araçların
sınırlandırılmasının daha doğru olacağına ilişkin açıklaması
8.- Kahramanmaraş Milletvekili İmran
Kılıç’ın, müftülerin nikâh kıyacak olmasının çağdaşlığa ve laikliğe aykırı bir
tarafı olmadığına ilişkin açıklaması
9.- İstanbul Milletvekili Mahmut Tanal’ın,
Cumhuriyet Halk Partisi eski Genel Başkanı Deniz Baykal’a geçmiş olsun
dileğinde bulunduğuna, Suriyelilerin hastane ücretlerinden ücretsiz
yararlanabilmelerine karşılık Sosyal Güvenlik Kurumuna borcu olan vatandaşların
yararlanamadığına ilişkin açıklaması
10.- Çanakkale Milletvekili Bülent Öz’ün,
ithalattan vazgeçilerek tarım arazilerini geri kazanmanın ve üretimi daha fazla
desteklemenin düşünülüp düşünülmediğini öğrenmek istediğine ilişkin açıklaması
11.- Adana Milletvekili İbrahim Özdiş’in,
borçlu insanların sayısını artırıp bununla övünmenin ancak AKP’ye mahsus bir
politika olduğuna ilişkin açıklaması
12.- Bursa Milletvekili Nurhayat Altaca
Kayışoğlu’nun, rant amaçlı yapıldığı için kentsel dönüşümün birçok yerde sorun
yumağına dönüştüğüne ilişkin açıklaması
13.- Balıkesir Milletvekili Namık
Havutça’nın, iki yüz yirmi üç gündür açlık grevinde olan Nuriye Gülmen ve Semih
Özakça’nın neden mahkemeye çıkarılmadıklarını öğrenmek istediğine ilişkin
açıklaması
14.- İzmir Milletvekili Kerem Ali
Sürekli’nin, NATO’nun üye devletlerin özgürlük ve güvenliğini korumak amacıyla
kurulduğuna ve özellikle Suriye ile Irak’tan Türkiye’ye gelen saldırıların
doğrudan NATO’yu da ilgilendirdiğine ilişkin açıklaması
15.- Ankara Milletvekili Şenal Sarıhan’ın,
müftülere nikâh kıyma yetkisi veren yasa tasarısına ilişkin tepkilerini ifade
etmek isteyen kadınların Meclisin önünde açıklama yapmalarına izin
verilmemesine ilişkin açıklaması
16.- Denizli Milletvekili Kazım Arslan’ın,
Orman ve Su İşleri Bakanlığından Denizli’deki sulamayla ilgili bazı konularda
bilgi almak istediğine ve Yenidere Barajı’nın suyunun ne zaman verileceği ile
Menderes Nehri’nin kirliliğinin temizlenip temizlenmeyeceğini öğrenmek
istediğine ilişkin açıklaması
17.- Manisa Milletvekili Erkan Akçay’ın,
Çukurca’da PKK’ya karşı yürütülen operasyonda şehit olan 4 askere Allah’tan
rahmet dilediğine, 17 Ekim Dünya Yoksullukla Mücadele Günü’ne ve 14 Ekimde
Somali’de gerçekleşen terör saldırısını kınadığına ilişkin açıklaması
18.- İstanbul Milletvekili Filiz
Kerestecioğlu Demir’in, Şırnak’ta bir kömür ocağında göçük meydana geldiğine,
17 Ekim Dünya Yoksullukla Mücadele Günü’ne, Şişecam’a bağlı Kırklareli
Paşabahçe Fabrikasında işten atılan 90 işçinin işe geri dönme mücadelelerinin
sürdüğüne ilişkin açıklaması
19.- Manisa Milletvekili Özgür Özel’in,
Çukurca’da teröristlerce düzenlenen saldırıda şehit olan 4 askere Allah’tan
rahmet dilediğine, Şırnak’taki maden kazasına, Soma maden faciasının
yargılamasında yeni bir faza geçildiğine ve müftülere nikâh kıyma yetkisi veren
yasa tasarısına ilişkin tepkilerini ifade etmek isteyen kadınların Meclise
alınmamasına ilişkin açıklaması
20.- Aksaray Milletvekili İlknur İnceöz’ün,
Çukurca’da PKK’ya karşı yürütülen operasyonda şehit olan 4 askere Allah’tan
rahmet dilediğine, Türkiye’nin hem içeride hem de dışarıda terör örgütleriyle mücadelesinin
büyük bir kararlılıkla sürdüğüne, OHAL’in bir keyfiyet değil mecburiyet
olduğuna, 15 Ekim Dünya Kadın Çiftçiler Günü’ne ilişkin açıklaması
21.- Manisa Milletvekili Özgür Özel’in,
iktidar partisi milletvekillerinin OHAL süresini uzatan Başbakanlık
tezkeresinin görüşmelerinde Genel Kurul salonunda bulunmaları gerektiğine ilişkin
açıklaması
22.- Manisa Milletvekili Özgür Özel’in, AK
PARTİ Grubu yönetiminin grup adına konuşacakların seçiminde daha hassas olması
gerektiğine ilişkin açıklaması
23.- İstanbul Milletvekili Filiz
Kerestecioğlu Demir’in, Mersin’de bir polis servis aracına saldırı olduğuna,
Şırnak’ta bir madende göçük altında kalan 8 kişinin hayatını kaybettiğine,
Şırnak Milletvekili Aycan İrmez’in eniştesinin de göçük altında hayatını
kaybedenler arasında olduğuna ve bütün ailelere başsağlığı dileğinde
bulunduğuna ilişkin açıklaması
24.- Manisa Milletvekili Erkan Akçay’ın,
Şırnak’ta maden ocağında meydana gelen göçükte hayatını kaybedenlere Allah’tan
rahmet dilediğine ve Mersin’de bir polis servis aracına bombalı bir saldırı gerçekleştirildiğine
ilişkin açıklaması
25.- Manisa Milletvekili Özgür Özel’in,
Şırnak’ta maden ocağında meydana gelen göçük olayına, Meclisin maden
kazalarıyla ilgili üzerine düşeni yapmadığına, Mersin’de bir terör olayıyla
karşı karşıya bulunulduğuna ve can kaybı olmamasını ümit ettiğine ilişkin
açıklaması
26.- Amasya Milletvekili Mehmet Naci
Bostancı’nın, Şırnak’ta maden ocağında meydana gelen göçükte hayatını
kaybedenlere Allah’tan rahmet dilediğine, AK PARTİ’nin madenlerdeki çalışma
şartlarına ve işçilerin haklarına ilişkin birçok çalışmalar gerçekleştirdiğine
ve Mersin’de bir polis servis aracına yönelik terörist saldırıyı kınadığına
ilişkin açıklaması
27.- Başbakan Yardımcısı Bekir Bozdağ’ın,
Şırnak’ta maden ocağında meydana gelen göçükte hayatını kaybedenlere Allah’tan
rahmet dilediğine, Mersin’de bir polis aracına bombalı saldırı yapılmasına ve
Türkiye’nin terörle mücadelesinin her şartta etkili ve kararlı bir şekilde
devam edeceğine ilişkin açıklaması
28.- İzmir Milletvekili Hamza Dağ’ın,
şahsıyla alakalı kimin elinde ne bilgi ve belge varsa savcılığa intikal
ettirmesini temenni ettiğine ilişkin açıklaması
29.- Manisa Milletvekili Özgür Özel’in,
İzmir Milletvekili Hamza Dağ’ın yaptığı açıklamasındaki bazı ifadelerine
ilişkin açıklaması
30.- Kayseri Milletvekili Mustafa
Elitaş’ın, Genel Kurul salonunda yaşanan olayların bir daha yaşanmaması için
gayret göstermek mecburiyetinde olduklarına, Cumhuriyet Halk Partisinin eski
Genel Başkanı Deniz Baykal’ın tekrar bir ameliyata alındığına ve AK PARTİ Grubu
olarak acil şifalar dilediklerine ilişkin açıklaması
31.- Ankara Milletvekili Levent Gök’ün,
Genel Kurul salonunda yaşanan hadiselerin tekrarlanmaması açısından herkesin
büyük bir özen göstermesi gerektiğine ilişkin açıklaması
32.- Erzurum Milletvekili Mustafa
Ilıcalı’nın, Çukurca’da şehit olan Erzurumlu Uzman Çavuş Adem Gezer’e Allah’tan
rahmet dilediğine, PKK ve terör örgütlerini lanetlediğine ilişkin açıklaması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Hakkâri Çukurca’da şehit olan askerlere Allah’tan
rahmet dilediklerine, Şırnak’taki göçükte bir ölüm olmamasını umduğuna, 17 Ekim
Dünya Yoksullukla Mücadele Günü ve 15 Ekim Dünya Kadın Çiftçiler Günü’ne
ilişkin konuşması
2.- Oturum Başkanı TBMM Başkan Vekili Ahmet
Aydın’ın, Şırnak’ta bir madende meydana gelen göçükte hayatını kaybeden Şırnak
Milletvekili Aycan İrmez’in eniştesi ve diğer tüm işçilere Allah’tan rahmet
dilediğine ilişkin konuşması
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Dışişleri Komisyonu Başkanı ve Malatya Milletvekili Taha
Özhan’ın, Avusturya’nın başkenti Viyana’da 19-22 Ekim 2017 tarihlerinde
düzenlenecek olan "Hegemonyalar ve İttifaklar 3.0 - Sıvı İttifakları”
toplantısına katılmasına ilişkin tezkeresi (3/1200)
2.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 17/7/2017 tarihli ve 1154 sayılı Karar’ı uyarınca devam etmekte olan
olağanüstü hâlin, 19/10/2017 Perşembe Günü Saat 01.00’den geçerli olmak üzere
üç ay süreyle uzatılmasına ilişkin tezkeresi (3/1199)
3.- (10/601) esas numaralı Meclis
Araştırması Komisyonu Geçici Başkanlığının, Komisyonun, başkan, başkan vekili,
sözcü ve kâtip üye seçimini yaptığına ilişkin tezkeresi (3/1202)
B) Önergeler
1.- Mardin Milletvekili Erol Dora’nın,
(2/558) esas numaralı Vakıflar Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/107)
VII.- SATAŞMALARA İLİŞKİN KONUŞMALAR
1.- İstanbul Milletvekili Mahmut Tanal’ın,
İzmir Milletvekili Hamza Dağ’ın (3/1199) esas numaralı Başbakanlık Tezkeresi
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
2.- Amasya Milletvekili Mehmet Naci
Bostancı’nın, İstanbul Milletvekili Mahmut Tanal’ın sataşma nedeniyle yaptığı
konuşması sırasına Adalet ve Kalkınma Partisine sataşması nedeniyle konuşması
3.- İstanbul Milletvekili Mahmut Tanal’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
4.- Ankara Milletvekili Necati Yılmaz’ın,
Başbakan Yardımcısı Bekir Bozdağ’ın (3/1199) esas numaralı Başbakanlık
Tezkeresi üzerinde Hükûmet adına yaptığı konuşması sırasında Cumhuriyet Halk
Partisine sataşması nedeniyle konuşması
5.- Başbakan Yardımcısı Bekir Bozdağ’ın,
Ankara Milletvekili Necati Yılmaz’ın sataşma nedeniyle yaptığı konuşması
sırasında Hükûmete sataşması nedeniyle konuşması
6.- İstanbul Milletvekili Filiz
Kerestecioğlu Demir’in, Başbakan Yardımcısı Bekir Bozdağ’ın (3/1199) esas
numaralı Başbakanlık Tezkeresi üzerinde Hükûmet adına yaptığı konuşması
sırasında Halkların Demokratik Partisine sataşması nedeniyle konuşması
7.- Ankara Milletvekili Necati Yılmaz’ın,
Başbakan Yardımcısı Bekir Bozdağ’ın sataşma nedeniyle yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Muğla Milletvekili Mehmet Erdoğan ve
arkadaşları tarafından arı yetiştiriciliği ve bal üretimi yapan vatandaşların
mevcut sorunlarının araştırılarak alınması gereken önlemlerin belirlenmesi amacıyla
verilmiş olan (10/146) esas numaralı Meclis Araştırması Önergesi’nin ön
görüşmelerinin Genel Kurulun 17 Ekim 2017 Salı günkü birleşiminde yapılmasına
ilişkin önerisi
2.- HDP Grubunun, 17/10/2017 tarihinde Grup
Başkan Vekili İstanbul Milletvekili Filiz Kerestecioğlu Demir tarafından, Türkiye’deki
yoksulluk ve yoksullaşma probleminin tespiti, gerekli önlemlerin alınması ve
çözüm için yol haritasının oluşturulması amacıyla verilmiş olan Meclis
araştırması önergesinin Genel Kurulun bilgisine sunulmak üzere bekleyen diğer
önergelerin önüne alınarak Genel Kurulun 17 Ekim 2017 Salı günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi
3.- CHP Grubunun, 17/10/2017 tarihinde Ordu
Milletvekili Seyit Torun ve arkadaşları tarafından, fındık sektörünün
sorunlarının belirlenmesi amacıyla verilmiş olan Meclis araştırma önergesinin
Genel Kurulun bilgisine sunulmak üzere bekleyen diğer önergelerin önüne
alınarak Genel Kurulun 17 Ekim 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşimde yapılmasına ilişkin
önerisi
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine, 17, 24 ve 31 Ekim ile 7, 14,
21 ve 28 Kasım 2017 Salı günkü birleşimlerinde sözlü soruların görüşülmemesine
ilişkin önerisi
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı (1/868) ile Adalet ve
Kalkınma Partisi Grup Başkanvekili İstanbul Milletvekili Mehmet Muş ve 4
Milletvekilinin İstanbul İli Eyüp İlçesinin Adının Eyüpsultan Olarak Değiştirilmesi
ve Nüfus Hizmetleri Kanununda Değişiklik Yapılmasına Dair Kanun Teklifi
(2/1826) ve İçişleri Komisyonu Raporu (S. Sayısı: 497)
X.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu'nun, Transit Petrol Boru Hatları Kurulu yöneticilerinin mali ve
sosyal haklarına ilişkin Başbakandan sorusu ve Enerji ve Tabii Kaynaklar Bakanı
Berat Albayrak’ın cevabı (7/15293)
2.- Kocaeli Milletvekili Tahsin Tarhan'ın,
Bakanlık ve bağlı kuruluşlarca 2002-2017 yılları arasında Kocaeli iline yapılan
yatırımlara ilişkin sorusu ve Enerji ve Tabii Kaynaklar Bakanı Berat
Albayrak’ın cevabı (7/15807)
3.- Afyonkarahisar Milletvekili Burcu
Köksal'ın, tüp satışlarında vatandaşların kimlik bilgilerinin alınmasına dair
düzenlemeyle ilgili bilgilendirme yapılmasına ve vatandaşların kimlik
bilgilerinin sızdırılmasına karşı önerilen çözüme ilişkin sorusu ve Enerji ve
Tabii Kaynaklar Bakanı Berat Albayrak’ın cevabı (7/16142)
4.- Ankara Milletvekili Murat Emir'in, 694
sayılı KHK ile milletvekilleri hakkında soruşturma ve kovuşturma yetkisinin
Ankara Cumhuriyet Başsavcılığına verilmesine ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/16508)
17 Ekim 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet Necmettin
AHRAZOĞLU (Hatay)
-----0-----
BAŞKAN – Sayın
milletvekilleri, Türkiye Büyük Millet Meclisinin 9’uncu Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Malatya’nın sorunları hakkında söz isteyen Malatya Milletvekili Veli
Ağbaba’ya aittir.
Buyurun Sayın
Ağbaba. (CHP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Malatya Milletvekili Veli Ağbaba’nın,
Malatya ilinin sorunlarına ilişkin gündem dışı konuşması
VELİ
AĞBABA (Malatya) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, Malatya’nın sorunlarıyla ilgili söz almış bulunuyorum. 
MAHMUT
TANAL (İstanbul) – Üç dönemdir vekilsin ama hiç bitmiyor.
VELİ
AĞBABA (Devamla) – Maalesef Malatya’nın hiçbir sorunu bitmiyor Sayın Tanal
çünkü hiçbir sorun çözülmüyor, ondan bitmiyor. 
Malatya, Anadolu’nun en güzel
kentlerinden biri; tarihî ve kültürel varlıklarıyla bir turizm kenti; dünyanın
2’nci, Avrupa’nın en çok karaciğer naklinin yapıldığı bir sağlık kenti; kayısı,
üzüm, ceviz, kiraz, kavun, elma, nar, çilek gibi eşsiz lezzete sahip
ürünleriyle tam bir tarım kenti. Malatya, Türkiye'nin en çeşitli ürünlerini
veren en önemli tarım kentlerinden birisi. Ayrıca, dünya kuru kayısı
ihtiyacının neredeyse tamamını karşılayan bir kent.
Yaklaşık 110 ülkeye ihraç edilen kayısı,
Türkiye’ye ortalama 350-400 milyon dolar gelir getiriyor; önemli bir ürün
Türkiye için, dünyada önemli bir marka Türkiye için. Ancak değerli
milletvekilleri, Malatya’da sulama sorunu bir dert, elektrik bir dert, ürünün
para etmemesi ayrı bir dert, TARSİM’i dert, çiftçinin, üreticinin her şeyi ayrı
bir sorun, ayrı bir dert. Çiftçi borçlu, faizi anaparayı geçti, torba kanunla
iş adamlarının, AKP’ye yakın iş adamlarının borçları silinirken, büyük telefon
şirketlerinin milyarlarca dolar borcu silinirken, evine icra gelmiş borçlu
üreticinin faizleri silinmiyor. Değerli arkadaşlar, bununla ilgili bir kanun
teklifi verdik, maalesef ,duyan yok. Belki o büyük şirketlerin yirmide 1’i olan
faiz borcunun silinmesi devleti etkilemeyecek ama maalesef Hükûmet, fakirin
fukaranın değil, zenginlerin dostu. 
Değerli arkadaşlar, söylüyoruz, duyan
yok, sonuç ne? Dünyanın kayısı üretimini tek başına karşılayan Malatya’da
icralık olmayan neredeyse bir çiftçi yok, mutlu kimse yok. Geçtiğimiz günlerde
ziraat odaları başkanları bir araya gelerek açıklamalar yaptılar. “Üretici üvey
evlat.” dediler. “Maliyetin yarısına ürün satılıyor.” dediler. “Bahçemizi
satsak borcumuzu ödeyemiyoruz.” dediler. “Kayısı üreticileri icralık.” dediler.

Değerli milletvekilleri, 2017 yılında tam 1 milyon
ağacın kesilerek odun yapıldığını söylüyorlar. Bakın, dikkatle dinleyin, tam 1
milyon kayısı ağacını, çocuk gibi baktıkları kayısı ağacını keserek odun
yaptılar, kışın yakılmayı bekliyor. Geri kalan 10 milyon ağaç da susuzluktan
kurumayı bekliyor. Ağaçlar, susuzluk nedeniyle maalesef ürün veremez duruma
gelmiş değerli arkadaşlar. Çözüm önerilerimizi sunduk, duyan yok.
Milletvekili
olduğumdan bu yana, Malatya’nın kayısısıyla, derdiyle yüzlerce kez
huzurlarınıza geldim, haykırdım. Malatya’nın sulama problemi var dedim,
Malatya’daki insanlar -utanarak söylüyorum buradan- kanalizasyon borularını
kırarak bahçelerini suluyorlar dedim ama maalesef duymadınız. Bu kanalizasyon
suyunu kullanmayı bu insanlara reva görmek, en azından ayıptır, günahtır. (CHP
sıralarından alkışlar) 
İkinci
Organize Sanayi’nin atık suları Tohma’yı, Dilek’in arazilerini, Topsöğüt’ün
arazilerini yok ediyor dedik, insanlar, bostan ekemiyor dedik; maalesef, duyan
yok değerli arkadaşlar. Artık, Malatyalılar, biberi, domatesi kendi
bahçelerinden, bostanlarından değil, manavlardan alıyorlar. 
Değerli
arkadaşlar, 2011’den beri sulama problemleri maalesef çözülmedi. Sulama nasıl yapılmaz,
dünyaya aslında en iyi örnek Malatya’ya bakarak gösterilebilir. Sulama
birlikleri Devlet Su İşlerini, Devlet Su İşleri sulama birliklerini suçluyor.
Değerli arkadaşlar, olan, üreticiye oluyor; olan, kayısı ağaçlarına oluyor;
olan, emeğiyle geçinen, çoluğundan çocuğundan kesip başka hiçbir ürünü olmayan,
kayısıdan başka hiçbir ürünü olmayan çiftçiye oluyor. 
Bakın,
değerli arkadaşlar, Malatya’da bu yaz suyla ilgili birçok kavga çıktı, insanlar
isyan etti, sokağa çıktı ama duyan tek bir kimse yok. Diyorlar ki “Baraj
yaptık.” Karadeniz fıkrası gibi bir baraj var: Barajı yapmışlar ama maalesef
sulama kanalı yapmayı unutmuşlar! 
Değerli
arkadaşlar; Yazıhanlı, sulama kanalına bakıyor, sulama kanalı, Yazıhanlıya
bakıyor. Kapıkayalı, baraja bakıyor, baraj, Kapıkayalılara bakıyor. 
Malatya’nın
dünyaca ünlü kuru kayısısı yok ediliyor değerli arkadaşlar. Çiftçiler diyor ki:
“Malatya’nın sesini duyun, duyun sesimizi.” Değerli arkadaşlar, burada, bu
şehirde sorun, sadece sulama sorunuyla ilgili değil, dünyanın en güzel kaynak
suyunun aktığı Malatya, maalesef bu yıl susuzlukla kavruldu. 
Kuluncak’tan
Darende’ye, Tohma’nın üzerine kurulan HES’ler nedeniyle sularımız yok ediliyor
ve maalesef, Malatya’nın kayısı ürünü de para etmiyor. Şu anda, 4 lira ile 6
lira arasında açlık sınırıyla karşı karşıya. 
Bu
sorunları, çözülmesi için hepinizin dikkatlerine sunuyor, teşekkür ediyorum.
(CHP sıralarından alkışlar)
BAŞKAN
– Teşekkürler Sayın Ağbaba. 
Gündem
dışı ikinci söz, 15 Ekim Dünya Kadın Çiftçiler Günü münasebetiyle söz isteyen
Bursa Milletvekili Emine Yavuz Gözgeç’e aittir.
Buyurun
Sayın Yavuz Gözgeç. (AK PARTİ sıralarından alkışlar)
2.- Bursa Milletvekili Emine Yavuz
Gözgeç’in, 15 Ekim Dünya Kadın Çiftçiler Günü’ne ilişkin gündem dışı konuşması
EMİNE
YAVUZ GÖZGEÇ (Bursa) – Sayın Başkan, değerli milletvekilleri; 15 Ekim Dünya
Kadın Çiftçiler Günü nedeniyle söz almış bulunmaktayım. Kadın çiftçilerimize
özel olarak bir gün ayrılmasının sebebi, çiftçi kadınlarımızın toplumdaki
önemine vurgu yapıp statüsünü artırmak, hükûmetleri ve kamuoyunu kadın
çiftçilerin sorunları ve ihtiyaçları konusunda duyarlı olmaya çağırmak, kadın
çiftçilerin faaliyetlerinin görünür olmasını sağlamak ve tüm dünyada bugünde
ortak bir ruh oluşturarak farkındalık sağlamaktır.
KEFEK
komisyonumuzda kırsal alanda kadının güçlendirilmesi ve kırsalda kadın
girişimciliğinin desteklenmesi, yapılan çalışmaların ve sorunların tespiti,
çözüm önerilerinin oluşturulması amacıyla kurulmuş olan alt komisyonumuz
çalışmalarına devam etmektedir. Ancak, Komisyonun varlığı dahi kırsaldaki
kadına dair farkındalık oluşturmuş, kırsal-kent kadın birlikteliğinin yolunu
açmıştır. 
Ülkemizde
nüfusun üçte 1’i kırsal alanda yaşıyor. Kadın çalışanların büyük çoğunluğu
tarım sektöründe çalışmakta. Tek başına bu veriler bile kadınların tarım
sektöründe anahtar role sahip olduğunu gösteriyor. Bir çiftçi kızı olarak
biliyorum ki toprakla hemhal olan, atılan tohumların yeşermesini sağlayan,
güçlü, vefakâr Anadolu kadınlarımız, kadın çiftçilerimiz hayatın tam
merkezinde. Bu bilinçle, kadınlarımızın her alanda güçlü bir şekilde var
olmasının önünü açan AK PARTİ, hayata geçirilen projelerle kadın
çiftçilerimizin daima yanında olmuştur. “Kadın varsa öncelik var.” denilerek
kadınların tarım sektöründe daha fazla yatırım yapmaları desteklenmiş, kadınlar
tarafından kurulmuş veya ortaklarının çoğunluğu kadınlardan oluşan
kooperatiflere pozitif ayrımcılık tanınmıştır. 
Genç
çiftçi projelerinin desteklenmesi kapsamında 2016 yılında hibe almaya hak
kazanan 14.978 çiftçinin yüzde 75’inin yani 11.203’ünün kadın çiftçiler olması
ayrıca sevindiricidir. Aile ve Sosyal Politikalar Bakanlığı, Tarım Bakanlığı,
Türkiye Ziraat Odaları Birliği arasında imzalanan protokolle, çiftçi
kadınlarımıza tarım ve çiftçilik eğitimleri, kişi hak ve özgürlükleri, sağlık,
girişimcilik konularını içeren kadın çiftçi eğitimi programlarının
kadınlarımızın âdeta hayatlarını değiştirdiğine tanık oluyoruz. Tarım ve Kırsal
Kalkınmayı Destekleme Kurumu destekleriyle geleceğe daha güvenle bakan çiftçi
kadınlarımız var artık. Bursa’da hayvancılık tesisi kuran Sıdıka Güneş,
zeytinyağı üretim tesisi projesiyle Ayşe Güney, Çorum’da arıcılık desteğinden
faydalanan Türkân Deveci, Isparta’da gülyağı üretimi yapan Hacer Erkan,
Mardin’den Kübra Seyitoğlu ve burada ismini sayamadığım cesur, girişimci çiftçi
kadınlarımız.
Kadın çiftçilerimize yönelik, seçim bölgem Bursa’dan,
kentimizin tüm dinamiklerinin iş birliğinin en güzel örneklerini sizlerle
paylaşmak istiyorum: 2002 yılında Türkiye’de kurulan ilk köy kadın derneği
vasfını taşıyan Seitabat Köyü Kadınları Dayanışma Derneği örnek çalışmasıyla 66
köy kadın derneği kurulmasına önayak oldu. 2016 yılında 22 köy kadın derneği
bir araya gelerek Üreten Kadın Dernekleri Federasyonunu kurdular ve bugün
federasyon “Tarladan Sofraya Doğal Ürünler” adını verdikleri markette
“Bereketli” markasıyla ürünlerini satışa sunuyor. Yine, 2012 yılında kurulan,
78 ortağıyla yöresel el sanatları üretimi yaparak açtıkları atölyede
ürettikleri ürünlerle bölgedeki kadınların örgütlenmesi konusunda fark yaratan
Bursa ili Tirilye Tarımsal Kalkınma Kooperatifi Başkanı Leyla Şeker, Tarım
Bakanlığı tarafından düzenlenen Girişimci Kadın Çiftçiler Ödül Töreni’nde
kooperatifçilik alanında “fark yaratan kadın çiftçi” olarak ödüle layık
görüldü. Güç birliği yaparak bir araya gelen örnek projelere imza atan tüm
kadınlarımız kutluyorum. 
Elbette daha yapacak çok işimiz var ve bu yolu
katetmeye kararlı, devlet-millet kaynaşmasını sağlayan, daima milletin sesi
olmaya devam eden sağlam bir irade var. 
Kadın çiftçilerimizle çok daha güçlü bir toplum olma
yolunda önemli mesafeler alacağımıza, ülkemizi yüksek gelir grubu ülkeler
seviyesine hep birlikte çıkaracağımıza yürekten inanıyorum. Tarım Bakanımızın
da ifade ettiği gibi, üreten kadınlar, büyüyen Anadolu, gelişen Türkiye diyor,
tüm kadın çiftçilerimizin 15 Ekim Dünya Kadın Çiftçiler Günü’nü kutluyorum,
bereketli günler diliyorum. (AK PARTİ sıralarından alkışlar) 
BAŞKAN – Teşekkür ediyorum.
Gündem dışı üçüncü söz, Soma davası hakkında söz
isteyen İzmir Milletvekili Müslüm Doğan’a aittir.
Sayın
Doğan, buyurun. (HDP sıralarından alkışlar)
3.- İzmir Milletvekili Müslüm Doğan’ın,
Soma davasına ilişkin gündem dışı konuşması
MÜSLÜM DOĞAN (İzmir) – Sayın Başkan, değerli
milletvekilleri; 11 Ekim 2017 tarihinde TÜPRAŞ Aliağa Rafineri’sinde gaz
sıkışması sonucu yaşanan patlama sonrasında bir kez daha görüyoruz ki işçi
sağlığı ve güvenliğini önlemede ne yazık ki yasalarımız da yeterli değil. İş
sağlığından çok, daha fazla üretimi ve işi önemseyen politikalar devam ettikçe
bu tür cinayetler de yaşanmaya devam edecektir.
Değerli milletvekilleri, 13 Mayıs 2014 yılında,
Türkiye’nin en büyük iş cinayeti olan ve 301 maden işçisinin hayatını
kaybetmesine neden olan Soma faciasının davası bugün Akhisar Ağır Ceza
Mahkemesinde şu anda devam ediyor. Konuya hâkim olmayan vekillerimiz için ben
sürece kısaca bir bakmak istiyorum. 13 Mayıs 2014’te yaşanan maden katliamı
için bir sene sonra dava açıldı ve duruşmalara 13 Nisan 2015’te başlandı. Dava
karar aşamasına gelmişken savcı “Mütalaam hazır, vereceğim.” dedikten sonra bir
ara verildi. Verilen ara sonrasında savcı, dosyanın çok kapsamlı olması
nedeniyle ek süre isteyerek duruşmayı ileri bir tarihe erteledi. O arada
savcıya ne tür bir baskı yapıldığını tabii ki bilmiyoruz. Daha sonra maktul,
mağdur ve sanık sayısının çokluğu ile bin civarında tanığın ifadesiyle ortalama
500 sayfalık bilirkişi raporlarıyla, teknik detaylara hâkim olması oldukça uzun
zaman alan bu davanın mahkeme heyeti 2017 yaz kararnamesiyle görevden alındı.
Değiştirilen mahkeme başkanı yerine Afşin-Elbistan Termik Santrali’nde meydana
gelen göçük nedeniyle 11 işçinin yaşamını kaybettiği davaya bakan ve sanıklara
sadece para cezası veren Mahkeme Başkanı atandı. Soma davasında şu anda görev
yerlerinin değiştirilmesiyle dosyayı başından itibaren takip eden hâkimler
maalesef kalmamıştır. 
Hayatını kaybeden madencilerin yakınları ve sivil
toplum örgütleri, toplumsal vicdanı yaralayan ve bu katliamla ilgili yürütülen
yargılamada mahkeme başkanı ve heyetinin tamamının değiştirilmesinin adil
yargılanmayı etkileyeceği düşüncesindedirler, haksız da sayılmazlar. Yaşanan
faciadan ders çıkarmamız, bir daha aynı acıların yaşanmaması için gerekli
önlemleri almamız gerekirken ne yazık ki hâlâ işvereni ve işi önceleyen
politikalara devam etmekteyiz.
Değerli milletvekilleri, 2013 yılında uygulanmaya
başlanan 6331 sayılı İş Sağlığı ve Güvenliği Yasası Hükûmet tarafından öyle bir
müjdelenmişti ki “Artık iş sağlığı ve iş güvenliği sorunları çözülecek, iş
cinayetleri hızla azalacak ve sıfır seviyesine gelecek.” deniyordu. Aksine, iş
cinayetlerimiz hızla artmış ve Soma’da, Ermenek’te, Torunlar’da, Şirvan’da
toplu iş cinayetleri meydana gelmişti. 
İş Sağlığı ve İş Güvenliği Meclisinin yaptığı
araştırmaya göre, 6331 sayılı İş Sağlığı ve Güvenliği Yasası çıktıktan sonraki
yıllarda, ilk sekiz ayda iş cinayetleri şöyle: 2013 yılının ilk sekiz ayında en
az 757 işçi, 2014 yılının ilk sekiz ayında en az 1.299 işçi, 2015 yılının ilk
sekiz ayında en az 1.142 işçi; 2017 yılına geldiğimizde ise durum daha da
kötüleşmiştir yani 2017 yılının Eylül ayında ise en az 147, yılın ilk dokuz
ayında ise en az 1.485 işçi, yaşamını yitirmiştir.
Değerli milletvekilleri, yine dikkat çeken bir husus,
OHAL sonrası iş cinayetlerindeki artıştır. Zaten kötü olan çalışma koşulları
daha da kötüleşmiş durumdadır. OHAL’le geçen yedi ayı bir evvelki yılla
kıyasladığımızda iş cinayetlerinin yüzde 14’lük bir artışla karşımızda
durduğunu da size belirtmek isterim.
Ne kadar yasa çıkarırsanız çıkarın, ne kadar eğitim
verirseniz verin, ne kadar iş güvenliği uzmanı ve iş yeri hekimi istihdam
ederseniz edin, iş yerlerinde sendikal faaliyetleri yasaklayıp sendika
temsilcilerini işten atıyorsanız, işçinin grev hakkını elinden alıyorsanız iş
cinayetlerini engelleyemezsiniz. 
İşçi sağlığı ve iş güvenliği alanında yeterli ve kalıcı
sonuçlara ulaşabilmek için bir an önce ulusal düzeyde sistematik bir
politikanın yaşama geçirilmesi bir zorunluluk hâlini almıştır. 
Sizleri saygıyla selamlıyorum. (HDP sıralarından
alkışlar) 
BAŞKAN – Teşekkür ediyorum Sayın Doğan.
Şimdi, sisteme giren 15 sayın milletvekiline, sırayla,
İç Tüzük 60’a göre birer dakika söz vereceğim.
Sayın Engin...
IV.- AÇIKLAMALAR
1.- İstanbul Milletvekili Didem Engin’in,
17 Ekim Dünya Yoksullukla Mücadele Günü’ne ilişkin açıklaması
DİDEM ENGİN (İstanbul) – Sayın Başkan, sayın
milletvekilleri; bugün 17 Ekim Dünya Yoksullukla Mücadele Günü. TÜİK tarafından
açıklanan, son Gelir ve Yaşam Koşulları Araştırması’na göre, ülkemizde en
zengin yüzde 20’lik kesimin millî gelirimizden aldığı pay yüzde 47,2’ye
yükseldi yani gelir dağılımındaki adaletsizlik son beş yılın en yüksek
seviyesinde. 
AKP’li milyoner sayımız artarken yoksul
vatandaşlarımızın sayısı 16 milyonu aştı. Sokaklarımızda 3 milyon 443 bin
işsizimiz var. Bu sayıya iş bulmaktan umudunu yitirmiş yüz binlerce kişi dâhil
değil. Her 100 vatandaşımızdan 68’i borçlu. Buradan AKP yöneticilerine
soruyorum: Sadece kendinizi ve çevrenizi zenginleştirirken, saraylar, yazlıklar
yaparken yoksullukla hayatı çekilmez hâle gelen milyonlar yani sizin
deyiminizle garip gurebalar hiç mi sizin vicdanınızı sızlatmıyor?
BAŞKAN – Sayın İrgil…
2.- Bursa Milletvekili Ceyhun İrgil’in,
itibarın lüks ve israfla değil demokrasi, hukuk ve insan haklarıyla olacağına
ilişkin açıklaması
CEYHUN İRGİL (Bursa) – Sarayın israfı ve lüks
harcamaları gündeme gelince iktidardan bu lüks harcamalar için “İtibarımız için
bu harcamalar yapıldı.” açıklaması geldi. İtibar lüks ve israfla olmaz; itibar,
demokrasi, hukuk ve insan haklarıyla olur. İtibar, devlet, ödemelerini
zamanında ve hakkıyla yaparsa olur. İtibar, her öğrenciye yurt, burs ve
ücretsiz eğitim hakkıyla olur. İtibar, işsizliğin yok edilmesi, atanmamış
öğretmenin, sağlıkçıların atanmasıyla olur. İtibar, insanca yaşayabilecek
asgari ücretle olur. İtibar, kadın hakları, kadına saygı, emeğe saygı, eğitime
saygıyla olur. 
BAŞKAN – Sayın Tezcan…
3.- Mersin Milletvekili Yılmaz Tezcan’ın,
2017 Amerika Birleşik Devletleri yapımı bir film olan “Wonder Woman” filminde
tarihimize ve Türk Bayrağı’na saygısız ve yanlış sahnelerin yer aldığına
ilişkin açıklaması
YILMAZ TEZCAN (Mersin) – Sayın Başkan, değerli
milletvekilleri; tarafıma gelen yoğun şikâyetler üzerine 2017 Amerika Birleşik
Devletleri yapımı bir film olan “Wonder Woman” filmini kısmen izlemiş
bulunmaktayım. Bir tarih kurgusu olan bu filmde tarihimizin şanlı bir medeniyeti
olan Osmanlı Devleti’yle Nazi Almanyası arasında bir ittifak kurdurularak
Osmanlı Devleti, mevcut Türk bayraklarıyla donatılmış bir hangarda yasa dışı
kimyasal silah üreticisi olarak yansıtılmakta ve devletimiz hakkında kara
propagandalar yapılmaktadır. Aynı zamanda, birçok sahnede bayrağımızın
kullanılmış olduğu ve kimi sahnelerde bayrağımızın olduğu binaların
bombalanması izleyicilere yansıtılmıştır. Filmi bu şekilde kurgulayan ve
seyircinin karşısına getiren tüm ekibi bu milletin bir vekili olarak esefle
kınıyorum. Türk milleti olarak bizleri teknoloji ve iletişim araçları
kullanılarak yapılan bu algı operasyonlarına karşı uyanık olmaya davet
ediyorum. Unutulmamalıdır ki bağımsızlığımızın yegâne sembolü olan ay yıldızlı
bayrağımız, Türk Bayrağı Kanunu’yla korunmakta ve söz konusu sahneler Kanun’un
7’nci maddesine aykırılık oluşturmaktadır.
Teşekkür ediyorum.
BAŞKAN – Sayın Tuncer…
4.- Amasya Milletvekili Mustafa Tuncer’in,
soğan üreticilerinin sorunlarına ilişkin açıklaması
MUSTAFA TUNCER (Amasya) – Teşekkürler Sayın Başkan.
Ülkemizin çoğu bölgesinde üretildiği gibi Amasya ve
ilçeleri de kuru soğan üretiminde hatırı sayılır illerimizdendir ve kuru soğan,
Amasya halkı için en önemli gelir kaynaklarından biridir. Kuru soğan, ekiminden
hasadına kadar yaklaşık sekiz ay sürede yetişen, meşakkatli ve emek yönünden
zor bir ürün olup, tohumu, gübresi, suyu, çuvalı, el ve makine işçiliği
hesaplandığında kilogram maliyeti 50 kuruştur. 50 kuruşa 1 kilogram soğan
yetiştiren üretici, bu soğanın 1 kilogramını 40 kuruştan satamamaktadır.
Üretici çok zor durumdadır. 
Sayın Başbakan, Sayın Hükûmet üyeleri; Irak, İran,
Suriye, Rusya, Ukrayna gibi ihracat kapılarının açılması için gerekli
işlemlerin yapılarak soğan üreticilerine rahat bir nefes aldırılması
gerekmektedir. Bu başarılamazsa yapılması gereken, üreticiye mazotu ve gübreyi
derhâl yarı fiyatına vermek olmalıdır.
Teşekkür ederim.
BAŞKAN – Sayın Erkek…
5.- Çanakkale Milletvekili Muharrem
Erkek’in, istifaya zorlanan belediye başkanları hakkında bir soruşturma olup
olmadığını öğrenmek istediğine ve bir belediye başkanı hakkında bir soruşturma
olmadan istifaya zorlanmasının demokrasiden ve hukuktan uzak bir durum olduğuna
ilişkin açıklaması
MUHARREM ERKEK (Çanakkale) – Sayın Başkan teşekkür
ediyorum.
Bu hafta Genel Kurulda görüşeceğimiz torba yasanın
İçişleri Komisyonundaki görüşmelerinde İçişleri Bakanına sorduk: “İstifa eden
ve istifaya zorlanan belediye başkanları hakkında, örneğin Kadir Topbaş
hakkında, Melih Gökçek hakkında bir soruşturma var mı?” dedik. Yüzümüze baktı
ve cevap vermedi ya da veremedi. Bu belediye başkanları hakkında bir soruşturma
yoksa, bir iddia yoksa niçin istifaya zorlanıyorlar? Eğer bir yolsuzluk iddiası
varsa veya FETÖ’yle bir iltisak, illiyet bağı söz konusuysa haklarında niçin
soruşturma yok?
Bir belediye başkanının hakkında bir soruşturma olmadan
istifaya zorlanması demokrasiden ve hukuktan ne kadar koptuğumuzun da bir
göstergesi. Aynı İçişleri Bakanı, CHP’li belediyelere müfettişler göndermeye
başladı. Onun için, hak, hukuk, adalet diyoruz ve Cumhuriyet Halk Partili
belediyelerin üzerinde kurulmak istenen baskının gerçek amacının ne olduğunu
çok iyi biliyoruz.
Teşekkür ediyorum.
BAŞKAN – Sayın Bayraktutan…
6.- Artvin Milletvekili Uğur
Bayraktutan’ın, Cankurtaran Tüneli’nin bir an önce açılması konusunda Hükûmetin
gerekli hassasiyeti göstermesini beklediğine ilişkin açıklaması
UĞUR BAYRAKTUTAN (Artvin) – Teşekkür ediyorum Sayın
Başkan.
Artvin’i Karadeniz’e bağlayan, Artvin’i Hopa’ya
bağlayan Cankurtaran Tüneli, 29 Ekim 2010 tarihinde ihalesi yapılıp temeli
bugünkü Sayın Başbakan tarafından atılmış olmasına rağmen ve ihale
sözleşmesinde otuz ay içerisinde, dokuz yüz on gün içerisinde yer tesliminin
yapılıp tünelin hizmete açılacağı belirtilmiş olmasına rağmen ve ihalenin
yapılmış olduğu tarihte dört ay da erkene çekileceği ve dört ay evvel teslim
edilmesine ilişkin Sayın Başbakanın talimatlarına rağmen aradan yedi yılı aşkın
bir süre geçmiş ve Cankurtaran Tüneli henüz açılmamıştır. Dün Sayın Başbakana
bunları Genel Kurulda arz ettim, kendisi 2017 yılının sonunda Artvin’i Hopa’ya
bağlayan, Karadeniz’e bağlayan Cankurtaran Tüneli’nin açılacağını söyledi.
Bütün Artvinliler bu tünelin bir an önce açılmasını, bu belirsizliğin ortadan
kalkmasını, karda, kışta kıyamette süren mağduriyetlerin ortadan giderilmesini
istemektedirler. Bu konuda Hükûmetin gerekli hassasiyeti göstermesini ve
Cankurtaran Tüneli’nin bir an önce trafiğe açılıp Artvinlilerin hizmetine
sunulmasını yöre milletvekili olarak…
(Mikrofon otomatik cihaz tarafından kapatıldı) 
BAŞKAN – Sayın Tarhan… 
7.- Kocaeli Milletvekili Tahsin Tarhan’ın,
millete ekstra vergi yüklemek yerine Cumhurbaşkanının emrindeki araçların
sınırlandırılmasının daha doğru olacağına ilişkin açıklaması
TAHSİN TARHAN (Kocaeli) – Teşekkür ediyorum Sayın
Başkan. 
Bütçe açığından dolayı milletin sırtına yüzde 40 MTV
yüklemeye çalışan Maliye Bakanına bir önerim var: Meclise ilk adım attığında
tasarruf etmek amacıyla Meclis lojmanlarını kapatan Cumhurbaşkanının sarayında
emrine tahsis edilmiş 268 araç olduğu ortaya çıkmıştır. Cumhurbaşkanının
envanterinde 2 limuzin, 14 zırhlı araç, 28 adet 4x4 cip, 6 ambulans, 2 itfaiye,
83 Volkswagen, 33 Mercedes, 10 Audi marka araç bulunmaktadır. Milletin sırtına
ekstradan vergi yüklemek yerine bu araçların sınırlandırılması daha doğru olacaktır.
Bir yere gitmek için araç gerekir ise bu millet gerekirse Cumhurbaşkanını
sırtında taşır. 
BAŞKAN – Sayın Kılıç… 
8.- Kahramanmaraş Milletvekili İmran
Kılıç’ın, müftülerin nikâh kıyacak olmasının çağdaşlığa ve laikliğe aykırı bir
tarafı olmadığına ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan. 
Müftülerin nikâh kıyacak olmasında “istemezükçü”lerin
birçoğu, evlilik sorunlu tipler, birçoğunun nikâhla işi yok, yaşı geldiği hâlde
evlenmemiş ya da evlenmiş, bir iki yılda boşanmış ya da başka bir kısım
yerlerde kafasına göre takılanlardan. Herkesin hayatı kendisine ama çağdaş
birlikteliği tercih edenler “Sana ne, benim hayatım bana.” diyerek din, devlet
ve siyaset adamlarına efelenenler, lütfen, siz de bizim inancımızın gereklerine
göre hareket etmek isteyenlerin ne yapacağına karışmayın, bırakın, biz nikâhımızı
nerede kime kıydırmak istiyorsak onu gerçekleştirelim. Kaldı ki müftünün önünde
nikâh kıydırmak, belediye memuru önünde nikâh kıydırma yetkisini de
kaldırmıyor, alternatifleri çoğaltıyor. Bırakın herkes nikâhını istediği yerde
kıydırsın. Bunun çağdaşlığa da laikliğe de aykırı bir tarafı yoktur, tüm çağdaş
ve laik ülkelerde olduğu gibi.
BAŞKAN – Sayın Tanal…
9.- İstanbul Milletvekili Mahmut Tanal’ın,
Cumhuriyet Halk Partisi eski Genel Başkanı Deniz Baykal’a geçmiş olsun
dileğinde bulunduğuna, Suriyelilerin hastane ücretlerinden ücretsiz
yararlanabilmelerine karşılık Sosyal Güvenlik Kurumuna borcu olan vatandaşların
yararlanamadığına ilişkin açıklaması
MAHMUT TANAL (İstanbul) – Teşekkür ederim Sayın Başkan.
Değerli milletvekilleri, demokrasinin yılmaz
savunucusu, hukuk devleti düsturu olan bir önceki Genel Başkanımız Sayın Deniz
Baykal’a “geçmiş olsun” diyorum, acil şifalar diliyorum.
Değerli Başkan, değerli milletvekilleri; BAĞ-KUR’a,
Sosyal Güvenlik Kurumuna borcu olan vatandaşlarımız hastanelerde ücretsiz
muayene olamamakta, tedavi olamamaktadır, eczaneden ilaçlarını alamamaktadır.
Ancak Suriye’den gelenler, Suriyeliler Türkiye’de ücretsiz olarak sağlık
hizmetlerinden yararlanmakta, ücretsiz olarak ilaçlarını almaktadır. Bu çifte
standart uygulamaya ne zaman son vereceksiniz? Askerlik yükümlülüğünü yerine
getiren, vergisini ödeyen vatandaşımız bu hastane tedavilerinden ücretsiz
yararlanamamakta, Suriyeliler yararlanmaktadır.
Teşekkür ediyorum, saygılarımı sunuyorum.
BAŞKAN – Sayın Öz…
10.- Çanakkale Milletvekili Bülent Öz’ün,
ithalattan vazgeçilerek tarım arazilerini geri kazanmanın ve üretimi daha fazla
desteklemenin düşünülüp düşünülmediğini öğrenmek istediğine ilişkin açıklaması
BÜLENT ÖZ (Çanakkale) – Sayın Başkan, sorum Tarım
Bakanına. Her geçen gün tarım arazileri daha fazla yok olmaktadır. Üretim
maliyetlerinin yüksekliği karşısında ekonomik çöküntüde olan çiftçimiz,
direnemez hâle gelmiştir. Son yıllarda tarımsal ekim alanı ve üretim alanı
azaldı. TÜİK verileriyle 1988 yılında ülkemizdeki 420 milyon hektar olan tarım
alanı, 2016 yılında 383 milyon hektar alana geriledi. Mısır, Etiyopya,
Bangladeş, Çin’den kuru fasulye, Kanada’dan nohut ve yeşil mercimek, ABD, Ukrayna
ve Kanada’dan bezelye ithal ediyoruz. Ülkemizin üretim ülkesinden tüketim
ülkesine dönüştüğünün resmidir ve yanlış tarım politikalarından vazgeçilmezse
tehlike altındayız. Dışa bağımlılıktan kurtulup kendine yetmesi ve tekrar
tarımda ihraç eden bir ülke olması tüm ümidimizdir. Bu bağlamda ithalattan
vazgeçip tarım arazilerimizi geri kazanmayı ve üretimi daha fazla desteklemeyi
düşünüyor musunuz?
Teşekkür ederim.
BAŞKAN – Sayın Özdiş…
11.- Adana Milletvekili İbrahim Özdiş’in,
borçlu insanların sayısını artırıp bununla övünmenin ancak AKP’ye mahsus bir
politika olduğuna ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Başbakana. Bugün partinizin
grup toplantısında yaptığınız konuşmada ekonominin ne kadar iyi olduğundan bahsedip
bir örnek verdiniz. 2002 yılında kredi kullanabilen esnaf sayısı 63 binken 2017
yılında bu sayıyı 500 bine çıkartmışsınız. Kredi demek, borç demektir; hibeyle,
sübvansiyonla karıştırmayın. 
Sayın Başbakan, borçlu insanların
sayısını artırıp bununla övünmek ise ancak AKP’ye mahsus bir politika olsa
gerektir. 
Teşekkür ediyorum Sayın Başkan. 
BAŞKAN – Sayın Kayışoğlu…
12.- Bursa Milletvekili Nurhayat Altaca
Kayışoğlu’nun, rant amaçlı yapıldığı için kentsel dönüşümün birçok yerde sorun
yumağına dönüştüğüne ilişkin açıklaması
NURHAYAT ALTACA KAYIŞOĞLU (Bursa) –
Teşekkürler.
Maalesef kentsel dönüşüm rant amaçlı
yapıldığı için birçok yerde sorun yumağına dönüşmüştür. Bursa’mızın Yıldırım
ilçesinde 152 Evler ve Beyazıt Mahallesi sakinleri de bana sorunlarını
ilettiler.
Kentsel Dönüşüm Projesi uygulanmak
isteniyor bu mahallelerde ve Yıldırım Belediyesi tarafından tanıtım toplantısı
yapılıyor. Kat karşılığında yüzde 70 verileceği söylendiği hâlde uzlaşma
görüşmelerinde yüzde 50’nin altına düşülüyor. 
Yine, borçlanma hâlinde metrekaresinin
2.500 lira civarında olacağı söylendiği hâlde görüşmelerde bu fiyat 3.500-4.500
liraya çıkarılıyor. Üst metrekare sınırı getiriliyor; vatandaşın, mevcut
katları kadar ev almasının önüne geçiliyor. 
Vatandaşın taleplerinin dikkate
alınmasını, mağdur edilmemesini ve kentsel dönüşümün bu kapsamda yapılmasını
talep ediyoruz. 
BAŞKAN – Sayın Havutça…
13.- Balıkesir Milletvekili Namık
Havutça’nın, iki yüz yirmi üç gündür açlık grevinde olan Nuriye Gülmen ve Semih
Özakça’nın neden mahkemeye çıkarılmadıklarını öğrenmek istediğine ilişkin
açıklaması
NAMIK HAVUTÇA (Balıkesir) – Sayın Başkan,
tam iki yüz yirmi üç gündür açlık grevinde akademisyen Nuriye Gülmen ve
öğretmen Semih Özakça. AKP diktasına ve baskısına boyun eğmeden adalet adına verdikleri
mücadelede bir sembol, yaşanılan OHAL karanlığına karşı bir ışık, herkes için
bir umut oldular. Kendinden olmayanlara, biat etmeyenlere tahammülü olmayan AKP
iktidarı, bu haklı mücadelede başka mağdurlara örnek olmasın diye bu
eğitimcilerin ölümüne göz göre göre göz yumuyor. 
Bu iki eğitimci arkadaşımız, aylardır
işlerine dönebilmek için direnç gösteriyor ve insanlığın yapacağı en ağır grevi
yapıyor; açlık grevi. 
Şimdi buradan soruyorum Sayın Bakana:
Dünyada insan yaşamından kutsal başka bir hak var mıdır? Adalet adına, insanlık
adına, özgürlükler adına, yaşadığımız bu karanlık dönemde onları yaşama
kazandıracak bir adım atılması bu kadar mı zor? 
Buradan soruyorum: Neden mahkemeye
çıkarılmıyorlar? Neden savunma hakları engelleniyor? Hangi suçları var ve neden
yargılanmıyorlar?
BAŞKAN – Sayın Sürekli…
14.- İzmir Milletvekili Kerem Ali
Sürekli’nin, NATO’nun üye devletlerin özgürlük ve güvenliğini korumak amacıyla
kurulduğuna ve özellikle Suriye ile Irak’tan Türkiye’ye gelen saldırıların
doğrudan NATO’yu da ilgilendirdiğine ilişkin açıklaması
KEREM ALİ SÜREKLİ (İzmir) – Teşekkür
ediyorum Sayın Başkan. 
Kuzey Atlantik Antlaşması Örgütü (NATO) üye devletlerin
özgürlük ve güvenliğini korumak amacıyla kurulmuştur. NATO’nun güney ve doğu
güvenlik alanı Türkiye’nin bugün 17 Ekimde NATO’ya üyelik protokollerini
imzalamasıyla genişlemiştir. İçinde bulunduğumuz günlerde istikrarsız
yönetimlerin sebep olduğu göç dalgaları ve radikal terör örgütleriyle mücadele
dünyanın daha büyük sorunları hâline gelmiştir. Türkiye, başta Suriye olmak
üzere, dünyanın birçok yerinde yaşanan bu sorunları önceden görüp müdahil
olmaya çalışmış, lakin birçok uluslararası örgüt gibi NATO da soruna müdahale
noktasında geç kalmıştır. Türkiye’nin özgürlük ve güvenliği NATO’nun kurucu ruhunun
bir parçasıdır. Özellikle Suriye ve Irak’tan -Türkiye’nin yani NATO’nun
güvenlik sınırıdır ki buralardan- Türkiye’ye gelen saldırılar anlaşma gereği
doğrudan NATO’yu da ilgilendirmektedir. NATO üyesi devletler attığı her adımda
Türkiye’nin güvenliğini göz önünde bulundurmalıdır.
Bu düşüncelerle Genel kurulu saygıyla selamlıyorum. 
BAŞKAN – Sayın Akın’ın yerine Sayın Sarıhan…
15.- Ankara Milletvekili Şenal Sarıhan’ın,
müftülere nikâh kıyma yetkisi veren yasa tasarısına ilişkin tepkilerini ifade
etmek isteyen kadınların Meclisin önünde açıklama yapmalarına izin
verilmemesine ilişkin açıklaması
ŞENAL SARIHAN (Ankara) – Kamuoyunda “müftülük yasa
tasarısı” olarak bilinen tasarıya ilişkin olarak kadınlar tepkilerini Türkiye
Büyük Millet Meclisine gelerek ifade etmek istediler. Bir haftadan bu yana bu
arkadaşlarımızın ne Meclise girmelerine ve Mecliste düşüncelerini ifade
etmelerine ne de Meclisin önünde açıklama yapmalarına izin verilmiyor. Şu anda
700’e yakın kadın arkadaşımızın Türkiye Büyük Millet Meclisine girerek
düşüncelerini ifade etme olanağı Meclis yasağıyla kaldırılmış durumda. Dışarıda
düşüncelerini açıklamak isteyen sadece 11 kişilik kadın grubu ise bugün
gazlanarak ve coplanarak gözaltına alındılar. Türkiye'de kadınları
susturduğunuz zaman, kadınları Parlamentoda dahi konuşma olanağına
kavuşturmadığınız zaman bu Türkiye karanlığa gider. Sizleri uyarmak istiyorum.
Türkiye’nin imajı giderek çok daha kötü bir noktaya doğru ilerliyor. 
Teşekkür ederim.
BAŞKAN – Son olarak Sayın Arslan…
16.- Denizli Milletvekili Kazım Arslan’ın,
Orman ve Su İşleri Bakanlığından Denizli’deki sulamayla ilgili bazı konularda
bilgi almak istediğine ve Yenidere Barajı’nın suyunun ne zaman verileceği ile
Menderes Nehri’nin kirliliğinin temizlenip temizlenmeyeceğini öğrenmek istediğine
ilişkin açıklaması
KAZIM ARSLAN (Denizli) – Orman ve Su İşleri Bakanlığına
soruyorum: 
1) Denizli Tavas Yenidere Barajı’nın altyapısı
tamamlanmıştır. Barajın suyunu ne zaman vereceksiniz? 
2) Denizli Honaz Aşağıdağdere Mahallesi’nin 500 metre
ilerisinde su kaynağı vardır. Mevcut kanallar sulama için yeterli gelmiyor.
Bunun için sulama imkânlarının iyileştirilmesini düşünüyor musunuz? 
3) Yine Aşağıdağdere köyünü sel basıyor
ve her zaman tehlike saçıyor. DSİ’ye talimat verilerek gerekli kanalların yapılmasını
gerçekleştirecek misiniz? 
4) Menderes Nehri’nin suyu azaldığı gibi,
kirliliği de çoğalmıştır. Bu kirliliği temizlemeyi düşünüyor musunuz? 
5) Baklan Ovası’nı sulayan Sol Sahil
Sulama Birliği ve Çivril bölgesi Sağ Sahil Sulama Birlikleri sulamada çok büyük
sıkıntılar yaşıyorlar. Afyon ilinde yapılan gereksiz göletler suyun gelmesine
engel oluyor. Bu göletleri azaltmayı düşünüyor musunuz? 
Teşekkür ederim. 
BAŞKAN – Teşekkür ediyorum. 
Sisteme giren sayın grup başkan
vekillerine iki dakika süreyle söz veriyorum. 
Sayın Akçay, buyurun. 
17.- Manisa Milletvekili Erkan Akçay’ın,
Çukurca’da PKK’ya karşı yürütülen operasyonda şehit olan 4 askere Allah’tan
rahmet dilediğine, 17 Ekim Dünya Yoksullukla Mücadele Günü’ne ve 14 Ekimde
Somali’de gerçekleşen terör saldırısını kınadığına ilişkin açıklaması
ERKAN AKÇAY (Manisa) – Teşekkür ederim
Sayın Başkan. 
Terörle amansız mücadelemiz devam ederken
dün şehit haberleriyle yine yüreğimiz dağlandı. Çukurca’da terör örgütü PKK’ya
karşı yürütülen operasyonda 4 askerimiz şehit oldu. Şehitlerimize Allah’tan
rahmet, aziz milletimize ve yakınlarına başsağlığı ve sabır diliyorum. 
Terörle mücadelede kararlılık devam
etmektedir. Artık vakit gelmek üzeredir. Terörle mücadelenin başarıyla neticeye
ulaşacağı günler yakındır. Gücümüz ve dirayetimiz vardır, millî mukavemetimiz
canlıdır.
Bu vesileyle, terörle mücadelede görev
yapan, destanlar yazan tüm Mehmetçiklerimize, polislerimize, mülki
yöneticilere, korucularımıza Cenab-ı Allah’ın güç kuvvet vermesi temennisiyle,
her birini Milliyetçi Hareket Partisi Grubu adına hürmet ve muhabbetle
selamlıyorum. 
Bugün Dünya Yoksullukla Mücadele Günü.
Yoksulluk sadece ekonomik bir veri değildir. Yoksulluğu rakamların toplamı ya
da sadece analitik bir çalışma olarak göremeyiz. Yoksulluk günümüzün en önemli
sorunlarından birisidir.
Ülkemizde yoksulluk sorunu giderek
büyümektedir. TÜİK’in 2016 yılına ait Gelir ve Yaşam Koşulları Araştırması’na
göre, yoksulluk sınırı 8.539 liradır. Bu rakama göre, ülkemizdeki yoksul sayısı
20 milyonu aşmıştır.
Yine, TÜİK’in verilerine göre, maddi yoksunluk oranı ve
miktarı da alarm vermektedir. 2016 yılı için maddi yoksunluk çekenlerin oranı
yüzde 37’ye yükselmiştir. Yoksulluk, ekonomik araçlarla mücadele etmemiz
gereken sosyal bir sorundur. Bu sorunu daha fazla istihdam yaratarak, gelir ve
yaşam koşullarını düzeltecek para ve maliye politikaları yürüterek
giderebiliriz. 
(Mikrofon otomatik cihaz tarafından
kapatıldı)
BAŞKAN – Tamamlayalım lütfen. 
ERKAN AKÇAY (Manisa) – 14 Ekimde Somali’de gerçekleşen
bombalı terör saldırılarında 258 kişi hayatını kaybetmiş ve 200’den fazla kişi
de yaralanmıştır. Bu elim terör saldırısını kınıyoruz. Kimden gelip kimi hedef
alırsa alsın, terörün dünyanın her yerinde kınanması, yok edilmesi ve bu konuda
samimi iş birliklerinin yapılması gerekir; ancak, görüyoruz ki henüz terörün
tanımında bile anlaşamamış durumdadır dünya. Bu vesileyle Somali halkına da
başsağlığı ve geçmiş olsun dileklerimizi iletiyoruz. 
Teşekkür ederim. 
BAŞKAN – Teşekkür ediyorum. 
Sayın Kerestecioğlu, buyurun. 
18.- İstanbul Milletvekili Filiz
Kerestecioğlu Demir’in, Şırnak’ta bir kömür ocağında göçük meydana geldiğine,
17 Ekim Dünya Yoksullukla Mücadele Günü’ne, Şişecam’a bağlı Kırklareli
Paşabahçe Fabrikasında işten atılan 90 işçinin işe geri dönme mücadelelerinin
sürdüğüne ilişkin açıklaması
FİLİZ KERESTECİOĞLU DEMİR (İstanbul) – Teşekkürler
Sayın Başkan. 
Az önce, maalesef, Şırnak’ta kömür ocakları bölgesinde
1 no.lu kömür ocağında göçük meydana geldiğini öğrendik ve göçük altında
maalesef işçiler bulunuyor. Henüz tam olarak sağlıklı bilgiye ulaşılamadı ama
Vekilimiz Leyla Birlik oraya ulaşıyor ve oradan da sağlıklı bilgi iletecek,
daha sonra gerekirse Genel Kurulu ve halkımızı aydınlatırız bu konuda. 
Bugün tabii anlamlı bir gün, 17 Ekim Yoksulluğu Ortadan
Kaldırma Günü ama dünyada kapitalizm giderek vahşileşiyor ve hakikaten sermaye
tek elde daha fazla birikiyor ve onların da tabii ki yoksulluğu ortadan
kaldırmak gibi bir hedefi yok. Türkiye'de de böyle bir hedef görmüyoruz
maalesef çünkü istatistiklere baktığımız zaman, şu anda Türkiye'de, Aralık 2015
itibarıyla, hesabında 1 milyon lira ve üzeri parası olan mudi sayısı 93.008
kişi olarak sayılırken, bunların bankalardaki toplam mevduatı 594 milyar 661
milyon lira olarak ölçülüyor. Milyoner sayısında Ocak-Kasım 2016 döneminde
aylık en yüksek artış kasımda gerçekleşiyor. Eğer buna da “itibar” diyorsanız
bilemeyeceğiz ama biz gerçekten yoksulların kendi geçimleri için çok itibarlı
bir şekilde mücadele ettiklerini görüyoruz.
Aynı şekilde, emekleri için mücadele eden Şişecam
işçilerini de selamlamak istiyorum buradan. Şişecama bağlı Kırklareli Paşabahçe
Fabrikasında işten atılan 90 işçinin işe geri dönme mücadeleleri sürüyor ve bu
işçiler arasında on beş yirmi yıllık işçiler var.
(Mikrofon otomatik cihaz tarafından kapatıldı) 
BAŞKAN – Tamamlayalım lütfen.
FİLİZ KERESTECİOĞLU DEMİR (İstanbul) – Bunlar her türlü
hak mücadelesinde, sendikal mücadelede başı çeken işçiler aynı zamanda. Ama
anlaşılıyor ki Hükûmet, hakikaten, ne uluslararası sözleşmeleri ne iş hukukunun
kurallarını da tanımıyor ve sendikal mücadele diye bir şey de herhâlde
unutuldu, iyice unutturulmak isteniyor. 
Tekrar, buradan, yoksulluğun ortadan kaldırılacağı
günleri görmek dileğiyle, direnen, mücadele eden bütün çalışanları, emekçileri
selamlıyorum.
BAŞKAN – Teşekkür ediyorum.
Sayın Özel, buyurun.
19.- Manisa Milletvekili Özgür Özel’in,
Çukurca’da teröristlerce düzenlenen saldırıda şehit olan 4 askere Allah’tan
rahmet dilediğine, Şırnak’taki maden kazasına, Soma maden faciasının
yargılamasında yeni bir faza geçildiğine ve müftülere nikâh kıyma yetkisi veren
yasa tasarısına ilişkin tepkilerini ifade etmek isteyen kadınların Meclise
alınmamasına ilişkin açıklaması
ÖZGÜR ÖZEL (Manisa) – Teşekkür ederim Sayın Başkan.
Öncelikle dün Hakkâri’nin Çukurca ilçesinde Zer Tepe
bölgesinde teröristlerce düzenlenen el yapımı patlayıcı saldırısında şehit olan
4 askerimize Allah'tan rahmet diliyoruz; tüm ülkemizin, tüm vatandaşlarımızın
başı sağ olsun. İllerindeki milletvekillerimiz törenlere katılıyor. Biz Türkiye
Büyük Millet Meclisi Cumhuriyet Halk Partisi Grubu olarak da terörü bir kez
daha lanetliyoruz ve bu büyük acıyı tüm milletimizle paylaşıyoruz.
Şırnak’taki maden kazası ölümsüz sonuçlansın diye dua
ediyoruz ama bu Meclisin, Soma maden faciasından sonra 4 partinin birlikte
oluşturduğu komisyonun raporu doğrultusunda, daha doğrusu bu rapor hiç dikkate
alınmadan kömür kanunu ve İş Sağlığı ve Güvenliği Kanunu çıkardığının ve o
komisyon raporunun hâlâ daha Meclis raflarında tozlandığının da altını
çiziyoruz. O raporun gereği yapılsa bugün Şırnak’taki facia yaşanmazdı.
Ayrıca,
bugün Manisa’da Soma maden faciasının yargılamasında yeni bir faza geçildi.
18’inci blok duruşma yapılıyor. Yüz elliden fazla gündür yargılama yapılıyor ve
bugün, daha önceden maden işçilerinin, maden şehitlerinin annelerinin,
eşlerinin, çocuklarının onlardan razı olduğu heyet değiştirildi çünkü onlar
madenci ailelerini sermayeye ezdirmiyorlardı yargılama sırasında ama şimdi yeni
bir heyet var ve bu heyet, geçmişte aldığı, maden kazalarında verdiği, ölenleri
suçlu bulan kararlarıyla tanınan bir üyeyi de barındırıyor, bir başkanı
barındırıyor. Bütün Türkiye'yi, Soma faciası yaşandığında “Eğer unutursak
yüreğimiz kurusun." diyen herkesi Soma davasına bir kez daha davet
ediyoruz, dikkatini oraya çekiyoruz.
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
ÖZGÜR
ÖZEL (Manisa) – Çünkü eğer Soma’dan gözümüzü kaçırır, yüreğimizi Soma’dan
çekersek birkaç blok duruşma sonra karar gelecek ve daha sonra “Nasıl olur, o
büyük faciadan sonra nasıl ölenler suçlanır?” dememek için bugün dikkatleri
oraya çekmek gerekiyor. 
Bir
diğer konu: Bugün Meclis gündemine alınacak olan ve müftülere ve
devredeceklerine nikâh yetkisi verilmesiyle ilgili kanun konusunda geçtiğimiz
günlerde 700'ü Meclis içine girebilen, binlercesi dışarıda kalan kadın, bir
basın açıklamasını dinleyerek katkı verdiler toplumsal tepkiye. Meclis yönetimi
bu kadınlardan yüzlercesine -700 olabilir, 500 olabilir- o gün içeri giren
herkese Meclise giriş yasağı koydu. Sayın Başkan, Meclisi kadınlara kapatmak…
Burası Parlamento, konuşulan yer. Şiddet içermeyen, barışçıl ve kadın
haklarını…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
Buyurun.
ÖZGÜR
ÖZEL (Manisa) – …savunan, AKP’li, CHP’li, HDP’li, MHP’li, hepimizin evladının
geleceğini ve bir bütün kamu düzenini tehlikeye sokan bir konuda kadınlar gelip
yüreklerindeki tepkiyi, Meclis bahçesinde, hiçbir aşırılık olmadan, bir
konuşmayı dinleyerek, bir basın açıklamasını dinleyerek dile getiriyor ve
iktidar partisine mensup Başkanlık Divanı yöneticileri tarafından giriş yasağı
konuyor. Bu yasak bu Meclisin kara lekesi olur, bunu kaldıralım Sayın Başkan.
Bunu inceleyiniz, bu konuda gerekirse Başkanlık Divanını olağanüstü toplantıya
çağırınız ama bu Meclisi kadınlara kapatmayınız. Bu, tarihî bir ayıp olur. Bu
konuda sizden duyarlılık ve bir hamle bekliyoruz, bir eylemsellik bekliyoruz.
Bu konuyu kınayacağınızı ve kınamanızı bekliyoruz ve bu konuda tavır
geliştirmenizi bekliyoruz Sayın Başkan. (CHP sıralarından alkışlar) 
BAŞKAN – Teşekkür ediyorum Sayın Özel. 
Bu konuyu biz de hassaten bir
inceleyelim. Sebep-sonuç ilişkisi bağlamında inşallah tekrar görüşürüz. 
Sayın İnceöz, buyurun. 
20.- Aksaray Milletvekili İlknur İnceöz’ün,
Çukurca’da PKK’ya karşı yürütülen operasyonda şehit olan 4 askere Allah’tan
rahmet dilediğine, Türkiye’nin hem içeride hem de dışarıda terör örgütleriyle
mücadelesinin büyük bir kararlılıkla sürdüğüne, OHAL’in bir keyfiyet değil
mecburiyet olduğuna, 15 Ekim Dünya Kadın Çiftçiler Günü’ne ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekilleri; dün ve bu sabah
Hakkâri Çukurca’da ve Kuzey Irak Zap bölgesinde devam eden operasyonlarda,
bölücü terör örgütü tarafından, PKK’nın hain saldırıları sonucu şehit düşen
güvenlik güçlerimize Allah’tan rahmet, yaralılara da acil şifalar diliyorum ve
bu vesileyle şehitlerimizin ailelerine ve aziz milletimize başsağlığı dileklerimi
iletiyorum. 
Türkiye’nin
hem içeride hem de dışarıda PKK, FETÖ, DHKP-C gibi terör örgütleriyle mücadelesi
büyük bir kararlılıkla sürmektedir ve sürecektir. Terörle mücadelede başarı,
sadece güvenlik güçlerimizce yürütülen operasyonlarla değil, teröre ve terör
örgütlerine karşı birlik ve beraberlik içinde hareket edilmesiyle olur. Bu
bakımdan da iktidarıyla ve muhalefetiyle her kesimin, herkesin, ülkemizin bu en
önemli meselesi konusunda hiçbir ayrıştırıcı söz söylemeksizin tek vücut, tek
ses olması gerektiğini bir kez daha hatırlatmak istiyorum. 
Irak’ta
ve Suriye’de gelişmeler… PKK/PYD terör örgütlerinin arkalarına aldıkları
uluslararası destekle ülkemize karşı giriştikleri çabaların da ayrıca beyhude
olduğunu da bir kez daha hatırlatmak istiyorum. Türkiye sınırlarının içinde
olduğu gibi dışında da oynanan oyunlar bozulacak ve güneyimizde oluşturulmak
istenen terör koridoruna da asla müsaade etmeyeceğimizi bir kez daha belirtmek
istiyorum. 
İşte,
bu vesileyle de, bugün görüşeceğimiz OHAL’in uzatılmasıyla ilgili, OHAL’in bir
keyfiyet değil bütün bu sebepler karşısında bir mecburiyet olduğunu, ülkemizin
olağanüstü tehditlerle karşı karşıya bulunduğunu… Ve içeride ve dışarıda
yürütülen bu tehditler karşısında da, bununla mücadele etmek için de bugün
görüşülecek OHAL bu anlamda önemlidir. 
Yine,
geride bıraktığımız günler içerisinde 15 Ekim Dünya Kadın Çiftçiler Günü’ydü.
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
İLKNUR
İNCEÖZ (Aksaray) – Bildiği gibi, gelişmekte olan birçok ülkede tarımsal iş
gücünün en önemli kaynağı da kadınlardır. Dünya genelinde olduğu gibi,
ülkemizde de tarımsal üretimin ve kırsal hayatın sürekliliğinin sağlanmasında
önemli rolü, kırsal alanda yaşayan kadınlarımız üstlenmektedir. Kadınların
tarımsal üretimde, kaynakların sürdürülebilir kullanımında, gıda üretiminde ve
güvenliğinde sahip oldukları önemli konumundan hareketle Uluslararası Tarım
Üreticileri Derneği 15 Ekimi Dünya Kadın Çiftçiler Günü olarak ilan etmiş ve
ülkemizde de 1997’den beri bu gün Kadın Çiftçiler Günü olarak kutlanmakta. 
Sayın
Cumhurbaşkanımız Recep Tayyip Erdoğan ve kıymetli eşleri Emine Erdoğan
Hanımefendi de bu özel gün vesilesiyle her yıl kadın çiftçilerimizle bir araya
gelerek toprağı işleyen kadınlarımıza çeşitli etkinliklerle ödül vermekte ve
buradaki kadın emeğine, kadın iş gücüne dikkat çeken etkinliklerde
bulunmaktadır. Yarın da bu konuyla ilgili bir program olacaktır.
Tekrar
Dünya Kadın Çiftçiler Günü’nü kutluyor, bu alanda kırsalda çalışan
kadınlarımıza buradan da selamlarımı iletiyor, teşekkür ediyorum.
BAŞKAN
– Teşekkür ediyorum.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Hakkâri Çukurca’da şehit olan askerlere
Allah’tan rahmet dilediklerine, Şırnak’taki göçükte bir ölüm olmamasını
umduğuna, 17 Ekim Dünya Yoksullukla Mücadele Günü ve 15 Ekim Dünya Kadın Çiftçiler
Günü’ne ilişkin konuşması
BAŞKAN – Sayın milletvekilleri, bizler de Başkanlık
Divanı olarak Hakkâri Çukurca’da şehit olan tüm askerlerimize bir kez daha
Allah’tan rahmet diliyoruz ve bu anlamda tüm şehitlerimizin mekânı cennet
olsun; ailelerine, ülkemize ve milletimize başsağlığı diliyoruz ve rengi,
cinsi, dili, dini, ırkı ne olursa olsun, terörü bir kez daha lanetlediğimizi
ifade etmek istiyoruz. 
Yine, aynı şekilde, Şırnak’taki göçükle ilgili,
diliyoruz ve umuyoruz, bir ölüm haberi gelmez. Bu konuyla ilgili, muhakkak ki
tüm yetkililer seferber olmuş durumda. 
Aynı şekilde, bugün Dünya Yoksullukla
Mücadele Günü. Dünyada var olan nüfusun 2,1 milyonunun, yaklaşık üçte 1’inin
açlık sınırıyla, yoksulluk sınırıyla karşı karşıya olduğunu çok iyi biliyoruz
ama bir başka husus, ne tesadüftür ki yine dünya nüfusunun üçte 1’i, üretilen
tüm ürünlerin, tüm gıdanın üçte 1’ini de çöpe atıyor. Dolayısıyla, buradan
çıkaracağımız çok önemli dersler, çok önemli sonuçlar olması gerekiyor,
tasarruf tedbirlerinin alınması gerekiyor ve bu anlamda, yoksullukla mücadele,
sürdürülebilir kalkınma anlamında topyekûn olarak bir duyarlılık gerektiğini de
ifade etmek istiyorum.
Yine, toplumun her katmanında, her yerinde var olan
kadınlarımızın tarımda da ne kadar etkili olduğunu çok çok iyi biliyoruz. Bu
bağlamda da Dünya Kadın Çiftçiler Günü’nü kutluyorum.
Birleşime on dakika ara veriyorum.
Kapanma Saati: 15.48
İKİNCİ OTURUM
Açılma Saati: 16.06
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet Necmettin
AHRAZOĞLU (Hatay)
-----0-----
BAŞKAN – Türkiye
Büyük Millet Meclisinin 9’uncu Birleşiminin İkinci Oturumunu açıyorum.
Gündeme
geçiyoruz.
Başkanlığın
Genel Kurula sunuşları vardır. 
Türkiye Büyük
Millet Meclisi Başkanlığının bir tezkeresi vardır, okutup oylarınıza sunacağım.
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Dışişleri Komisyonu Başkanı ve Malatya Milletvekili Taha
Özhan’ın, Avusturya’nın başkenti Viyana’da 19-22 Ekim 2017 tarihlerinde düzenlenecek
olan "Hegemonyalar ve İttifaklar 3.0 - Sıvı İttifakları” toplantısına
katılmasına ilişkin tezkeresi (3/1200)
Türkiye Büyük Millet Meclisi Genel Kuruluna
Avusturya'nın
başkenti Viyana'da 19-22 Ekim 2017 tarihlerinde düzenlenecek olan
"Hegemonyalar ve İttifaklar 3.0 - Sıvı İttifakları” toplantısına Dışişleri
Komisyonu Başkanı ve Malatya Milletvekili Taha Özhan'ın katılması hususu
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.

 Ahmet
Aydın 
 Türkiye
Büyük Millet Meclisi
 Başkanı
Vekili
BAŞKAN –
Tezkereyi oylarınıza sunuyorum: Kabul edenler… Kabul etmeyenler… Tezkere kabul
edilmiştir.
Şimdi
Anayasa’nın 121’inci maddesine göre verilmiş Başbakanlık tezkeresinin
görüşmelerine başlıyoruz. 
Hükûmet burada.
Tezkereyi
okutuyorum:
2.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 17/7/2017 tarihli ve 1154 sayılı Karar’ı uyarınca devam etmekte olan
olağanüstü hâlin, 19/10/2017 Perşembe Günü Saat 01.00’den geçerli olmak üzere
üç ay süreyle uzatılmasına ilişkin tezkeresi (3/1199)
Türkiye Büyük Millet Meclisi Başkanlığına
Türkiye Büyük Millet Meclisinin 21/7/2016 tarihli ve
1116 sayılı Karar’ı ile ülke genelinde ilan edilen 17/7/2017 tarihli ve 1154
sayılı Karar’ı uyarınca devam etmekte olan olağanüstü hâlin, 19/10/2017
Perşembe günü saat 01.00’den geçerli olmak üzere üç ay süreyle uzatılmasının
Türkiye Büyük Millet Meclisine arzı Bakanlar Kurulunca 16/10/2017 tarihinde
kararlaştırılmıştır.
Gereğini arz ederim.

 Binali
Yıldırım
 Başbakan
BAŞKAN
– Başbakanlık tezkeresi üzerinde İç Tüzük’ün 72’nci maddesine göre görüşme
açacağım. 
Gruplara,
Hükûmete ve şahsı adına iki üyeye söz vereceğim. Konuşma süreleri gruplar ve
Hükûmet için yirmişer dakika, şahıslar için onar dakikadır. 
Tezkere
üzerinde söz alan sayın milletvekillerinin isimlerini okuyorum: Gruplar adına,
Milliyetçi Hareket Partisi Grubu adına Erkan Akçay, Halkların Demokratik
Partisi Grubu adına Sibel Yiğitalp, Cumhuriyet Halk Partisi Grubu adına Onursal
Adıgüzel, Adalet ve Kalkınma Partisi Grubu adına Hamza Dağ, şahıslar adına
Ankara Milletvekili Necati Yılmaz, Hükûmet adına Başbakan Yardımcısı Bekir
Bozdağ, ikinci şahıs olarak Hatay Milletvekili Hacı Bayram Türkoğlu
konuşacaklardır. 
Şimdi,
tezkere üzerinde ilk söz Milliyetçi Hareket Partisi Grubu adına Erkan Akçay’a
aittir. 
Sayın
Akçay, buyurun, süreniz yirmi dakikadır. (MHP ve AK PARTİ sıralarından
alkışlar)
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri; ülke
genelinde ilan edilen olağanüstü hâl uygulamasının üç ay süreyle daha
uzatılmasına ilişkin Hükûmet tezkeresi hakkında Milliyetçi Hareket Partisi
adına söz aldım. Sözlerime başlarken muhterem heyetinizi ve büyük Türk
milletini saygıyla selamlıyorum. 
15
Temmuz darbe ve işgal girişiminin ardından, FETÖ ve tüm terör örgütleriyle
etkin bir mücadele yürütülmesi için 21 Temmuz 2016’da Türkiye Büyük Millet
Meclisinde kabul edilen olağanüstü hâlin uzatılmasına ilişkin tezkereyi
görüşüyoruz. 
15
Temmuzda yaşadığımız olağanüstü büyük olayların gerek ülkemizde gerekse
dışımızdaki yansımaları devam etmektedir. Öncelikle, görüşlerimizi ifade
ederken 15 Temmuzun bir milat olduğunu, hiç kimsenin 15 Temmuz olayları
yaşanmamış gibi hareket edemeyeceğini, 15 Temmuzun herkes için bağlayıcı
olduğunu dile getirmiştik ve burada da tekrar hatırlatıyorum. Bugün OHAL’in
uzatılmasını görüşürken tespitlerimizdeki isabet bir kez daha ortaya
çıkmaktadır. 
OHAL’in
uzatılması tezkeresine geçmeden önce, Türk milletinin karakterinin en bariz
vasfının bağımsızlık olduğunu, 15 Temmuzda âdeta bir kahramanlık destanını yedi
düvele ilan eden milletimizin azametini saygıyla selamlıyorum. O gece şehadet
mertebesine erişen 250 vatan evladını rahmetle anıyor, 2.196 gazimizi saygıyla
selamlıyorum, tedavisi devam edenlere şifalar diliyorum. 
Değerli
milletvekilleri, 15 Temmuzda, ülkemizi sonu belirsiz mecralara sürükleyecek bir
darbe girişimiyle ve terör saldırısıyla karşı karşıya kaldık, devletimizin
bütün kurumlarına, ekonomik ve sosyal hayatın her bir hücresine çöreklenmiş bir
hain örgütün organize saldırısıyla mücadele ettik. Hamdolsun ki bu emperyalist
küresel projeye “Dur.” dedik. Vatan kaybının sınır hattına geldiği noktada
büyük Türk milletinin feraseti ve dirayetiyle ayağa kalktık. Bizler bu kutsal
çatı altında bombaların ve mermilerin gölgesinde, vatandaşlarımız meydanlarda,
sokaklarda devletimizi yıkılmaktan, milletimizi ve vatanımızı parçalanmaktan
kurtardık. 15 Temmuz bir şaka, bir oyun, bir tiyatro, bir senaryo değildi, 15
Temmuz bir kontrollü darbe hiç değildi; devletimiz taşeron bir terör örgütü
tarafından ele geçirilmek istendi. 15 Temmuz sonrasında tüm terör örgütleriyle
sürdürdüğümüz mücadeleyi lütfen bu pencereden okuyalım. 
14
Temmuz 2016’da âdeta kaos sarmalının girdabına sürüklenmek istenen Türkiye’nin
15 Temmuzdan sonra yekinerek 14 Aralık 2016’da El Bab’ta 55 sorti yaptığını,
yedi ay beş gün süreyle Suriye’de Fırat Kalkanı Harekâtını gerçekleştirdiğini, 8
Ekimden beri İdlib operasyonunu sürdürdüğünü unutmayalım. 14 Temmuzda olayların
peşinden sürüklenerek olaylara hâkim değil mahkûm olmuşken bugün Türkiye’nin
millî çıkarlarının merkezde olduğu ve inisiyatif aldığını, dış politikada
başkent Ankara vizyonunun öne çıktığını lütfen görmezden gelmeyelim. 29 Ekim
2014’te ABD’nin ricasıyla terör örgütü PKK’ya Kobani için açılan ikmal
koridorundan bugün, üç garantör ülkeden birisi olarak, Suriye’de PKK/PYD’nin
varlık sahalarına girildiğini dikkate alalım.
Büyük
Orta Doğu Projesi’nin sözde hayallerine karşı Türkiye’nin duruşu 15 Temmuzda
kendisini göstermiştir. İşte, 15 Temmuz, 4 Temmuz 2003’teki çuvalın yırtıldığı
gecedir. Nihai planları olan işgal girişimi 15 Temmuz gecesi tarihin çöplüğüne
atılmıştır. Ne diyorlar şimdi? Kendileri destek oldukları için Türkiye’de dokuz
aydır IŞİD saldırısı olmuyormuş! Türkiye’nin toprak bütünlüğüne saygı
duyuyorlarmış! Bu sözler 15 Temmuzda kaybedenlerin, işgal planları boşa
çıkanların hezeyanlarıdır. 15 Temmuzda kaybedenlerin Irak’ın kuzeyinde
bölücülük yapanların üzerinden kurduğu Orta Doğu Projesi de şimdi tepetaklak
olmaktadır. Irak Merkezî Hükûmetine ait birlikler Kerkük’e doğru harekâta
başlamışlar, evvelki gece saatlerinden itibaren petrol bölgelerini kontrol
altına alarak kent merkezine doğru ilerlemişlerdir. Dün gündüz saatlerindeyse
Kerkük Valiliğindeki bayrak indirilmiştir. Kerkük Irak’taki güç çatışmasının
sahası hâline gelmektedir. 2003’teki Amerikan işgali sonrasında Kerkük’te
başlayan siyasi, sosyolojik ve ekonomik gelişmeler günümüze kadar gelmiştir.
Bugün yapmamız gereken, Kerkük’ün, Irak’ın kuzeyindeki oyunlara kurban
gitmesini engellemek, bölgedeki Türkmen kardeşlerimizin ve bölgede yaşayan
bütün insanların varlıklarını, hukuklarını, haklarını garanti altına almaktır.
Irak ordusu Kerkük Valiliğini kontrol altına almışsa da kadim Türkmen şehrinin
her tehlikeye açık olduğu açık bir durumdadır. Kerkük bir musibetten
kurtarılmış olsa da kimse rehavete kapılmamalıdır. PKK, kaçtığı yere kadar
kovalanmalıdır. Bir kez daha altını çizerek söylüyorum ki: Geçmiş silinemez,
tarih ve kültür mirası yok edilemez. Kerkük’ün güvenliği Ankara’nın
güvenliğidir, Türkmeneli ateşe atılırsa o ateş Türkiye'yi saracaktır. Dün
Kerkük Kalesi’ne asılan gök bayrak ilelebet orada dalgalanmalıdır. 
Öte
yandan, Suriye'nin İdlib kentinde 8 Ekimden beri sürdürdüğümüz keşif
faaliyetleri de devam etmektedir. İdlib baştan aşağı temizlenmelidir. İdlib’den
Afrin’e bir terör koridoruna asla izin verilmemelidir. Duamız ve beklentimiz,
IŞİD, PKK, FETÖ, YPG, her bir cinayet ve ihanet örgütünün kökünün kazınmasıdır.
Değerli
milletvekilleri, o meşum geceyi yaşayan ve hatırlayan hiç kimsenin ülkemizin
bütünlüğü, devletimizin dirliği, milletimizin birliği için olağanüstü
tedbirlerin alınmasına karşı çıkmaması gerekmektedir. Türkiye, taşeron terör
örgütleriyle mücadele etmektedir. FETÖ, bunlardan sadece birisidir. PKK, IŞİD,
DHKP-C hepsi aynı kuklanın farklı parçalarıdır, kuklayı oynatanlar da bellidir.
15
Temmuzu sadece başarısız bir darbe girişimi, millî iradeye yönelmiş bir
hareket, Türkiye'nin demokratik ve hukuk devleti olma yolunda gelişmesine
yönelmiş bir saldırı olarak görmüyoruz. Bugünden geriye doğru baktığımızda, 15
Temmuzun aynı zamanda ülkemize karşı bir işgal girişimi olduğu açık bir şekilde
ortadadır. Tehdit devam ediyor. Taşeron FETÖ'nün sahipleri Suriye ve Irak’ta
terör örgütlerini, aşiretleri destekleyerek, Türkiye'nin toprak bütünlüğünü,
birliğini, dirliğini tehdit etmeye devam etmektedir. FETÖ virüsünü devlet
kurumlarından temizlemek için yürütülen idari ve adli süreçler, geniş çaplı bir
şekilde devam etmektedir. Cumhuriyet tarihimizin en geniş çaplı idari
tasfiyesini ve adli soruşturma sürecini yaşıyoruz. Öte yandan, tarihimizin en
kanlı üç terör örgütü; PKK/PYD, IŞİD ve FETÖ’yle her platformda mücadele devam
etmektedir. 
Anayasal
bir uygulama olarak OHAL hukukidir ve meşrudur. OHAL, hukuk devleti ilkesi
doğrultusunda Türkiye'nin terörle mücadelesinde elzem bir adımdır. OHAL’de
önceliğimiz, güvenliğimizi inşa etmektir. Güvenliği sağlayamazsak, adaleti
tesis edemeyiz, hukuk devletini inşa edemeyiz, ilerleyemeyiz, demokrasideki
aksaklıkları gideremeyiz. Güvenliğimizi sağlayamazsak, insan hak ve
hürriyetlerini de tesis etmek mümkün değildir. Ülkemizde ve sınırlarımızda
meydana gelen önemli gelişmelerin doğal bir sonucu olarak, ülkemizin ve
milletimizin güvenliği ve geleceğinin garanti altına alınması için, OHAL’i
gündemimizde tutuyoruz, bunun için OHAL’e bir süre daha ihtiyaç vardır diyoruz.

Olağan
dışı şartlarda olağanüstü tehditlerle mücadele, aynı derecede araç ve
yöntemlerle başarıya ulaşabilir. Tehdit ve tehlike -tekrar ediyorum-
geçmemiştir ancak OHAL elbette ki bir amaç değil, bir araçtır. OHAL, başta FETÖ
olmak üzere, tüm terör örgütleriyle mücadele için, 15 Temmuzun etkisini ortadan
kaldırabilmek için yürütülen bir uygulamadır. 
OHAL’i
bireysel özgürlüklere, hayatın günlük akışına karşıt olarak değerlendirmemek
lazımdır. Tahribat büyüktür; ilaçla tedavi, kısmi veya mevzi tedbirlerle onarım
ihtimal dâhilînde gözükmemektedir, yaraya neşter vurulması şarttır. 
OHAL’in
bu yeni döneminde beklentimiz, FETÖ’nün ve darbe girişiminin son günlerde
sinyallerini gördüğümüz siyasi ayağı da hiçbir parti ayrımı yapmaksızın
tamamıyla ortaya çıkarılmalıdır. Binlerce kişi görevlerinden uzaklaştırılıp
tutuklanırken örgütün tepe yöneticilerinin flu kalması adalete olan inanç ve
güveni zedeleyecektir. Bu hesaplaşma için daha çok geç kalınmamalıdır. Ağaca
bakarken orman gözden kaçırılmamalıdır. OHAL’de bir devlet ciddiyetiyle hukuk
ve demokrasi ölçülerinde bu mücadelenin sürdürülerek normalleşmenin sağlanması
gerekmektedir.
Bir
zamanlar yanlış kullanılan bir deyim, şimdi yerini bulmuş, Türkiye şimdi
gerçekten bağırsaklarını temizlemeye başlamıştır. Bu temizlik yapılırken
suçluların hak ettikleri cezayı bir an önce alması, bu mücadeleye gölge
düşürecek şekilde kurunun yanında yaşın da yanmaması gerektiğine hep dikkat
çektik. Dönem içerisinde bu konudaki uyarılarımızı da kamuoyuyla ve Hükûmetle
paylaştık. OHAL, bir siyasi hesaplaşmanın sahnesi değildir. Bu kadar karmaşık
ve şeytani planlar yapabilen bir örgütle mücadele ederken hiçbir mağduriyete
sebep olmamanın zorluklarını biliyoruz. Ancak Türkiye Cumhuriyeti olarak köklü
bir devlet geleneğine ve anlayışına sahipsek bu mağduriyetlerin kısa süre
içerisinde tespit edilerek giderilmesi gerekmektedir. Çünkü gün geçtikçe, az
olan mağduriyet çok gibi bir sinsi propaganda yürütülmektedir.
Geçen
zaman içerisinde bazen FETÖ’yle mücadele görüntüsüyle ciddi istismarların öne
çıktığını da görüyoruz. Bir tarafta gerçekten belli ölçüde mağdurlar varken
diğer tarafta mağdurmuş gibi görünerek kendini gizlemeye çalışanları da gördük.
İşte burası adaletin tesis edileceği noktadır. Bu ayrımı yaparak her kim olursa
olsun, ister damat ister belediye başkanı ister milletvekili veya bürokrat, kim
olursa olsun, terör örgütüyle olan ilişkilerinin deşifre edilmesi, yargılanması
ve mutlaka cezasını çekmesi sağlanmalıdır.
Değerli
milletvekilleri, OHAL döneminde hepimizin karşı karşıya kaldığı sorun budur.
Şahsi ve keyfî uygulamalarla bir terör örgütüyle mücadele etmek mümkün
değildir. Sayın Cumhurbaşkanı 21 Mayıs 2017 tarihinde yaptığı konuşmada şu
sözleri ifade etmişti, demişti ki: “Eğer bu mücadele gerektiği gibi güçlü
şekilde yönetilmezse ülkemiz çok daha büyük tehlikelerle karşı karşıya
kalacaktır. Onun için herkesi ucu en yakınımıza dokunacak olsa da terörle
mücadelemize destek olmaya davet ediyorum. Avukatlar aracılığıyla yürütülen
kirli pazarlıklarla, göz boyamaya yönelik itirafçılık oyunlarıyla bu
mücadelenin sulandırılmasına izin vermeyeceğiz.” Bu ifade gayet açık ve
önemlidir. Bu sözlerde mücadelenin gerektiği şekilde güçlü yapılması vurgusu
vardır. Ayrıca, Sayın Cumhurbaşkanı birtakım kirli pazarlıklara da dikkat
çekmektedir. FETÖ’yle güçlü mücadelede işi sulandırmadan, ucu nereye varırsa
varsın, kesin bir iradenin ortaya konulması elzemdir. Birileri kurban istiyor
diye suçlu-suçsuz ayrımı yapmadan birtakım insanlar vitrine çıkarılırken
FETÖ’yle göbek bağı olan bazı kişilerin durumuna seyirci kalınmamalıdır. 15
Temmuz gecesi sokağa çıkma nedenini bilmeyen rütbesiz askerler ve askerî
öğrenciler hâlen tutukluyken mücadelenin sulandırılmadığını söylemek biraz zor.

Şu
sorunun cevabını mutlaka herkes enine boyuna düşünmelidir: FETÖ’yle mücadele
bir millî mücadele değil midir? Evet, FETÖ’yle mücadele bir millî mücadeledir. 
OHAL
döneminin en önemli konularından birisi, adaleti bıçak sırtından kurtarmak,
milletimizin kaygı ve huzursuzluğunu gidermektir. Mücadelenin yargı sürecinin
kişiselleştirilmeden hukuk devleti ilkesinin hâkim kılınması gerekmektedir. Suç
belliyken, cezası kanunlarda açıkken adalet günlük hesaplara hapsedilemez. 
FETÖ’yle
mücadelede tabandan tavana çıkış hızlanmalıdır. Öküzün altında buzağı aranamaz,
iğneyle de kuyu kazılamaz. Türkiye'nin bu beladan tamamen kurtulması için
atılan adımlar hızlandırılmalıdır. ByLock listeleri elden ele, kulaktan kulağa
yayılmaktadır. Ortada bu kadar manipülasyon dönerken elbette bunların gereği
yapılmalıdır. Unutulmamalıdır ki FETÖ’yle mücadelede kesin başarı, hukukun
temel ilkelerinin herkese eşit uygulanması, aynı ölçüde etki göstermesinden
geçmektedir. Adaletin mülkün temeli olduğuna inanıyorsak, adalet olmazsa
devletin işleyemeyeceği, çöküş ve yıkımın pençesine sürükleneceği gözden
kaçırılmamalıdır. 
Sonuç
olarak, önce ülkem ve milletim diyoruz. Türk milletinin varlığını garanti
altına almak için üzerimize düşen millî ve ahlaki sorumluluğu yerine
getiriyoruz. Sevdamız vatan, sedamız millet ve devlettir. Devleti yeniden ayağa
kaldıracağız. Devleti informel yapıların çörekleneceği bir yapı olmaktan çıkaracağız.
Sayın
Genel Başkanımızın 12 Şubat 2017 tarihindeki basın toplantısındaki ifadeleri
bizim Milliyetçi Hareket Partisi olarak yolumuzu çizmektedir. Muhalefet etmek
demek yalnızca eleştirmek, yermek, eksik aramak, kusur araştırmak, kısır
tartışmalara ve gündelik polemiklere gömülmek değildir; bunlar olmadığını
biliyor ve bunun da gereğini yapıyoruz. Devlet ebet müddet, millet ebet müddet
dedik ve demeye de devam edeceğiz.
Ülkemizi
hiçbir küresel kumpasa teslim etmeyeceğiz çünkü vatan, uğruna canımızı vermeye
hazır olduğumuz bir kutsal değerimizdir. Ülkemizin içerisinde bulunduğu zorlu
şartlarda elimizi, gerekirse tüm vücudumuzu, tüm varlığımızı taşın altına
sokmaktan geri kalmayacağız. Şehitlerimizin kanlarıyla rengini verdiği al
yıldızlı al bayrağımızın gölgesini vatanımızdan ırak tutmayacağız. İhanet
yumduğu gözü bir daha açamamalıdır. Başta FETÖ ve PKK olmak üzere, tüm terör
örgütlerinin kaynağı kurutulmalıdır. Bu mücadelede Milliyetçi Hareket Partisi
bugüne kadar olduğu gibi, bundan sonra da ön şartsız bir şekilde desteğini
sürdürecektir çünkü bu mücadelenin “ama”sı, “fakat”ı, “lakin”i yoktur. Devlet
ve millet bekasını cansiparane korumaya ve müdafaaya devam edeceğiz. Bunun için
bu duruşun bir konjonktürel olmadığını, konjonktürel değil ilkesel davranışımızı
devam ettireceğimizi ifade ediyorum. 
Bakanlar
Kurulunun Gazi Meclisimizden talep ettiği OHAL’in üç ay uzatılmasına ilişkin
tezkereye Milliyetçi Hareket Partisi Grubu olarak olumlu oy vereceğiz.
Konuşmama
burada son verirken yüce heyetinizi ve aziz milletimizi bir kez daha hürmetle
ve muhabbetle selamlıyorum. (MHP ve AK PARTİ sıralarından alkışlar) 
BAŞKAN
– Teşekkür ediyorum Sayın Akçay.
Sayın
Özel, sisteme girmişsiniz. 
60’a
göre bir dakika süreyle söz veriyorum.
Buyurun.
IV.- AÇIKLAMALAR (Devam)
21.- Manisa Milletvekili Özgür Özel’in,
iktidar partisi milletvekillerinin OHAL süresini uzatan Başbakanlık
tezkeresinin görüşmelerinde Genel Kurul salonunda bulunmaları gerektiğine
ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Sayın
Başkan, görüşmeler başladı, sayın grup başkan vekilimizi dinledik ama bugün
burada ne yaptığımızın farkında olması gereken bir iktidar partisi grubu var.
Bugün burada Meclisin bir yetkisi üç aylık süreyle kanun hükmünde kararname
çıkarma yetkisini de içerecek şekilde -yasama yetkisi- Cumhurbaşkanı
Başkanlığında toplanan Bakanlar Kuruluna veriliyor. Anayasa’da böyle bir yetki
talebi mevcut, bu talep meşru. Ama bu talebin müzakerelerinin iktidar partisi
milletvekilleri tarafından takip edilmiyor oluşu, bu OHAL gündeminde kesinlikle
kabul edilebilir bir yaklaşım değil. Buradan özellikle rica ediyorum, siyaseten
falan değil, vicdanen ve ahlaken iktidar partisi lütfen grubunu salona
çağırsın. En önemsiz konularda burada 300 kişi olabiliyorken canı istenince, Meclisin
yasama yetkisinin devrini… “Sözüm Meclisten dışarı.” lafı tam da budur, burada
oturanlara hiç sözüm yok, kararlarına saygılıyız, milletten verilen yetkiyle oy
kullanacak ama burada oturmamak kabul edilebilir bir şey değildir. Özellikle
iktidar partisi açısından sözüm Meclisten dışarı, dışarıdakileri buraya
getirsinler.
Teşekkür
ederim.
BAŞKAN
– Teşekkür ediyorum. 
VI.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
2.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 17/7/2017 tarihli ve 1154 sayılı Karar’ı uyarınca devam etmekte olan
olağanüstü hâlin, 19/10/2017 Perşembe Günü Saat 01.00’den geçerli olmak üzere
üç ay süreyle uzatılmasına ilişkin tezkeresi (3/1199) (Devam)
BAŞKAN
– Halkların Demokratik Partisi Grubu adına Diyarbakır Milletvekili Sibel
Yiğitalp konuşacaktır.
Buyurun
Sayın Yiğitalp. (HDP sıralarından alkışlar)
HDP
GRUBU ADINA SİBEL YİĞİTALP (Diyarbakır) – Sayın Başkan, değerli
milletvekilleri; evet, az önce CHP Grup Başkan Vekili de söyledi, ben ondan iki
dakika önce saydım, ortalama 32 sayın milletvekili var burada ve OHAL devam
edecek, OHAL bu ülkenin hayatında ne getirecek, neleri alacak, bunun üzerinden
nasıl bir siyaset izlenecek ve bu siyasetin halktaki karşılığı nedir? Halkın
temsilcisi olarak burada durması gereken, sorumluluk gereği burada durması
gereken milletvekilleri şu anda burada değil ama konuşmalar bittikten sonra
gelip oylamaya katılacak. Buradan da oylama üzerinden de 80 milyon insanın
nasıl yaşayacağına kendileri karar verecek. Bu bile kendi başına bir
paradokstur. 
Bakın,
OHAL’den bahsediyoruz, OHAL’in normalleştirilmesi hâlinden bahsediyoruz. OHAL
gibi toplumu çürüten, toplumu bir bütün olarak zehirleyen, her türlü
cezasızlığın, her türlü kuralsızlığın normal bir yaşam hâlinde sürdürülmesine
çalışılan ve bunu kendince bir yasal zırha büründüren bir tezkere geçecek şimdi
buradan. Bu tezkerenin sorumlularının, az önce söylediğim gibi, şu anda
sandalyeleri boş durmakta. 
Bakın,
ben, OHAL’le ilgili kısaca istatistikler verip OHAL’in bu ülkenin hayatında, bu
ülkede yaşayan insanların yaşantısında nelere mal olduğuna kısaca bir değinmek
istiyorum. 15 Temmuz darbe girişiminden hemen sonra darbecilerle mücadele
gerekçesi olarak 20 Temmuz 2016’da ilk kez ilan edilen, bugün 5’inci kez
uzatılan OHAL’ler neredeyse yaşantının tümünü işgal etmiştir. 21 Temmuz 2016
tarihinde mülga Adalet Bakanı Sayın Bekir Bozdağ -kendisi de burada- darbe
girişiminin tekrarlanmaması için atılması gereken bir adım olduğunu savunarak
“Darbenin artçıları, yeni versiyonları olabilir, amacımız üç aydan daha kısa
bir süre içinde atacağımız adımları atmak, yapacaklarımızı yapmak, süre
dolmadan da OHAL’i yeniden kaldırmaktır çünkü derdimiz yangını söndürmektir.”
demişti. Bu gerekçeyle OHAL ilan edilmişti. 2002 yanlış hatırlamıyorsam, AKP
iktidara gelirken billboardlarda da şöyle bir şey vardı: “Onlar konuşur, AKP
yapar. OHAL kaldırılacak.” diye. O cümle AKP’yi iktidar etti çünkü o cümlede
anahtar şuydu: “Demokratikleşecek.” Demokratikleşen her zihniyet, her ideoloji
toplumda yani onlarca insanda, milyonlarca insanda karşılık bulur çünkü. O
şiarla iktidar olma motivasyonu üzerinden o sloganları kullandı, sloganını
kullandıktan sonra iktidar oldu, iktidar olduktan sonra devam etti, şimdi de
iktidarını sürdürmek için daha fazlasını yapmak adına OHAL’leri uzatıyor. 
Şimdi,
OHAL’de neler oldu, ben size kısaca anlatayım: 11 Eylül 2015 tarihinden beri
103 belediyemizin 94’üne kayyum atandı, 71 belediye başkanımız ve belediye eş
başkanlarımız, belediye eş başkanlarının vekilleri de dâhil olmak üzere
tutuklanarak cezaevine konuldu. 
OHAL’de
ne oldu? OHAL’de ihraçlar oldu, açığa almalar oldu, sürgünler oldu. 4.302
yargı, 6.470 TSK, 3.106 Jandarma, 155 Sahil Güvenlik Komutanlığı, 22.984 Emniyet
Genel Müdürlüğü mensubu, 75.102 kamu görevlisi olmak üzere 112.119 kişi
görevinden alındı. Ayrıca, sözleşmesine son verilen, sözleşmesi yenilenmeyen
kamu görevlileri de eklendiği zaman, görevine son verilen kamu görevlilerinin
toplam sayısı 150 bini aştı. Eğer onları da bir araya getirirsek toplamda
ayrıca 30 kamu emekçisi ihraç edildi. 40 bine yakın kamu görevlisi görevden
uzaklaştırıldı, daha sonra bunlardan 34 bine yakını görevine iade edildi. 
OHAL’de
kadın cinayetleri ne oldu? OHAL’de kadın cinayetleri yüzde 50 arttı. Ayda 28
ila bazı aylarda 39 olmak üzere kadın cinayetlerinde artış oldu. Peki, OHAL’de
sağlık ne oldu? Sağlık sektöründe çalışan emekçilerden 7.573 kişi hukuksuzca
işinden atıldı. 46 hastane, 5 tıp fakültesini kapatan AKP iktidarı, buralarda
istihdam edilen binlerce sağlık emekçisinin sağlık hizmeti sunumunu ve halkın
sağlığa erişimini kısıtladı. OHAL döneminde 50’ye yakın insan intihar etti,
intihar etti ve bu intihar etmelerin gerekçesi olan, kendi iktidarını yürütmek
için araçsallaştırılan OHAL’i, şimdi boş sandalyelerde oturan vekiller gelip
onaylayacak. 
OHAL
süresi içerisinde Türk Tabipleri Birliği üyeleri, tabip odaları üyeleri ve
sendika yöneticileri, KESK üyeleri ihraç edildi. Meslek odalarına ve
sendikalara baskılar arttı, hatta bazı yerlere kayyumlar atandı. Acele
kamulaştırma üzerinden Sur’da, Şırnak’ta, Cizre’de, Mardin’de, Nusaybin’de
kamulaştırma yapıldı, TOKİ marifetiyle oranın tarihsel hafızası silinme, ranta
dönüştürülme ve bunu ticarileşme üzerinden yine bir siyaset izledi. 
Bakırköy
Ruh ve Sinir Hastalıkları Hastanesi, sit alanı olan yer OHAL marifetiyle
birinci derece sit alanından üçüncü derece sit alanına getirildi ve şu anda
ticari alana dönüştürülme düzenine aynı gayretle devam ediliyor. 
Peki,
zeytinlik alanları bundan muaf mı? Hayır. Zeytinlik alanları, meralar, kıyı
alanlarının talan edilmesi de bu OHAL kapsamında maalesef devam ediyor. Peki,
onlarca medeniyete ev sahipliği yapmış Hasankeyf ve Sur için ne diyoruz, ne
söyledik? O zaman da söyledik, şimdi de söylüyoruz, aynı kamulaştırma, aynı
talan, aynı yağmacılık zihniyeti OHAL marifetiyle devam etmekte. Üç bin yıllık
tarihe ev sahipliği yapan Urartu medeniyetinin izlerini taşıyan, Van Edremit’te
birinci derecede sit alanı olan, tarihî ve kültürel açıdan titizlikle korunması
gereken Dilkaya Höyüğü alanı AKP’nin atadığı kayyum eliyle tuvaletlere ve
otoparka dönüştürüldü. AKP’nin tarihe bakışını buradan görebiliriz. Ankara’nın
akciğerleri olan ODTÜ ormanları yol bahanesiyle aynı talana maruz kaldı. 
OHAL
ve savaş… Maliye Bakanının açıkladığı verilere göre -AKP’nin savaş maliyeti-
güvenlik ve savunma için 2017 yılının ilk yedi ayında 3 milyar 364 milyon TL
harcandı. Savaş malzemeleri için milyarlar harcayan AKP iki ayrı kalemde
gösterilen gizli hizmet giderleri için 2017 yılı başından itibaren toplam 1
milyar 852 milyon 799 bin TL harcadı. AKP Genel Başkanı Sayın Recep Tayyip
Erdoğan ve Başbakan Binali Yıldırım’ın kullandığı, hesabı sorulmayan örtülü
ödenekten ise sadece temmuz ayında 154 milyon TL harcandı. 
Yüzlerce
cenaze, ailelerine haber verilmeden kimsesizler mezarlığına gömüldü ve kimlik
tespiti yapılmadan, aynı şekilde, mezarlıklara gömüldü. Öyle ki benim de tanık
olduğum, Sur’da iki yıldır cenazesine ulaşmaya çalışan -cenazenin ismi,
yaşamını yitiren şahsın ismi Hakan Arslan’dır- babası, defalarca Adalet
Bakanlığına, İçişleri Bakanlığına -valilik de dâhil olmak üzere- dilekçeler
verdi, sonuç alamadı ve o cenazenin hâlen nerede olduğu ve nerede gömüldüğü,
gömüldüyse kimin gömdüğü bilgisini alamadı. 
Sayın
Bakanım, buradasınız, lütfen, bu sorularımı da not ederseniz, ben ısrarla bazı
şeyleri… Çünkü bunlar bire bir halkın yaşadığı ve halkın somut olarak bire bir
cevap beklediği sorular.
Az
önce sormuştum, yine söyleyeceğim. Hakan Arslan Sur’da yaşamını yitirmişti, iki
yıldır babası her türlü bürokratik işlemleri yaptı, cenazeye ulaşamadı. Valilik
dâhil, Adalet Bakanlığı, İçişleri Bakanlığı olmak üzere resmî başvuruları da
mevcuttur. 
OHAL
ve sokağa çıkma yasaklarından bahsedersek: 16 Ağustos 2015’te ve 1 Haziran 2017
tarihleri arasında 10 il, 43 ilçede resmî olarak tespit edilen 218 gün süresiz
ve gün boyu sokağa çıkma yasağı ilan edildi. Bu ablukalarla büyük bir yıkım
dalgası başlatılarak 1 milyon 809 bin kişinin direkt olarak hayatı etkilenmiş
oldu. Yüz binlerce insan göçe itildi, bölge ekonomisi çökme noktasına geldi ve
Sur’da hâlen devam eden bir yasak var. 
OHAL
ve kutuplaştırılan bir toplumdan bahsediyoruz. AKP Hükûmeti ekonomiden aileye,
eğitim sisteminden sokağa, emek alanından kadın konusuna, Kürtler ve farklı
kimlikler sorunundan akademilere ve basına kadar bütün toplumsal yaşama
müdahale ederek mezhepçi ve ırkçı, etnik aidiyet ve mezhep aidiyeti üzerinden
bir mekanizma oluşturdu ve bu mekanizmayı da sürdürülebilir hâle getirmek için
şu anda OHAL’in oylaması olacak. 
Peki,
eğitimde ne oldu? OHAL’de KHK’ler marifetiyle 33.138 öğretmen ihraç edildi.
İhraç edilen toplam akademisyen sayısı 5.717, bunun 460 tanesi bu ülkenin
aydınlık vicdanları olan barış akademisyenleri. Toplamda 40 bine yakın eğitimci
ihraç edildi ve binlerce eğitim emekçisi açığa alındı, sürgün edildi. Bununla
birlikte, özel eğitim kurumlarından da bahsedersek, 21 bin öğretmenin
sözleşmesi feshedildi. İhraç edilmeyen akademisyenlerin ise çalışma koşulları
zorlaştırıldı ve mobbinge maruz kaldılar. İhraçlar sadece darbe girişimi veya
Fetullah Gülen örgütü üzerinden gelişmedi aslında, burada amaçlanan, murat
edilen, hedeflenen muhalif kesimdi. Bu anlattığım, saydığım rakamlara ve
istatistiklere baktığınızda ne olduğunu da tekrar görmüş olacaksınız. Bilimsel
ve laik eğitimi tasfiyeyi amaçlayan müfredat değişikliğine gidildi.
OHAL’de
işsizlikten bahsedeyim. OHAL’de özellikle Mardin, Şırnak, Siirt, Batman ve alt
bölgesi Diyarbakır, Urfa’da hem tarım ve hem de ekonomik anlamda, sanayi
anlamında işsizlik daha da çok artmış oldu. OHAL’de 185 basın emekçisi
cezaevinde, yüzlerce muhalif basın kurumu kapatıldı, yüzlerce internet sitesi,
medya kapatıldı ve bununla birlikte hâlen devam eden baskılar var.
Peki,
bu kadar şeye rağmen… Herhâlde, 7/24, günlerce OHAL’in bu toplum içinde
yaşatmış olduğu sıkıntıları, travmaları, şiddeti, işkenceyi anlatsak yetmeyecek
zaman. Bilfiil OHAL içinde yaşayan, gençliğinde OHAL içinde yaşamış ve şu anda
da OHAL’i fiilî olarak yaşayan biri olarak şunu söylemek istiyorum: Şu anda OHAL’i
neden istiyorsunuz? Fiilî olarak zaten 347 tane sandalyeye sahipsiniz,
istediğiniz yasayı çıkarabiliyorsunuz, istediğiniz kararı alabiliyorsunuz,
istediğiniz zaman istediğinizi yapma gibi bir rahatlığa sahipsiniz çünkü
iktidarsınız. Neden OHAL’i sürdürmek istiyorsunuz? Bunun tek açıklaması
olabilir çünkü OHAL ve KHK’ler şu anda yapılan ve yapılmak istenen bütün
baskıları, işkenceleri ve insanlık suçlarını, oluşan ve oluşabilecek olanların
önüne engel olmak ve kendini yasal zırhın altına saklamak için. Öyle değilse
bugün bu OHAL tekrar uzatılmazdı. 
Bakın,
OHAL’le birlikte kayyumlar; kayyumlarla birlikte gasplar; gasplarla birlikte
talan, yağmacılık; yağmacılıkla birlikte o toplumun, halkın değer yargılarını
tamamen yok eden bir zihniyet var. Uğur Kaymaz’ların, Ceylan Önkol’ların, Tahir
Elçi’lerin isimlerini bile kayyumlar yasakladı. Kürt’e dair ne varsa, Kürt dili
kurumları kapatıldı. Kürtlerin kültür faaliyetleri yapan bütün kurumları
kapatıldı ve Kürtçe dili üzerinden devam eden yasakların bir OHAL marifeti var
karşımızda.
Peki,
bununla ne yapmaya çalışıyor? Bir, ya bu ülkeyi cezaevine dönüştüren, kendi
içerisinde böyle matruşkalar gibi bir cezaevi çıkıyor, içinden yeni bir cezaevi
çıkıyor, bir tane daha açıyorsunuz, başka bir cezaevi çıkıyor. Nedir bu cezaevleri?
Söyleyeyim size: OHAL marifetiyle her an gözaltına alınabilirsiniz, kimlik
kontrolüne tabi tutulabilirsiniz. Gelin Diyarbakır’a, 1 kilometrelik yola
gittiğinizde en az 3 defa kimlik kontrolüne takılıyorsunuz. Takıldığınız her
kimlik kontrolünde tacize, sözlü tacize maruz kalıyorsunuz. İtiraz ettiğiniz
her anda tutuklanabilme, gözaltına alınabilme durumuyla karşı karşıyasınız.
Böyle bir anlayışı sürdürme telaşı da bu yapılanları kapatma ve kendini de
sağlama almaktan başka bir şey değil. Bakın, içeride sıkıştı mı hemen bir
taktiksel algı oluşturuluyor, başka krizler oluşturuluyor, işte şu anda
müftülük yasası gelecek. Bu müftülük yasasında da size söyleyeceğimiz elbette
onlarca şeyimiz var. 
Askere,
valiye sınırsız yetki veriliyor. Milletin seçtiği, halkın seçtiği vekiller şu
anda cezaevinde oluyor. Halkın seçtiği vekiller, şu anda cezaevinde ve bu
cezaevinde olan vekillere karşı da bu halkın, bu Hükûmetin ve boş sandalyede
oturanların, temsiliyeti olanların da bir sorumluluğu var. Nedir sorumluluğu?
Bir an önce bu ülkenin demokratikleşmesi için mücadele etmektir. Tam tersinden,
yukarıdan emredilen ve her şeye “evet” denen, sadece bir grubu koruyan
yasalara, OHAL’lere “evet” demek değildir, olmamalıdır, halkın iradesi bunu
kaldırmıyor. Halkın iradesi bugün halkın her kesiminin, temsilcilerinin bir
arada olduğu anlamına gelir. 
Peki,
çocukların cenazeleri… OHAL’de ne olmuştu? Cizre’de yaşamını yitiren ve yakılan
bir binanın içindekilerin, bodrumda yakılanların anne babalarına sebze
poşetlerinin içinde, 3-5 kilo ağırlığında, çocukların kemikleri verildi; bu
ülke bunları gördü. Bu ülke, cenazeleri mezardan çıkarma düzeyinde ırkçılığa
şahit oldu. İlginçtir, o ırkçılığı yapanlar, bu ülkenin İçişleri Bakanıyla,
birinci dereceden sorumlu olan İçişleri Bakanıyla fotoğraf çektirdi ve o
fotoğraf sosyal medyada paylaşıldı. O fotoğrafa karşı sizin söyleyeceğiniz
hiçbir şey yok mu? O fotoğrafı paylaşan değil o fotoğrafta bulunan kareler
üzerinden konuşacağınız hiçbir bir cümleniz yok mu? Yani, o cenazeyi mezardan çıkaran
zihniyetin sahipleri bir araya gelip fotoğraf çektirdi; bu ülke bunları gördü.
Bu ülke, diri diri, yaşayan insanların yakıldığını gördü. Bu ülke, çocuklarını
sırtında mezarına taşıyan anne babaları gördü. Bu ülke, halkın kendi iradesiyle
seçtiği, binbir emekle, binbir zahmetle, binbir eziyetle seçtiği değerlerine
saldırıyı gördü ve daha görmesi için de şimdi, buradaki milletvekilleri, bunu
daha da artırmak adına gelip burada bir oylama yapacak. 
Şunu
sormak istiyorum: Muğla’daki görüntüler… 7 insan çırılçıplak soyuldu ve yine bu
ülke 7 insanın çırılçıplak soyulmasını gördü. Bu ülke bunu gördü, bu halk bunu
gördü ve 7 insanın çırılçıplak soyulmasına karşı işlem yapmayan, tek işlemi o
fotoğrafı yayınlayan insanlara karşı yapan bir zihniyeti gördü. 
Yine,
bu ülke, Sayın Aysel Tuğluk’un annesini mezardan çıkaran zihniyetin, toplumsal
tepkilerden kaynaklı, tutuklanmasına doğru -on dokuz gün kaldı cezaevinde, on
dokuz gün- on dokuz gün sonra çıktığını gördü. Yine, bu ülke, elini kolunu
sallayarak, gözümüzün içine baka baka katliam yapan zihniyeti gördü ve bu
zihniyete karşı -hepsini kastetmiyorum, çünkü içinde sağlam, vicdanlı, görevini
layıkıyla yapan insanları ayırt ederek söylüyorum- bunların, yasal
dokunulmazlık, adına OHAL, KHK diye yeni oluşturdukları bir ucubenin
devamlılığı üzerinden bir ortaklaşmayı gördü. Buna rağmen, bu kadar ağır
bedellere rağmen Cizre’deki anne babalar da dâhil, Sur’daki anne babalar da,
Muğla’dakilerin anne babaları da dâhil emin olabilirsiniz, bu savaşın durması
için talep edenleri de duydu. Duymak isteyen
vicdan sahibi insanlar açısından söylüyorum. Bu OHAL, her geçen gün düşman
üreten, içeride ve dışarıda düşman üreten bir mekanizmadan başka hiçbir şey
olmadığını gördü.
Bakın,
Sayın Eş Genel Başkanımız Selahattin Demirtaş’ın “Seher” adlı kitabı şu anda
Diyarbakır’dan Elâzığ’a giden bir tutukluya cezaevi yönetimi tarafından
verilmedi. Neden? “Mesaj barındırıyor, şifreli mesajı olur” diye. Elimde yasal
belge var yani hiçbiri şey değil. “Bu kitap cezaevlerinde okunmasın.” diyen bir
zihniyet var karşımızda ve işin en ilginç tarafı ne biliyor musunuz, burada
Başbakan olan, AKP’nin kendi Başbakanının, Sayın Davutoğlu’nun kitabının
yasaklandığını da gördü. Böyle bir şey olabilir mi? Herhâlde bu yasaklanmanın
sebebi “medeniyetler” olsa gerek çünkü tek medeniyet isteniyor. Irkçı, ırkı
Türk, erkek, Sünni. Onun dışındaki hiçbir şeyi kabul etmediği için bu
“medeniyetler” belki fazla gelmiş olabilir, muhtemelen odur, başka da bir
açıklaması yok. Bu kadar akıl dışı, ilkelliğe doğru giden, insanı esas almayan,
insanı nesneleştiren, sadece rantı esas alan, tekçiliği esas alan, özne olarak
hiçbir değeri kabul etmeyen bir zihniyetin maalesef ve maalesef OHAL gibi,
KHK’ler gibi şu an için, şu günün koşullarında herkesin bire bir hayatına mal
olan, mağdur eden, geleceğini çalan ve geleceği gittikçe karanlığa döken bir
tezkere gelecek ve bu tezkere bu ülkeyi bu kadar karanlığa sokarken tekrar
oylanacak. Dilerim ve umarım ki, oturup elinizi vicdanınıza koyar, biraz kendi
zihinsel düşüncelerinizi zorlar, bunun karşısında durursunuz. Diğer türlü,
şimdi, birazdan gelip burada oylama yaptığınızda inanın ki hiçbir halkta
karşılığı yok; vicdan olarak yok, insan olarak yok, zihin olarak yok çünkü bu
ülkeye hiçbir faydası yok, hiçbir faydası yok. Tek bir zümreye faydası var, tek
bir zümrenin kendi iktidarını sürdürme, tek bir iktidarın kendisini güçlendirme
ve yaptığı insanlık suçlarını, savaş suçlarına karşı bir yasal koruyuculuktur. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Başbakanlık tezkeresi üzerinde grupları adına üçüncü söz, Cumhuriyet Halk
Partisi Grubu adına İstanbul Milletvekili Onursal Adıgüzel’e aittir. 
Sayın
Adıgüzel, buyurun. (CHP sıralarından alkışlar) 
CHP
GRUBU ADINA ONURSAL ADIGÜZEL (İstanbul) – Sayın Başkan değerli milletvekilleri;
en başta dün hain terör saldırısında Hakkâri Çukurca’da şehit düşen
askerlerimize Allah’tan rahmet, yaralılara acil şifalar diliyorum. 
Ayrıca,
Antalya Milletvekilimiz, geçmiş dönem Genel Başkanımız Deniz Baykal’a da bir
kez daha acil şifalar diliyorum, bir an önce aramızda olmasını temenni
ediyorum. 
Olağanüstü
hâlin uzatılmasıyla ilgili Cumhuriyet Halk Partisi Grubu adına söz almış
bulunmaktayım. Yüce heyeti saygıyla selamlıyorum. 
Biliyorum,
sıralara baktığımız zaman çok da olağanüstü hâlin uzatılması, 80 milyonu
ilgilendiren bir tezkerenin, bir yetkinin görüşülüyor olmasına rağmen, bir
tezkerenin görüşülüyor olmasına rağmen, milletvekillerimizin, özellikle de
iktidar partisi milletvekillerinin çok da ilgi göstermediğini görüyorum. Ama biliyorum
ki oylama sırasında hepsi burada olacaklar ve “evet” oyunu kullanacaklar. 
15
Temmuz gecesini hatırlatmak istiyorum size. Türkiye Cumhuriyeti’ne ve
Parlamenter demokrasiye dönük hain terör örgütü tarafından gerçekleştirilen
darbe girişimini buradan bir kez daha lanetleyerek ve özellikle de hayatını
kaybeden şehitlerimize rahmet dileyerek 15 Temmuz gecesini size bir kez daha
hatırlatmak istiyorum.
Bu
çatı altında, 15 Temmuzu 16 Temmuza bağlayan gece, bütün partiler; Cumhuriyet
Halk Partisi, Adalet ve Kalkınma Partisi, Halkların Demokratik Partisi ve
Milliyetçi Hareket Partisine mensup milletvekilleri, kendi ideolojik
aidiyetlerini de bir kenara bırakarak halkın iradesine sahip çıkmışlardır. Bu
darbe girişimine karşı parlamenter demokrasi birikimi çok önemli bir sınav
vermiştir arkadaşlar. Öncelikle, siyaset kurumu darbecilere teslim olmamıştır.
15 Temmuzda millete ve devlete karşı terör örgütü FETÖ tarafından başlatılan
darbe kalkışması bu Parlamento çatısı altında tüm partilerin demokrasiden yana
ortak tavrı ve halkın büyük direnişi sayesinde bozguna uğratılmıştır. Ben,
buradan, bir kez daha, o gün demokrasiye, iradesine sahip çıkan, darbeye karşı
duran bütün vatandaşlarımıza, siyasetçilerimize teşekkür ediyorum. Bizler,
Sayın Genel Başkanımızın darbenin ilk anlarında söylediği gibi, darbe nereden
gelirse gelsin darbenin her türlüsüne karşı olmaya, Türkiye Cumhuriyeti’nin
parlamenter demokrasisine zeval gelmemesi için mücadele etmeye devam edeceğiz.
Bu Yüce Meclis ne askerî darbelere ne de sivil darbelere teslim olmayacak.
Türkiye Büyük Millet Meclisi 15 Temmuz darbe girişiminde “Gazi Meclis” unvanını
ne kadar çok hak ettiğini bir kez daha ispatlamıştır. 
Özellikle
anlatmak istedim darbe girişimi gecesini, ortak tavrı anlatmak istedim. Çünkü,
biz buradan defalarca cemaatin ülkemizi getireceği noktayı anlattık. Hatta
buradan -Allah rahmet eylesin- Kamer Genç defalarca haykırdı yüzünüze ama çıkıp
bir özür bile dilemediniz Kamer Genç’ten, hatta onu buradan, kürsüden indirmeye
çalıştınız, cezalandırdınız. Biz, darbe gecesi yaşanan birlikteliğin ileriye
dönük devam etmesi gerektiğini defalarca anlattık, sizlerse duymamayı,
görmemeyi tercih ettiniz ve -polemik yaratmak için söylemiyorum ama- tekrar
hatalar yapmaya ve geçmiş dönemde cemaatin yollarını açarken bugün de farklı
cemaatlerin önünü açıp “Kendi bildiğimizi yaparız.” tavrını sürdürmeye devam
ettiniz. 
Değerli
milletvekilleri, 20 Temmuz 2016’da olağanüstü hâl ilan edildi ve o günden
itibaren bir yılı aşkın süredir Türkiye olağanüstü hâl rejimiyle yönetiliyor.
Her ne kadar Hükûmet yetkilileri OHAL’i ilan ederken bunun kısa sürede
bitirileceğini söylemiş olsa da bugün Türkiye'de OHAL rejimi olağan bir hâle
gelmiştir. OHAL bahanesiyle yetkilerin hepsini elinde toplayan iktidar 80
milyon kişinin kaderini tek bir kişinin iki dudağı arasına teslim etmiştir.
Bugün eğitimden ekonomiye, işsizlikten dış politikaya Türkiye’nin acil
sorunları çözüm beklerken iktidar partisi OHAL’i bir kez daha uzatmanın
peşinde. Tabii, burada OHAL’i oylayacağız, sonra neyi görüşeceğiz? Müftülere
nikah yasası. Yani yine 80 milyonun derdine çare bulmak yerine kafa karıştıran
uygulamalara devam edeceksiniz. 
Bugün
vatan haini ilan ettiklerinizle dün kirli bir ittifak içindeydiniz. 15 Temmuz
darbe girişimini bahane ederek hak ve özgürlükleri askıya alan, OHAL rejimini
Türkiye’de olağanlaştıran iktidardır. Bugün OHAL’den vatandaşların şikâyetçi
olmadığını iddia eden iktidar partisi, OHAL’in karşı karşıya olduğumuz hangi
soruna çare olduğuna cevap veremiyor. Tekrar soruyorum size: OHAL, ekonomiye
mi, işsizliğe mi, insan hakları ihlallerine mi, eğitim sorunlarına mı çözüm
oldu? Ben OHAL’in bilançosuna, OHAL’in vatandaşlarımıza kestiği faturaya bir
kez daha hep birlikte bakalım istiyorum. KHK’lerle 110 bini aşkın kamu
görevlisini ihraç ettiniz. Bunların arasında kim var? Emin olun, FETÖ darbeyi
başarılı gerçekleştirseydi ihraç edeceği akademisyenler de vardı. Kim? İbrahim
Kaboğlu var. Kim var? Murat Sevinç var, Yüksel Taşkın var, İlhan Uzgel var.
Burada ismini sayamadığım, FETÖ’yle hiçbir alakası olmayan, hakka, hukuka
inanan onlarca akademisyen var, barış isteyen akademisyenler var ama siz darbe
girişimi başarısız olsa da bu insanları ihraç ettiniz. Çoğunluğu öğretmen olan
22 bini aşkın insanın çalışma izinleri iptal edildi. Onlarca kurum kapatıldı,
gazeteciler tutuklandı, televizyonların kapısına kilit vuruldu. Bine yakın
şirkete el konuldu, bu şirketlerde çalışan işçilerin kaderleri kayyumlara
teslim edildi. OHAL döneminde resmî rakamlara göre 119 bin kişi daha işsiz
kaldı. Bakın, TÜİK’in açıkladığı temmuz ayı iş gücü istatistiklerine göre 2017
Haziran ayında yüzde 10,2 olan işsizlik oranı temmuz ayında yüzde 10,7’ye
yükseldi. Genç işsizliği ise söylemeye dilim varmıyor. Bugün Türkiye’de her 5
gençten 1’i işsiz, sizin resmî rakamlarınıza göre işsiz. Kayıt dışı
çalışanların oranı bir önceki yılın aynı dönemine göre 1 puana yakın artarak
yüzde 35,2 oldu. OHAL döneminde 1,1 milyon kişi daha kayıt dışı çalışmaya
mahkûm edildi. OHAL ilan ettiğinizden bu yana en az 425 kadın öldürüldü,
onlarca çocuğumuz şiddete uğradı. Aladağ’da, Adana’nın Aladağ ilçesinde göz
yumduğunuz ihmallerle kaybettiğimiz çocuklarla birlikte bizim yüreğimizi de
yaktınız. Ama siz ne kadınları ne çocukları umursamadığınızı bir kez daha
gösterdiniz. 
12
Eylül dönemini aratmayacak kararlarla grevler yasaklandı. İşçilerin hak
aramasına “millî güvenliği tehdit” bahanesiyle ket vuruldu. Zaten OHAL’in
grevleri yasaklamak için nasıl fırsata çevrildiğini en güzel Sayın
Cumhurbaşkanı özetledi. Bakın, ne demiş Sayın Cumhurbaşkanı: “OHAL’i biz iş dünyamız
daha rahat çalışsın diye yapıyoruz. Grev tehdidi olan yere biz OHAL’den
istifade ederek anında müdahale ediyoruz.” Sayın Başbakan da demişti ki: “OHAL
millete karşı değil.” Bu işçiler millet değil mi? Siz bu işçileri yok mu
sayıyorsunuz arkadaşlar? (CHP sıralarından alkışlar) 
OHAL
yasakları yalnızca grevleri etkilemedi. OHAL gündelik yaşamımızın bir parçası
hâline geldi. Paneller, festivaller yasaklandı. OHAL yasaklarında yitirdiğimiz
insanları anamaz olduk. İşçilerin direniş çadırına, Suruç katliamı anmasına,
Roboski anmasına, 10 Ekim katliamı anmasına, ki bir hafta önce Ankara’nın
göbeğinde tren garının önünde gerçekleştirilmiştir… Biliyorsunuz 10 Ekim
patlamasında, Türkiye'nin en büyük katliamında 102 gencimiz, insanımız hayatını
kaybetti. Bunlardan 10’u Cumhuriyet Halk Partisi gençlik kolları üyesiydi,
Malatya’da yaşıyorlardı. Ben ailelerini tanıyorum, hiçbirinin bir gün polisle
karşı karşıya geldiğini düşünmüyorum ama siz onlara gazla, copla cevap vererek
çok büyük de bir ayıba imza attınız. (CHP sıralarından alkışlar) Çok büyük bir
ayıp. Bu ülkede anaları önce mahkeme kapılarında adalet aramak zorunda
bıraktınız, şimdi de evlatlarının acısını yaşamasına izin vermiyorsunuz. 
Cerattepe’ye
de, türkülere de OHAL yasağı getirdiniz. 
Hepsinden
de öte, değerli milletvekilleri, OHAL’le birlikte insanların hak arama
yollarının önüne set çekildi. 685 sayılı KHK’yle bir komisyon kuruldu. Şu ana
kadar 100 bini aşkın başvurunun komisyona yapıldığını hepimiz biliyoruz.
Birileri “Bu başvurular 500 bine kadar yükselebilir.” diyor. Peki, ben size
buradan sormak istiyorum, eminim ki bugün iktidar sıralarında oturan
milletvekilleri de buna cevap vermekte zorluk çekecektir: Bu 100 binlerce
insanın sorununu, itirazını 7 kişilik komisyon nasıl değerlendirecek? Lütfen bir
düşünün, bu 7 kişilik komisyon nasıl değerlendirecek bunu? 
Değerli
milletvekilleri, Nuriye ve Semih… Aylardır bu 2 arkadaşımız, iki eğitimci,
dünyanın en haklı talebiyle, “İşimizi geri istiyoruz.” diyerek açlık
grevindeler. Mahkemeye götürülmüyorlar, farklı bahaneler bulunuyor. Sırf göz
önünde olmasınlar diye tutuklanıyorlar ve bugün geldiğimiz noktada tekrar
vurgulamak istiyorum: Eğer bugün komisyon çalışacaksa önce bu ölüm tehlikesiyle
burun buruna olan 2 kardeşimizin, Nuriye’nin ve Semih’in dosyalarını
değerlendirsin. Eğer samimiyseniz gelin bunu yapın değerli milletvekilleri. 
Hani
iktidar partisi temsilcileri “OHAL’den kimse zarar görmemiştir.” diyor ya, ben
de OHAL döneminde intihar edenleri araştırdım. 40’a yakın intihar eden
vatandaşımız var. Ayrıca şunu da söyleyeyim: 15 Temmuzdan önce de, özellikle
siz bu hain darbe girişimini yapan cemaatle yollarınızı ayırdığınızı söylemeden
önce de bu ülkede gençler intihar ediyordu. Atanamayan öğretmenler intihar
ediyordu ve şu notlarla intihar ediyorlardı: “Bizler çalışsak da başaramıyoruz,
geleceğe inancımız kalmadı.” deyip intihar ediyorlardı. Şimdi çıktınız
diyorsunuz ki: “Sorular çalınmış.” Sorular çalınmadı arkadaşlar. Sorular, bu
ülkede demokrat, Alevi, Kürt gençler kamuda iş bulamasın diye birileri tarafından
servis edildi, servis; o sorular çalınmadı. (CHP sıralarından alkışlar) 
Döndük
geldik 15 Temmuz sonrasına, bugüne. Doktor Orhan Çetin intihar etti. Neden
intihar etti Orhan Çetin? Açığa alınmış. İki gün sonra çalıştığı hastaneye
gitti -üzülerek anlatıyorum- 10’uncu kattan atladı. Arkadaşları anlatıyor:
Bütün çocukluğu, öğrenciliği açlıkla, yoklukla geçti. Babasını hiç görmedi. Bir
kuruş da ne FETÖ’den ne başka bir yerden yardım almadı. Ama FETÖ’yle bir
zamanlar kol kola yürüyenler bugün makam koltuklarında oturuyor ama haksız
yere, hukuksuz yere açığa alınan Orhan Çetin bugün maalesef aramızda yok. Kim
verecek bu hesabı? Bu insanları kim geri getirecek? Lütfen, elinizi vicdanınıza
koyun, Orhan Çetin gibi onlarca insan yargısız infazın bedelini canıyla
ödüyorlar.
Değerli
milletvekilleri, FETÖ’yle mücadele bahanesiyle bugün 5’inci kez Meclisten
geçirmeye çalıştığınız OHAL’le yetki ve sınırlarını aştığı bugün herkesçe malum
olan bir düzen yaratılıyor. Yani bu getirdiğiniz olağanüstü hâl, yetki ve sınırlarını
çoktan aşmıştır. Hatta Anayasa Mahkemesinin şöyle bir cevabı var: “Olağanüstü
yönetim usulleri yürütme organına önemli yetkiler vermesine, hak ve
özgürlükleri de önemli ölçüde sınırlandırmasına karşın, demokrasiler sonuçta
bir hukuk rejimidir ve hukukun dışına çıkılamaz.” kararına, “Olağanüstü hâl
KHK’leriyle getirilen düzenlemeler olağanüstü hâlin amacını ve sınırlarını
aşmamalı.” uyarısına karşın bugün kamuoyunun da malumu olduğu üzere iktidar
partisi hâlâ kamuoyuna, örneğin, kış lastiklerini neden KHK’yle düzenlediğini
söyleyemez herhâlde ya da üniversite rektör seçimlerinin kaldırılmasını niye
KHK ile OHAL’le düzenlediğini açıklayamaz. Bilmiyorum, soruyorum, var mı bir
açıklamanız? Neden kış lastiklerini KHK’yle düzenlediniz? Tekrar soruyorum buradan
size.
Sayın
Başkan, değerli milletvekilleri; en başta da ifade ettiğim üzere, bugün
Türkiye'nin karşı karşıya olduğu sorunlar OHAL’in uzatılmasıyla değil,
Türkiye'nin bir an önce normalleşmesiyle çözülebilir. (CHP sıralarından
alkışlar) Bugün eğer 15 Temmuz darbecileriyle gerçekten hesaplaşmak isteniyorsa
yapılması gereken OHAL’in uzatılması değil, darbenin siyasi ayağıyla
hesaplaşılması, bunun açığa çıkarılmasıdır. (CHP sıralarından alkışlar) Kurulan
OHAL Komisyonunun raporlarını kaçırarak, raporları matbaada unutarak,
“Unuttuk.” diyerek bunun altından kalkamazsınız. Bugün eğer 15 Temmuz
darbecileriyle gerçekten hesaplaşmak istiyorsak bu siyasi hesaplaşmanın yeri
bugün şahit olduğumuz şekliyle kapalı kapılar ardında değil, mahkeme
salonlarında olmalıdır. Biliyorsunuz, kapalı kapılar ardında ne hesapların, ne
pazarlıkların yapıldığı çıkıp kamuoyuna açıklanmadan “Biz darbeyle, FETÖ’yle
mücadele ediyoruz.” diyemezsiniz. Bugün, bu ülkede yaşayan 80 milyon vatandaş,
megakent İstanbul’un Büyükşehir Belediye Başkanının neden istifa ettiğini
bilmiyor ve bilmeye hakkı var. Oy veren 4 milyon insanın, kapalı kapılar
ardında nelerin konuşulduğunu bilmeye hakkı da var ve bu taleplerini yerine
getirmek de sizin göreviniz. 
Değerli
milletvekilleri, OHAL’in ilanının üzerinden bir yılı aşkın süre geçti ama
bugün, darbenin siyasi ayağına ilişkin tek bir somut adım atılmadı. Bugün, AKP
iktidarının yaşanan onca acıya rağmen 15 Temmuzdan bir ders almadığı, bu acı
tablonun sorumluluğunu zerre kadar hissetmediği ortada. İktidar dün yaptığı
hataları bugün de tekrarlıyor. Bakın, bugün, eğitimde FETÖ’den boşaltılan
koltuklara başka cemaat ve vakıflar yerleştiriliyor. Bakın, tıpkı dün FETÖ
örgütlenmesinde olduğu gibi, yoksul, dar gelirli ailelerin çocukları diğer
cemaatlerin, tarikatların kucağına itiliyor. Eğitim, her alanda bugün farklı
cemaatler ve tarikatların elinde. Bu cemaat ve tarikatlar palazlanmış durumda.
O gün bizim uyarılarımıza kulak vermediniz, bugün de maalesef bu uyarılarıma
kulak tıkamış vaziyettesiniz. 
Sayın
Başkan, değerli milletvekilleri; bakın, bugün Türkiye’nin dış politikası iflas
etmiş durumda. Bu sorulara verecek cevabınız yok çünkü “Komşularla sıfır
sorun.” diye çıktığınız yolda Türkiye’yi içinden çıkılmaz bir noktaya
getirdiniz. Biz yıllar yılı size Atatürk’ün “Yurtta sulh, cihanda sulh.”
politikasından bahsederken, siz savaş politikasından medet umdunuz, Türkiye’yi
bir bataklığa çektiniz. Bakın, Sayın Genel Başkanımız size çok net sorular
sordu, dedi ki: “Durup dururken Türkiye’yi Suriye bataklığının bir parçası
hâline kim getirdi? Dostu Esad olanın, nasıl oldu da bir süre sonra düşmanı
Esed oldu? Kimin zamanında Suriye’deki kendi topraklarımızdan Süleyman Şah
Türbesi’ni kaçırmak zorunda kaldık? Suriye’ye girecek ve yirmi dört saatte
Şam’daki Emevî Camisi’nde namaz kılacaktık, nasıl odu da tam tersi gerçekleşti
ve 4 milyon Suriyeli Türkiye’ye geldi? Türk askerlerinin İdlib’e girme ve
Esad’ın yanında yer alma stratejisi kime ait? Bu, kimin yanlış stratejisinin
çöktüğünü gösteriyor?” Bu sorulara dahi cevap veremeyenler, Türkiye'nin dış
politikasını iflas eşiğine getirenler bugün bir kez daha OHAL’in uzatılmasını
ve bizden de OHAL’in uzatılmasına destek vermemizi istiyor.
Değerli
milletvekilleri, Türkiye'nin çözüm bekleyen sorunu çok ama buna çözüm üretecek
bir iktidar maalesef yok. Türkiye'nin acil sorunları bugün çözüm beklerken
OHAL’in ülkenin sorunlarına çözüm üretemeyeceği bir yıldan fazla geçen süre
zarfında kanıtlanmışken iktidarın OHAL’de diretmesinin tek bir amacı vardır,
OHAL’i kullanarak tek adam rejimini kalıcı kılmak.
Bakın,
bugün yapılması gereken, bizim defalarca, üstüne basa basa söylediğimiz ama
iktidarın bir türlü duymak istemediği şudur: Demokrasi ve özgürlükler
temelinde, liyakat esasına dayanarak devlet sistemini bu çatı altında
buluşturan, tüm partilerin katılımıyla yeniden bir sistem inşa etmek. AKP artık
şunu idrak etmelidir: Bu kanlı girişim yalnızca kendisine karşı değil, 80
milyonun iradesine karşı yapılmıştır.
Son
olarak, Cumhuriyet Halk Partisi olarak bir kez daha, olağanüstü hâle gerek
olmadığını, Türkiye'nin bugün itibarıyla karşı karşıya olduğu sorunların çözümü
için bir an önce normalleşmeye dönmesi gerektiğini ifade etmek istiyorum ve son
bir çağrıda bulunmak istiyorum: Eğer siz de sarayın değil, Türkiye'nin
menfaatinden yanaysanız, “Bizim gayemiz çocuklarımıza ve gençlerimize iyi bir
gelecek bırakmak.” diyorsanız elinizi vicdanınıza koyun ve bu tezkereye “hayır”
deyin. Türkiye'nin ihtiyacı olan olağanüstü hâl değil, milletin hakkının,
hukukunun, onurunun bu yüce Meclis çatısı altında korunmasıdır. 
Tekrar
bu tezkereye neden “hayır” dediğimizi toparlarsam, biz Türkiye'nin olağanüstü
hâlle değil, normal şartlarda yönetilmesi gerektiğine ve sorunların bu Meclis
çatısı altında çözülmesi gerektiğine inanıyoruz ve savunuyoruz. “Olağanüstü hâl”
diyorsunuz, biraz önce, Meclis başlamadan önce 5 kadına tahammül edemediniz;
onlara copla, biber gazıyla cevap verdiniz, tek söyledikleri “Biz müftülük
yasasına karşı çıkıyoruz.” diyorlar. Bence bu tahammülümüzü de geliştirmemiz
gerekiyor, Türkiye'nin kurtuluşu ortak akılda, Türkiye'nin kurtuluşu ortak
aklın egemen olmasında, ötekileştirmeden ve dayatmadan bize hiçbir fayda
gelmeyecek. 
Hepinizi
saygıyla, sevgiyle selamlıyorum. (CHP sıralarından alkışlar)
BAŞKAN
– Teşekkür ediyorum.
Tezkere
üzerinde gruplar adına dördüncü ve son konuşmacı Adalet ve Kalkınma Partisi
Grubu adına İzmir Milletvekili Hamza Dağ.
Buyurun
Sayın Dağ. (AK PARTİ sıralarından alkışlar)
AK
PARTİ GRUBU ADINA HAMZA DAĞ (İzmir) - Sayın Başkan, değerli milletvekilleri;
olağanüstü hâlin uzatılmasına ilişkin Başbakanlık tezkeresiyle ilgili olarak AK
PARTİ Grubu adına söz almış bulunmaktayım. Hepinizi sevgiyle, saygıyla,
muhabbetle selamlıyorum.
Konuşmamın
başında dün şehit olan Furkan Aydın, İlhan Sezer, Seçkin Arıkan, Adem Gezer
kardeşlerimize Allah’tan rahmet diliyorum.
Yine,
Somali’de bir patlamayla şehit olan 300’den fazla kardeşimize Allah’tan rahmet
diliyorum.
Milletvekillerimiz
Deniz Baykal’a acil şifalar, Orhan Miroğlu’na da geçmiş olsun dileklerimi
iletmek istiyorum.
Değerli
Başkan, değerli milletvekilleri; bugün olağanüstü hâlin 5’inci kez
uzatılmasıyla ilgili Başbakanlık tezkeresini konuşuyoruz. Olağanüstü hâl niye
ilan edildi, nereden gerek oldu, aslında bunun sebebini ortaya koymadan bugünkü
oturumun niye yapıldığını belki de dile getirmek çok da imkân dâhilinde
olmayacak. 
15
Temmuz gecesini hepimiz yaşadık, buradaki milletvekili arkadaşlarımızın tamamı
o geceyi yaşadı. Bir kısmımız Genel Kurul salonunda bunu yaşadı, bazılarımız
meydanlarda o geceyi yaşadı. Tarihten bir kesitten bahsetmiyoruz 15 Temmuzdan
bahsederken, 1500’lü yıllar, 1600’lü yıllar veya on yıl, on beş yıl öncesinin
bir mevzusundan bahsetmiyoruz. Belki de o yıllarda dahi, insanlık tarihinin var
olduğu sürece dahi böyle bir olay, böyle bir vaka insanlık tarihinde vuku
bulmuş bir olay değil, bunu hepimiz kabul ediyoruz. Çünkü, kendi silahı ve bu
ülkenin vergileriyle alınmış uçaklarla, helikopterlerle bu ülkenin insanlarına
silah sıkan, bomba atan bir güruhtan, bu kadar kendi aklını, beynini bırakmış
bir güruhtan bahsediyoruz. 
O
gece, 15 Temmuz gecesinden, -saat dokuzdan itibaren sabaha kadar süren bir
süreçti- Allah’a hamdolsun, 16 temmuz sabahı bir aydınlığa uyandık. 15 Temmuz
gecesinde milletimiz, halk, bütün unsurlarıyla; Türk’üyle, Kürt’üyle, Laz’ı,
Çerkez’i, Abaza’sı, Roman’ı, herkes meydanlara aktı, Meclisi korumaya geldi. 16
Temmuzda Meclisin önünü insanlar akın akın, hiç uyumadan, 15 Temmuzdan sonra
hiç uyumadığı hâlde, yanında kardeşi vefat ettiği hâlde şu Meclisin bahçesini
tıka basa doldurdu ve o gecenin neticesinde, aslında o güne kadar süren süreçte
bir şeye karar vermek, artık bu hâle gelmiş bu örgütü, devletin içine sızmış bu
örgütü ortadan kaldırmak gerekiyordu. 
O
gece, bu millet âdeta Malazgirt’i tekrar yaşadı; âdeta İstanbul’un fethini,
denize askerini süren Fatih’in torunları olduğunu, Çanakkale’yi tekrar yaşadı.
Bunu bütün genleriyle ortaya koydu. Tabii, bunu ortaya koyarken aslında bu
millet hem tarihten gelen misyonunun farkındaydı hem de ona dedesi, atası,
babası bir şey anlatmıştı. 1960 ihtilalinde darağacına giderken “Yine milletim
iyi olsun, güzel olsun.” diyen Adnan Menderes’in yaşamış olduğu hadiseyi
dedesinden, babasından defalarca dinlemişti. Ben dedemden dinlemiştim mesela.
Radyodan o gün o elim olayı duyduğunda gözyaşı döktüğünü, hiçbir şey
yapamadıklarını söylediğini de ben dedemden dinlemiştim. Ve işte bu millet
babasından, atasından dinlemiş olduğu bu hadiseyi, o gece “Size bu gece Recep
Tayyip Erdoğan’ı yedirmeyeceğiz.” dedi. Tabii, lider de, milletin tamamının
lideri olarak Recep Tayyip Erdoğan da o gece “Eğer lider taşın arkasına
saklanırsa millet dağın arkasına saklanır ve kaybolur.” diyerek bütün insanları
alanlara, meydanlara davet etti. Davet etmesi ötesinde, kendisi de Marmaris’ten
yola çıkarak meydana doğru gitti, başka bir yere gitmedi. Belki daha güvenli
bir ortama gidebilirdi kendi açısından ama bunu denemedi; milletinin yanına,
milletinin içine döndü. 
Değerli
arkadaşlar, 15 Temmuza gelirken çok önemli süreçler yaşadık. Aslında 15 Temmuz
2016’yı Gezi olaylarından ve Gezi olaylarından sonra yaşanan süreçten ayrı
tutmak mümkün değil. O süreci, biz, bugün de aynı bağlamda, beraber düşünmek
zorundayız. Yarın bir gün tarih bunu yazdığında, tarih bununla ilgili elli yıl,
yüz yıl sonra bir şey yazdığında Gezi’yle de, 17-25’le de ve ondan sonraki
süreçle de bunun bağlamını kuracak çünkü 2013’ün Mayıs ayında bir dostane eylem
gibi gözüken o Gezi olaylarından sonra, 81 ilin tamamında, neredeyse Vandallığa
varan, sokakların tahrip edildiği; Hükûmeti, meşru Hükûmeti, seçilmiş Hükûmeti
zor durumda bırakmak için eyleme dönüşen bir hadiseyi hep beraber yaşadık. O
hadiseler yaşandığı zaman, bir anda sosyal medyadan ve diğer alanlardan tahrik
edilenlerle birlikte sokakların savaş alanına döndürülmesi, açıkçası, yine
seçilmiş Hükûmeti bir şekilde ortadan kaldırmak, o Hükûmetin istifasını
sağlamak için yapılan bir eylemdi. Allah’a hamdolsun, Fas-Tunus-Cezayir’den
dönen Cumhurbaşkanımızı havaalanında yüz binler karşıladı ve bu hareket akim
kalmış oldu. Yine 15 Temmuz 2016’ya gelirken 17-25 Aralık seçim endeksli darbe
girişiminden ayrı düşünmemiz de mümkün değil. 15 Temmuz 2016’da milletin
vergileriyle verilen toplarla, silahlarla, uçakla, helikopterle o işlemi
gerçekleştirenler, yine bu milletin verdiği yetkiyle 17-25 Aralıkta seçim
endeksli bir şekilde darbe teşebbüsünde bulundular. Burada defalarca bunu
söyledik, “17-25 Aralık bir darbe girişimidir.” dedik. Hatta bir keresinde
latife olsun diye “Madem Türkçe anlaşılmıyor, Arapça ve İngilizce söyleyelim.”
diye de burada ben bir konuşma yaptığımı anımsıyorum. Şimdi, 30 Martla beraber
bu da kenara gitti. MİT tırlarının durdurulması… 
Değerli
arkadaşlar, değerli milletvekilleri; MİT tırlarının durdurulduğu günü bu
Mecliste ben de yaşadım. 19 Ocakta bu Meclis çalışıyordu, 2014’te ve o gün
birileri ısrarlı bir şekilde “AK PARTİ iktidarı, Recep Tayyip Erdoğan terör
örgütlerine destek veriyor ve Türkiye’de yargılanmazsa bile Lahey’de
yargılanacak.” sözlerini söylediler. Aslında bu da 15 Temmuz 2016’dan bağımsız
düşünülecek bir süreç değildi. Sonra 2014’te 6-7-8 Ekim olaylarını yaşadık. 7
Hazirandan sonra, özellikle o hükûmetin kurulamadığı, koalisyonun
oluşturulamadığı dönemde bir yerlerde çukurlar kurulduğunu, bir yerlerde öz
yönetimler ilan edildiğini ve hükûmetin oluşamamasından yola çıkarak başka bir
taşeron örgütün yola girdiğini, başka bir taşeron örgütün birileri tarafından
kullanıldığını hep beraber müşahede ettik. 
Şimdi,
bugün bu tezkereyi konuşurken bir konuşmada o gün yakıp yıkılan yerlerin imar
ve inşasının, Nusaybin’in, Cizre’nin, Şırnak’ın imar ve inşasının OHAL’e
bağlanıyor olması, açıkçası OHAL’i anlamamak, OHAL’i bilmemek demektir. Bir
kere biz ülkeyi on beş yıldır imar ve inşa ediyoruz ve on beş yıldır OHAL yok.
On beş yıldır Cizre’sinden Edirne’sine, İzmir’ine, İstanbul’una ülkenin her
yerini imar ve inşa ettik.
O
gün çukur kazanlara, o gün o barikatları kuranlara ve orada o milletin hayatını
zindana çevirenlere bir kelam etmeyeceksiniz, bugün orada imar ve inşa
yapılırken söz söyleyeceksiniz ve bunu da OHAL’e bağlayacaksınız. Açıkçası bu
şu demektir: “OHAL’e söyleyecek çok fazla sözümüz yok, biz lafı eveleyip
geveleyelim.” Bu, OHAL’le ilgili burada konuşurken de, genel politikaları, dış
politikayı, ekonomiyi, işsizliği konuşurken de açıkçası OHAL’e söyleyecek çok
fazla bir söz olmadığını gösterir çünkü 15 Temmuzdan sonra bu yapıdan kurtulmak
için yapılabilecek çok fazla bir şey kalmadığını hepimiz çok iyi biliyoruz.
17-25’ten sonra bu yapıdan, devletin içine sızmış, askerinde, polisinde,
adliyesinde, eğitim alanında, sivil toplumda, her yerde olmuş bu yapıdan
kurtulmak için ne yapacaktık, ne yapmamız gerekiyordu? 
Bakın,
17-25’ten sonra bu mücadele çok ciddi bir şekilde başladı, bunu hepimiz
biliyoruz. O operasyon yapan hâkimler, savcılar, o dönemdeki emniyetçiler,
hepsi yasal olmayan bir süreci başlatmışlardı. 17-25’te hiç alakası olmayan bir
ihbar mektubuyla başlayan süreç yasal olmayan şekilde devam ettirilmişti ve o
yasal olmayan şekilde yürütülen süreçte açıkçası bunları ihraç etmeniz, bunları
devlet dışına, o sistem dışına çıkarmanız imkân dâhilinde değildi o mevzuata
göre ve 657 sayılı mevzuata göre bunu yapmanız imkân dâhilinde olmayınca, bu
yapının Hükûmete ve devlete karşı yapacağı eylemlerle ilgili ancak yer
değiştirmeler yapmak zorunda kalıyordunuz. 
Ne
yazık ki o dönemden bu döneme, ta dershaneler sürecinden bugüne kadar, açıkçası
bu konudaki mücadelede yalnız kaldığımızı çok açık, net bir şekilde
söyleyebilirim ve birçok, söylem birliği noktasında birçok sözler var
dershaneler sürecinden bugüne kadar. 
Zaman
gazetesine kayyum atandığında ya da Bank Asyaya kayyum atandığında Bank Asyanın
önüne direkt gidenler o yapıya cesaret vermediler mi? Defalarca cesaret
verdiler. Bunların hepsi tarihte yerini aldı, şu anda burada teker teker
bunlara girecek değilim.
Değerli
milletvekilleri, açıkçası, burada 15 Temmuza gelirken ve 15 Temmuzdan sonra
OHAL’in artık, bir Hükûmet olarak, ülke yöneten bir iktidar olarak, ilanından
başka hiçbir hâl olmadığını çok net bir şekilde söyleyebiliriz. Bugün iktidarda
AK PARTİ var, o gün AK PARTİ vardı, AK PARTİ değil de bu Meclisteki başka bir
siyasi parti olmuş olsaydı bu OHAL ilanından başka verebileceği bir husus
yoktu. İçimizde birçok hukukçu var, eğer OHAL ilanı olmasaydı devletin içine
girmiş bu yapıdan bu devleti kurtarmak imkân dâhilinde miydi?
MAHMUT
TANAL (İstanbul) – Bugünkü koşullarda yok, o günkü koşullar bitmiş, bugünkü
koşulları konuşun.
HAMZA
DAĞ (Devamla) – Değerli arkadaşlar, 1961 Anayasası’nda da 1982 Anayasası’nda da
bir kere, olağanüstü hâl anayasal bir kurumdur ve olağanüstü hâl Anayasa’da güvence
altına alınmıştır. 15 Temmuz gibi bir hadisede olağanüstü hâl ilan edilmeyecek
de ne zaman edilecek? Açıkçası, olağanüstü hâl tamam, bir yetkidir ama aynı
zamanda da bir görevdir. Eğer böyle bir görevi AK PARTİ iktidarı yerine
getirmemiş olsaydı açıkçası hem bizden sonra gelenler hem bu Meclisteki heyet
bu konuda AK PARTİ’yi ve AK PARTİ iktidarını eleştirmek durumunda kalabilirdi. 
OHAL’le
ilgili, açıkçası, tabii ki hafızalarımızda olumsuz birtakım hususlar söz konusu
olabilir. 1990’lı yıllar 1987’den başlayarak olağanüstü hâl dönemiyle geçti ve
o olağanüstü döneminde birtakım hadiseleri hâlen şu anda yaşıyoruz ama yaklaşık
on beş aydır olağanüstü hâl süreçlerine baktığımızda, açıkçası bu olağanüstü
hâl süreçlerinin sosyal hayatı etkileyen, ekonomik hayatı etkileyen, insanın
bireysel hayatını etkileyen bir süreci olduğunu hiç kimse iddia edemez ve bunu
hepimiz bir arada görüyoruz. Devletin içinde bulunan, devletin içine sızmış
FETÖ yapılanmasını ortadan kaldırmak ve onları ihraç etmek, sistem dışına çıkarmak
ve yargısal olarak da yargılanması için yapılan bir süreçtir. Yoksa, Kızılay’da
da, Konak Meydanı’nda da ve başkaca yerlerde insanların hayatını etkileyecek ve
bu anlamda insanın bireysel hayatını etkileyecek bir süreç olmadığını çok net
bir şekilde söyleyebiliriz. 
Dünyada
birçok olağanüstü hâl örnekleri var, bunlar şu anda da uygulanıyor. Yani
Fransa’da… Hep Batı’yı örnek verirler, hep Batı’yı söylerler; açıkçası,
Fransa’da bir DAİŞ saldırısından sonra, 130 kişinin vefat ettiği saldırıdan
sonra OHAL ilan edildi ve 6’ncı kez bu OHAL uzatıldı.
SELİNA
DOĞAN (İstanbul) – Cezaevlerinde kaç gazeteci var Fransa’da? Akademisyen var
mı?
HAMZA
DAĞ (Devamla) - Uygulamalara baktığınızda, Fransa’daki OHAL kararına göre
güvenlik güçleri mahkeme kararı olmaksızın insanları tutuklayabiliyor,
insanların evlerini arayabiliyor. Fransa’da medya kuruluşlarının terör
saldırılarını aktarmak kullanacağı görsel, işitsel materyaller
denetlenebiliyor. Bu yasanın, çok sayıda TV kanalının Nice saldırısında bir
parmağı gösterdiği için uygulandığını herkes biliyor. Hükûmet, soruşturma
kapsamında zanlıların bilgisayarlarındaki ve telefonlarındaki verileri
kopyalayabiliyor. Herhangi bir mahkeme kararına ihtiyaç olmaksızın tüm
vatandaşlar dört saat gözaltında tutulabiliyor ki Fransa’da yapılan 2016 Avrupa
Kupası’nda da bunu çok net bir şekilde uyguladılar, fazla fazla uyguladılar.
Yine, Fransa’yı ziyarete gittiğinizde dışarıda, sokakta askerin, polisin elinde
uzun namlulu silahlarla gezdiğini görürsünüz. Bunların hiçbirini bizim ülkemizde
görmeniz imkân dahilinde değil. Olağanüstü hâl bizim ülkemizde, Allah’a
hamdolsun, sosyal hayata, birebir hayata ve insanların günlük hayatına etki
etmeden devamını sağlıyor. “Niye o zaman olağanüstü hâli istiyorsunuz?” diyecek
olursanız, açıkçası, bu yapıdan olağanüstü hâlin vermiş olduğu imkânlar dışında
kurtulmanız imkân dahilinde değil. Bu ülke için ve bu ülkenin geleceği,
selameti için bu olağanüstü hâle bu anlamda ihtiyaç var. Sadece ve sadece FETÖ
yapılanması için değil, aynı zamanda ülkemizin uzun zamandır DAEŞ’le de,
PKK’yla da, DHKP-C’yle de mücadele ettiğini hepimiz biliyoruz. Daha geçen
senelerde birçok yerde bu anlamda bombaların patladığını biliyoruz ve 2010’dan
bu yana bu coğrafyada birtakım güçlerin dizayn çalışması içinde olduğunu, Suriye’de,
Irak’ta bunların yaşandığını ve bunlar devam ederken de bu ülkenin, o istikrar
adası hâlinde olan bu ülkenin devamını sağlamak açısından böyle bir yönetim
sistemine ihtiyacımız olduğunu, hâlen ihtiyacımız olduğunu söyleyebiliriz.
Peki,
olağanüstü hâl döneminde ekonomik veriler -benden önceki konuşmacılar da
bunları söylediler- ne âlemde? Geriye mi gitti ekonomik veriler, ileriye mi
gitti? 2017’de G20 ülkeleri içinde en hızlı büyüyen 3’üncü ülke Türkiye
Cumhuriyeti ve bu dönemde yabancı yatırımcının geldiği, gelmek için mücadele
ettiği bir ülke. En son Enerji Bakanlığının yaptığı YEKA Projesi’ni hep beraber
takip ettik. Borsa 110 binlerin üzerine çıkıp üst üste rekorlar kırdı. Tabii ki
ekonomide sıkıntılar olabilir, işsizlik olabilir ama OHAL’le bunu ilişkilendirmek,
OHAL’le bunu bir arada tutmak, değerlendirmek ya bu OHAL’e iyi hazırlanmamaktır
ya da aymazlıktır. Açıkçası bunlar her dönemde olabilen, çözülmesi gereken, hep
birlikte çözmemiz gereken şeyler. Ama OHAL’in ekonomiyi olumsuz etkilediği
şeklinde bir yorum yapmak şu an itibarıyla imkân dâhilinde değildir. AK PARTİ
iktidarları OHAL’i istemedi bugüne kadar ve iktidara gelir gelmez OHAL’i
kaldırdı.
MUSTAFA
SEZGİN TANRIKULU (İstanbul) – Kaldırmadınız, kaldırmadınız.
HAMZA
DAĞ (Devamla) – 2002’de AK PARTİ iktidara gelir gelmez ilk yaptığı iş
olağanüstü hâli kaldırmak oldu ve bugüne kadar demokratik açılımlar noktasında…
MAHMUT
TANAL (İstanbul) – Kaldırmadı, süre bitti, süre, kaldırmadı.
HAMZA
DAĞ (Devamla) – Siz hiç konuşmayın Sayın Tanal.
MAHMUT
TANAL (İstanbul) – Kaldırmadı, kaldırmadı.
HAMZA
DAĞ (Devamla) – ByLock’ta hakkınızda neler yazıldığını hep beraber okuduk.
MAHMUT
TANAL (İstanbul) – Kaldırmadı, kaldırmadı.
HAMZA
DAĞ (Devamla) – Sizin konuşmaya hiç hakkınız yok!
MAHMUT
TANAL (İstanbul) – Kaldırmadı, kaldırmadı.
HAMZA
DAĞ (Devamla) – Sizin FETÖ yapılanmasıyla nasıl bir ilişki içinde olduğunuzu
artık cümle âlem duydu. (AK PARTİ sıralarından alkışlar)
MAHMUT
TANAL (İstanbul) – Kaldırmadı, kaldırmadı.
ALİ
ÖZCAN (İstanbul) – Allah’tan kork, Allah’tan kork!
HAMZA
DAĞ (Devamla) – İktidara gelir gelmez OHAL’i kaldıran bir partidir AK PARTİ.
ALİ
ÖZCAN (İstanbul) – Allah’tan kork, Allah’tan kork! 
NURHAYAT
ALTACA KAYIŞOĞLU (Bursa) – Açıklasanıza, şu byLock listelerini bir kere
açıklayın ya, bir açıklayın.
ALİ
ÖZCAN (İstanbul) – Sayın konuşmacı, Allah’tan kork, Allah’tan kork, FETÖ’nün
tam göbeğindesiniz.
HAMZA
DAĞ (Devamla) - Bugüne kadar hayata geçirilen demokratik açılımları ve
demokratik süreçleri açıkçası saysak burada zamanın yetmesi mümkün değil. 
NURHAYAT
ALTACA KAYIŞOĞLU (Bursa) – “ByLock listelerini niye açıklamıyorsunuz?” dedim,
bir açıklasanıza. 
HAMZA
DAĞ (Devamla) - Sadece birkaç tanesini söyleyecek olursak, asker vesayeti bu
ülkede tarihin çöplüğüne atılmış vaziyette.
ALİ
ÖZCAN (İstanbul) – “Fetullah Hoca Efendi” diye yalvar yakardınız.
HAMZA
DAĞ (Devamla) – On yılda yapılan darbeler artık Allah’a hamdolsun, inşallah 15
Temmuzda gerekli cevabı alarak tamamen ortadan kalkmış oldu. 
ALİ
ÖZCAN (İstanbul) – Demek ki byLock’çusun sen.
HAMZA
DAĞ (Devamla) – Çözüm Süreci gibi bir süreci, Millî Birlik ve Kardeşlik Projesi
gibi bir süreci “Baldıran zehri içtik.” diyerek hayata geçirdik. Keşke birileri
bu süreci istismar etmemiş olsaydı. Cumhurbaşkanının bizzat halk tarafından
seçilmesi sağlandı. Başörtüsü yasağını tamamen ortadan kaldırdık. 
MAHMUT
TANAL (İstanbul) – Nasıl kaldırdın ortadan?
HAMZA
DAĞ (Devamla) - Katsayı adaletsizliğini ortadan kaldırdık. Kamu Denetçiliği
Kurumu kuruldu ve bu sayede Batı’da uygulanan sistem ülkemizde de uygulanır
noktaya geldi. Askerî mahkemeler tamamen kaldırıldı. Devlet güvenlik
mahkemeleri kaldırıldı, özel mahkemeler kaldırıldı. 
NURHAYAT
ALTACA KAYIŞOĞLU (Bursa) – Ceza mahkemelerinin onlardan bir farkı yok, adı
değişti sadece, adı.
HAMZA
DAĞ (Devamla) - Yani demokratik anlamda, özgürlük anlamında AK PARTİ
iktidarları hep yukarıya doğru giden süreçleri yaşamıştır. 2002-2010 yılları
arası, “Kopenhag kriterlerini İstanbul kriterleri yapacağız.” dedik, bunlar
hayata geçirildi. 
Açıkçası,
bugün OHAL’in 5’inci kez uzatılmasını konuşuyoruz. Ve diyoruz ki: “OHAL’in
ihtiyacı kalmadığı zaman, tabii ki, bu ülkede olağanüstü hâl bir daha
uzatılmayacaktır.” 
MÜSLÜM
DOĞAN (İzmir) - Ne zaman?
HAMZA
DAĞ (Devamla) - Ve -bunun için- Türkiye'nin olağanüstü tedbirlerle karşı
karşıya bulunduğunu bugün kim inkar edebilir? Olağanüstü tehditler, olağanüstü
tedbirleri gerektirir. Terörle mücadeleye yönelik ihtiyaçlar kalktığında
elbette OHAL de sona erecektir. 
(Mikrofon
otomatik cihaz tarafından kapatıldı)
HAMZA
DAĞ (Devamla) – Terörle mücadelemizi kararlılıkla sonuna kadar sürdürmek için
olağanüstü hâlin bir kere daha uzatılması noktasında AK PARTİ Grubu olarak
lehte oy kullanacağımızı ifade ediyor, hepinizi saygıyla selamlıyorum. (AK
PARTİ sıralarından alkışlar) 
BAŞKAN
– Teşekkür ediyorum.
MAHMUT
TANAL (İstanbul) – Sayın Başkan…
ERKAN
AKÇAY (Manisa) – Sayın Başkan…
BAŞKAN
– Sayın Tanal…
MAHMUT
TANAL (İstanbul) – Sayın Başkan, hatip kürsüde benim şahsıma sataşmıştır.
69’uncu maddeye göre söz istiyorum.
BAŞKAN
– Ne söyledi, ben kaçırdım?
MAHMUT
TANAL (İstanbul) – Şunu söyledi: “Esas FETÖ'yü savunan sensin, sen hiç söz
söyleme.”
BAŞKAN
– Buyurun Sayın Tanal, iki dakika süre veriyorum. (CHP sıralarından alkışlar)
MAHMUT
TANAL (İstanbul) – Teşekkür ederim.
BAŞKAN
- Lütfen, yeni bir sataşmaya mahal vermeyelim. 
VII.- SATAŞMALARA İLİŞKİN KONUŞMALAR
1.- İstanbul Milletvekili Mahmut Tanal’ın,
İzmir Milletvekili Hamza Dağ’ın (3/1199) esas numaralı Başbakanlık Tezkeresi
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla
selamlıyorum.
Akit
gazetesi “CHP'den ‘Gülen’i bitirin.’ önergesi” şeklinde haber veriyor. Akit
Gazetesi, başka gazete değil. (AK PARTİ sıralarından gürültüler)
GÖKCEN
ÖZDOĞAN ENÇ (Antalya) – Ne zaman? Ne zaman? 
MAHMUT
TANAL (Devamla) – Yine Akit gazetesi “Gülen’i AK PARTİ kurtardı.” diyor,
“Gülen’i AK PARTİ kurtardı.” Akit gazetesi “CHP'den ‘Gülen’i bitirin.’
önergesi” diyor, Akit gazetesi “Gülen’i AK PARTİ kurtardı.” (CHP sıralarından
alkışlar) 
Grup
başkan vekiliniz, AK PARTİ’li milletvekilleri… Biz nereye giderken kadınlarımız
kapanır? Hacca giderken kapanırız, ibadet yerlerine giderken. Pensilvanya’ya
gidip kapanan, biraz önce sizin yerinizde oturan grup başkan vekiliniz kim? Kim
bu resimdekiler?
Üç:
Millî Güvenlik Kurulunun kararı… Kimin burada imzası var? Bakın, Dışişleri
Bakanı Abdullah Gül’ün var, Hilmi Özkök’ün var, Başbakan Recep Tayyip
Erdoğan’ın var; tüm Bakanlar Kurulunun burada imzası var. Bakanlar Kurulunun
imzasının olduğu Millî Güvenlik Kurulu diyor ki burada: “FETÖ’yü bitirin.” Yıl
2004.
Bu
evleri, arsaları, bu Zaman gazetesinin bulunduğu yeri deprem toplanma alanıyken
buradan çıkarıp veren siz misiniz, ben miyim? (CHP sıralarından alkışlar) 
BARIŞ
YARKADAŞ (İstanbul) – AKP verdi, AKP FETÖ’ye açtı.
MAHMUT
TANAL (Devamla) – Bunu AKP vermedi mi? 
Bakın,
daha ötesi, Bülent Arınç ne dedi? Bülent Arınç Bey dedi ki: “Parsel parsel bu
arsaları kim verdi?”
BARIŞ YARKADAŞ (İstanbul) – Melih Gökçek verdi. Kayda geçsin.
MAHMUT TANAL (Devamla) – Ya, Allah’tan korkun!
Bakın,
AK PARTİ’nin yükselişi ile FETÖ’nün, Fetullah Gülen’in, cemaatin yükselişi
paraleldir. Paralel yükseldiniz, paralel bitiyorsunuz. 
17-25
Aralıkta benim evimde mi para kasaları bulundu? O para kasaları benim evimde
miydi? Faiziyle birlikte kime verdiniz?
(Mikrofon
otomatik cihaz tarafından kapatıldı) 
MAHMUT
TANAL (Devamla) – O ayakkabı kutuları benim babamın evinde mi bulundu?
HAMZA
DAĞ (İzmir) – Orada “Hırsız var.” diye bağırıyordunuz, ne oldu, ne oldu? Orada
burada “Hırsız var.” diye… Utanmıyor musunuz şu anda! 15 Temmuzun sebebi
sizsiniz be!
MAHMUT
TANAL (Devamla) – Değerli arkadaşlar, bakın, Türkiye’de Bank Asyayı ben mi
açtım? Bank Asyanın açılış kurdelesini benim babam mı kesti?
BAŞKAN
– Buyurun Sayın Tanal, süreniz doldu.
MAHMUT
TANAL (Devamla) – Bank Asyanın kurdelesini siz kestiniz. 
Hepinizi
saygıyla selamlıyorum. (CHP sıralarından alkışlar) 
HAMZA
DAĞ (İzmir) – Zaman gazetesini kim kurtardı da… Hâlen cesaret veriyorsun
FETÖ’ye. Hâlen cesaret veriyorsun FETÖ’ye. Arkadaş, zamanında dedik: “Bak bu
adamlara dikkat edin.” diye.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, sizi dinliyorum. 
MEHMET
NACİ BOSTANCI (Amasya) – Sayın Tanal yapmış olduğu konuşmada FETÖ ile AK PARTİ
arasında bir irtibat varmış gibi…
BAŞKAN
– Buyurun, size de sataşmadan iki dakika süre veriyorum. (AK PARTİ sıralarından
alkışlar) 
Lütfen
birbirimize sataşmadan konuşalım.
HAMZA
DAĞ (İzmir) – Sezgin Bey, sen de aynısın da hiç karıştırma.
MUSTAFA
SEZGİN TANRIKULU (İstanbul) – Terbiyeli ol, terbiyeli!
HAMZA
DAĞ (İzmir) – Zaman gazetesinde yaptığınız şeyler burada, Zaman gazetesinde.
MUSTAFA
SEZGİN TANRIKULU (İstanbul) - Terbiyeli ol, utanmaz! Ne demek “Sen de
aynısın.”? (AK PARTİ sıralarından gürültüler)
BAŞKAN
– Sayın milletvekilleri, Sayın Tanrıkulu; lütfen…
MUSTAFA
SEZGİN TANRIKULU (İstanbul) – Terbiyen yok mu? Sözünü geri al! (AK PARTİ
sıralarından gürültüler)
MEHMET
NACİ BOSTANCI (Amasya) – Sayın Başkanım…
BAŞKAN
– Sayın Tanrıkulu, yerinize oturur musunuz, lütfen…
MAHMUT
TANAL (İstanbul) – Enişten nerede? Damadınız nerede? Eniştenizi söyleyin!
Enişteniz Amerika’da… Eniştenizi söyleyin! Enişteni söyle!
BAŞKAN
– İstirham ediyorum…
MAHMUT
TANAL (İstanbul) – Eniştelerini söylesinler!
BAŞKAN
– Sayın milletvekilleri… 
Sayın
Özel, grubunuza hâkim olur musunuz, lütfen, istirham ediyorum.
Bakın,
Sayın Grup Başkan Vekilini kürsüye davet ettim. 
GÖKCEN
ÖZDOĞAN ENÇ (Antalya) – Orada! İspatla, ispat et! (AK PARTİ ve CHP sıralarından
gürültüler)
BAŞKAN
– Sayın milletvekilleri…
MAHMUT
TANAL (İstanbul) – Nerede enişteler?
MEHMET
NACİ BOSTANCI (Amasya) – Evet, arkadaşlar…
BAŞKAN
– Bir saniye…
MAHMUT
TANAL (İstanbul) – Amerika’daki enişteni söyle!
MUSTAFA
SEZGİN TANRIKULU (İstanbul) – Nerede enişteler?
BAŞKAN
– Sayın Tanrıkulu… Sayın Tanrıkulu, lütfen…
MİHRİMAH
BELMA SATIR (İstanbul) – Terbiyeni kullan!
MUSTAFA
SEZGİN TANRIKULU (İstanbul) – Uyarır mısınız efendim.
BAŞKAN
– Hepinizi uyarıyorum, lütfen, ayaktaki tüm milletvekillerini uyarıyorum,
herkes yerine otursun, sözü olan çıkar kürsüde konuşur.
MUSTAFA
SEZGİN TANRIKULU (İstanbul) – Haddini bildireceğim senin! Utanmaz! (AK PARTİ ve
CHP sıralarından gürültüler)
BAŞKAN
– Bu Meclisin bir çalışma adabı, bir çalışma usulü var, lütfen, istirham
ediyorum.
Buyurun,
sayın milletvekilleri, lütfen… (AK PARTİ ve CHP sıralarından gürültüler)
Sayın
milletvekilleri, bakın, Sayın Grup Başkan Vekilini kürsüye davet ettim, lütfen
saygılı olalım. 
Sayın
Bostancı’ya, sataşmadan iki dakika süre veriyorum.
Buyurun
Sayın Bostancı.
2.- Amasya Milletvekili Mehmet Naci
Bostancı’nın, İstanbul Milletvekili Mahmut Tanal’ın sataşma nedeniyle yaptığı
konuşması sırasına Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; Mahmut Bey bir
hukukçu. Hukukun en temel ilkesi, isteklerin, arzuların etkisinden kurtulmuş
bir akılla davranmaktır. Sanıyorum Sayın Mahmut Tanal kızdığı için, burada
hukuki inceliğin dışına çıkan bir değerlendirmede bulundu.
KAZIM
ARSLAN (Denizli) – Gerçekleri söyledi.
MEHMET
NACİ BOSTANCI (Devamla) – Hukuken, hukukun normlarına dikkat ederek
değerlendirme yapmış olsaydı, eminim buradaki sözlerin birçoğunu söylemezdi. 
FETÖ,
ne zaman FETÖ oldu? 
BARIŞ
YARKADAŞ (İstanbul) – Sizin ortaklığınız bittiği zaman.
MEHMET
NACİ BOSTANCI (Devamla) – FETÖ’nün FETÖ olma zamanı 17-25 Aralıktır. 
BARIŞ
YARKADAŞ (İstanbul) – Siz mi karar veriyorsunuz?
MEHMET
NACİ BOSTANCI (Devamla) – Son derece farklı bir örgütlenmeyle karşı karşıyayız.
BARIŞ
YARKADAŞ (İstanbul) – Mahkemeler yok mu, mahkemeler?
NECATİ
YILMAZ (Ankara) – Başından beri ortaktınız. Başından beri FETÖ’ydü o. 
MEHMET
NACİ BOSTANCI (Devamla) – Efendim, böyle bağırarak çağırarak bu konuyu
konuşamayız. Memleketin karşı karşıya olduğu bu tehlikeyi siyasi polemikler
içerisinde tüketemeyiz. Burada, sizler için de bizler için de, bu ülkenin ortak
kaderi ve geleceği için çok önemli bir badireden geçti bu ülke; herkesin çok
dikkatli bir şekilde davranması, hem kendileri için hem de ülkenin geleceği
için son derece önemli. FETÖ’yü birbirimize karşı rekabetin bir mühimmatına
dönüştürmek kadar tehlikeli başka bir iş olamaz. 
AK
PARTİ bugün memleketin kaderine ve geleceğine yönelik bu tehdide karşı -üstelik
uluslararası ayakları olduğunu siz de biliyorsunuz, biz de biliyoruz- canhıraş
bir mücadele veriyor. AK PARTİ’yi eleştirebilirsiniz, yürüttüğü mücadeleye
ilişkin eleştiriler de söyleyebilirsiniz ama biz sizden şunu duymak isteriz:
“FETÖ’ye karşı haklı ve yerinde bir mücadeledir bu, sonuna kadar sizin
arkanızdayız.” 
NECATİ
YILMAZ (Ankara) – Birlikte hesap vereceksiniz, birlikte. Birlikte hesap
vermelisiniz. 
MEHMET
NACİ BOSTANCI (Devamla) – Böyle bir beyanı ne yazık ki çok açık ve net bir
şekilde sizden duyamadık. Mesele bu. (AK PARTİ sıralarından alkışlar) Bizi eleştirmeniz
bizi rahatsız etmez. 
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – Ama memleketin bu haklı mücadelesinde bir ortak karar
ve iradeyi sizlerden de bekleriz. 
Teşekkür
ederim. (AK PARTİ sıralarından alkışlar) 
NURHAYAT
ALTACA KAYIŞOĞLU (Bursa) – ByLock listelerini bir çıkarsanıza.
MAHMUT
TANAL (İstanbul) – Sayın Başkan…
BAŞKAN
– Bir saniye Sayın Tanal, bir saniye… Sayın Yiğitalp’in de söz talebi vardı.
Bir onu da dinleyeyim, size tekrar döneceğim. 
SİBEL
YİĞİTALP (Diyarbakır) – Sayın hatip şunu söyledi: “Ya OHAL’i bilmiyorlar -OHAL
üzerinde değerlendirme yaparken bizi kastederek- ya da aymazlık içindeler.”
BAŞKAN
– Bir saniye… Sizin şahsınızı ya da grubunuzu ilzam etti mi? 
SİBEL
YİĞİTALP (Diyarbakır) – Grubumuzun adına, biz OHAL’i reddettiğimiz için, burada
açıklama yapıp değerlendirme yaptık. Değerlendirmemizin üzerine…
BAŞKAN
– Şimdi ona bakacağım, gerçekten varsa vereceğim. 
SİBEL
YİĞİTALP (Diyarbakır) – Söylüyorum işte.
BAŞKAN
– Hayır, ama tamam da böyle bir şey söyledi diye bütün herkes kalkıp “Beni
kastederek…” 
SİBEL
YİĞİTALP (Diyarbakır) – “Aymazlık” normal bir kelime midir?
BAŞKAN
– Eğer gerçekten sizi kastetmişse, isminizi ya da şahsınızı doğrudan ya da
dolaylı bir kastı varsa ben söz vereceğim. 
SİBEL
YİĞİTALP (Diyarbakır) – “Aymazlık” ne demektir?
BAŞKAN
– Tamam ama size mi söyledi bunu? Bunu size mi söyledi? 
SİBEL
YİĞİTALP (Diyarbakır) – Türk Dil Kurumundan bakın.
BAŞKAN
– Ben bakacağım. 
SİBEL
YİĞİTALP (Diyarbakır) – Biz OHAL üzerinde itirazımızı söyledik. 
BAŞKAN
- Ha, yerinizden istiyorsanız bir dakika söz… 
SİBEL
YİĞİTALP (Diyarbakır) – Hayır, niye yerimden söyleyeyim? Niye HDP’ye bunu
yapıyorsunuz?
BAŞKAN
– O zaman tutanakları isteyeceğim, lütfen. 
SİBEL
YİĞİTALP (Diyarbakır) – E isteyin.
BAŞKAN
– Hayır, bakın, şunu diyorum: Niye istiyorum?
FİLİZ
KERESTECİOĞLU DEMİR (İstanbul) – Sayın Başkan, niye tutanak istiyorsunuz?
Sonuçta OHAL’le ilgili…
BAŞKAN
– Sizin şahsınızı ya da grubunuzu ilzam edecek herhangi bir şey var mı, yok mu,
onu göreceğim. 
FİLİZ
KERESTECİOĞLU DEMİR (İstanbul) – Grubumuza var tabii ki. 
BAŞKAN
– Bakacağım, tamam, varsa vereceğim.
FİLİZ
KERESTECİOĞLU DEMİR (İstanbul) – Hayır, neye bakacaksınız?
BAŞKAN
– Ben yok demiyorum. Ya da 60’a göre yerinizden söz vereyim. 
FİLİZ
KERESTECİOĞLU DEMİR (İstanbul) – Bir izahatı dinler misiniz? OHAL’le ilgili kim
konuştu burada? Partiler konuştu. 
BAŞKAN
– Ee, CHP de konuştu, MHP de konuştu, AK PARTİ, bütün gruplar konuştu. 
FİLİZ
KERESTECİOĞLU DEMİR (İstanbul) – E tamam, zaten hepimize aynı şeyi söyledi,
“Aymazlık içerisindesiniz.” dedi. 
BAŞKAN
– Ben tutanakları istiyorum.
FİLİZ
KERESTECİOĞLU DEMİR (İstanbul) – CHP de bundan söz alabilir. 
BAŞKAN
– Sayın Tanal, sizi dinliyorum şimdi…
FİLİZ
KERESTECİOĞLU DEMİR (İstanbul) – Bize gelince tutanak istiyorsunuz. 
BAŞKAN
– Sadece size gelince değil. 
FİLİZ
KERESTECİOĞLU DEMİR (İstanbul) – Hayır, kesinlikle böyle, ayrımcılık
yapıyorsunuz. 
BAŞKAN
– Hayır, ben herkes için, şüphede, tereddütte kaldığım zaman isterim ama şu
sataşma olayını da lütfen artık polemik hâline getirip istismar etmeyelim. 
SİBEL
YİĞİTALP (Diyarbakır) – Siz de bu HDP üzerindeki yok görme hâlinizden vazgeçin.
BAŞKAN
– Bu sataşmayı takdir etmek, sataşmadan dolayı söz verip vermemek tamamen
buranın takdirinde.
SİBEL
YİĞİTALP (Diyarbakır) – HDP bu halkın partisidir, tamam mı? HDP’ye bunu
yapamazsınız yani.
BAŞKAN
– Ve bu takdiri de bugüne kadar hepinizin lehinde kullandım ama beni lütfen
zorlamayın. (AK PARTİ sıralarından alkışlar) 
Sayın
Tanal, buyurun.
SİBEL
YİĞİTALP (Diyarbakır) – Niye bunu yapıyorsunuz? Çoğunluğa güvenerek
yapıyorsunuz, değil mi? Vicdanınıza güvenin, aklınıza güvenin, yasalara
güvenin.
BAŞKAN
– Yasa diyor ki: “Bu takdir Meclis Başkan Vekilindedir.” 
SİBEL
YİĞİTALP (Diyarbakır) – Bakın, bakın, tutanaklara bakın!
BAŞKAN
– Bu takdiri uyguluyorum, yasaya kalıyorum, size söz vermiyorum. Anlaşıldı mı,
daha net konuşayım mı? (AK PARTİ sıralarından alkışlar) 
SİBEL
YİĞİTALP (Diyarbakır) – Vermeyin. Bu sizin kılıfınızdır zaten. Ancak siz bunu
yapabilirsiniz. 
BAŞKAN
– Lütfen, oturun yerinize.
Sayın
Tanal, buyurun.
Yazık
be!
SİBEL
YİĞİTALP (Diyarbakır) – Size yazık! 
BAŞKAN
– Ben Tutanakları isteyeceğim, Eğer gerçekten sizin şahsınızı, grubunuzu ilzam
ediyorsa vereceğim dedim.
SİBEL
YİĞİTALP (Diyarbakır) – “Aymazlık” normal bir kelime midir?
BAŞKAN
– Tamam, size söylenmiş bir sözse vereceğim.
SİBEL
YİĞİTALP (Diyarbakır) – Bize dedi tabii ki. Allah Allah!
FİLİZ
KERESTECİOĞLU DEMİR (İstanbul) – “Sibel Yiğitalp aymazdır.” diyecek hâli yoktu
herhâlde yani.
BAŞKAN
– Buyurun Sayın Tanal.
MAHMUT
TANAL (İstanbul) – Sayın Başkanım, Sayın Bostancı biraz önce konuşurken
-efendim- FETÖ’yle mücadelede bizim destek vermediğimizi söyledi yani bu
anlamda sataşmada bulundu. Bu anlamda söz istiyorum.
BAŞKAN
– Buyurun Sayın Tanal, iki dakika süre veriyorum. Lütfen yeni bir sataşmaya
meydan vermeyelim.
3.- İstanbul Milletvekili Mahmut Tanal’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
MAHMUT
TANAL (İstanbul) – Değerli Başkanım, değerli milletvekilleri; şimdi, Sayın Grup
Başkan Vekili, AK PARTİ’ye bu FETÖ’yle olan mücadelesi karşısında bizim destek
vermediğimizi söyledi. Bugüne kadar gerçekten FETÖ’yle ilgili mücadelede, siz
daha bunlarla kardeşçe, can cana, kuzu kuzuya, kucak kucağa yürürken biz o
dönemde “Bunları bitirin.” önergesini veriyoruz Sayın Başkan. Bunu veren gazete
Akit gazetesi.
MEHMET
AKİF YILMAZ (Kocaeli) – Senin Genel Başkanın kimin kucağında geldi?
FEVZİ
ŞANVERDİ (Hatay) – Bu mu mücadele?
NECATİ
YILMAZ (Ankara) – Siz kucağa oturursunuz!
MAHMUT
TANAL (Devamla) – Şimdi, siz gayet rahat… Bu birlikteliğinizi daha yeni
bitirdiniz.
MEHMET
AKİF YILMAZ (Kocaeli) – Kasetle gelmedi mi Genel Başkanın? (CHP sıralarından
gürültüler)
MAHMUT
TANAL (Devamla) – Biz ilk günden itibaren zaten karşıydık. Yani bu anlamda… 
NECATİ
YILMAZ (Ankara) – Kucağa sen oturdun!
MUSTAFA
SEZGİN TANRIKULU (İstanbul) – Ne demek “Kucağa oturdun?”
BAŞKAN
– Sayın milletvekilleri, lütfen…
Siz
devam edin Sayın Tanal.
MAHMUT
TANAL (Devamla) – Kavga oluyor yani şimdi Başkan, ben nasıl devam edeyim? (AK
PARTİ ve CHP sıraları arasında karşılıklı laf atmalar)
BAŞKAN
– Herkes yerine sayın milletvekilleri. Sayın Özel, siz de buyurun yerinize.
MUHARREM
ERKEK (Çanakkale) – “O kaseti izleyin, yayın.” diyen kim?
BAŞKAN
– Sayın Erkek…
MUHARREM
ERKEK (Çanakkale) – Genel Başkan böyle konuşur mu?
BAŞKAN
– Sayın Yılmaz, Sayın Erkek, lütfen… Bakın, sözü olan çıkar, burada söyler. Hiç
kimse yerinde bağırıp çağırmasın lütfen, istirham ediyorum.
Sayın
Tanal, devam edin.
MAHMUT
TANAL (Devamla) – Değerli Başkan, değerli milletvekilleri; bizim burada
objektif anlamda bazı gerçekleri söylememiz, bazı arkadaşlarımızın bu
gerçeklere tahammül etmemesi, terör örgütlerinin işine gelir aslında. Bu
kavgaları çıkarmak, bu şekilde birbirimize tahammül etmemek, tahammülsüzce
birbirimize saldırmak -gayet rahat- terör örgütlerinin istediği manzara bu.
Milletvekilleri katlanılamaz sözlere medeni ve uygar bir vaziyette tahammül
etmeli, varsa bir sözü medeni ve uygar bir vaziyette gelip burada sözünü
söylemeli. Burası medeni ve uygar insanların konuşabildiği, gerçeklerle
yüzleşebildiği gayet rahat bir alandır. Burası güçlünün güçsüze, vesairenin
birbirine gücünün yettiği bir alan değil arkadaşlar. Biz eğer bu anlamda söylersek…

Biraz
önce Sayın Yılmaz… Yanılmıyorsam Şevki Yılmaz Bey’in oğlusunuz herhâlde. Gayet
rahat, şeriatla ilgili net sözler söylediğini, FETÖ’yle ne ilgilerinin olduğunu
çok iyi biliyoruz. (AK PARTİ sıralarından gürültüler)
HAMZA
DAĞ (İzmir) – Şevki Yılmaz’ın mı? Yazıklar olsun ya! 
BAŞKAN
– Sayın Tanal, lütfen şahsiyatla uğraşmayalım, burada olmayan birileri hakkında
da dikkatli konuşalım. 
HAMZA
DAĞ (İzmir) – Zaman gazetesine giden kimdi ya? 
MAHMUT
TANAL (Devamla) – Değerli arkadaşlar, bakın, devletler hukukla yaşar, cemaatle
yaşamaz. 
HAMZA
DAĞ (İzmir) – Zaman gazetesini kurtaran kimdi? 
MAHMUT
TANAL (Devamla) – Zaman gazetesini kurtaran sizsiniz. 
HAMZA
DAĞ (İzmir) – Bırak şimdi! Her polis operasyonunda adliyeye koşan sendin be! 
MAHMUT
TANAL (Devamla) – Oranın yeri deprem alanıyken deprem alanından çıkarıp Zaman
gazetesine veren AK PARTİ’li İstanbul Büyükşehir Belediyesi. Siz İzmir Gençlik
Kollarının Başkanı değil miydiniz? Sizin yeriniz… 
HAMZA
DAĞ (İzmir) – Doğru. 
MAHMUT
TANAL (Devamla) – Doğru, değil mi? Fetullah Gülen tarafında olan, onun yandaşı
olan, şu anda cezaevinde olan, binanın sahibi değil miydi? E, o bina kimindi?
FETÖ’nün değil miydi o bina? 
HAMZA
DAĞ (İzmir) – Ne alakası var ya! 
MAHMUT
TANAL (Devamla) – Sizin binanız değil miydi o bina? Sizin binanız kimindi? Kira
mıydı? 
(Mikrofon
otomatik cihaz tarafından kapatıldı) 
MAHMUT
TANAL (Devamla) – Ya yapmayın kardeşim, binalarınız da onların, hepsi onların. 
ÖZGÜR
ÖZEL (Manisa) – Ahmet Küçükbay… 15 Temmuz günü onun binasında oturuyordunuz. Ahmet
Küçükbay FETÖ’cü değil mi? 
MEHMET
NACİ BOSTANCI (Amasya) – Sayın Başkan… (AK PARTİ ve CHP sıraları arasında
karşılıklı laf atmalar)
BAŞKAN
– Sayın milletvekilleri, lütfen, Sayın Bostancı’ya söz verdim. 
Sayın
Bostancı, lütfen bu tartışmayı bitirelim. 
MEHMET
NACİ BOSTANCI (Amasya) – Sayın Başkanım, sadece kayıtlara geçsin diye
söylüyorum, derdim bu polemiği sürdürmek değil. Şahıslara sataşarak yapılan
müzakerenin terörle mücadeleye, FETÖ’yle mücadeleye hiçbir faydası olmadığı
gibi, aynı zamanda bu mücadeleyi zaafa uğratacak bir içerik taşıdığı
kanaatindeyim. Bu kategoriyi, bu anlamdaki tartışmaları şiddetle reddediyoruz
ve CHP’den de tabii ki çok açık bir şekilde memleketin bu önemli meselesine,
ciddi tehlikesine karşı açık desteklerini bekliyoruz. 
Teşekkürler.
BAŞKAN
– Teşekkürler.
ÖZGÜR
ÖZEL (Manisa) – Yerimden söz istiyorum efendim.
BAŞKAN
– Yerinizden söz vereceğim. 
Sayın
Kerestecioğlu da sisteme girmiş.
Buyurun
Sayın Özel.
IV.- AÇIKLAMALAR (Devam)
22.- Manisa Milletvekili Özgür Özel’in, AK
PARTİ Grubu yönetiminin grup adına konuşacakların seçiminde daha hassas olması
gerektiğine ilişkin açıklaması
ÖZGÜR
ÖZEL (Manisa) – Sayın Başkan, şimdi, Naci Bey’in üslubu sataşmaya cevap verecek
bir üslup değil, söylediği söz de benim karşı çıkacağım bir söz değil. Ama
Adalet ve Kalkınma Partisi grup yönetimine şu düşer: Bu kürsüye bu konuda kimi
çıkarıyorsunuz, o arkadaş orada ne yapmaya çalışıyor, ona bakacaksınız. 
15
Temmuz gecesi Fetullah Gülen’le irtibatından dolayı daha sonra gözaltına alınıp
tutuklanacak Ahmet Küçükbay’ın binasında oturanlar, kendisinin vakıflara
atadığı -bütün bir liste var Hamza Bey- kişilerin tamamı FETÖ’cü çıktığı için
sıkıntıya düşenler o kürsüye çıkıp FETÖ mücadelesinin en kahraman yiğidiymiş
gibi konuşunca zülfüyâra dokunuyor. Bunu yapmayın. (CHP sıralarından alkışlar)
OHAL konuşulur ama kişinin kendini FETÖ şampuanıyla yıkayacağı hamam değil
orası, orası Meclis kürsüsü. 
Teşekkür
ederim. (CHP sıralarından “Bravo Başkan” sesleri, alkışlar) 
BAŞKAN
– Sayın Kerestecioğlu’na söz veriyorum.
Buyurun
Sayın Kerestecioğlu…
FİLİZ
KERESTECİOĞLU DEMİR (İstanbul) – Sayın Başkan, ben az önce Şırnak’taki göçükle
ilgili…
HAMZA
DAĞ (İzmir) – Vakıflar neymiş? Ben bilmiyorum vakıfları.
ÖZGÜR
ÖZEL (Manisa) – Çıkar anlatırım o zaman. 
HAMZA
DAĞ (İzmir) – Çıkart, hangi vakıflarmış, ne vakıfları? 
ÖZGÜR
ÖZEL (Manisa) - Hadi çık konuş! Hepsini sayacağım.
MAHMUT
TANAL (İstanbul) – Bireysel değil, orada anlat, biz cevap veririz.
BAŞKAN
– Sayın milletvekilleri, lütfen, Sayın Kerestecioğlu konuşuyor.
MAHMUT
TANAL (İstanbul) – Sana bilgileri şimdiden…
BAŞKAN
– Sayın Tanal, bakın, sayın grup başkan vekiline söz verdim, istirham ediyorum.
Buyurun.
23.- İstanbul Milletvekili Filiz
Kerestecioğlu Demir’in, Mersin’de bir polis servis aracına saldırı olduğuna,
Şırnak’ta bir madende göçük altında kalan 8 kişinin hayatını kaybettiğine,
Şırnak Milletvekili Aycan İrmez’in eniştesinin de göçük altında hayatını
kaybedenler arasında olduğuna ve bütün ailelere başsağlığı dileğinde
bulunduğuna ilişkin açıklaması
FİLİZ
KERESTECİOĞLU DEMİR (İstanbul) – Şimdi, öyle bir ortamdayız ki aslında
gerçekten hani bu ülkede barış istemek, hakikaten huzur içerisinde hepimizin
daha mutlu yaşamasını istemek, bunu dilemek buradaki ortama baktığınız zaman
dahi zor oluyor. Ama gerçekten istediğimiz buysa bunun için bir şey yapmalıyız.
O yüzden sadece genel olarak terörü kınamak, kınamak, kınamak yetmiyor. 
Az
önce de Mersin’de bir polis servis aracına saldırı olduğunu öğrendik. Bu
saldırıyı da kınadığımızı ifade etmek istiyorum. 
Bunun
yanı sıra, Şırnak’tan -Leyla Vekilimiz oraya ulaştı- göçükle ilgili haber
aldık. 8 işçinin cenazesinin çıkarıldığı ifade ediliyor. Daha fazla var mı onun
bilgisine sahip değilim ama il özel idaresinin sürekli denetlemesi gereken, her
hafta denetim yapılması gereken bir yer ve Enerji Bakanının da çok talihsiz bir
açıklaması var, buranın kaçak olarak çalıştırıldığını, MİGEM’in buraya izin
vermediğini söylüyor. OHAL cenderesinde bulunan bir bölgede kaçak çalıştırılan
koskoca maden ocağından gerçekten idarenin de haberlerinin olmaması ilginç bir
şey ama çok hazindir ki Dünya Yoksullukla Mücadele Günü’nde oradan çıkarılan
kömürler yoksullara veriliyor ve böylece iktidar sürdürülüyor ve göçük altında
da yoksullar ölüyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) - Aycan Vekilimizin, Aycan İrmez Vekilimizin
eniştesi de maalesef göçük altında kalanlar arasında. Ailesine başsağlığı
dilemek zorundayım çünkü az önce ölüm haberini teyit edememiştik ama o da hayatını
kaybedenler arasında sanıyorum. O nedenle, bütün ailelere başsağlığı diliyorum.

BAŞKAN
– Teşekkür ediyorum. 
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, Şırnak’ta bir madende meydana gelen göçükte hayatını kaybeden Şırnak
Milletvekili Aycan İrmez’in eniştesi ve diğer tüm işçilere Allah’tan rahmet
dilediğine ilişkin konuşması
BAŞKAN – Bizler de Şırnak’taki göçükte
hayatını kaybeden Aycan İrmez Milletvekilimizin eniştesi ve diğer tüm işçi
kardeşlerimize Allah’tan rahmet diliyoruz; yakınlarına, ailesine ve milletimize
başsağlığı diliyoruz. Diliyoruz ve umuyoruz bu tür kazalar bir daha olmaz.
Tabii ki bununla ilgili yetkililer, gerekli soruşturmayı başlatmışlardır ve
yürütüyorlardır diye düşünüyorum, gerekenlerle ilgili gereken tüm işlemleri
yapacaklardır. 
Sayın Akçay, buyurun. 
IV.- AÇIKLAMALAR (Devam)
24.- Manisa Milletvekili Erkan Akçay’ın,
Şırnak’ta maden ocağında meydana gelen göçükte hayatını kaybedenlere Allah’tan
rahmet dilediğine ve Mersin’de bir polis servis aracına bombalı bir saldırı
gerçekleştirildiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Tabii,
burada hepimiz anbean bu gelişmeleri, hadiseleri takip ediyoruz. Bu hadiseler
tüm boyutlarıyla birlikte henüz ortaya çıkmış olmamakla birlikte, öncelikle
Şırnak’ta meydana gelen maden göçüğünde hayatını kaybeden vatandaşlarımıza
Allah’tan rahmet, ailelerine ve milletimize geçmiş olsun dileklerimizi
iletiyoruz ve inşallah, daha fazla bir can kaybı ve yaralı olmadan bu hadise
atlatılır. Fakat madenin kaçak olduğu iddiaları -daha evvel de bu kaçak
madenlerde benzeri kazalar hadise olmuştu- konunun hassasiyetle ele alınmasını
gerektirmektedir. 
Yine,
son dakikalarda aldığımız habere göre de Mersin’de bir polis servis aracına
bombalı bir saldırı gerçekleştirildiği ve ilk bilgilere göre de 5 yaralı
polisimizin olduğu ifade ediliyor. İnşallah, can kaybı olmadan, bu hadiseyle
ilgili ayrıntılı bilgileri de elde edeceğimizi ümit ediyorum ve yaralı
polislerimize geçmiş olsun dileklerimi iletiyorum. 
Teşekkür
ederim Sayın Başkan. 
BAŞKAN
– Teşekkürler. 
Sayın
Özel…
25.- Manisa Milletvekili Özgür Özel’in,
Şırnak’ta maden ocağında meydana gelen göçük olayına, Meclisin maden
kazalarıyla ilgili üzerine düşeni yapmadığına, Mersin’de bir terör olayıyla
karşı karşıya bulunulduğuna ve can kaybı olmamasını ümit ettiğine ilişkin
açıklaması
ÖZGÜR
ÖZEL (Manisa) – Sayın Başkan, teşekkür ederim. 
Tabii,
bir yandan Meclisi takip edip bir yandan gündemi takip ederken polemikler
arasında, şimdi sayın grup başkan vekillerinin ifade ettiği iki konuda ben de
söz almak istedim. 
İlk
belirlemelere göre, Şırnak’taki madendeki 5 kayba hep birlikte ağlıyoruz, hep
birlikte üzülüyoruz ama Meclisin buradan çıkarması gereken, daha doğrusu
çıkarmadığı bir dersten dolayı can kayıpları devam ediyor. O madenle ilgili,
geçtiğimiz dönemde, milletvekillerinin soru önergelerine Sayın Berat
Albayrak’ın “O maden kaçaktı ve kapatıldı.” diye cevap verdiği, şimdi
arkadaşların getirdiği notlar arasında. Bunun yanında, Soma Komisyonunun
raporundaki her şey o madendeki o faciayı önlemeye yeter. Altında geçmiş dönem
milletvekillerinizin imzası var. Meclis raflarında tozlandı, duruyor, gereği
yapılmıyor. 
Ayrıca,
Mersin’de bir terör saldırısıyla karşı karşıyayız. Yaralılar olduğu söyleniyor
-5’ti, “12” yazıyor- can kaybının olmaması ümit ediyoruz, acil şifalar
diliyoruz. Hepimizin aklı, yüreği orada. Bu karmaşık gündem sırasında bu can
kayıplarına Meclisin farklı bir duyarlılıkla da yaklaşması gerekiyor. 
Size
de söz verdiğiniz için teşekkür ederim.
BAŞKAN
– Sayın Bostancı…
26.- Amasya Milletvekili Mehmet Naci
Bostancı’nın, Şırnak’ta maden ocağında meydana gelen göçükte hayatını
kaybedenlere Allah’tan rahmet dilediğine, AK PARTİ’nin madenlerdeki çalışma
şartlarına ve işçilerin haklarına ilişkin birçok çalışmalar gerçekleştirdiğine
ve Mersin’de bir polis servis aracına yönelik terörist saldırıyı kınadığına
ilişkin açıklaması
MEHMET
NACİ BOSTANCI (Amasya) – Teşekkür ediyorum. 
Şırnak’taki
göçükte hayatını kaybeden işçilerimize Allah’tan rahmet diliyorum. 
AK
PARTİ madenlerdeki çalışma şartlarına ve işçilerin haklarına ilişkin birçok
çalışmalar gerçekleştirdi, daha iyisini elbette talep ediyoruz ve bu yönde
çalışmalar da sürüyor. 
Mersin’de
polis servis aracına yönelik terörist saldırıyı şiddetle kınıyorum. Yaralılara
geçmiş olsun dileklerimizi iletiyorum. Türkiye terörle kararlı bir şekilde
mücadele etmeye devam ediyor, devam edecek. Teröristler asla hedeflerine
varamayacaklar; devletimiz, milletimiz onlara hak ettiği cevabı verecektir. 
Teşekkür
ediyorum. 
BAŞKAN
– Teşekkür ediyorum. 
Hükûmet
adına Sayın Bozdağ, buyurun.
27.- Başbakan Yardımcısı Bekir Bozdağ’ın,
Şırnak’ta maden ocağında meydana gelen göçükte hayatını kaybedenlere Allah’tan
rahmet dilediğine, Mersin’de bir polis aracına bombalı saldırı yapılmasına ve
Türkiye’nin terörle mücadelesinin her şartta etkili ve kararlı bir şekilde
devam edeceğine ilişkin açıklaması
BAŞBAKAN
YARDIMCISI BEKİR BOZDAĞ (Yozgat) – Sayın Başkan, çok kıymetli milletvekilleri;
bugün ülkemizde meydana gelen iki üzücü hadise nedeniyle açıklama yapmak
istiyorum. Öncelikle, Şırnak’ta meydana gelen göçükte, göçük altında 8
vatandaşımız kalmıştır. Bunlardan 7’si maalesef hayatını kaybetmiş, 1’i kayıp
durumdadır, henüz kendisine ulaşılamamış durumda. Hayatını kaybeden
vatandaşlarımıza Allah’tan rahmet diliyorum, yakınlarına, ailelerine başsağlığı
ve sabır diliyorum.
Şu
anda bütün ilgili birimler olay yerinde. Umarım ki kaybolan vatandaşımıza sağ
salim ulaşma imkânı bulunur. Biz de buradan dua ediyoruz, orada da yetkililer,
görevliler bu vatandaşımıza ulaşmak için çalışmaları devam ettiriyorlar. 
Tabii,
Enerji Bakanımızın yaptığı açıklama bir savunma açıklaması falan değil, oradaki
madenin durumunun tespitine dair bir açıklamadır. Ruhsatsız, izinsiz, kapalı
olan, kapalı olduğu bilinen ve zaman zaman da kapalı olup olmadığı kontrol
edilen bir maden. Maalesef, burada, para hırsıyla, kaçak yollarla çalıştırma
yapan birileri var. Tabii, bunlarla ilgili de…
NECATİ
YILMAZ (Ankara) – Hükûmet ne yapıyor bu arada?
BAŞBAKAN
YARDIMCISI BEKİR BOZDAĞ (Yozgat) – İşte, devlet denetimini yapıyor, kaçak
oradan… Denetim yapılıyor, gözetim yapılıyor, takip ediliyor ama buna rağmen,
demek ki bir çalışma yapılmış.
ÖZGÜR
ÖZEL (Manisa) – O açıklama bugün yapılmadı Sayın Bakanım, geçen sene Ertuğrul
Kürkcü’nün soru önergesine cevap verdi. 
BAŞBAKAN
YARDIMCISI BEKİR BOZDAĞ (Yozgat) – Şimdi, bakın, bunlarla ilgili şunu
söyleyeyim: Bunlarla ilgili adli süreç başlatılmıştır, her türlü tetkik yapılıp
ilgili kişiler hakkında yasal gereklilikler neyi emrediyorsa o yapılacaktır.
Tabii,
Mersin’de meydana gelen terör saldırısında da maalesef bir polis aracına
bombalı saldırı yapılmıştır. Şu anda olay taze, henüz net rakamları, olaya dair
detaylı bilgileri verme imkânım yok. Elimde olan bazı bilgiler var ama bunlar
da teyitli bilgiler değil. Olayda yaralılar olduğuna dair bilgiler var.
Ambulanslar olay yerine sevk edilmiş durumda. Şu anda bir rakam var ama teyit
edilmediği için o rakamı, işin doğrusu, paylaşmak istemiyorum.
Ben
yaralılara acil şifalar diliyorum. Umarım, hayati tehlikeleri yoktur, kısa
sürede, tedaviyle aramıza dönerler. 
Türkiye'nin
terörle mücadelesi her şeye rağmen, her şartta etkili ve kararlı bir şekilde
devam edecektir. Bunlar terörle mücadelemizi zaafa düşürmez ve Türkiye'nin daha
etkin mücadelesi bundan sonra da sürecektir.
Ben
tekrar geçmiş olsun diyorum ve acil şifalar diliyorum yaralılara.
BAŞKAN
– Teşekkürler.
Sayın
Dağ, buyurun.
28.- İzmir Milletvekili Hamza Dağ’ın,
şahsıyla alakalı kimin elinde ne bilgi ve belge varsa savcılığa intikal
ettirmesini temenni ettiğine ilişkin açıklaması
HAMZA
DAĞ (İzmir) – Sayın Başkan, değerli arkadaşlar; ben kayıtlara geçmesi için, bir
hususun aydınlanması noktasında söz aldım.
Geçende
Sayın Bekir Bozdağ hakkında verilen gensoruyla ilgili bir konuşma yapmıştık.
Konuşmadan sonra da 2011’deki Türkçe Olimpiyatları’yla ilgili birtakım imalarda
bulunuldu. Bugün de yine, böyle bir süreçle alakalı, FETÖ süreci, olağanüstü
hâlle ilgili yaptığımız konuşmadan sonra yine birtakım imalarda bulunuluyor.
Türkiye Cumhuriyeti bir hukuk devleti ve kimin elinde bir belge, bilgi varsa
bunu ilgili birimlere, savcılıklara intikal ettirmesini ben hepsinden
istiyorum. Çünkü bizim ta doğumumuzdan itibaren nerelerde yetiştiğimiz,
nerelerde bulunduğumuz, nerelerde siyaset yaptığımız, gençlik kollarından
bugüne kadar ne gibi aktiviteler içinde bulunduğumuz kamuoyunun önünde cereyan
etmektedir ve Allah’a hamdolsun, siyaset yaparken özellikle birtakım insani
hususları gözeterek bunu yapmaya çalışıyoruz çünkü hepimizin siyasetin dışında
insani özellikleri var, şerefimiz var, namusumuz var, önemli hususlarımız var.
Burada birtakım şeyler ima edip kenara çekilmek bence doğru değildir. Ben
şahsımla alakalı, burada, muhalefet partilerinin ve iktidar partisinin elinde
ne bilgi, belge varsa savcılığa intikal ettirmesini temenni ediyorum.
Teşekkür
ediyorum.
BAŞKAN
– Teşekkür ediyorum.
MAHMUT
TANAL (İstanbul) – Bağımsız savcılar olduğu gün hepsi olacak.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, “Varsa bir şey buraya değil de savcılığa verin.” dedi 
BARIŞ
YARKADAŞ (İstanbul) – Hangi savcı, hangi savcı? Savcı mı kaldı bu memlekette?
ÖZGÜR
ÖZEL (Manisa) – Ama, bizi itham etti.
BAŞKAN
– İtham etmedi ya, siz itham ettiniz, o da cevap verdi.
ÖZGÜR
ÖZEL (Manisa) – Tamam ama…
BAŞKAN
- Tamam, buyurun, 60’a göre veriyorum, lütfen bitirelim ama.
29.- Manisa Milletvekili Özgür Özel’in,
İzmir Milletvekili Hamza Dağ’ın yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Sayın Başkan, biz kürsüye çıkıp da Hamza Dağ’la ilgili bir şey
konuşmuş değiliz. Hamza Dağ kürsüye çıkmış, OHAL’le ilgili süreci ve OHAL’in
-Türkiye’de yarattığı tahribatı, kendisi gerekli görüyorsa- sebeplerini
konuşmak için çıkmış, o kürsüyü kendisini FETÖ’den aklama yerine çevirmiştir.
HAMZA
DAĞ (İzmir) – Ne alakası var kardeşim? 
ÖZGÜR
ÖZEL (Manisa) – Çünkü biz biliriz ki bu tip davranışları…
HAMZA
DAĞ (İzmir) – Ayıptır ya! Ayıptır, günahtır senin yaptığın ya!
ÖZGÜR
ÖZEL (Manisa) – Ben şimdi size şunu soracağım.
HAMZA
DAĞ (İzmir) – Tamam, sor.
ÖZGÜR
ÖZEL (Manisa) – Şimdi, sizinle ilgili İzmir kamuoyunda, Ege kamuoyunda herkes
hem referanslarınızın FETÖ’cü çıktığıyla ilgili, örneğin…
HAMZA
DAĞ (İzmir) – Kim var, söyleyin.
ÖZGÜR
ÖZEL (Manisa) – Ben isimleri söyleyeyim, siz de olmadığını söyleyin.
HAMZA
DAĞ (İzmir) – Söyle.
BAŞKAN
– Sayın Özel, lütfen, burada farklı isimleri zikretmeyelim.
ÖZGÜR
ÖZEL (Manisa) – Söylüyorum. Şimdi, siz “FETÖ’ye cesaret vermek.” diyorsunuz ya…
MEHMET
NACİ BOSTANCI (Amasya) – Sayın Başkan, uygun bir usul değil.
BAŞKAN
– Bakın, şahsiyatla uğraşmayalım, varsa bilginiz, belgeniz -ifade ettiniz-
yargı makamına verirsiniz, burası Meclis.
ÖZGÜR
ÖZEL (Manisa) – Ben buraya, Ege Üniversitesine FETÖ’cü rektör atandığında
ağustosta “referansı Hamza Dağ” diyorlardı. “Cüneyt Hoşcoşkun” ismini
bilirsiniz.
HAMZA
DAĞ (İzmir) – Tamam, biliyorum. Referansın benim olduğumu nereden biliyorsunuz?
ÖZGÜR
ÖZEL (Manisa) – Şimdi, içeride.
HAMZA
DAĞ (İzmir) – İçeride değil, yurt dışında.
ÖZGÜR
ÖZEL (Manisa) – Değilse, sizin muhataplarınız yalanlasın, sizin partiniz
yalanlasın.
HAMZA
DAĞ (İzmir) – Ne alakası var?
MEHMET
NACİ BOSTANCI (Amasya) – Sayın Başkan, ima ve şaibe yaratacak bir dille
konuşmak doğru değil. Sayın Özgür Özel’in elinde bir bilgi varsa gerekli
yerlere versin.
BAŞKAN
– Sayın Özel, lütfen… Her dedikoduyu burada gelip dile getiremezsiniz. Ya,
herkesle ilgili “Şunu söylüyorlar, bunu söylüyorlar...” Hiç yakışık almaz bir
milletvekiline.
ÖZGÜR
ÖZEL (Manisa) – Kâtip Çelebi… Nurettin Memur… Salih İşgören Vakfı… Mustafa
Toprak… Bunlar sizin referansınız…
HAMZA
DAĞ (İzmir) – Mustafa Toprak ben milletvekiliyken valiydi zaten kardeşim.
ÖZGÜR
ÖZEL (Manisa) – Bak, bak, bunlar vakfa atanmış mı, atanmamış mı?
(Mikrofon
otomatik cihaz tarafından kapatıldı)
BAŞKAN
– Sayın milletvekilleri, bakın…
HAMZA
DAĞ (İzmir) – Tamam, başka kim varmış?
ÖZGÜR
ÖZEL (Manisa) – Bunlara bakın.
MEHMET
NACİ BOSTANCI (Amasya) – Sayın Başkanım, burası mahkeme değil. 
BAŞKAN
- Sayın Milletvekilleri, bakın…
HAMZA
DAĞ (İzmir) – Sayın Başkanım…
MEHMET
NACİ BOSTANCI (Amasya) - Bu imalı, şaibeli dil doğru değil. Bunu kabul
etmiyoruz.
ÖZGÜR
ÖZEL (Manisa) – Sayın Başkan…
HAMZA
DAĞ (İzmir) – Bu ahlaksızlıktır.
ÖZGÜR
ÖZEL (Manisa) – Ahlaksız olan sensin! Sen, Cumhuriyet Halk Partisine…
HAMZA
DAĞ (İzmir) – Bu, Mustafa Toprak ben milletvekili iken zaten valiydi, Mustafa
toprak şu anda merkez valisidir.
BAŞKAN
– Sayın milletvekilleri...
Sayın
Dağ…
HAMZA
DAĞ (İzmir) – Salih İşgören ölmüş bir kişidir, bir vakfı vardı ve vakfın
FETÖ’yle bir alakası da söz konusu değildir, böyle bir şey yok. Ahlaksızlıktır!

BAŞKAN
– Boş verin. 
Arkadaşlar,
lütfen… 
Yani,
biz sokaktaki her dedikoduyu getirip burada gerçekmiş gibi birilerini töhmet
altında bırakarak konuşamayız sayın milletvekilleri. 
HAMZA
DAĞ (İzmir) - Yani, Cüneyt Hoşcoşkun şu anda yargısal… Böyle bir şey olamaz, bu
FETÖ’ye destek vermektir.
ÖZGÜR
ÖZEL (Manisa) – Sayın Başkan, sözde kiraladıkları il başkanlığı FETÖ’nün, yeni
geçtikleri yer FETÖ’nün. 
BAŞKAN
– Birleşime on dakika ara veriyorum. 
Kapanma Saati: 18.01
ÜÇÜNCÜ OTURUM
Açılma Saati: 18.53
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet Necmettin
AHRAZOĞLU (Hatay)
-----0-----
BAŞKAN
– Türkiye Büyük Millet Meclisinin 9’uncu Birleşiminin Üçüncü Oturumunu
açıyorum.
Başbakanlık
tezkeresinin görüşmelerine devam ediyoruz.
Birleşime
on beş dakika ara veriyorum.
Kapanma Saati : 18.54
DÖRDÜNCÜ OTURUM
Açılma Saati: 19.08
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet Necmettin
AHRAZOĞLU (Hatay)
-----0-----
BAŞKAN
– Türkiye Büyük Millet Meclisinin 9’uncu Birleşiminin Dördüncü Oturumunu
açıyorum.
Başbakanlık
tezkeresinin görüşmelerine devam ediyoruz. 
Hükûmet
yerinde. 
Sayın
milletvekilleri, az önce, birleşime ara verdikten sonra maalesef hoş olmayan
birtakım söylemler ve fiilî durumlar yaşadık. Meclisin mehabeti, çalışma
ortamımız… Burada bütün gruplar ve tüm milletvekilleri olarak Türkiye’nin ali
menfaatlerine uygun yasal düzenlemeler yaparken İç Tüzük’ün ve Meclis
teamüllerinin gerektirdiği şekilde ve aynı zamanda birbirimize yaklaşımımız
dışarıda nasılsa burada da milletimizin onuruna, haysiyetine yakışır bir
şekilde inşallah çalışmaları sürdürelim diye ben temenni ediyorum. 
Bu
bağlamda, sisteme giren… 
Sayın
Elitaş, size söz veriyorum. 
Buyurun.

30.- Kayseri Milletvekili Mustafa Elitaş’ın,
Genel Kurul salonunda yaşanan olayların bir daha yaşanmaması için gayret
göstermek mecburiyetinde olduklarına, Cumhuriyet Halk Partisinin eski Genel
Başkanı Deniz Baykal’ın tekrar bir ameliyata alındığına ve AK PARTİ Grubu
olarak acil şifalar dilediklerine ilişkin açıklaması
MUSTAFA
ELİTAŞ (Kayseri) – Sayın Başkan, teşekkür ediyorum. 
Biraz
önce, ara vermeden önce yaşadığımız, yaşandığını izlediğimiz hoş olmayan
hadiseler gerçekleşti. Burada bütün milletvekilleri, Türk milletinin
menfaatine, muhalefet tarafı kendi çerçevesinde, iktidar tarafı da farklı bir
şekilde çalışmak için gayret gösteriyorlar. Bundan sonra böyle olayların
yaşanmaması için bizler elimizden gelen gayreti göstermek mecburiyetindeyiz.
Milletin vekilleri, temsilcileri olarak onlara yakışan bir davranışı sergilemek
için gayret göstermeliyiz.
Bu
arada az önce aldığımız bilgi çerçevesinde Cumhuriyet Halk Partisinin eski
Genel Başkanı Sayın Baykal tekrar bir ameliyata girmiş, ona da “geçmiş olsun”
dileklerimizi, acil şifa dileklerimizi AK PARTİ Grubu adına tekrar ediyorum.
Teşekkür
ediyorum.
BAŞKAN
– Teşekkür ediyorum.
Biz
de “geçmiş olsun” dileklerimizi bir kez daha ifade ediyoruz.
Sayın
Gök, buyurun.
31.- Ankara Milletvekili Levent Gök’ün,
Genel Kurul salonunda yaşanan hadiselerin tekrarlanmaması açısından herkesin
büyük bir özen göstermesi gerektiğine ilişkin açıklaması
LEVENT
GÖK (Ankara) – Sayın Başkan, Türkiye Büyük Millet Meclisi elbette iktidarın da
muhalefetin de söz söyleyeceği bir platform. Bu platformda az önce bizleri üzen
hadiselerin tekrarlanmaması açısından herkesin büyük bir özen göstermesi
gerektiği çok açık. Böyle tabloların yaşanmaması gerekiyor Meclisimizde. Bu
özen ve dikkatin gösterilmesi özellikle yüce milletimize olan bir görevimiz ve
sorumluluğumuz ayrıca. Bir daha bu hadisenin yaşanmaması dileğini tekrarlıyoruz
ve Meclis çalışmalarında herkesin usulet, uygun cümleler ve davranışlar
içerisinde olması gerektiğinin bir kez daha altını çiziyoruz.
BAŞKAN
– Evet, çok teşekkür ediyorum. Aynı duygularla bizler de Başkanlık Divanı
olarak katılıyoruz.
VI.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
2.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 17/7/2017 tarihli ve 1154 sayılı Karar’ı uyarınca devam etmekte olan
olağanüstü hâlin, 19/10/2017 Perşembe Günü Saat 01.00’den geçerli olmak üzere
üç ay süreyle uzatılmasına ilişkin tezkeresi (3/1199) (Devam)
BAŞKAN
- Şimdi Başbakanlık tezkeresi üzerinde şahsı adına ilk söz Ankara Milletvekili
Necati Yılmaz’a aittir. (CHP sıralarından alkışlar)
Sayın
Yılmaz, buyurun. 
Süreniz
on dakikadır.
NECATİ
YILMAZ (Ankara) – Sayın Başkan, Sayın Divan, sayın milletvekilleri; hepinizi
saygıyla selamlıyorum.
Bugün
burada Türkiye’nin sıcak gündemini konuşuyoruz, onu değerlendiriyoruz ama
konuşmayı maalesef beceremiyoruz. 
Sayın
milletvekilleri, Türkiye bir darbe süreci içinden geçti. 15 Temmuzda Türkiye’de
bir darbe girişimi yaşandı. Millet olarak biz bu darbeyi engelledik. Ancak
maalesef 15 Temmuz darbesinin arkasına saklanan sinsi 20 Temmuz darbesini bu
Meclis olarak engelleyemedik. Bunun koşullarını şu anda yaşıyoruz. Evet, o gün
20 Temmuzda “Darbecilerle mücadele edeceğiz.” diyerek, darbe girişimini fırsat
kılarak kontrollü adımlarla bu sinsi darbe gerçekleştirildi ve halka yalan
söylendi. Başlangıçta “Biz OHAL’i millete karşı değil devlete karşı ilan
ediyoruz.” denildi. Zaman içerisinde bu sürecin devleti ele geçirip millete
karşı kullanılması süreci olduğu net bir şekilde uygulamalarla ortaya çıktı. 
Evet,
grev ertelemeleri, sermayenin ihtiyaçlarının gerçekleştirilmesi, tek adam
rejimine dayalı anayasal değişikliğin yapılması ve bunun oylanmasına ilişkin
“hayır” iradesinin çalınması, yine Varlık Yasası’nın çıkarılması, gerici ve
cihatçı müfredatın geçirilmesi hep bu bahane üzerinden bu OHAL koşullarında
gerçekleşti. 
OHAL
ilk ilan edildiğinde Hükûmet adına yapılan açıklamalarda, ihtiyaç bittiğinde
hatta üç aylık süre bile dolmadan bir-bir buçuk ay süre içerisinde kalkacağı
vadedilmişti. O gün de topluma yalan söylenmişti. On beş ayı doldu, şimdi üç ay
için yeniden OHAL süresinin uzatılması tartışılıyor. 
Görülüyor
ki bu on beş aylık uygulamada OHAL sürecini, bu darbe koşullarını çok sevdiniz,
çok rahat ettiniz ve bunu kalıcı bir yönetim biçimi olarak hayata geçirmek için
yeni baştan uzatılmasını talep ediyorsunuz. Bir bakıma bu sürecin resmî olarak
inşası anlamına gelen anayasal değişiklikleri önceden devreye sokmak
istiyorsunuz. Bunu AKP’nin Genel Başkanı açık cümlelerle ifade etti. Sayın
Erdoğan “Dur bakalım, ne acelen var? On iki ay devam edecek, belki de daha
fazla.” diyerek bu sürece ilişkin bir belirsizlik göndermesinde bulundu ve bu
süreci ne kadar ister bir şekilde olduğunu ortaya koydu.
Sayın
milletvekilleri, her ne kadar bir keyfîlik, bir zorbalık düzenine dönüşmüş olsa
bile OHAL de anayasal düzenleme çerçevesinde hayata geçirilmek durumunda çünkü
bunun Anayasa’da yeri var. Bu bir keyfîlik dönemi değil, bu bir zorbalık dönemi
değil, her ne kadar sizin uygulamalarınız bunu gösterse de. 
Anayasa’da,
Meclis İçtüzüğü’nde hukuksal bir çerçeve var, orada da deniyor ki: “KHK’ler
otuz gün içerisinde Meclisin bilgisine ve onayına sunulur.” Maalesef, çıkan
KHK’ler bugüne kadar, sınırlı birkaç örneğin dışında, Meclisin bilgisine,
onayına getirilmedi.
Yine,
bu şart yerine getirilmezse bu kanun hükmünde kararnamelerin geçersiz ve
hükümsüz olacağı söyleniyor; bu dahi dikkate alınmadı. Ancak bu gerekler yerine
getirilmeden, her ne kadar yargısal bir denetim yapılmıyorsa da, şunu bilmeniz
lazım: Bu yönetim süreciniz hukuksuzdur, kanunsuzdur ve bu yönetim anlayışınız
da öyle hesabı verilmesi gereken bir durumdur.
Sayın
milletvekilleri, yine kanun hükmünde kararnamelerin OHAL’in kapsamı ve
süresiyle sınırlı şekilde kullanılması gerekiyor; bu gerekliliğe de uymuyorsunuz.
Çıkardığınız kanun hükmünde kararnameler OHAL’in ilan gerekçesinden kopuk ve bu
dönemde çıkardığınız kanun hükmünde kararnameler, aynı şekilde, bu sürece
ilişkin olmayan, gerekçeyle karşılık bulmayan, gerekçesiyle karşılık bulmayan
konulara ilişkin. Çok sevdiniz ya, işte o nedenle kanun hükmünde kararnamelerle
ilgili, ilgisiz her konuda -evet, Varlık Fonu’ndan kış lastiklerine varıncaya
kadar her konuda- düzenlemeler yapıyorsunuz çünkü bu yönetim anlayışını
sevdiniz. Adı üzerinde, kanun hükmünde kararname olmasına rağmen kanun hükmünü
aşan, hatta Anayasa’yı aşan, Anayasa üstünde düzenlemeler yapıyorsunuz.
Anayasa’yı askıya almış durumdasınız, ihlal ediyorsunuz. 
Evet,
bu dönem belki yargısal denetime kapalı çünkü mahkemeler bu görevlerini,
anayasal görevlerini yerine getirmiyorlar; Anayasa’nın verdiği yükümlülüğü
yerine getirmiyorlar; kendileri “Biz bu dönemi sorgulayamayız, yargılayamayız,
denetleyemeyiz.” diyorlar, bu görevden kaçınıyorlar. Ama gün gelecek, bu
eksiklik giderilecek, mutlaka yaptıklarınızın hesabı yargıya verilecek, bunu
unutmayın.
Sayın
milletvekilleri, diğer cunta dönemlerinde, darbe dönemlerinde, eksikliklerine
rağmen, yargısal süreçler işlemiştir ancak bu dönemde bambaşka bir gerçeği
yaşıyoruz. Bu dönem yargının askıya alındığı değil, yargının cuntanın yedeğine
alındığı dönemi ifade ediyor. İktidarın bacaklarına yapışmış, oradan aldığı güç
ve talimatlarla, siyasi bir dille muhalefete saldıran yüksek yargı organlarının
başkanlarını tarihimizde ilk kez görüyoruz ve bunu bir utanç ve rezalet dönemi
olarak tarihe not ediyoruz. (CHP sıralarından alkışlar)
Sayın
milletvekilleri, bu OHAL düzeni net bir şekilde bir zorbalık düzenidir. Evet,
12 Eylülden öte FETÖ çetesiyle ortaklaştığınız dönemden daha belirgin bir
şekilde, hukukları ayaklar altına alacak derecede zorbasınız, hukuksuzsunuz.
Çünkü ben hatırlarım, 12 Eylül Dönemi’nde zorlama delillerle davalar açılırdı
ve ortaklığını yürüttüğünüz kumpas davaları sürecinde uydurma ve yaratma
delillerle davalar açtınız ama şimdi delile dahi gerek duymaksızın hüküm
niteliğinde iddianameler hazırlıyorsunuz ve ona sonuç bağlıyorsunuz. Bunlar
hukukun yok edildiğinin net ifadeleridir.
Sayın
milletvekilleri, anayasal çerçevede olağanüstü yönetim usulleri bir tehdidi
bertaraf etmek için, eski hâline dönüştürmek için öngörülen geçici yönetim
süreçleri olarak tanımlanıyor. Peki, dönüp baktığımızda, OHAL’i ilan
ettiğinizde, sivil darbeyi gerçekleştirdiğinizde kamu düzeni ve anayasal düzene
kasteden gerçeklik neydi? Şimdi bununla bir hesaplaşma var mı? Bunların üzerine
giden kararlı bir irade var mı? Elbette ki bunun cevabı, hayır çünkü bunu
yapmanız mümkün değil. Bu sürece FETÖ’yle beraber geldiniz, ortaklıkları
beraber gerçekleştirdiniz, şimdi ısrarla bir tarihe işaret etmek istiyorsunuz.
Bu, FETÖ’nün isim değişikliği mi oldu, bir isim tashihi davası mı açıldı?
Başından beri FETÖ’ydü şimdi de FETÖ; başından beri ortaktınız, o suçlara
dâhilsiniz. Bunu net şekilde söylemek lazım. (CHP sıralarından alkışlar) Ve
eğer o günlerin hesabı verilecekse siz de bu hesabı vereceksiniz. Burada
konuşan hatiplerden rahatsız olmayın, üstüne yürümeyin, şiddet uygulamayın, bu,
gerçeği örtmez. Buradaki insanlar sussa kengerler gerçeğe şahitlik eder,
yaptıklarınızın hesabını kengerler dahi anlatır ve vereceksiniz. O nedenle, bu
işten daha fazla kaçınamazsınız. 
Söylememek
elde değil, burada başka partilere ve kişilere çamur atarken, sayın grup başkan
vekilinizin gelip burada başını bağlayıp diz çöktüğü o FETÖ’nün yanında ne işi
vardı, açıklamak durumunda. 
FATMA
BENLİ (İstanbul) – Ne gerek var? Gerçekten çok çirkin.
BÜLENT
TURAN (Çanakkale) – Öyle değil, yapmayın lütfen…
NECATİ
YILMAZ (Devamla) – Bu bilgiyi sadece Meclise değil, Türkiye kamuoyuna açıklamak
durumunda, bunlardan kaçınamazsınız. 
Sonuçta,
şunu biliyoruz ki FETÖ’cüler önemli kadrolara sızarken, komutanların
omuzlarındaki rütbeler sökülürken, onlar devlet kadrosunda yükselirken
merdivenin dibini siz tutuyordunuz, evet, siz tutuyordunuz. Onlar büyük mal
varlıklarına ulaşırken parsellerine parselleri siz katıyordunuz. Bunun hesabını
vermek durumundasınız. Şimdi, bu süreçte “At izi it izine karıştı.” diyen de
sizsiniz ancak karıştıran da sizsiniz; kurunun yanında yaşı yakan da sizsiniz
ve kendi sorumluluklarınızı saklama çabasında olan da sizsiniz. 
Sevgili
milletvekilleri, bir sorunun sebebi o sorunun çözümü olamaz; Türkiye’nin
geldiği sorunun sebebi sizsiniz, bunları duymaya alışın. (CHP sıralarından
alkışlar) Bugün burada rahatsız oluyorsunuz, gün gelecek mahkeme önünde bunları
daha sıklıkla duyacak ve hesabını vereceksiniz, bunu netlikle söylüyorum. 
Sayın
milletvekilleri, OHAL’le ilgili bir dolu rakamsal değerlendirme yapabilirim,
anlatımlarda bulunabilirim. OHAL’in ne olduğunu en güzel sizler söylediniz,
Türkiye’ye anlattınız, işte, bu afişleri siz kamuoyuyla paylaştınız. Ne diyorsunuz:
“OHAL kalktı, baskılar bitti.” Evet, OHAL bir zorbalık düzenidir, bir baskı
düzenidir, bunu siz söylüyorsunuz. “Köyümde özgürce yaşıyorum.” diyorsunuz. Bu
bir yalandı, OHAL’i siz kaldırmadınız, sadece son on gününden sonra uzatmadınız
o kadar. Devam ediyorsunuz… 
MURAT
EMİR (Ankara) – Görmediler, görmediler.
NECATİ
YILMAZ (Devamla) – Şurada yazıyor, diyor ki: “Onlar konuşur, AK PARTİ yapar.” 
BÜLENT
TURAN (Çanakkale) – Bravo!
NECATİ
YILMAZ (Devamla) – Evet, herkes konuşur, AK PARTİ konuştuğunun tersini yapar. 
(Mikrofon
otomatik cihaz tarafından kapatıldı) 
NECATİ
YILMAZ (Devamla) – Bu, onun belgesidir. (CHP sıralarından alkışlar)
BÜLENT
TURAN (Çanakkale) – Halk biliyor, halk.
NECATİ
YILMAZ (Devamla) – Ancak bizi sustursanız da kamuoyunu bu anlamıyla
baskılasanız da yaptıklarınızın hesabını vereceksiniz. OHAL döneminde de olağan
koşullarda da ülkeyi yönetemiyorsunuz. Tek çözüm bırakıp gitmenizdir. 
Teşekkür
ederim. (CHP sıralarından alkışlar) 
BAŞKAN
– Teşekkür ediyoruz Sayın Yılmaz. 
Tezkere
üzerinde Hükûmet adına Başbakan Yardımcısı Bekir Bozdağ konuşacaktır. 
Sayın
Bozdağ, buyurun. (AK PARTİ sıralarından alkışlar)
BAŞBAKAN
YARDIMCISI BEKİR BOZDAĞ (Yozgat) – Sayın Başkan, değerli milletvekilleri;
olağanüstü hâlin üç ay daha uzatılmasını öngören Bakanlar Kurulu kararı
hakkında Hükûmetimizin görüşlerini açıklamak üzere huzurlarınızdayım. Bu
vesileyle hepinizi saygıyla selamlıyorum. 
Sözlerimin
başında öncelikle Şırnak’ta meydana gelen göçükte hayatını kaybeden
vatandaşlarımıza Allah’tan rahmet diliyorum. Demin 7 vatandaşımızı söylemiştim
vefat eden, son aldığım bilgiye göre 6 vatandaşımız vefat etmiş durumda, 1
vatandaşımız kayıp, 1 vatandaşımız da yaralı durumdadır. Umarız ki kayıp
vatandaşımıza sağlık içerisinde ulaşılır ve o kurtarılır. Yaralı vatandaşımız
da tedavi altına alınmıştır. Konuyla ilgili hem adli hem idari tahkikat
başlatılmış. Enerji Bakanlığı, Çalışma Bakanlığı ve ilgili birimler duruma
vaziyet etmek üzere bölgeye gerekli yetkilileri göndermişlerdir. Ayrıca,
valilik, cumhuriyet savcılığı da konuyu geniş yönleriyle incelemektedirler.
Öte
yandan bugün Mersin’de meydana gelen hadisede maalesef Mersin ili Güvenevler
Mahallesi 18. Cadde üzerinde polis servis aracının geçişi esnasında yol
kenarına park edilmiş motosiklete yüklenen bomba düzeneği uzaktan kumandayla
patlatılmıştır. Patlama sonucu 17 polis memuru, 1 teknisyen yardımcısı olmak
üzere 18 kişi yaralanmıştır. Yaralıların şu anda edindiğim bilgiye göre hayati
tehlikeleri bulunmamaktadır. Yaralılara acil şifalar diliyorum. Rabbim onları
korusun, onlara şifa versin. Tabii, olay bütün boyutlarıyla araştırılıyor. Şu
ana kadar elde edilen bilgiler bunun bir terör örgütü saldırısı olduğunu ortaya
koyuyor. Hangi terör örgütü olduğuna ilişkin de bazı emareler var ama bunları
netleştirdikten sonra ilgili bakanlık gerekli açıklamayı yapacaktır.
Ben
tekrar terörü, teröristleri ve bunlara eylem yaptıranları, destek olanları,
herkesi bir kez daha buradan şiddetle ve nefretle kınıyor, lanetliyorum. 
Değerli
milletvekilleri, ayrıca, CHP önceki Genel Başkanı ve Antalya Milletvekili Sayın
Deniz Baykal, bildiğiniz gibi, geçirdiği bir rahatsızlık nedeniyle İbni Sina
Hastanesinde tedavi görmektedir. Sayın Baykal’a bir kez daha buradan geçmiş
olsun dileklerimizi iletiyoruz, dualarımızla yanında olduğumuzu ifade ediyoruz.
Umarız ki Sayın Baykal kısa sürede sağlığına kavuşur, yeniden Parlamentodaki ve
Türk siyasetindeki yerini alır ve çalışmalarına kaldığı yerden devam eder. Ben
tekrar kendisine ve ailesine geçmiş olsun dileklerimi iletiyorum ve CHP Grubuna
da ayrıca geçmiş olsun diyorum. 
Değerli
milletvekilleri, bildiğiniz gibi, 15 Temmuz 2016’da Fetullahçı Terör Örgütü
FETÖ/PDY’nin kurucusu ve yöneticisi teröristbaşı Gülen’in onayladığı bir plan
çerçevesinde, Türk Silahlı Kuvvetleri içerisindeki FETÖ/PDY mensupları ve ona
eklenen bazı diğer asker ve sivil kişiler vasıtasıyla bir darbe teşebbüsüne
kalkışılmıştır. Darbe teşebbüsü Cumhurbaşkanımız, Meclisimiz, siyasi
partilerimiz, sivil toplum örgütlerimiz, medyamız, dahası ve en önemlisi 80
milyon aziz vatan evladının Meclisine, demokrasisine, cumhuriyetine, insan
haklarına, seçilmiş Cumhurbaşkanına ve Hükûmetine, istiklaline ve istikbaline
ölümüne sahip çıkan mücadelesiyle yenilmiştir. Bu nedenle, darbeye karşı olan
ve darbe ve darbecilerle mücadele eden herkesi gönülden bir kez daha tebrik
ediyorum.
O
gece milletimizi, devletimizi, seçilmişlerimizi, demokrasimizi ve hukukumuzu
korumak için şehadet makamına erişen 250 şehidimizi bir kez daha rahmet,
minnet, dua ve şükran ile yâd ediyorum, mekânları cennet olsun; gazilerimize
sıhhatli ve mutluluk dolu, hayırlı bir ömür diliyorum, tedavisi devam eden
gazilerimize de ayrıca Yüce Allah’tan acil şifalar diliyorum. 
15
Temmuz 2016’da Türk milleti büyük bir felaketten, âdeta uçurumun kenarından
dönmüştür. Bu nedenle, 15 Temmuz 2016 darbe teşebbüsünü unutmamalıyız,
unutturmamalıyız, unutulmasına ve unutturulmasına da asla izin vermemeliyiz.
Demokrasimizin sıhhatli gelişmesi, milletin iradesi üzerinde hiçbir zaman hukuk
dışı tahakkümlerin kurulmaması için bu tarihi hatırda tutmak ve unutturmamak,
yaşatmak son derece önemlidir. Bu nedenle, Hükûmetimiz, 15 Temmuz 2016’yı
Demokrasi ve Özgürlükler Günü olarak ilan etmiştir ki 15 Temmuz darbe teşebbüsü
unutulmasın, unutturulmasın. 
15
Temmuz 2016’dan sonra hiçbir şey Türkiye'de eskisi gibi olamazdı, olmasına da
izin verilemezdi. Bundan önce de ülkemiz pek çok darbe teşebbüsüne ve muhtıraya
sahne olmuştu ancak bu darbe teşebbüsleri ve muhtıraları sonrasında siyasal
iktidarda bulunanlar Türkiye'nin yeni darbe teşebbüsleri, darbeler ve
muhtıralarla karşılaşmaması için üzerine düşenleri yapmadığı için her darbe
teşebbüsü yeni darbe, her muhtıra yeni muhtıra, her darbe de yeni darbe için
âdeta geri sayımın başladığı tarih olmuştur. O nedenle, Hükûmetimiz, darbe
teşebbüsünün zararlarını ortadan kaldırmak, darbenin tekrarını önlemek, bundan
sonra darbe yapılmaz bir Türkiye için yapısal demokratikleşme reformları
yapmak; demokrasimizi, hukuk devletini ve millî iradeyi tahkim etmek; Türk
milletinin ve Türkiye devletinin demokrasi, istiklal ve istikbalinin bir daha
tehlike, tehdit ve saldırı altına girmesini önlemek, darbe teşebbüsüne kalkışan
FETÖ/PDY terör örgütü mensuplarını devlet içinden ayıklamak için hızlı karar
almak, alınan kararları hızlı ve etkin bir biçimde uygulamak, milletimizin ve
ülkemizin karşı karşıya olduğu tehlike ve tehdidi kısa sürede kesin bertaraf
etmek, olağanüstü döneme son verip hızla olağan döneme geçmek maksadıyla
Bakanlar Kurulumuzda 21 Temmuz 2016 Perşembe günü 01.00’den başlamak üzere üç
ay süreyle olağanüstü hâl ilan edilmesine karar verildi. Bu karar 21 Temmuzda
Meclisimizde görüşülerek kabul edildi ve olağanüstü hâl dönemi ülkemizde
başladı. O zaman da ifade ettik, amacımız vatandaşımıza olağanüstü hâl ilan
etmek değil, bizim amacımız devleti yöneten Hükûmete ve terörle etkin
mücadeleyle görevli olan kamu kurum, kuruluşlarına ve burada görev yapanlara
olağanüstü hâl ilan etmektir. Bunu hep ifade ettik ve dedik ki: “İnşallah üç
aydan sonra bunu uzatma gereği duymayız, üç ayda da bu işi noktalarız.” Ancak
gelinen noktada üç ay içerisinde bu terör örgütüyle mücadele ve diğer terör
örgütleriyle mücadele konusunda beklediğimiz neticeleri tam olarak ortaya koyma
imkânı hasıl olmamıştır. Çünkü Fetullahçı terör örgütünün yapısı, gizliliği,
takiyeyi esas alması, çalışma yöntemlerinin bu örgütle mücadeleyi zorlaştırıyor
olması; FETÖ/PDY, PKK, KCK, DEAŞ, DHKP-C başta olmak üzere, bütün terör
örgütleriyle mücadelede hızlı karar alınması ve alınan kararların hızlı, etkin
ve kararlı bir biçimde uygulanması; karşı karşıya olduğumuz güvenlik tehdidinin
ve sorununun yapısı, büyüklüğü, çetrefilliği; demokrasimizin, hukuk devleti
ilkesinin vatandaşlarımızın hak ve özgürlüklerinin korunmasına yönelik karar ve
tedbirlerin etkin şekilde uygulanmasının devamlılığı; Türkiye'de bir daha darbe
teşebbüsünde bulunulmaması ve bulunmaya kimsenin cesaret edemeyeceği demokratik
bir ortamın ve büyük reformların yapılması; Irak ve Suriye’de yaşanan
gelişmelerin ülkemize ve ulusal güvenliğimize yönelik içerdiği risk ve
tehditlerin varlığı; ülke genelinde sağlanan huzur ve güven ortamının devamı;
başlatılan çalışmaların tamamlanabilmesi maksadıyla olağanüstü hâlin uzatılması
kararlaştırılmıştır ve her defasında da bu ihtiyaçlar nedeniyle olağanüstü hâl
uzatılmıştır. 
İBRAHİM
ÖZDİŞ (Adana) – Ne zamana kadar?
BAŞBAKAN
YARDIMCISI BEKİR BOZDAĞ (Devamla) – Bildiğiniz gibi 19 Ekim 2016, 19 Ocak 2017,
19 Nisan 2017, 19 Temmuz 2017 olmak üzere 4 defa uzatıldı, bugün 5’inci
uzatmayı görüşüyoruz.
İBRAHİM
ÖZDİŞ (Adana) – Sayın Bakan, bu son mu?
BAŞBAKAN
YARDIMCISI BEKİR BOZDAĞ (Devamla) – Ne zamana kadar devam edecektir? Bu
mücadele başarıya ulaşana kadar devam edecektir. 
İBRAHİM
ÖZDİŞ (Adana) – Önü açık.
NECATİ
YILMAZ (Ankara) – Ama siz başaramazsınız Sayın Bakan bunu.
MUHARREM
ERKEK (Çanakkale) – 2023’e kadar herhâlde.
BAŞBAKAN
YARDIMCISI BEKİR BOZDAĞ (Devamla) - Türkiye’nin ihtiyacı olağanüstü hâl
gereklilikleri varlığını sürdürdüğü müddetçe bu devam edecektir. 
NECATİ
YILMAZ (Ankara) – Bunu başaramazsınız ama, mümkün değil, tabiata aykırı.
BAŞBAKAN
YARDIMCISI BEKİR BOZDAĞ (Devamla) – Olağanüstü hâli gerekli kılan şartlar
ortadan kalktığı zaman da elbette bu ortadan kaldırılacaktır. Buradan şunu
özellikle ifade etmek isterim ki olağanüstü hâl bir zorbalık düzeni değildir,
olağanüstü hâl anayasal bir hukuk düzenidir. Bizim Anayasa’mız belli şartlar
altında olağanüstü hâlin ilanına imkân vermektedir ki biz bu şartlara uygun
şekilde olağanüstü hâli ilan ettik ve uzatmaları da aynı gereklerle ve aynı
şartlara uygun bir şekilde bugüne kadar yaptık. Onun için ortada bir hukuk
vardır ve herkes bu hukuka uymakta ve bu hukuku uygulamaktadır.
İBRAHİM
ÖZDİŞ (Adana) – Olağanüstü hâl hukuksuzluktur Sayın Bakan, hukuksuzluktur.
BAŞBAKAN
YARDIMCISI BEKİR BOZDAĞ (Devamla) – Olan hukuku zorbalık olarak nitelendirmek
bu Parlamentoda bulunan hiç kimseye yakışmaz, doğru da kabul edilemez. 
İBRAHİM
ÖZDİŞ (Adana) – Olağanüstü hâl hukuksuzluktur.
BAŞBAKAN
YARDIMCISI BEKİR BOZDAĞ (Devamla) – Olağanüstü hâl sadece Türkiye'de değil,
başka ülkelerde de zaman zaman uygulanıyor. İşte Fransa’da olağanüstü hâl bir
yıldır var, kasımda kaldırılacak ama olağanüstü hâlle ilgili aldıkları
kararlara baktığınız zaman bu dönemdeki uygulamaları ana kanunlara taşımak
suretiyle olağanüstü hâlin kaldırılmasına karar veriyorlar. Ve orada olan terör
hadisesine bakın, Türkiye’de olanlara bakın; onların yaşadığı probleme bakın,
Türkiye’nin yaşadığı probleme bakın. Bunların kıyaslanması dahi mümkün
değildir. Bizim karşı karşıya olduğumuz tehditlerle onların karşı karşıya
olduğu tehditler mukayese edilemez. 
Burada
şunu da özellikle ifade etmek isterim: Bizim seçimlerde kullandığımız bazı
afişler üzerinden eleştiri yapıldı. Biz 2015 seçimine giderken “Bize oy verin,
olağanüstü hâli kaldıracağız.” demedik, 2016 seçimine giderken de bir şey
söylemedik. Neden? Çünkü o zaman olağanüstü hâl yoktu. Bizim dediğimiz şey
nedir? AK PARTİ 3 Kasım 2002 seçiminden sonra iktidar olup hükûmet kurduğu
zaman daha önce alınmış olağanüstü hâl kararı vardı, bu uygulama devam
ediyordu. O zaman Bakanlar Kurulu, şimdi olduğu gibi uzatma yönünde karar alıp
olağanüstü hâli üç ay veya dört daha uzatabilir miydi? Uzatabilirdi. Ne yaptı
Bakanlar Kurulu? İrade koydu, olağanüstü hâlin uzatılması kararı almadı. Doğal
olarak Hükûmetin ortaya koyduğu bu irade sonucu olağanüstü hâl kalkmıştır,
kendiliğinden kalkan bir şey yok. Sanki kendiliğinden kalkmış gibi bir algı
yapılıyor. Biz doğruyu söylüyoruz. 
NECATİ
YILMAZ (Ankara) – Süresi doldu, kalkmıyor.
BAŞBAKAN
YARDIMCISI BEKİR BOZDAĞ (Devamla) – Bizim irademiz sonucu olağanüstü hâl
kaldırılmıştır ve Türkiye’de terörün ortadan kaldırılması için hükûmetlerimiz
döneminde…
HAYDAR
AKAR (Kocaeli) – Sayın Bakan, kaldırmak için karar almadınız. Uzatmak için
karar alacaksınız zaten.
BAŞBAKAN
YARDIMCISI BEKİR BOZDAĞ (Devamla) – …her türlü yol ve yöntem, her türlü
eleştiriye rağmen denenmiştir ve bu noktada da bunun altını özellikle çizmekte
fayda görüyorum. 
İBRAHİM
ÖZDİŞ (Adana) – Sayın Bakan, Nuriye ve Semih ölüyor. Nuriye ve Semih ölüyor,
sizin bundan haberiniz…
BAŞKAN
– Sayın Özdiş, bağırmayalım lütfen. Sesinize yazık oluyor bakın! Lütfen…
BAŞBAKAN
YARDIMCISI BEKİR BOZDAĞ (Devamla) – Ayrıca, olağanüstü hâl vatandaşlarımızın
gündelik hayatında en ufak bir değişikliğe yol açmamıştır. 
İBRAHİM ÖZDİŞ (Adana) – Nuriye ve Semih
ölüyor, iki genç insan ölüyor sizin bu olağanüstü hâl uygulamanızdan dolayı. 
BAŞBAKAN YARDIMCISI BEKİR BOZDAĞ
(Devamla) – Herkes temel hak ve hürriyetlerini özgür bir şekilde
kullanmaktadır. 
İBRAHİM ÖZDİŞ (Adana) – Nuriye ve Semih
ölüyor. Duyarlı olun! 
BAŞBAKAN YARDIMCISI BEKİR BOZDAĞ (Devamla)
– Olağanüstü hâlin gerekli kıldığı kısıtlamalar dışında herhangi bir kısıtlama
bugüne kadar yapılmamıştır. 
İBRAHİM ÖZDİŞ (Adana) – Duyarlı olun,
duyarlı! Nuriye ve Semih ölüyor. 
BAŞKAN – Sayın Özdiş, lütfen…
İBRAHİM ÖZDİŞ (Adana) – Duyarlı olun! 
BAŞBAKAN YARDIMCISI BEKİR BOZDAĞ
(Devamla) – Olağanüstü hâlin uzatılmasından terör örgütleri rahatsız olabilir
çünkü onlara uygulanıyor. 
İBRAHİM ÖZDİŞ (Adana) – Ne terör örgütü! Atıldığı
için işten iki genç ölüyor. Ne terör örgütü!
BAŞKAN – Lütfen fazla heyecanlanmayın
Sayın Özdiş. Lütfen, sakin olalım. 
İBRAHİM ÖZDİŞ (Adana) – Ne terör örgütü
Sayın Bakan! Yapmayın! 
BAŞBAKAN
YARDIMCISI BEKİR BOZDAĞ (Devamla) – PKK, KCK, FETÖ/PDY, DHKP-C, DEAŞ, bilumum
terör örgütleri bundan rahatsız olabilir çünkü olağanüstü hâl bunlarla ilgili
etkin, hızlı ve kararlı bir şekilde uygulanıyor. 
İBRAHİM
ÖZDİŞ (Adana) – İki genç ölüyor, Nuriye ve Semih, ne terör örgütü!
BAŞBAKAN
YARDIMCISI BEKİR BOZDAĞ (Devamla) – Bunları destekleyenler de rahatsız olabilir
çünkü onların desteklediklerinin üzerine bu dönemde daha etkin ve daha kararlı
bir şekilde gidiliyor ve gidilmeye de devam edecektir.
İBRAHİM
ÖZDİŞ (Adana) – Aylarca eylem yaptılar. 
BAŞKAN
– Sayın Özdiş, lütfen ama istirham ediyorum! Bakın, kaç kez de uyarıyorum!
İBRAHİM
ÖZDİŞ (Adana) – İki kişi ölüyor Sayın Başkan!
BAŞKAN
– Sizi uyarıyorum, lütfen sakin olun.
BAŞBAKAN
YARDIMCISI BEKİR BOZDAĞ (Devamla) – Ama terör örgütleriyle iltisakı, irtibatı,
üyeliği olmayanların, teröre destek vermeyenlerin olağanüstü hâlden rahatsız
olmasını da ben anlamakta zorlanıyorum. 
MURAT
EMİR (Ankara) – Varlık Fonu’na da bir şey söyleyin. Varlık Fonu…
BAŞBAKAN
YARDIMCISI BEKİR BOZDAĞ (Devamla) – Anlayan biri varsa o da açıklasın. Böyle
bir şey olabilir mi? 
Türkiye’de
olağanüstü hâl PKK, FETÖ, DEAŞ, DHKP-C ve diğer bilumum terör örgütleriyle
hızlı, etkin ve kararlı bir biçimde mücadele etmek için kullanılmakta ve
uygulanmaktadır. Bunun dışındaki vatandaşlarımızı rahatsız edecek herhangi bir
uygulama asla söz konusu değildir, olması da mümkün değildir. 
MURAT
EMİR (Ankara) – Varlık Fonu… Rektörler… Güvenlik merkezleri…
BAŞBAKAN
YARDIMCISI BEKİR BOZDAĞ (Devamla) – Hepimiz burada yaşıyoruz, olup bitenleri
hep beraber görüyoruz. 
ZİYA
PİR (Diyarbakır) – Milletvekili Feleknas Uca’nın pasaportu nerede Sayın Bakan?
MURAT
EMİR (Ankara) – Doktor atamaları…
BAŞBAKAN
YARDIMCISI BEKİR BOZDAĞ (Devamla) – Şimdi, tabii, hendek terörü döneminde ilan
edilen sokağa çıkma yasakları vardı, burada konuşuldu. Ben şimdi soruyorum:
Sokağa çıkma yasakları neden ilan edildi? 
ZİYA
PİR (Diyarbakır) – Ben de sordum.
SİBEL
YİĞİTALP (Diyarbakır) – Niye hâlen devam ediyor?
BAŞBAKAN
YARDIMCISI BEKİR BOZDAĞ (Devamla) – Neden ilan edildi? 
SİBEL
YİĞİTALP (Diyarbakır) – Neden devam ediyor?
BAŞBAKAN
YARDIMCISI BEKİR BOZDAĞ (Devamla) – Neden? Orada vatandaşlarımız yaşam
haklarını özgürce kullanıyorlar, temel hak ve hürriyetlerini özgürce
kullanıyorlar, işine gücüne gidip geliyorlar, bir sıkıntı yok, her şey güllük
gülistanlıkken mi ilan edildi? 
SİBEL
YİĞİTALP (Diyarbakır) – Dünyanın en büyük yasağı devam ediyor. Devam eden bir
yasak var.
BAŞBAKAN
YARDIMCISI BEKİR BOZDAĞ (Devamla) – Neden? PKK terör örgütünün teröristleri
mahallelere inip hendekler kazıp mayınlarla, tuzaklarla oraları işgal edip
vatandaşlarımıza, askerimize, polisimize ve herkese saldırıp onlar için bölgeyi
yaşanmaz hâle getirince devlet ne yapacak? (HDP sıralarından gürültüler)
MEHMET
EMİN ADIYAMAN (Iğdır) – Öldürülen siviller…
BAŞBAKAN
YARDIMCISI BEKİR BOZDAĞ (Devamla) – Seyirci mi kalacak? Elbette teröristlerin
başına binecek. Elbette onlara bunun hesabını soracak. (AK PARTİ sıralarından
alkışlar)
İBRAHİM
ÖZDİŞ (Adana) – Seyrediyordunuz.
BAŞBAKAN
YARDIMCISI BEKİR BOZDAĞ (Devamla) – Yapılan şey, o zaman teröristle, terör
örgütüyle, vatandaşın hayatını karartanlarla mücadele etmektir.
HAYDAR
AKAR (Kocaeli) – Siz neredeydiniz Sayın Bakan? Siz neredeydiniz?
BAŞBAKAN
YARDIMCISI BEKİR BOZDAĞ (Devamla) – Biz onu yaptık o zaman. 
HAYDAR
AKAR (Kocaeli) – Bu ülkeyi kim yönetiyordu o dönemde?
BAŞBAKAN
YARDIMCISI BEKİR BOZDAĞ (Devamla) – Dünyanın hangi ülkesinde o ülke terör
örgütlerinin kendi şehirlerinde, mahallelerinde hendek kazmasına, kurtarılmış
alan ilan etmesine müsaade edebilir. 
HAYDAR
AKAR (Kocaeli) – Tamam, doğru.
BAŞBAKAN
YARDIMCISI BEKİR BOZDAĞ (Devamla) - Böyle bir şey olabilir mi? Olamaz. 
İBRAHİM
ÖZDİŞ (Adana) – Siz müsaade ettiniz, siz!
BAŞBAKAN
YARDIMCISI BEKİR BOZDAĞ (Devamla) - Bizim oradaki mücadelemiz teröristle, terör
örgütleriyle mücadeledir; bölge halkının can ve mal güvenliğini sağlamak için
alınmış tedbirler, uygulanan işlemlerdir. 
SİBEL
YİĞİTALP (Diyarbakır) – Hâlen yasak devam ediyor Bakan.
BAŞBAKAN
YARDIMCISI BEKİR BOZDAĞ (Devamla) - Ve sivil vatandaşlarımızın bir tanesinin
burnu kanamasın diye kılı kırk yararcasına bir hassasiyetle mücadele
yapılmıştır. Bütün dünyayı PKK terör örgütü ayağa kaldırmaya kalktı, “Şunlar
oluyor, bunlar oluyor, falan oluyor, filan oluyor…” Anayasa Mahkemesine, Avrupa
İnsan Hakları Mahkemesine pek çok dava açıldı, yalanlar yüzlerine çarpıldıkça
davalar bir bir reddedildi. 
Buradan
Hürşit Külter’le ilgili de söylendi. İşte “Şöyle oldu, böyle oldu, yok edildi.”
Sonra nereden çıktı? Kendisi bir başka yerden çıktı, “Ben buradayım,
hayattayım.” dedi. Ama o güne kadar güvenlik güçlerimiz, yargımız, devletimiz
bundan dolayı suçlandı. Şimdi, başka bir isim üzerinden suçlanıyor. “Efendim,
cenazesi bulunamamış.” 
SİBEL
YİĞİTALP (Diyarbakır) - Evet.
BAŞBAKAN
YARDIMCISI BEKİR BOZDAĞ (Devamla) - Peki, ne oluyor? Devlet buraları zorla
açıyor. İşin aslı ne? İşin aslı şu: O kişinin avukatları, ailesi müracaat
ediyor savcılığa, diyor ki: “Yok.” Nerede o zaman? “Şurada.” O zaman savcılık
mahkemeden izin almak suretiyle gösterilen kabirleri, yerleri açıyorlar,
bakıyorlar var mı, yok mu diye. Ne yapılıyor? Vatandaşımızın bir talebi
karşılanmaya çalışılıyor, ona yardımcı olunuyor ama bundan da devlet
suçlanıyor. Böyle bir şey olabilir mi?
KAZIM
ARSLAN (Denizli) – Hoca Efendi’ye ne oldu Hoca Efendi’ye?
BAŞBAKAN
YARDIMCISI BEKİR BOZDAĞ (Devamla) – Bakın, çok net söylüyorum: Terörle en
etkin, en kararlı mücadeleyi Hükûmetimiz yaparken sivil insanlarımıza zarar
vermemek için kılı kırk yarmıştır. Ölen teröristleri sivil olarak gösterme
gayretini hep beraber görüyoruz, hep biliyoruz. Böyle bir şey olur mu?
İBRAHİM
ÖZDİŞ (Adana) – Hükûmeti devraldığınızda bu ülkede sıfır terör vardı, Hükûmeti
devraldığınızda Sayın Bakan.
SİBEL
YİĞİTALP (Diyarbakır) – Muğla’da çırılçıplak soyulan insanlar nedir? Sayın
Bakan, Muğla’da çırılçıplak insanlar soyuldu.
BAŞBAKAN
YARDIMCISI BEKİR BOZDAĞ (Devamla) – Teröristler terörle mücadelede hayatını
kaybetti ve onlarla ilgili gerekenler hukuk çerçevesinde yapıldı, bundan sonra
da yapılmaya devam edecektir. Şimdi, her gün terör saldırısı oluyor. Bunlara
karşı devlet kendini, vatandaşını, hukukunu korumayacak mı? Elbette koruyacak,
gereken neyse onu yapacak. 
ÜNAL
DEMİRTAŞ (Zonguldak) – Sorumlusu sizin iktidarınız.
BAŞBAKAN
YARDIMCISI BEKİR BOZDAĞ (Devamla) – Ayrıca bir şey daha söyleyeceğim, yargıyla
ilgili de şunu söylemekte fayda görüyorum: Türk yargısı bugüne kadar ilk defa
hukuku ve hukuk devletini korumak için darbeye ve darbecilere meydan okumuştur.
(Mikrofon
otomatik cihaz tarafından kapatıldı) 
BAŞBAKAN
YARDIMCISI BEKİR BOZDAĞ (Devamla) – Hukuk kılıcını kullanarak darbeye ve
darbecilere en büyük darbeyi Türk yargısı indirmiştir ve onurlu bir mücadele
yapmıştır. (AK PARTİ sıralarından alkışlar)
BAŞKAN
– Teşekkürler Sayın Bozdağ.
BAŞBAKAN
YARDIMCISI BEKİR BOZDAĞ (Devamla) – Bitiriyorum Başkan, müsaadenizle.
Bugüne
kadar yapılan darbelerin arifesine ve sonrasına bakarsanız, yargıçların ve
savcıların önemli bir kısmının, hukukçuların darbeyi ve darbecileri
meşrulaştırmak için neler yaptığını ve hemen darbeye nasıl biat ettiğini
görürsünüz. İlk defa Türk yargısı darbeleri meşrulaştırmak için mücadele
etmemiştir, darbecilere, darbeye biat etmemiştir; aksine, Türkiye'yi onlara dar
etmiştir. Ben yargımızla gurur duyuyorum.
BAŞKAN
– Teşekkür ediyorum Sayın Bozdağ.
BAŞBAKAN
YARDIMCISI BEKİR BOZDAĞ (Devamla) – Hepinizi saygıyla selamlıyorum. (AK PARTİ
sıralarından alkışlar)
BAŞKAN
– Sayın milletvekilleri, böylece Başbakanlık tezkeresi üzerindeki görüşmeler
tamamlanmıştır.
ÖZGÜR
ÖZEL (Manisa) – Sayın Başkan...
FİLİZ
KERESTECİOĞLU DEMİR (İstanbul) – Sayın Başkan...
BAŞKAN
– Söz vereceğim, bir saniye.
Şimdi
tezkereyi oylarınıza sunuyorum: Kabul edenler... Kabul etmeyenler... Tezkere
kabul edilmiştir.
FİLİZ
KERESTECİOĞLU DEMİR (İstanbul) – Bir dakika... Sözümüz...
BAŞKAN
– Sayın Özel, buyurun.
FİLİZ
KERESTECİOĞLU DEMİR (İstanbul) – Nasıl bir yönetim bu ya?
ÖZGÜR
ÖZEL (Manisa) – Sayın Başkan, şimdi, aslında usul yönünden bir yanlış
içindeyiz. Sayın Bakan konuşmayı ne için yapıyor? OHAL konusunda Meclisin
yetkisini yeniden almak için, ikna etmek için yapıyor. Söylediği söze
itirazımız var. Belki ben ikna edeceğim.
BAŞKAN
– Bütün gruplar konuştu zaten OHAL’le ilgili. 
ÖZGÜR
ÖZEL (Manisa) – Ama, Sayın Bakanın sözüne karşılık...
BAŞKAN
– Genel Kurul dinledi herkesi, kararını verdi.
ÖZGÜR
ÖZEL (Manisa) – Önce yoklamayı yapmak usul yönünden büyük bir eksiklik
gerçekten Sayın Başkan.
Sayın
Başkan, herhâlde daha fazla izahat istemeyeceksiniz. Sayın Bakanın konuşması
sırasında Cumhuriyet Halk Partisini FETÖ’yle mücadeleye yeterli destek
vermemekle suçlayan çok sayıda ifadesi oldu. Bunlara grup adına cevap vereceğiz
efendim.
MUSTAFA
ELİTAŞ (Kayseri) – CHP diye bahsetmedi ama alınganlık gösteriyorlar.
BAŞKAN
– Sayın Özel, ben dikkatle dinledim gerçekten yani sizin grubunuzu ilzam ederek
“Cumhuriyet Halk Partisi Grubu olarak ya da Özgür Özel olarak sizler FETÖ’yle
mücadelede yeterince destek vermediniz...” 
ÖZGÜR
ÖZEL (Manisa) – Peki, Sayın Başkan, Sayın Bakan açık ve net bir şekilde şu
ifadeyi kullandı…
BAŞKAN
– Buyurun. 
ÖZGÜR
ÖZEL (Manisa) – Bizim yaptığımız eleştirileri açıkça kastederek dedi ki:
“Terörle, teröristle ilişkisi olmayan -hem FETÖ’yü hem diğer terör örgütlerini
kastediyor olmalı, OHAL’i öyle kullanıyor- kişilerin OHAL’den rahatsız
olmasını, bunu eleştirmesini kabul etmek mümkün değil.” 
Şimdi,
bu ifade, Cumhuriyet Halk Partisinin genel tutumu OHAL’i eleştirmekken ve
burada yapmışken bize cevap hakkı doğurmuyor mu?
BAŞKAN
– Şimdi sadece siz mi OHAL’i eleştiriyorsunuz? Eleştiren başka gruplar da var. 
FİLİZ
KERESTECİOĞLU (İstanbul) – Onun için söz istiyoruz. 
ÖZGÜR
ÖZEL (Manisa) – Onlara da verirsiniz. 
BAŞKAN
– Şimdi, Sayın Özel… 
ÖZGÜR
ÖZEL (Manisa) – Onlara da verirsiniz.
BAŞKAN
– Hakikaten, varsa vereyim ben size. Bana inandırıcı bir şekilde “Sayın Bakan
konuşmasında şahsımı ya da grubumuzu ilzam ederek bizi şöyle suçladı.” deyin. 
ÖZGÜR
ÖZEL (Manisa) – Sayın Bakan grubumuzu kastederek ve suçlayarak…
BAŞKAN
– Evet. 
ÖZGÜR
ÖZEL (Manisa) - …grubumuza dönerek ve grubumuzun konuşmacısının cümlelerini
tekrar ederek “Bu, FETÖ’cülere cesaret veriyor.” dedi, daha ne desin? 
BAŞKAN
– Buyurun, peki. 
Buyurun
Sayın Yılmaz. (CHP sıralarından alkışlar) 
İki
dakika sataşmadan söz veriyorum. Lütfen yeni bir sataşmaya mahal vermeyelim. 
VII.- SATAŞMALARA İLİŞKİN KONUŞMALAR
(Devam)
4.- Ankara Milletvekili Necati Yılmaz’ın,
Başbakan Yardımcısı Bekir Bozdağ’ın (3/1199) esas numaralı Başbakanlık
Tezkeresi üzerinde Hükûmet adına yaptığı konuşması sırasında Cumhuriyet Halk
Partisine sataşması nedeniyle konuşması
NECATİ
YILMAZ (Ankara) – Sayın Başkan, saygıdeğer milletvekilleri; Sayın Bakan elbette
ki yargı adına ortaya çıkan tablodan memnundur, mutludur, onur duyuyor. Ben utanç
duymaya devam edeceğim, bunun altını çizeyim çünkü yargı gerçekten de böylesine
iktidara yamanmış, onun borazanı olmaktan öte sopasına dönüşmüş bir dönem
yaşamadı. Bu ibretlik bir durumdur. Dünya kadar darbe örnekleri var, ülkemizde
yaşanmış örnekleri var. Bu denli kendisini alçaltan bir tutum içerisine yargı
girmedi. Evet, bunun mimarı da Sayın Bakandır. Onun döneminde gerçekleşti,
elbette ki iftihar edecek ama ben bir hukukçu olarak, bir eski hâkim, avukat
olarak utanç duymaya devam edeceğim. 
Sayın
Bakan, burada yaptığınız konuşma gösteriyor ki, açıklamalarınız o ki artık bu
olağanüstü dönemi olağan hâle getiriyorsunuz, bunu sürgit hâline getirmek
istiyorsunuz. Vatandaş da diyor ki: “Lütfen, hiç değilse nefes alalım. Üç
aylığına bir olağan dönem ilan edin.” Sizden bunu bekliyor, olağan bir dönemde
nefes almak istiyor. Böylesine baskı, böylesine bir zorba sürecin içinden
geçiyoruz. 
Ve
burada mücadeleden bahsediyorsunuz. Mücadeleyi yapacaksanız feneri tutacağınız
yer belli; grubunuz, oraya tutacaksınız. (CHP sıralarından alkışlar) Sadece
görevden almakla yetinemezsiniz. Başbakanı görevden aldınız -seçilmiş iradeyi-
evet, Genel Başkanı görevden aldınız, belediye başkanlarını tek tek görevden
alıyorsunuz. Bu yetmez, bu yetmez, niye görevden aldığınızı açıklayacaksınız
mücadele ediyorsanız ve onun hesabını hukuken soracaksınız. (CHP sıralarından
alkışlar) Bunu sormadan mücadele etmiş olamazsınız, sadece bu sürecin üstünü
örtmüş olursunuz ancak üstünü örtemezsiniz, mızrak çuvala sığmıyor. 
Bir
Ankara Milletvekili olarak söylüyorum: Ankara’nın iradesini gasbedemezsiniz.
Melih Gökçek’i sadece indirmek için bu süreci kullanamazsınız. Eğer inmesi
gerekiyorsa parsellerin hesabını da verecek, eğer inmesi gerekiyorsa çıkıp
yargıda hesabını verecek. Biz bunu beraberinde istiyoruz, değilse böylesine bir
değerlendirmeyi kabul etmiyoruz.
Özetle,
iltisaklı olan Enis Berberoğlu değil, sizsiniz, bir kez daha söylüyorum. 
(Mikrofon
otomatik cihaz tarafından kapatıldı)
NECATİ
YILMAZ (Devamla) – İltisaklı olan, irtibatlı olan Cumhuriyet gazetesi, Sözcü
gazetesi değil, sizsiniz. Dolayısıyla hesabını vermesi gereken de sizsiniz
diyorum, saygılar sunuyorum. (CHP sıralarından alkışlar)
FİLİZ
KERESTECİOĞLU DEMİR (İstanbul) – Sayın Başkan…
BAŞBAKAN
YARDIMCISI BEKİR BOZDAĞ (Yozgat) – Sayın Başkan…
BAŞKAN
– Sayın Bozdağ…
FİLİZ
KERESTECİOĞLU DEMİR (İstanbul) – Sayın Başkan…
BAŞBAKAN
YARDIMCISI BEKİR BOZDAĞ (Yozgat) – Sayın hatibin Hükûmetimize yönelik olarak
eleştirileri oldu, cevap verebilir miyim?
BAŞKAN
– Buyurun Sayın Bozdağ. (AK PARTİ sıralarından alkışlar)
İki
dakika size de… 
FİLİZ
KERESTECİOĞLU DEMİR (İstanbul) – Sayın Başkan, burayı görmemekte bir ısrarınız
mı var?
SİBEL
YİĞİTALP (Diyarbakır) – Bir çabası var, çok özel bir çabası.
BAŞKAN
– Sizi de göreceğim, daha bitmedi bu sataşmalar, karşılıklı gidince polemikler…
ZİYA
PİR (Diyarbakır) – İkisine bir cevap verir, ikisine bir cevap verir.
MEHMET
EMİN ADIYAMAN (Iğdır) – İkisine bir cevap versin.
FİLİZ
KERESTECİOĞLU DEMİR (İstanbul) – Yani ama kaçtır ayağa kalkıyorum ve aynı şeyi
yapıyorsunuz.
BAŞKAN
– Bir saniye…
FİLİZ
KERESTECİOĞLU DEMİR (İstanbul) – Belki herkese cevap verecek.
BAŞBAKAN
YARDIMCISI BEKİR BOZDAĞ (Yozgat) – Ayrıca size de veririz.
FİLİZ
KERESTECİOĞLU DEMİR (İstanbul) – Yok, teşekkür ederim, Sayın Başkanın takdirine
bağlı.
SİBEL
YİĞİTALP (Diyarbakır) – Her şeye o karar veriyor çünkü.
FİLİZ
KERESTECİOĞLU DEMİR (İstanbul) – Demokrasi böyle bir şey!
BAŞKAN
– Şimdi, Sayın Kerestecioğlu… 
Bir
saniye Sayın Bozdağ, özür diliyorum, kusura bakmayın.
Sayın
Kerestecioğlu, bu tartışma devam ediyor. Karşılıklı polemikler olunca ben onu
bitirmeden, bu işlemi bitirmeden öteki işleme nasıl geçeyim? 
FİLİZ
KERESTECİOĞLU DEMİR (İstanbul) – Bu taraftaki hiçbir polemiği görmüyorsunuz.
SİBEL
YİĞİTALP (Diyarbakır) – Hiç görmüyorsunuz.
BAŞKAN
- Ben daha bu polemiği geçirmedim, ara da vermedim, elbette ki size de söz
vereceğim, lütfen biraz sabırlı olalım.
Buyurun
Sayın Bozdağ.
Lütfen
yeni bir sataşmaya meydan vermeyin. 
5.- Başbakan Yardımcısı Bekir Bozdağ’ın,
Ankara Milletvekili Necati Yılmaz’ın sataşma nedeniyle yaptığı konuşması
sırasında Hükûmete sataşması nedeniyle konuşması
BAŞBAKAN YARDIMCISI BEKİR BOZDAĞ (Yozgat) – Sayın
Başkan, değerli milletvekilleri; FETÖ’yle mücadele milletimizin ve hepimizin
ortak mücadelesi ve bu Parlamentonun da bence ortak mücadelesi olmalıdır,
siyasetin de ortak mücadelesi olmalıdır. Ama ben buradaki tartışmalara
bakıyorum, herkes geliyor burada birbirini itham ediyor, birbirini suçluyor,
“Sen şöylesin, ben böyleyim.”, öbürü öyle diyor, beriki böyle diyor. Bunların
kime ne faydası var? FETÖ’yü sevindirmekten başka, “Bak, bunlar birbirine
düşüyor.” demekten başka bir sonuç ortaya koyuyor mu? Koymuyor ama böyle
yapıldığı zaman netice alamayız biz bu mücadeleden. Ben de kalkıp başka şeyler
söylerim, siz de kalkarsınız bana başka şeyler söylersiniz. Bizim birbirimize
söyleyecek çok sözümüz var ama ben söylemeyeyim dedim, bu eleştiriyi yaptım ama
ben bazı şeyleri burada tekrarlamak istiyorum yani kendimi de eleştirerek.
Bakın…
KEMAL ZEYBEK (Samsun) – Sayın Bakan, Kamer Genç’ten
özür dile, bitsin bu iş.
ÖZGÜR ÖZEL (Manisa) – Ama haklı bir talep Sayın Bakan.
BAŞBAKAN YARDIMCISI BEKİR BOZDAĞ (Devamla) – Hiç, hiç,
hiç…
Şimdi, Fetullahçı terör örgütü, “terör örgütü” olarak
ilan edildikten sonraki süreçte hem yargıda hem de başka alanlarda bir sürü
ilanlar var. Baktığınızda, neler yaşandı Türkiye’de? Ben şimdi şöyle soracağım:
Türkiye bir dershane tartışması yaşadı. Dershaneyi kim savundu, kim Anayasa
Mahkemesine götürdü? 17-25 Aralık oldu, FETÖ yargı darbesi, bu yargı darbesini
Parlamentoya kim taşıdı, canlı yayınlarda, gruplarda bu sahte “tape”leri burada
millete kim izletti?
İBRAHİM ÖZDİŞ (Adana) – Sahte mi, “tape”ler sahte mi?
KEMAL ZEYBEK (Samsun) – Sayın Bakan, rahmetli Kamer
Genç’ten özür dile.
BAŞBAKAN YARDIMCISI BEKİR BOZDAĞ (Devamla) – Bunun
siyasal ayağını arıyorsunuz. Bakın, ben ayağı gösteriyorum işte, bakın. 
MİT tırları oldu, FETÖ’nün yaptığı MİT tırlarının
müdafaasını kim yaptı burada? Bakın, terör örgütü vasfı ortaya çıktıktan sonra
olan şeyler bunlar; 2008’de, 2010’da, 2011’de olan değil.
Öte yandan, Yüce Divan tartışmalarında FETÖ’nün
argümanlarının bu…
(Mikrofon otomatik cihaz tarafından kapatıldı) 
BAŞBAKAN YARDIMCISI BEKİR BOZDAĞ (Devamla) –
…Parlamentoda avukatlığını kimler yaptı? Seçim ittifaklarını kimler kurdu?
Zaman gazetesine, Bugün gazetesine, televizyonlara kayyum atandığında
kayyumlara kim direndi? Onlarla kim omuz omuza verdi?
BAŞKAN – Sayın Bozdağ, süreniz dolmuştur, lütfen…
Teşekkür ediyoruz.
BAŞBAKAN YARDIMCISI BEKİR BOZDAĞ (Devamla) – Öte
yandan, kontrollü darbe iftirasının Türkiye’deki avukatlığını FETÖ adına kim
yapıyor? 
CEYHUN
İRGİL (Bursa) – Aranızda FETÖ'nün okullarına gitmeyen, okulunu açmayan, destek
vermeyen bir kişi var mı?
BAŞBAKAN
YARDIMCISI BEKİR BOZDAĞ (Devamla) – Onun için, yan yana koyduğumuzda terör
örgütü vasfı çıktıktan sonra bunları yapmak suçtur suç. 2010’ları suç diye
buraya getirmeyin, esas suçlar bunlardır. 
Arz
ediyorum. (AK PARTİ sıralarından alkışlar) 
BAŞKAN
– Teşekkür ederim.
NECATİ
YILMAZ (Ankara) – Sayın Başkan…
BAŞKAN
– Bir dakika Sayın Yılmaz, Sayın Kerestecioğlu’nu dinliyorum.
Buyurun.
FİLİZ
KERESTECİOĞLU DEMİR (İstanbul) – Sayın Bakan konuşmasında OHAL’e teröre karşı
olan kimsenin karşı çıkmayacağını ifade etti ve bunun çok şaşırtıcı bir şey
olduğunu ifade etti. Biz OHAL’e karşı çıkıyoruz ve bunu, açıkça bizi, grubumuzu
hedef alarak söylediğini düşünüyoruz. Açık bir sataşma var.
BAŞKAN
– Peki, buyurun size de iki dakika süre veriyorum. Lütfen yeni bir sataşmaya
mahal vermeyelim. (HDP sıralarından alkışlar)
SİBEL
YİĞİTALP (Diyarbakır) – Siz sataşıyorsunuz. 
İBRAHİM
ÖZDİŞ (Adana) – “Muhterem Hoca Efendi” diyen bakan nerede? 
BAŞKAN
– Sayın Özdiş, Sayın Özdiş, sesinize yazık, gerçekten, bakın. Lütfen… 
Buyurun
Sayın Kerestecioğlu.
6.- İstanbul Milletvekili Filiz Kerestecioğlu
Demir’in, Başbakan Yardımcısı Bekir Bozdağ’ın (3/1199) esas numaralı
Başbakanlık Tezkeresi üzerinde Hükûmet adına yaptığı konuşması sırasında
Halkların Demokratik Partisine sataşması nedeniyle konuşması
FİLİZ KERESTECİOĞLU DEMİR (İstanbul) –
Olağanüstü hâlle yönetmek çok kolay, yani güce alıştınız, gücü kullanmaya
alıştınız. Bugün kapıya gelen, Meclisin kapısına gelen ve sadece düşüncelerini
ifade eden, sadece “Biz müftülük yasasına karşı çıkıyoruz.” diyen… Ki aylardır
kadınlar sokaklarda. Ben buradaki AK PARTİ’li kadınlara da seslenmek istiyorum.
Zamanında başörtüsü yasaklarına karşı çıkarken oradaki kadın hakları
savunucularının çoğu da aynı şekilde destekliyorlardı. 
SERAP YAŞAR (İstanbul) – Ben hiçbirini
görmedim açıkçası. 
FİLİZ KERESTECİOĞLU DEMİR (Devamla) – O
kadınlar kapının önünde darbedildiler, gözlerine, burunlarına, yüzlerine gaz
sıkıldı. Utanın bundan. Bu işte, OHAL bu. Onlar mı terörist? Kaç gündür, üç yüz
kırk sekiz gündür bizim Eş Genel Başkanımız Selahattin Demirtaş…
“Yargılayacağız.” dediniz. Nerede? Daha mahkemeye çıkarılmadı Selahattin
Demirtaş. Bundan hiç mi utanç duymuyorsunuz? O mu terörist? Öyle, “terörist”
demeyen, işte bunu eleştirmeyen OHAL’e karşı çıkarmış, işte bizler aslında çok
büyük tehditler altındaymışız… Türkiye’nin dış düşmana falan ihtiyacı yok. 
ORHAN DELİGÖZ (Erzurum) – Siz varsınız,
siz.
FİLİZ KERESTECİOĞLU DEMİR (Devamla) –
İçeridekiler yetiyor zaten, hiç dış düşmana ihtiyacı yok. İçeride, tıpkı
getireceğiniz müftülük yasası da nasıl aslında bir başka kutuplaştırma
sağlayacaksa bu ülkede, siz özellikle son yıllarda yürüttüğünüz politikalarla
bu ülkeyi korkunç biçimde kutuplaştırıyorsunuz. Biz Hatun Tuğluk’un cenazesi
oradan çıkarılırken bunu gördük. Muğla’da o çırılçıplak yere yatırılan
insanlara yapılana “işkence” dememenizde bunu gördük. 
MEHMET DEMİR (Kırıkkale) –
“Teröristlerin” de.
FİLİZ KERESTECİOĞLU DEMİR (Devamla) – 10
Ekim katliamında barış isteyen insanlar için bir taneniz kalkıp da başsağlığı
dilemediğiniz için yakınlarına, bunu gördük. 
ORHAN DELİGÖZ (Erzurum) – Sizden biriniz
PKK’ya terör örgütü diyebildiniz mi? 
FİLİZ KERESTECİOĞLU DEMİR (Devamla) –
Gülün siz, gülün siz! OHAL’inize de devam edin.
ORHAN DELİGÖZ (Erzurum) – Herhangi
biriniz PKK’ya “terör örgütü” diyebiliyor musunuz? Bir de utanmadan çıkıp
konuşuyorsunuz.
BAŞKAN – Evet Sayın Yılmaz, niye söz istediniz, ne dedi
de sataştı size Sayın Bakan?
NECATİ YILMAZ (Ankara) – Sayın Başkan, Sayın Bakan
başlangıçta, FETÖ’cüleri sevindiren tutumlar olarak bizim tutumumuzu
değerlendirdi, ondan sonrasında da bütün süreçlerde bizim onların avukatlığını
yaptığımız da dâhil olmak üzere...
BAŞKAN – Buyurun Sayın Yılmaz, lütfen bu polemiği
bitirelim. (CHP sıralarından alkışlar) 
7.- Ankara Milletvekili Necati Yılmaz’ın,
Başbakan Yardımcısı Bekir Bozdağ’ın sataşma nedeniyle yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
NECATİ
YILMAZ (Ankara) – Arkadaşlar, anlaşılmadı ama sizleri selamlarken bir
hatırlatmada daha bulunayım. Bir vatandaşın ismini değiştirdiğiniz zaman o kişi
değişmez. Yani, sizin dediğiniz günden itibaren bu örgüte, bu hain örgüte, bu
alçak örgüte siz o saatten sonra “FETÖ” demekle onun maddi varlığını
değiştiremezsiniz. (CHP sıralarından alkışlar) Baştan beri bu aynıydı, adını
değiştirdiniz o kadar ve baştan beri beraberdiniz, sonrasında kavga ettiniz o
kadar. Yani, sonuçta yaşanan şey bir iktidar kavgasıdır. 
ORHAN
DELİGÖZ (Erzurum) – Terör örgütü olduktan sonra siz beraberdiniz, siz.
NECATİ
YILMAZ (Devamla) – Yaşanan iki darbe ardışıktır, birbirini tamamlayan
süreçlerdir, aynı menzile giden süreçlerdir. (AK PARTİ sıralarından gürültüler)
Bunu söyleyen sizlersiniz. Ortaklığınız, yürüyüşünüz, beraberliğiniz sizlerin
ağzından ifade bulmuş durumda, bizim söz söylememize gerek yok. Sizi rahatsız
eden sözler bizim söylediklerimiz değil, sizin yüzünüze tuttuğumuz
sözlerinizdir. Siz onlardan rahatsızsınız, yaptıklarınızdan rahatsızsınız,
bunların pişmanlığı içerisindesiniz ama pişmanlık yetmez, hesap vereceksiniz,
hesap vereceksiniz, yaptıklarınızın hesabını bir gün mutlaka vereceksiniz. (CHP
sıralarından alkışlar) 
Ve
Sayın Bakan, kumpas davaları sürecinde o örgüt, o çete, o hain çete bu ülkenin
ordusuyla, bu ülkenin yargısıyla, üniversitesiyle, çalışanıyla hesaplaşırken,
siz onlarla ortaklaşırken adına “FETÖ” demiyordunuz ama örgüt aynı örgüttü ve
siz beraberdiniz. Dolayısıyla, bu beraberliğin hesabı tüm FETÖ’cülere, tüm
ortaklarına sonuna kadar sorulacak. Herkese adalet diyoruz. Adalet, cezasızlık
değil, yaptıklarınızın hesabını vermek demektir. Bu anlamda, hepsinin, bu adını
saydığım örgütlerin her birinin içine dâhil olmakla, ortaklık kurmakla
sorumlusunuz; tarih önünde sorumlusunuz, hukuk önünde sorumlu olacaksınız
diyorum, sizleri saygıyla selamlıyorum. (CHP sıralarından alkışlar) 
BAŞKAN
– Yurt Dışına Kaçırılan Kültür Varlıklarımızın Belirlenerek İadelerinin
Sağlanması ve Mevcut Kültür Varlıklarının Koruması İçin Alınması Gereken
Tedbirlerin Belirlenmesi Maksadıyla Kurulan Meclis Araştırması Komisyonunun bir
tezkeresi vardır, okutuyorum: 
VI.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
3.- (10/601) esas numaralı Meclis
Araştırması Komisyonu Geçici Başkanlığının, Komisyonun, başkan, başkan vekili,
sözcü ve kâtip üye seçimini yaptığına ilişkin tezkeresi (3/1202)
16/10/2017
Türkiye Büyük Millet Meclisi
Başkanlığına
Komisyonumuz, başkan, başkanvekili, sözcü ve kâtip
seçimi için 16/10/2017 Pazartesi günü saat 14.30'da toplanmış ve kullanılan
(12) adet oy pusulasının tasnifi sonucu aşağıda adları ve soyadları yazılı
üyeler karşılarında gösterilen oyu alarak İç Tüzük'ün 24'üncü maddesi uyarınca
başkan, başkanvekili, sözcü ve kâtip seçilmişlerdir.
Bilgilerinize arz ederim. 
Saygılarımla.

 Serdal
Kuyucuoğlu
 Mersin
Milletvekili
 Komisyon
Geçici Başkanı
Başkan:
Mustafa İsen Sakarya Milletvekili (11) oy
Başkan
Vekili: Nevzat Ceylan Ankara Milletvekili (11) oy
Sözcü:
Ayhan Gider Çanakkale Milletvekili (11) oy
Kâtip:
Ceyda Bölünmez Çankırı Mardin Milletvekili (11) oy
BAŞKAN
– Bilgilerinize sunulmuştur. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Muğla Milletvekili Mehmet Erdoğan ve
arkadaşları tarafından arı yetiştiriciliği ve bal üretimi yapan vatandaşların
mevcut sorunlarının araştırılarak alınması gereken önlemlerin belirlenmesi
amacıyla verilmiş olan (10/146) esas numaralı Meclis Araştırması Önergesi’nin
ön görüşmelerinin Genel Kurulun 17 Ekim 2017 Salı günkü birleşiminde
yapılmasına ilişkin önerisi
17/10/2017
Türkiye Büyük Millet Meclisi
Başkanlığına
Danışma Kurulunun 17/10/2017 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19'uncu maddesi gereğince Genel
Kurulun onayına sunulmasını arz ederim.
Saygılarımla.
 Erkan
Akçay
 Manisa
 MHP
Grup Başkan Vekili
Öneri:

Türkiye
Büyük Millet Meclisinin gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan Muğla Milletvekili Mehmet
Erdoğan ve arkadaşlarının (10/146) esas numaralı arı yetiştiriciliği ve bal
üretimi yapan vatandaşların mevcut sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına dair önergemizin
görüşmelerinin 17/10/2017 Salı günkü birleşiminde yapılması önerilmiştir.
BAŞKAN
– Öneri üzerine ilk söz öneri sahibi olarak Milliyetçi Hareket Partisi Grubu
adına Muğla Milletvekili Mehmet Erdoğan’ın.
Buyurun
Sayın Erdoğan. (MHP sıralarından alkışlar) 
MHP
GRUBU ADINA MEHMET ERDOĞAN (Muğla) – Sayın Başkan, değerli milletvekilleri; arı
yetiştiriciliği ve bal üreticiliği yapan vatandaşlarımızın sorunlarının
araştırılması için vermiş olduğumuz önerge üzerinde Milliyetçi Hareket Partisi
Grubu adına söz almış bulunmaktayım. Bu vesileyle yüce heyetinizi ve ekranları
başında bizleri izleyen yüce Türk milletini saygıyla, muhabbetle selamlıyorum. 
Değerli
milletvekilleri, ülkemiz arı kovanı varlığı ve bal üretimi konusunda dünya
2’ncisidir. Dünya bal üretiminin yaklaşık yüzde 7’sini ülkemiz
gerçekleştirmektedir. Bu işi 60 bin aile ve 7,9 milyon arıyla Türkiye
gerçekleştirmektedir. Ülkemiz arı yetiştiriciliği ve bal üreticiliği konusunda
çok uygun bir bitki örtüsüne ve potansiyele sahip olmasına rağmen maalesef bu
potansiyelin çok azını kullanabilmektedir. Örneğin, Kanada ve Çin gibi
ülkelerde kovan başına alınan ürün 50 kilogramın üzerinde olmasına rağmen
ülkemizde bu miktar maalesef 15 kilogram civarındadır. Yıllık 105 bin ton bal
üretimi yapan üreticilerimiz bu süreçte bazı bürokratik engellerle
karşılaşmaktadır. Arıcılarımızın tamamına yakınının gezginci arıcılık yaptığını
ve bunlar için zaman kavramının çok önemli olduğunu düşünürsek bürokratik
engellerin kaldırılmasının ne kadar zaruri olduğu açıktır.
Değerli
milletvekilleri, arıcılarımızın sorunlarının çözümüyle ilgili bazı
önerilerimizi müsaadenizle sizlerle paylaşmak istiyorum. Arıcılarımızın
kullandığı malzemelerin denetiminin ve kalitesinin artırılması hem üretilen
balın kalitesi hem de pazarlanması bakımından önemlidir. Arıcılık
potansiyelinin yüksek olduğu illerimizde üreticilerimize doğru yöntemleri
uygulama hususunda telkinlerde bulunacak ve yönlendirmeler yapacak uzman
kişilerin yetiştirilip istihdam edilmesi şarttır. Mevcut teknik elemanlar iş
yükü ve farklı konularla da ilgilendiğinden bu ihtiyacı karşılayamamaktadır.
Türkiye’de arıcılarımızın kullandığı girdiler çok pahalıdır, buna karşın
verilen desteklemeler de yetersiz kalmaktadır. Böyle bir ortamda ithalat
konusunda herhangi bir sınırlama getirilmemesi arıcılarımızı çaresiz
bırakmaktadır, vatandaşlarımız da ithal edilen kalitesiz ürünleri
tüketmektedir. İthalatın kontrol altına alınması ve üreticilerimizin korunması
zarurettir.
Ülkemizde
Muğla arısı, Kafkas arısı, Anadolu arısı gibi birçok arı ırkı bulunmaktadır.
Arıcılığın bekası bakımından mevcut arı ırklarının korunması ve ıslah edilmesi
konusunda ciddi çalışmalar yapılmalıdır; bu konuda altyapı eksikliği vardır.
Değerli
milletvekilleri, dünya çam balı üretiminin yüzde 90’ını Türkiye
gerçekleştirmektedir. Bu üretimin de yüzde 90’ı güzel ilimiz Muğla’da
olmaktadır. Çam balı üretiminin yapıldığı alanların korunması ve çoğaltılması
zaruridir. Diğer yandan, Muğla Sıtkı Koçman Üniversitesi bünyesinde aktif bir
şekilde çalışma yürütecek arıcılık araştırma enstitüsünün kurulması da bir
zarurettir. 
Diğer
yandan, diğer bir konu da arıcılarımızın ürettiği balı hak ettiği değerden
satamamasıdır. Örneğin, Muğla’da ürettiği balı ortalama 10 ila 13 lira arasında
satan üreticilerimizin balını alan tüccarlar, aynı bölgede bu balın kilosunu
30-35 liraya satmaktadır. Bu, hem üreticiyi hem de tüketiciyi mağdur
etmektedir. Bu konuya da çözüm getirecek bir çalışmaya ihtiyaç vardır. 
Arıcılarımızın
maliyetleri içerisindeki en büyük pay nakliyedir. Arıcılarımız, yılda en az
dört beş defa taşınmaktadır. Bu sebeple arıcılarımıza ÖTV’siz mazot temini önem
arz etmektedir. 
Arıcılarımızın
konaklama sıkıntısı ve arılarını koyabilecekleri nokta uygulaması önemlidir. Bu
noktaların uzman kişiler tarafından belirlenmesi ve arıcılarımızın işlerinin
kolaylaştırılması gerekmektedir. 
Arıcılarımıza
oturum alması için tanınan beş günlük süre yetersizdir. Bu sürenin de
uzatılması gerekir. 
Değerli
milletvekilleri, bir diğer önemli husus ise ülkemizde arı üreticilerimizin
ihtiyacına cevap verecek nitelikte bir flora haritasının olmamasıdır. Dünya
üzerinde bulunan ballı bitki çeşidinin yüzde 75’inden fazlası ülkemizdedir. Bu,
önemli bir varlıktır. Bunun kıymetini bilmemiz lazım. 
Arıcılarımızın
en önemli sorunlarından birisi de sahte bal meselesidir. Maalesef geçmiş
yıllarda Tarım Bakanlığına bile sahte bal satılabildiği hatırlanırsa konunun
önemi daha iyi anlaşılacaktır. Bu bakımdan, başta Gıda, Tarım ve Hayvancılık
Bakanlığı olmak üzere ilgili bakanlıklarımızın koordineli bir çalışma yapması
arıcılarımızın sorunlarının çözümü bakımından önemlidir. 
Önergemizin
arıcılarımız için hayırlı olmasını diliyor, desteklerinizi bekliyoruz. 
Bu
duygu ve düşüncelerle yüce heyetinizi ve ekranları başındaki aziz Türk
milletini saygı ve muhabbetle selamlıyorum. (MHP sıralarından alkışlar) 
BAŞKAN
– Teşekkür ediyorum. 
Cumhuriyet
Halk Partisi Grubu adına Niğde Milletvekili Ömer Fethi Gürer. 
Buyurun
Sayın Gürer. (CHP sıralarından alkışlar) 
CHP
GRUBU ADINA ÖMER FETHİ GÜRER (Niğde) – Sayın Başkan, değerli milletvekilleri;
arıcılık oldukça zor bir uğraştır; bakımı, korunması, verimi, veriminin
artırılması düzenli takip gerektirir. Arıcılık, bir meslekten öte, sanattır.
400 bin insan bu işten ekmek yemektedir. Ülkemizde koloni sayısı 8 milyona
erişmiştir. Ülkemiz bal üretiminde önemli bir noktadadır. Üreticilerin
üretimden pazarlamaya ne yazık ki bu alanda da büyük sorunları vardır
Konaklama yerleri dağlar, yaylalardır. Ne var ki
buralarda enerjiye erişmeleri sorundur. Bu bağlamda bal sağacak cihazından
cebindeki telefonuna enerji önemli ihtiyaçtır. Konaklama yerlerine güneş
panellerinin yapılması arıcıların beklentileri ve talepleridir. 
Bal ormanları artırılmalıdır. Orman Bakanlığı bu
anlamda daha fazla destek sağlamalı, güvenli, korunaklı konaklama alanları
oluşturulmalıdır.
Arı nakillerinde yaşanan önemli bir sorun da birkaç
tane kovanın fazlalığı nedeniyle ceza kesilmesidir. Bu anlamda gerekli
önlemleri alan arıcılar cezadan muaf tutulmalıdır. 
Arıcılıkta
hastalıkla mücadele teknik bilgi ve yasal düzenlemelere ihtiyaç kılmaktadır.
Arı ilacı, ruhsatlı ilaç pahalı olunca ne yazık ki arıcılar ruhsatsız ilaçlara
yönelmekte, bu da kalite açısından sorun yaratmaktadır. Bunun giderilmesi için
arıcılara Hükûmet mutlaka ilaç desteği sağlamalıdır. 
Arıların
toplu ölümleri üreticiyi perişan etmektedir. Narenciye çiçekleri için
kullanılan ilaçlardan arıların etkilendiği saptanmıştır. Arıların zarar
görmemesi için arılara zarar vermeyecek ilaçların narenciyede kullanılması da
sağlanmalıdır. 
Ana
arı üretiminde sorunlar vardır. Kaliteli ana arıyla ilgili çalışmalar yeterli
değildir. 
Arıcıları
etkileyen bir neden de tarım alanlarının farklı nedenlerle tahrip edilmesidir.
Ülkemizde Giresun, Muğla, Adana, Sivas, Ordu, Mersin illeri arıcılıkta ilk
sıralardadır. Niğde ilinde de 40 bin koloni bulunmaktadır.
Ülkemiz
bal üretiminde dünya ikincisidir. İhracat payımız bu anlamda düşüktür,
artırılması için kalite yönünde çalışma yapılmalıdır. Ne yazık ki ülkemizde
glikoz, früktoz ve sahte bal, arıcılarımızı zor duruma sokmaktadır. Bununla
ilgili denetimler yapılmaktadır; yetersizdir. Merdiven altı bal üretimiyle daha
ciddi mücadele edilmelidir. Bal, yurt dışına satabileceğimiz önemli bir
üretimimizdir. Bu anlamda Hükûmetin yapacağı çalışmalar vardır. Yapılacak bir
Meclis araştırmasının faydalı ve yararlı olduğunu düşünüyor, Cumhuriyet Halk
Partisi olarak bu öneriyi destekliyoruz. 
Yüce
Meclisi saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum. 
Milliyetçi
Hareket Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır; okutup işleme alacağım, oylarınıza sunacağım. 
2.- HDP Grubunun, 17/10/2017 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Türkiye’deki yoksulluk ve yoksullaşma probleminin tespiti, gerekli önlemlerin
alınması ve çözüm için yol haritasının oluşturulması amacıyla verilmiş olan
Meclis araştırması önergesinin Genel Kurulun bilgisine sunulmak üzere bekleyen
diğer önergelerin önüne alınarak Genel Kurulun 17 Ekim 2017 Salı günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi
17/10/2017
Türkiye
Büyük Millet Meclisi Başkanlığına
Danışma Kurulunun 17/10/2017 Salı günü
(bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.

 Filiz
Kerestecioğlu Demir
 İstanbul
 Grup
Başkan Vekili
Öneri: 
17 Ekim 2017 tarihinde İstanbul Milletvekili Grup
Başkan Vekili Filiz Kerestecioğlu tarafından verilen 5634 sıra numaralı
Türkiye'deki yoksulluk ve yoksullaşma probleminin tespiti, gerekli önlemlerin
alınması ve çözüm için yol haritasının oluşturulması amacıyla Türkiye Büyük
Millet Meclisine verilmiş olan Meclis araştırma önergesinin diğer önergelerin
önüne alınarak, görüşmelerinin 17/10/2017 Salı günkü birleşiminde yapılması
önerilmiştir.
BAŞKAN – Halkların Demokratik Partisi grup önerisi
üzerine öneri sahibi olarak İstanbul Milletvekili Erdal Ataş.
Buyurun Sayın Ataş. (HDP sıralarından alkışlar)
HDP GRUBU ADINA ERDAL ATAŞ (İstanbul) – Sayın Başkan,
değerli milletvekilleri; yoksulluğun ortadan kaldırılması günlerinden biri olan
17 Ekim, Birleşmiş Milletler tarafından, bu dünya üzerinde yaşanan yoksulluğun
sebebi olan ülkeler tarafından yani onların da oluşturduğu ve onların
yandaşlarının da bulunduğu ülkeler tarafından ortadan kaldırılması ya da bir
şekilde azaltılması üzerine ortaya atılmış, farkındalık yaratmak için ileri
sürülmüş günlerden bir tanesi. Ama, maalesef, bu günü ortaya koyan emperyalist
ülkeler ve onların yandaşları, yani bugün iktidarda bulunan kapitalist,
emperyalist dünyanın sahipleri bütün bu yoksulluğun yaratılmasının sebepleri
üzerine herhangi bir girişimde bulunmamaktadır. 
Dünya nüfusunun, ilan edildikten bu yana, yaşanan süreç
içerisinde yaklaşık olarak üçte 1’i yoksulluk sınırının altında yaşayacak hâle
dönüşmüş durumda; yani, 2 milyar 300 milyon civarında insan bugün dünyanın
çeşitli yerlerinde yoksulluk sınırının altında yaşamaktadır. Bütün bunlar tabii
ki kapitalist, emperyalist sistemin adaletsiz ekonomik bölüşümü, özel mülkiyete
dayalı olarak kâr sürecinin işletilmesi ve sermayenin desteklenerek yoksulların
ve işçilerin üzerinde aşırı sömürünün gerçekleşmesi üzerinden meydana
gelmektedir. 
Hem dünyada hem de coğrafyamızda yüzde 20, yani mevcut
gelirden en üst düzeyde gelir alan yüzde 20, dünya gelirinin, 35 trilyon
doların yüzde 50’sini kendi cebine indirmektedir. En alt düzeyde geliri olan
insanlar, yani o “yoksullar” dediğimiz sınıfta yer alan kesim ise sadece
dünyadaki o gelirin yüzde 5’ini almaktadır; yani, bu 2,5 milyar insan sadece
yüzde 5’le kendi yaşamını geçindirmek zorunda. 
Dünya üzerinde yüzde 20, yani dünya nüfusunun yüzde
20’si sosyal yardımlar olmaksızın artık yaşamını geçindiremez hâle gelmiş
durumda. Sermaye de, aynı şekilde, bütün bu süreç içerisinde, bu adaletsiz
yönelimden kaynaklı en büyük krizlerini yaşadığı dönemlerin de içerisinden
geçmektedir. 
Ülkemizdeki yoksulluk ortalaması da dünya ortalamasıyla
hemen hemen aynı durumda. DİSK’in, sendikaların yapmış olduğu araştırmalara
göre yüzde 35 düzeyinde seyretmektedir. 
Bugün DİSK-AR’ın yapmış olduğu araştırmaya göre, devlet
istatistik enstitülerinin dışında 5,5 milyon insan işsiz durumdadır. Yine, aynı
şekilde, düşük aylıklarla çalışan insanlar da bu meseleye eklendiğinde yaklaşık
olarak 15 milyon insan -yani bu çalışan alanın içerisinde diyorum- bunların
hepsi yoksulluk sınırı içerisinde bir gelirle yaşamını sürdürmek zorunda
kalmaktadırlar. Uçurum giderek derinleşmekte. Ve bizim coğrafyamızda,
Bankacılık Düzenleme ve Denetleme Kurumunun yapmış olduğu araştırmaya göre 106
bin insan milyonluk hesaplarla banka hesaplarına sahip mudiler durumunda. Bunun
yanında, yaklaşık olarak her yıl bu sayı 6-7 bin civarında artmaktadır. Yani
bizim ülkemizde zenginler daha fazla zenginleşmekte, bu kapitalist sömürü
düzeninden kaynaklı, fakirler de daha fazla fakirleşmektedir. Bunun sebebi
bellidir: Birincisi, bizim ülkemizde de bu meselenin çözümüne yönelik adımlar
atılmamaktadır iktidar tarafından. Adaletsiz vergiler hızla artırılmakta. Yani
işçilere, memurlara yüzde 4 zam veren Hükûmet, taşıt vergisinde yüzde 40 zam
yapabilmektedir ve bunu da dalga geçer biçimde açıklayabilmektedir. Silahlanma
hızla artmakta ve füzeler ve benzerlerine trilyonlarca para o alana
akıtılmaktadır. Savaş politikaları derinleştirilmekte, yap-işlet-devretle bütün
o köprüler ve benzerlerinde o işletmelere trilyonlarca dolar aktarılmaktadır.
Saray harcamaları, örtülü ödenekler, OHAL uygulamaları, taşeronlaşma, iş
saatinin artırılması gibi nedenlerle işçi alanında büyük bir yoksulluk ortaya
çıkarılmaktadır. 
Bütün bu sorunların çözümü ancak şu biçimde
yapılabilir: Bir, vergide gelire göre bir adalet, işlerdeki çalışma saatlerinin
azaltılarak işçilerin işe alınması, toplumsal barışın sağlanması, savaş
politikaları ve silaha yatırılan paranın insanlara ve yatırıma aktarılması,
yine aynı şekilde tarım, sanayi, teknoloji ve üretim alanında yatırımlar
artırılarak, barış ve adaletle bu sorun çözülebilir. (HDP sıralarından
alkışlar) 
BAŞKAN – Teşekkür ediyorum Sayın Ataş.
Milliyetçi Hareket Partisi Grubu adına Aydın
Milletvekili Deniz Depboylu konuşacaktır.
Buyurun Sayın Depboylu. (MHP sıralarından alkışlar) 
MHP GRUBU ADINA DENİZ DEPBOYLU (Aydın) –
Sayın Başkan, değerli milletvekilleri; yoksulluğun kaldırılması üzerine verilen
önerge üzerinde Milliyetçi Hareket Partisi Grubumuz adına söz almış
bulunmaktayım. Konuşmama başlamadan önce Gazi Meclisi, aziz Türk milletini
saygıyla selamlıyorum. 
Değerli milletvekilleri, öncelikle bugün
ve dün yaşadığımız üzücü olaylar sonucunda Kuzey Irak’ta şehit düşen 4
askerimize Allah’tan rahmet, Mersin’de gerçekleşen hain terör saldırısında
yaralanan polislerimize acil şifalar diliyorum. Yine Şırnak’ta göçük altında
kalarak yaşamını kaybeden işçilerimizin ailelerine sabır, kendilerine rahmet
diliyorum.
Değerli milletvekilleri, yoksulluk
maalesef henüz aşamadığımız, aşmak için çaba gösterdiğimiz ama maalesef
başarılı olamadığımız bir yara. TÜİK ve TÜRK-İŞ’in karşılaştırmalı Eylül 2017
verilerine baktık, 4 kişilik bir ailenin sağlıklı, dengeli ve yeterli
beslenebilmesi için yapması gereken aylık gıda harcaması tutarının 1.522 lira
58 kuruş olduğunu gördük. Bu, sadece beslenme için gereken yani açlık sınırı,
buna giyim, sağlık, eğitim masrafları dâhil değil. Bunları eklersek 4 kişilik
bir aile için yoksulluk sınırı 4.959 lira 54 kuruş olarak ortaya çıkmakta.
Bekâr bir çalışanın aylık yaşama maliyeti ise 1.901 lira 8 kuruş ancak asgari
ücretin de 1.404 lira 6 kuruşta sınırlı kaldığını görüyoruz. Bu durumda zaten
insanların çektiği sıkıntılar ortada ama bunlara ulaşamayıp işsiz kalanlar da
malum. Kayıt dışı çalışanların oranı yüzde 34,2 olarak artmış, tarımda kayıt
dışı kalanlar da yüzde 22,4 olmuş, kamu istihdamıysa buna oranla binde 8 olarak
azalmış. Yine işsizlik oranı arttıkça biz biliyoruz ki şu anda iş bekleyen,
kamuda görev bekleyen, atama bekleyen çok sayıda kardeşimiz mevcut. Bunların
kimisi öğretmen adayı, kimisi veteriner olarak mezun olmuş, tıbbi sekreterler,
ziraat mühendisleri, bütün bu kardeşlerimiz atama beklerken, yoksulluk
sınırının altında yaşayanları da hesaba kattığımızda, sıkıntıda ne kadar çok
insanımız olduğunu da görüyoruz. İnşallah bunların çözümü için uygun şeyler,
planlamalar yapılır, gerekli önlemler alınır ve çözüme ulaştırılır diyor, yüce
heyetinizi saygıyla selamlıyorum. (MHP sıralarından alkışlar) 
BAŞKAN – Teşekkürler. 
Cumhuriyet Halk Partisi Grubu adına Tokat
Milletvekili Kadim Durmaz konuşacaktır. 
Buyurun Sayın Durmaz. (CHP sıralarından
alkışlar) 
CHP GRUBU ADINA KADİM DURMAZ (Tokat) –
Sayın Başkan, değerli milletvekilleri; bugün burada Yoksullukla Mücadele
Günü’nde ülkemizin durumunu ve yaşadıklarını arz etmek üzere huzurunuzdayım. 
Gittikçe büyüyen gelir adaletsizliği,
yanlış ekonomi politikaları yoksulluğumuzu büyüttükçe büyütüyor. Peki,
yoksulluk nedir? Yoksulluk yok olma hâlidir, kıt kaynaklara sahip olmaktır.
Oysa biz, varlık içinde yoksulluk yaşıyoruz. Üreten fabrikalarımız yok muydu?
Üreten çiftçimiz yok muydu? Binlerce işçiyi istihdam eden kamu kurum ve
kuruluşlarımız yok muydu? Vardı ama AKP iktidarının günü kurtarma, seçim
kazanma hırsıyla yok edildi ve yurttaşlarımız varlık içinde yokluğa mahkûm
edildi.
Ülkemizde yoksulluk, hayvan besiciliği
yapan çiftçimize desteği vermeyip et ithal etmektir. Yoksulluk, en büyük
üreticiyken buğdayı ve samanı ithal etmektir. Yine, şeker pancarı üreticisi
varken yapay tatlandırıcı kotasını katbekat artırmaktır. Yoksulluk, çağdaş,
bilimsel eğitimden uzaklaşıp okuduğunu anlamayan bir nesli yaratmaktır. Çocuklarımızın
eğitimini, geleceğini bir cümleyle karartmaktır. Yoksulluk, elinde diplomasıyla
tek başına bir iktidar eliyle binlerce işsizi yaratmaktır. Yoksulluk, dünyada
ihracat yaptığımız ülkelerle Hükûmet ve iktidar eliyle kötü olmaktır.
Yoksulluk, dünyada kaybettiğimiz, alınamayacak, elde edilemeyecek itibardır.
Yardımlarla yaşamayı, yaşamı sürdürmek zorunda milyonları bırakmaktır. 
Değerli milletvekilleri, AKP iktidarı
yanlış politikalarla Türk lirasına cumhuriyet tarihinin en büyük itibar kaybını
yaşatmıştır. Kıt kanaat geçinen yoksulun sofrasında ekmek bile azalmıştır. 3
Kasım 2002’de sosyal yardım alan insan sayısı bu ülkede 2 milyon 850 binken
buna milyonları ilave ettiniz. Yani, her yıl artan yoksulluk, insanları
yardımlara muhtaç hâle getirmiştir. Son on beş yılda 125 büyük özelleştirme
yaptınız, doksan yıllık cumhuriyet eserlerini yok ettiniz ama buna rağmen açığı
kapatamadınız; hazıra dağlar dayanmaz. Bilesiniz, bu ülke size miras değil,
vicdanı olana emanettir. (CHP sıralarından alkışlar) Bin bir zenginliğe sahip
ülkemizde bu yoksulluğu on beş yıldır yanlış politikalarla sizler yarattınız.
Bu ülkede TÜPRAŞ’ı İsrail’e, PETKİM’i Azerilere, TÜRK TELEKOM’u Araplara,
Wodafone’ı İngilizlere, TEKEL’i Amerikalılara sattınız. Yine elimde burada
uzunca bir listesi var bu sattıklarınızın. Ama diyoruz ki kısacası, bu aziz
milleti Hükûmet eliyle yoksulluğa ittiniz. Biz, Victor Hugo’nun dediği gibi
“Siz yardım edilmiş yoksullar istiyorsunuz, biz ise ortadan kaldırılmış bir
yoksulluğun peşindeyiz.” diyor yüce Meclisi saygıyla selamlıyorum. (CHP
sıralarından alkışlar)
BAŞKAN – Teşekkür ediyoruz. 
Halkların Demokratik Partisi grup
önerisini oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Cumhuriyet Halk Partisi Grubunun bir
önerisi vardır, okutup işleme alıyorum:
3.- CHP Grubunun, 17/10/2017 tarihinde Ordu
Milletvekili Seyit Torun ve arkadaşları tarafından, fındık sektörünün
sorunlarının belirlenmesi amacıyla verilmiş olan Meclis araştırma önergesinin
Genel Kurulun bilgisine sunulmak üzere bekleyen diğer önergelerin önüne
alınarak Genel Kurulun 17 Ekim 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşimde yapılmasına ilişkin
önerisi
17/10/2017
Türkiye
Büyük Millet Meclisi Başkanlığına
Danışma Kurulunun 17/10/2017 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim. 
 
 Özgür
Özel 
 Manisa
 Grup
Başkan Vekili 
Öneri:

Ordu
Milletvekili Seyit Torun ve arkadaşları tarafından fındık sektörünün
sorunlarının belirlenmesi amacıyla 17/10/2017 tarihinde Türkiye Büyük Meclisi
Başkanlığına verilmiş olan Meclis araştırma önergesinin (1398 sıra no.lu) diğer
önergelerin önüne alınarak görüşmelerinin 17/10/2017 Salı günlü birleşimde
yapılması önerilmiştir.
BAŞKAN
– Cumhuriyet Halk Partisi Grubu önerisi üzerinde ilk söz, öneri sahibi adına
Ordu Milletvekili Seyit Torun’a aittir.
Buyurun
Sayın Torun. (CHP sıralarından alkışlar)
CHP
GRUBU ADINA SEYİT TORUN (Ordu) – Teşekkürler Sayın Başkanım.
Sayın
Başkan, değerli milletvekilleri; Cumhuriyet Halk Partisi olarak verdiğimiz
fındık üreticilerinin ve sektörünün sorunlarına ilişkin grup önerisi hakkında
söz aldım. Genel Kurulu saygıyla selamlıyorum.
Bu
kürsüden daha önce de fındıkla ilgili birçok konuşma yaptık, bölge
milletvekillerimiz de bu konuya birçok kez değindi. Araştırma önergeleri
verdik, basın toplantıları yaptık ama maalesef, bu önerilerimiz ve
üreticilerimizin ürünlerini değerlendirememesiyle ilgili ortaya koyduğumuz bir
sürü eleştirimiz kale alınmadı. Hatta Ordu ile Giresun arasında da yürüdük ve
orada üreticilerimizin sesini duyurabilmek için bir miting de gerçekleştirdik.
(CHP sıralarından alkışlar) Fakat görülüyor ki maalesef, alınan önlemler ve
yapılan işlemler üreticinin derdine çare değil. Şu anda 8 ila 8,5 lira arasında
satılıyor ama Sayın Bakan sezonun açılışında maliyeti 8 lira 75 kuruş olarak
açıklamıştı. Şu anda bile üretici, maliyetinin altında ürününü satıyor;
üniversiteye çocuğunu gönderdi, düğün yaptı, borcu var, maalesef ama maalesef
şu anda bu yılki borcunu da kapatamadı, gelecek yıla, 2018’e de borçlu giriyor.

Hep
dile getirdik, yıllık 3,6 milyar dolar gelir elde ettiğimiz bir ürünümüz şu
anda 1,8 milyar dolar, 2016-2017 tahminî. Diyoruz ki: Artık bunun üzerinden her
yıl bir beklenti içerisinde olmayalım, fındık üreticisi dertli, ne yapıldıysa,
hangi tedbir alındıysa derdine çözüm olmadı. Önümüzde yeni bir sezon var,
yaklaşık bir yıla yakın bir süremiz var ve burada ortak aklı ortaya koyalım ve
üreticinin derdini çözelim. Üretici her yıl beklenti içerisinde olmasın, her
yıl “Fiyat ne olacak ve ne yapacağım?” demesin ve bugün Avrupa’ya, Avrupa’daki
alıcılara fındık üreticisinin alın terini yedirmeyelim. Bunun vebali var
hepimize, gerçekten vebali var. 
Üretici
dostu olanlar, bu fındığın üretimini bilenler şunu bilsinler: Yılda bir kez
ürün alınıyor ve tamamen emek yoğun bir iş, makineli bir tarım değil fındık ve
yaklaşık 8 milyon insan ve 500 bin üreticiyi ilgilendiren bir konu. Çiftçi
kaybediyor, üretici kaybediyor, aracı kaybediyor, ihracatçı kaybediyor, ülke
kaybediyor. Kayıp hepimizin kaybı. Gelin, bu kaybı hep beraber sonlandıralım ve
herkesin kazandığı, alın terinin, emeğinin karşılığını aldığı bir ürün hâline
getirelim. (CHP sıralarından alkışlar) Hem ülkemiz kazansın hem üreticimiz
kazansın, bunu yapmamız mümkün. 
Biz
bunlarla ilgili önerilerimizi ilettik. Tek beklentimiz bir empati kurmak,
karşılıklı diyalog kurmak. Bunu fındık üretimiyle ilgilenen, satan, ihraç eden,
alan, hep bir araya gelelim ve bu ürünün geleceğiyle ilgili kısa, orta ve uzun
vadeli bir planlama yapalım. Biz demiyoruz ki: Bir senede kurtulur, iki senede
kurtulur, şu olur, bu olur. Çünkü bazı gerçekler var, artık bahçelerimiz
yaşlandı, fındık bahçelerimiz yaşlandı. Dönüm başına aldığımız verim düştü.
Fındık kalitemiz düştü ve “Dünyada fındığın yüzde 70’ini üretiyoruz.” diyoruz,
yüzde 30’luk üretimi yapanlar yüzde 70’lik üretimin fiyatını belirliyor. Bunu içimize
sindirmemiz mümkün değil. Tek istediğimiz şey üreticimizin alın terinin
karşılığını vermek. Bu, bu kadar zor değil arkadaşlar, inanın bu kadar zor
değil ama her yıl üretici beklenti içerisinde. Her yıl “Ne olacak bu sene
fındığın hâli?” diyor ve sezon sonunda da maalesef hüsranla karşılaşıyor. Ne
borcunu ödeyebiliyor ne de bu işin içinden çıkabiliyor. Mecburen arazisini
satarak göç ediyor. Bugün İstanbul’da, bakıldığında, hemşehriler arasında hep
ilk 3’te yer alıyoruz, Karadeniz Bölgesi olarak hep ilk 5’teyiz. Bakın,
İstanbul’da oturan hemşehrilere, en fazla göç veren bölge Karadeniz
Bölgesi’dir, fındık üreticisidir. 
O
yüzden, bu feryadı duyun diyoruz. Biliyoruz, birazdan önergemiz reddedilecek,
bunu da biliyorum ama lütfen elinizi vicdanınıza koyun ve üreticinin sesine
kulak verin.
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ediyorum Sayın Torun.
Önerge
üzerinde Milliyetçi Hareket Partisi Grubu adına Samsun Milletvekili Erhan Usta
konuşacaktır.
Buyurun
Sayın Usta. (MHP sıralarından alkışlar) 
MHP
GRUBU ADINA ERHAN USTA (Samsun) – Sayın Başkan, değerli milletvekilleri; fındık
konusundaki sorunların ve çözüm önerilerinin araştırılması konusundaki grup
önerisi üzerinde Milliyetçi Hareket Partisi Grubu adına konuşacağım. Genel
Kurulu saygıyla selamlarım.
Tabii,
fındık konusunu defalarca burada konuştuk. En son biz de Milliyetçi Hareket
Partisi olarak 5 Ekimde, bundan on iki gün önce bir grup önerisi vermiştik
ancak grup önerisi Adalet ve Kalkınma Partisi milletvekillerinin oylarıyla
reddedildi. 
Fındığın
önemini anlatmaya gerek yok, burada ben bunun rakamlarını çok fazla verdim.
Ancak benim merak ettiğim konu… Yani sorun var, sorun söyleniyor, çözüme
yönelik de bir şeyler söylüyoruz, bu konuya niye kulak tıkanıyor? Hükûmet ve
Adalet ve Kalkınma Partisi Grubu bu konuya niye kulak tıkıyor, bunu çok merak
ediyorum. Belki aslında bu konunun bir araştırılması lazım, buna ilişkin belki
bir araştırma önergesi vermek lazım.
Şimdi,
ben Hükûmete şu soruları sormak istiyorum: Bugün fındığın fiyatı, az önceki
fiyatı, bugün gündüzki fiyatı 8 lira 20 kuruş. Şimdi, fındık üreticisi mağdur
değil mi? Yani Hükûmetin buna bir cevap vermesi lazım veya Hükûmet adına AKP
Grubu verebilir. Hiçbir önlem alınmadığına göre bir sorun yok mu? Maliyetinin
altında fındık satmaktan üreticinin memnun olduğunu mu düşünüyorsunuz? Üretici
bu yıl da mağdur oldu. Tek bir yabancı firma üreticinin bütün emeğini sömürdü.
Buna sessiz mi kalacaksınız? Gelecek yıl bu sorunla tekrar karşılaşmamamız için
ne yapmayı planlıyorsunuz? Geçmişte ne yaptınız, önümüzdeki dönemde ne
yapacaksınız? 
Burada
sürekli olarak on beş-yirmi yıl öncesine göre fiyat mukayesesi yapmanın
üreticiye ne kazandırdığını düşünüyorsunuz? Diyelim ki o güne göre iyileşti ama
bugün maliyetin altında, sizin açıkladığınız fiyatların, maliyetin altında. Bu
tutum, sizin bu tutumunuz üreticinin mağduriyetini gideriyor mu? Dolayısıyla,
fındık üretiminde, işlenmesinde, ihracatında, iç ve dış fiyat oluşumunda ve
pazarlamasında ciddi yapısal sorunlar vardır. Yapıcı muhalefetin bir gereği
olarak bu yapısal sorunlar nasıl çözülür diye -bunların detaylarını daha önce
verdik ama- şimdi çok kısa maddeler hâlinde söyleyeceğim. 
Bir:
Yapılması gereken ilk şey, bu emanetçilik sistemine son verilmelidir, bu
anlamda lisanslı depoculuk yaygınlaştırılmalıdır; bununla ilgili önlem alınması
lazım. 
İki:
Piyasada tekelleşmeye fırsat verilmemelidir. Bunun için de piyasaya zamanında
müdahale edecek, finansal gücü olan, finansal bünyesi sağlam bir ihtisas kurumu
olmalıdır, üreticinin örgütlenmesi sağlanmalıdır.
Üç:
Fındıkta fiyat garantisi verilmeli. Milliyetçi Hareket Partisi olarak bizim
beyannamemizde olan bir husustur. Sezon açılmadan önce bu fiyat ilan
edilmelidir. Bu fiyat maliyetleri dikkate alan ve üreticiyi mağdur etmeyecek bir
fiyat olmalıdır. Fındıkta verimliliği artıracak tedbirler alınmalıdır. Bu
anlamda, fındık alanlarının gençleştirilmesi ve küf gibi hastalıklarla etkin
mücadele için tedbirler alınmalıdır. Kontrolsüz fındık dikimine müsaade
edilmemelidir. Karadeniz Bölgesi’nde fındığı işleyecek ve katma değeri
artıracak yatırımlar teşvik edilmelidir. Bu, ciddi istihdam ve gelir de
sağlayacaktır.
Son
olarak da ihracat fiyatlarının ülkemizde belirlenmesine yönelik tedbirler
alınmalıdır. 
Bu
anlamda, biz bu öneriyi destekleyeceğimizi ifade ediyor, Genel Kurulu saygıyla
selamlıyorum. (MHP ve CHP sıralarından alkışlar)
BAŞKAN
– Teşekkür ediyorum.
Halkların
Demokratik Partisi Grubu adına Diyarbakır Milletvekili Ziya Pir.
Buyurun
Sayın Pir. (HDP sıralarından alkışlar)
HDP
GRUBU ADINA ZİYA PİR (Diyarbakır) – Sayın Başkan, değerli milletvekilleri;
şimdi, birkaç aydır burada zeytini konuştuk, çayı konuştuk; biraz önce arıyı
konuştuk, şimdi fındığı konuşuyoruz; samanı konuştuk, eti konuştuk. Böyle bütün
meseleler buraya geliyor fakat her sene ya da altı ayda bir konular yine ve
yine bu masaya, bu kürsüye geliyor, biz bunları konuşuyoruz ama herhangi bir
çözüm de bulamıyoruz. 
Fındık...
Şimdi, fındık üreten illeri ve fındıktan geçinen illeri saymaya kalksam bu üç
dakika zaten bitecek, yetmez ona, o yüzden çok kısa kesmek istiyorum ben. 
Fındık
üreticilerinin problemlerini arkadaşlar anlattı, ben de burada yaz tatilinden
önce onların problemlerini anlattım biraz, o konulara girdik. Şimdi, insanlık
tarihinde yani dinî açıdan bakarsak, Hazreti Âdem ve Havva’ya kadar gidince,
onların 2 çocuğunun aralarında sıkıntı çıkıyor, bir tanesi diğerini öldürüyor,
katlediyor, sonra pişman oluyor. İbraniceden bakarsak, o öldürenin ismini
Türkçeye çevirirsek “demirci” ya da “demir döven” anlamına gelir; diğerinin ki,
öldürülenin ismi de “rüzgâr” anlamına gelir. Bu şu demektir, şunları simge
eder: Bir tanesi güç ya da sert güç, diğeri yumuşak güç ya da güçlü-güçsüz,
zalimler-mazlumlar; bu şekilde bunları tarif edebiliriz. İnsanlık tarihinde her
zaman bu sert güç yumuşak güce galip gelmiştir, her zaman onu öldürmüştür. 
Günümüze
bakınca, zeytinlik arazileri, zeytinlikler yumuşak güçtür. O yüzden zalimler
der ki: “Tesisler mi daha önemli, zeytinlikler mi daha önemli?” Yarın da
çıkacaksınız burada, belki bu Hükûmet değil, belki bu iktidar değil ama beş on
sene sonra diyeceksiniz ki: “Oradaki fındık çalılıkları mı daha önemli, üzerine
yapacağımız tesisler mi daha önemli?” Niye bunu söylüyorum? Fındık
üreticilerinin emeklerini gasbeden 2 tane yabancı şirket; bir tanesi Türk ismi
taşıyor, bir tanesi İtalyanca. Onların fındıklarını çok ucuz fiyata alıp o
emeklerini gasbedenler gittiler, fındıkları şu anda Çin ve Şili’de ektiler.
Eğer tutarsa, eğer belli bir kaliteyi onlar Şili’de elde edebilirse fındık
Karadeniz’de normal bir orman ürünü hâline dönüşecektir. Bu çok sürmez, beş on
sene içinde belki burada oturup diyeceğiz ki: Ya, fındığın çok önemi yok, zaten
saman gibi, buğday gibi onu da yurt dışından almak durumunda kalacağız. Bu
yüzden bizim buradan çağrımız bu devleti yönetenlere, bu sektörlere ve sektörel
problemleri incelemesi gerekenlere: Oturun, hep birlikte hem fındıkçının hem
çaycının hem zeytincinin, arıcının problemlerine bakalım, hep birlikte önümüze…

(Mikrofon
otomatik cihaz tarafından kapatıldı) 
ZİYA
PİR (Devamla) - …yol haritası koyalım ve onların problemlerini çözelim. 
Saygılar.
(HDP sıralarından alkışlar)
BAŞKAN
– Teşekkür ediyorum. 
Cumhuriyet
Halk Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine, 17, 24 ve 31 Ekim ile 7, 14,
21 ve 28 Kasım 2017 Salı günkü birleşimlerinde sözlü soruların görüşülmemesine
ilişkin önerisi
Türkiye Büyük Millet Meclisi
Başkanlığına
Danışma Kurulu'nun 17/10/2017 Salı günü (bugün) yaptığı
toplantıda siyasi parti grupları arasında oy birliği sağlanamadığından İç
Tüzük’ün 19’uncu maddesi gereğince grubumuzun aşağıdaki önerisinin Genel
Kurulun onayına sunulmasını arz ederim.

 Mustafa
Elitaş
 Kayseri
 AK
PARTİ Grup Başkan Vekili
Öneri:
Genel
Kurulun;
17
Ekim 2017 Salı günkü (bugün) birleşiminde 461 sıra sayılı Kanun Tasarısı’na
kadar olan işlerin görüşmelerinin tamamlanmasına kadar,
18
Ekim 2017 Çarşamba günkü birleşiminde 477 sıra sayılı Kanun Tasarısı’na kadar
olan işlerin görüşmelerinin tamamlanmasına kadar, 
19
Ekim 2017 Perşembe günkü birleşiminde 362 sıra sayılı Kanun Tasarısı’na kadar
olan işlerin görüşmelerinin tamamlanmasına kadar, 
Haftalık
çalışma günlerinin dışında, 20 Ekim 2017 Cuma günü saat 14:00'te toplanarak bu
birleşimde gündemin "Kanun Tasarı ve Teklifleri ile Komisyonlardan Gelen
Diğer İşler" kısmındaki işlerin görüşülmesi ve bu birleşimde 366 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar,
24,
25 ve 26 Ekim 2017 Salı, Çarşamba ve Perşembe günleri saat 24:00'e kadar
çalışmalarını sürdürmesi,
17,
24 ve 31 Ekim ile 7, 14, 21 ve 28 Kasım 2017 Salı günkü birleşimlerinde sözlü
soruların görüşülmemesi, 
önerilmiştir.
BAŞKAN
– Adalet ve Kalkınma Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmiştir. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI
(Devam)
B) Önergeler
1.- Mardin Milletvekili Erol Dora’nın,
(2/558) esas numaralı Vakıflar Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/107)
Türkiye Büyük Millet Meclisi
Başkanlığına
(2/558) esas no.lu ve 23/12/2015 tarihli “Vakıflar
Kanununda Değişiklik Yapılmasına Dair Kanun Teklifi” 
Yukarıda belirtilen ve ilk imza sahibi olduğum kanun
teklifi, havale edildiği esas komisyonca süresi içinde görüşülmediğinden söz
konusu kanun teklifimin Türkiye Büyük Millet Meclisi İçtüzüğü 37’nci maddesi
uyarınca doğrudan Genel Kurul gündemine alınması hususunda gereğini arz ederim.
 Erol
Dora
 Mardin

BAŞKAN
– İç Tüzük 37 üzerine teklif sahibi Mardin Milletvekili Erol Dora konuşacaktır.
Buyurun
Sayın Dora. (HDP sıralarından alkışlar)
EROL
DORA (Mardin) - Sayın Başkan, değerli milletvekilleri; 24’üncü Dönem
milletvekilliğim süresince Meclis Başkanlığına sunduğum ancak ilgili komisyonca
o dönemde komisyon gündemine alınmayan, bunun üzerine 26’ncı Dönem başında
yeniden Meclis Başkanlığına sunduğum ancak aradan geçen iki yıllık süre
zarfında hâlen bir türlü komisyon gündemine alınmayan Vakıflar Kanunu’nda
değişiklik teklifimin nihayet İç Tüzük 37’nci madde gereği doğrudan Genel Kurul
gündemine alınması sebebiyle söz aldım. Bu vesileyle Genel Kurulu saygıyla
selamlıyorum.
Değerli
milletvekilleri, Osmanlı Dönemi’nde uzun süre tüzel kişilik kavramı yoktu.
1912’de kabul edilen bir kanunla cemaatler tapu sicil memurluklarına verdikleri
gayrimenkul listelerinde belirttikleri taşınmazları kendi adlarına tescil
ettirme olanağına sahip oldular ancak uygulamada çeşitli usuli zorluklarla
karşılaştıkları için verilen listelerdeki tüm taşınmazları tescil
ettiremediler. İkinci düzenleme cumhuriyetin kuruluşundan sonra 1935 yılında
geldi. Geçen yıllar içerisinde Vakıflar Kanunu’nda birçok kez değişiklik yapılmıştır.
Son yıllarda azınlık vakıflarının Avrupa İnsan Hakları Mahkemesinde açtığı
davaların da etkisiyle 2003, 2008 ve 2011 yıllarında azınlık vakıflarıyla
ilgili olarak bazı olumlu düzenlemeler gerçekleştirilmiştir. Bu düzenlemeler
sonucunda bir kısım gayrimenkullerin iadesi ve azınlık vakıflarının mülk edinme
hakkı önündeki engellerin kaldırılması gibi bazı olumlu adımlar atılmıştır
ancak bu düzenlemeler azınlıklara ait mazbutaya alınmış 55 vakfı içermediği
gibi el konulmuş taşınmazlar meselesine kapsayıcı çözümler üretememiştir.
Değerli
milletvekilleri, Türkiye, Avrupa Birliği üyeliği sürecinde azınlık vakıflarının
mülkiyet haklarının korunması yönünde birtakım olumlu adımlar atmış olsa da
hukuk devleti reformu olarak nitelendirilebilecek bir ilerleme kaydedememiştir;
aksine, taşınmaz edinme ehliyeti bakımından mevzuattan kaynaklı sorunların
yanında yasalarda tanınan sınırlı haklar, oluşturulan idari düzenleyici
işlemlerle, kamuoyuyla paylaşılmayan genelgelerle uygulamada büsbütün
kısıtlanmıştır. Azınlık vakıflarının el konulan mülklerinin iadesi ve tazmini
için Türkiye’nin taraf olduğu uluslararası sözleşmeler ile Anayasa’dan doğan
sorumlulukları doğrultusunda adil, bütünlüklü bir düzenleme ise ne yazık ki
henüz gerçekleştirilememiştir. 
Değerli
milletvekilleri, günümüzde azınlık vakıflarının yaşadığı güncel sorunlardan
biri de 5737 sayılı Vakıflar Kanunu’na eklenen geçici 11’inci maddenin yetersiz
olmasıdır. Bu kanundaki geçici 11’inci maddenin mevcut şekli ve uygulaması var
olan çözüm ve bekleyen kimi sorunlar bakımından yetersiz kalmıştır. Bu
sorunlardan biri, yapılacak taşınmaz ihalelerinin 1936 Beyannamesi’ne kayıtlı
olması şartına bağlanmaktadır. Söz konusu maddenin 1936 Beyannamesi’ni temel
alması 1936 Beyannamesi olmayan vakıfları mülkiyet haklarından yoksun
bırakmaktadır. 
Geçici
11’inci maddeye ilişkin bir diğer önemli sorun ise 1936 Beyannamesi’nde kayıtlı
olup cemaat vakıfları mülkiyetinde olan fakat kamu kurum ve kuruluşları veya
üçüncü şahıslar adına kayıtlı bulunan taşınmazlar hakkında bir düzenleme
içermesidir.
Değerli
milletvekilleri, azınlık cemaatlerinin örgütlenme özgürlüğünün sağlanmasına
ilişkin usul ve esaslar ilgili yönetmelikle düzenlenmektedir. Ancak bu
yönetmelik iptal edildiği gibi, dört yılı aşkın bir süredir cemaat vakıfları
yönetim kurulları seçimleri gerçekleştirilememektedir. Tabii, bu durum
örgütlenme ile seçme ve seçilme özgürlüğünü de açıkça engellemektedir.
Değerli
milletvekilleri, kanun teklifimizin bu maddesiyle, Vakıflar Kanunu’nun
yürürlüğe girdiği 1935 tarihinden itibaren başta Ermeni, Rum, Süryani, Keldani,
Musevi olmak üzere Maruni, Gürcü ve Bulgarlara ait vakıfların ellerinden
alınmış bulunan tüm taşınmazların, mazbutaya alınmış vakıflar ve üçüncü
şahıslara satılmış taşınmazlar da dâhil olmak üzere, yaşanan mülkiyet gaspları
sonucunda yaşanan hak kayıpları ve mağduriyetlerin giderilmesi amaçlanmaktadır.

Ayrıca,
dört yıldan fazla bir zamandır Vakıflar Genel Müdürlüğü tarafından iptal
edilmiş olan cemaat vakıflarının yönetim kurullarının seçimini düzenleyen
yönetmeliğin yerini tutacak yeni ve çağdaş bir yönetmeliğe ivedilikle
kavuşmaları hedeflenmektedir. Bu kanun teklifiyle hedeflenen idari düzenlemenin
hayata geçirilmesiyle çok önemli bir sorunumuza da çözüm getirilmiş olacaktır.
Bu duygu ve düşüncelerle bütün siyasi partilerden ve bütün milletvekillerinden
destek beklediğimi belirtiyor, tekrar hepinizi en derin duygularımla, saygıyla
selamlıyorum. 
BAŞKAN
– İç Tüzük 37’ye göre verilmiş olan doğrudan gündeme alınma önergesini
oylarınıza sunuyorum: Kabul edenler... Kabul etmeyenler... Kabul edilmemiştir. 
Alınan
karar gereğince, sözlü soru önergeleriyle diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sırada yer alan, Nüfus Hizmetleri Kanunu ile Bazı Kanunlarda Değişiklik
Yapılmasına Dair Kanun Tasarısı ile Adalet ve Kalkınma Partisi Grup
Başkanvekili İstanbul Milletvekili Mehmet Muş ve 4 Milletvekilinin İstanbul İli
Eyüp İlçesinin Adının Eyüpsultan Olarak Değiştirilmesi ve Nüfus Hizmetleri
Kanununda Değişiklik Yapılmasına Dair Kanun Teklifi ve İçişleri Komisyonu
Raporu’nun görüşmelerine başlayacağız. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı (1/868) ile Adalet ve
Kalkınma Partisi Grup Başkanvekili İstanbul Milletvekili Mehmet Muş ve 4
Milletvekilinin İstanbul İli Eyüp İlçesinin Adının Eyüpsultan Olarak
Değiştirilmesi ve Nüfus Hizmetleri Kanununda Değişiklik Yapılmasına Dair Kanun
Teklifi (2/1826) ve İçişleri Komisyonu Raporu (S. Sayısı: 497) (x)
BAŞKAN – Komisyon ve Hükûmet yerinde. 
Komisyon raporu 497 sıra sayısıyla
bastırılıp dağıtılmıştır. 
Sayın milletvekilleri, alınan karar
gereğince, bu tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle tasarının tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeleri ayrı ayrı oylanacaktır. 
Sayın Haberal, bir saniyenizi alacağım.
Sayın Ilıcalı’ya bir dakikalık söz verecektim. 
Buyurun. 
IV.- AÇIKLAMALAR (Devam)
32.- Erzurum Milletvekili Mustafa
Ilıcalı’nın, Çukurca’da şehit olan Erzurumlu Uzman Çavuş Adem Gezer’e Allah’tan
rahmet dilediğine, PKK ve terör örgütlerini lanetlediğine ilişkin açıklaması
MUSTAFA ILICALI (Erzurum) – Teşekkür
ederim Değerli Başkanım.
Değerli milletvekilleri, bir üzüntümü paylaşmak için
söz aldım. Bugün grup toplantımız esnasında Erzurumlu bir hemşehrimiz şehidimiz
Uzman Çavuş Adem Gezer için Başbakan Yardımcımız Recep Akdağ ve Milletvekilimiz
Zehra Taşkesenlioğlu ile beraber Erzurum’a gittik, Narmanlı Camisi’nden
binlerce kişiyle Hakk’a yolcu ettik. Allah’tan rahmet diliyorum şehidimize.
Çukurca’da, bildiğiniz gibi, Zap bölgesindeki bir çatışmada PKK’lı teröristler
tarafından rahmetli edildi. Bu vesileyle hem ailesinin hem milletimizin başı
sağ olsun derken, PKK ve terör örgütlerini de şiddetle lanetliyorum. Allah’ın
izniyle de inşallah terörün kökünün kazınacağına ve bu şehitlerimizin kanının
da yerde kalmayacağına inanıyor, saygılar sunuyorum.
BAŞKAN – Teşekkür ediyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı (1/868) ile Adalet ve
Kalkınma Partisi Grup Başkanvekili İstanbul Milletvekili Mehmet Muş ve 4
Milletvekilinin İstanbul İli Eyüp İlçesinin Adının Eyüpsultan Olarak
Değiştirilmesi ve Nüfus Hizmetleri Kanununda Değişiklik Yapılmasına Dair Kanun
Teklifi (2/1826) ve İçişleri Komisyonu Raporu (S. Sayısı: 497) (Devam)
BAŞKAN
– Şimdi, tasarının tümü üzerinde gruplar adına ilk söz Milliyetçi Hareket
Partisi Grubu adına Ankara Milletvekili Erkan Haberal’a aittir. (MHP
sıralarından alkışlar) 
Sayın
Haberal, süreniz yirmi dakikadır, buyurun.
MHP
GRUBU ADINA ERKAN HABERAL (Ankara) – Sayın Başkan, değerli milletvekilleri;
Nüfus Hizmetleri Kanunu ile Bazı Kanunlarda Değişiklik Yapılmasına Dair Kanun
Tasarısı’nın görüşülmesi dolayısıyla MHP adına söz almış bulunuyorum.
Bir
süredir bu yasa değişikliği etrafında yapılan tartışmalarda, müftülüklere nikah
kıyma yetkisi tanıyan düzenlemenin imam nikahına meşruiyet kazandırma çabası
gibi gösterildiğine şahit olunmaktadır. Bunun yanında, müftülüklere nikah
yetkisi veren düzenlemenin laikliğe aykırı olduğu iddia edilmektedir. Meselenin
daha anlaşılır hâle gelmesi için tarihî, hukuki ve sosyal açıdan aklıselimle
değerlendirilmesinde fayda bulunmaktadır. 
Nikah
akdiyle kurulan aile ve evlilik kurumu sağlıklı bir toplum yapısının temel
unsurlarındandır. Nikah akdi, kadın ve erkekten oluşan taraflar arasındaki
sözleşmedir. Evlilik hukuku bu akitle başlamaktadır. Nikahın meşruiyetini onun
sadece dinî ritüellerle gerçekleştirilmesi değil, temel şartlarının yerine
getirilmesi belirler. Nikahın sıhhati ise bunun bir belediye memuru veya din
adamı tarafından yerine getirilmesine değil, meşru olmasını sağlayan şartların
oluşmasına bağlıdır. Akdin sağlıklı olması yani hukuka uygunluk ve meşruiyeti
öncelikle tarafların rızası ve kabulüne bağlıdır. Nikahın ilan edilmesi,
evliliğe engel bir mazeretin olmaması, yaşça uygunluk gibi hususlar bu meyanda
sayılabilir. Günümüzün şartlarında evlilik hukukunu korumak ve güvence altına
almak için dinî nikah yeterli olmamaktadır. Evlilikten doğan hakların yasal
teminat altına alınması için nikahın resmîyet kazanması gereklidir. Buna rağmen
halk arasında imam nikâhı sanki İslam’ın şartıymış gibi yaygın olarak
yapılmaktadır. Ayrıca, imam nikâhı bazı kimseler tarafından çeşitli
gerekçelerle istismar da edilmekte, çok eşlilik için gizli ve hukuk dışı bir
vasıta olarak kullanılmaktadır. Bunun temel nedeni, imam nikâhının resmî
nikâhtan üstün görülmesidir. Bazen imam nikâhı bir dinî kural ve uygulama
olmaktan çıkmakta, bir töre işlevi görmektedir. Nikâhsız hayattan ve daha büyük
günahları işlemekten çekinmeyenlerin imam nikâhı söz konusu olunca aşırı titiz
davrandığı gözlemlenmektedir. Bu da kötü niyetlilerin istismarına zemin
hazırlamaktadır. Bütün bu yanlışların sebebi nikâh akdinin dinî temelleri
hakkında bilgi sahibi olunmaması ve nikâhın kutsal bir ibadet zannedilmesidir.
İnsanımızın dinî hassasiyetleriyle bilgisizliğin karışımından oluşan
yanlışlıklar ne yazık ki âdet ve gelenek hâlinde yıllardır sürüp gitmektedir.
Elbette,
nikâhla birlikte evlilikte helal ve haram devreye girmektedir. Ama, helal veya
haram olgusunu tayin eden bunu bir din adamının kıyması değildir. Temel
bilgilere sahip bir Müslüman da nikâh akdini yönetebilir. Ancak, modern
toplumda tarafların haklarının korunması açısından evlilik akdinin kayıt altına
alınması elzemdir. Bu durumda devlet kurumlarının ve hukuk sisteminin devreye
girmesi kaçınılmazdır. Eskiden olduğu gibi, söz vererek hakların korunması
günümüzde mümkün değildir. Nikâhın sıhhat şartlarının oluşması için tarafların
haklarını gözetecek bir sözleşmenin bulunması icap etmektedir. Uygulamada
ortaya çıkabilecek olumsuzlukları gidermenin yolu evlilik akdinin devlet eliyle
kayıt altına alınıp belgelenmesidir. Nikâhın hiçbir tartışmaya meydan
vermeyecek şekilde devlet eliyle yapılmasını sağlayan düzenleme cumhuriyet
öncesinde hayata geçirilmiştir. 25 Ekim 1917 tarihli Hukûkı Âile Kararnâmesi
bunun belgesidir. Cumhuriyet Dönemi’nde kabul edilen Medenî Kanun da bu kararnamede
ulaşılan toplumsal ve hukuki merhaleyi taçlandırmıştır. 
Esasen
İslam’da “dinî nikâh” diye bir kavram yoktur. Nikâh dinî şartlarla, örf ve
adetlerle sınırlanmaktan öteye insanlığın var oluşundan beri uygulanan bir
evlilik akdidir. Eskiden Müslüman toplumunda nikâh akdini yerine getirecek
resmî bir kurum bulunmadığı için bu iş mahallenin veya ikamet edilen beldenin
en itibarlı kimseleri sayılan imamlar tarafından yerine getirilmeye
başlanmıştır. Ancak nikâhın kaydı tutulmamış ve bu inançların bir parçası
olarak halk arasındaki kabul ve rızaya dayandırılmıştır. Yani nikâhı imamın
kıyması Müslüman Türk toplumunda sosyolojik bir olgu şeklinde ortaya çıkmıştır.
Zamanla da imam nikâhına inanç hassasiyetlerinden ötürü dinî bir veçhe ve
muhteva yüklenmiştir. Ancak evliliklerde tarafların ve çocukların haklarının
korunması, zamanla nikâh akdinin hukuki temele oturtulması ve resmî belgeye
dayandırılması ihtiyacı hasıl olmuştur. Toplumsal her uygulamanın hukuku
Osmanlı Devleti’nde kıyılan nikâh şekli imam nikâhı olmakla beraber bugünkü
manada temel şartlardan yoksun değildir. Osmanlıda imam nikâhı, resmî makamca
kaydı tutulmadan kıyılmazdı yani o zaman imam nikâhı aynı zamanda bir resmî
nikâhtı. Resmî makamlardan izin alınmadan evlenecek tarafların hayatlarını birleştirmesinde
mahzur bulunmadığını ispatlamadan nikâh kıyılamazdı. Kendi başlarına imam
nikâhı kıydıranların da nikâhı geçersiz sayılırdı. Buna rağmen günümüzde olduğu
gibi imam nikâhını istismar edenler olurdu. Osmanlı arşivinde izinsiz ve gizli
nikâh kıyan imamlara ceza verildiğine dair belgeler mevcuttur çünkü bir tür din
istismarına giren gizlilik, nikahın sıhhatini ortadan kaldırmaktadır. Nikâhta
aleniyet vazgeçilmez şarttır. İşte Türkiye Büyük Millet Meclisinde yapılan yeni
düzenleme yasalaştığı takdirde gizli saklı nikâh yapılması engellenmiş
olacaktır. Müftülüklerde kıyılan nikâh dinî ritüellerle yapılsa bile resmî
nikâh olacaktır. 
Yeni
düzenlemeye sadece imam nikâhına resmiyet kazandırmak şeklinde bakılması da
yanlıştır. Müftülüklere resmî nikâh yetkisi verilmesi nikaha dinî veçhe verme
amacı da gütmemektedir. Müftülükteki kamu görevlilerinin nikâh kıymasını “imam
nikâhı” şeklinde değerlendirmek de doğru değildir. Aksine hem gizli saklı nikâh
yapılması engellenmiş olacak hem de dinî hassasiyetleri dolayısıyla din
görevlisinin yönetim ve denetiminde nikâh kıydırmak isteyenlerin bu işlemi
resmî yollardan yapması temin edilmiş olacaktır. Zaten nikâh kıyma yetkisi
imama ve müezzine değil, belediye memurlarında olduğu gibi, müftülük nezdindeki
bir başka kamu görevlisine bırakılmıştır. İslami geleneklerde olduğu gibi
sanırız bunun bazı dualarla yapılmasına da kimsenin itirazı olamayacaktır. 
Sonuçta
İslami endişelerle birçok vatandaşın müftülükler kanalıyla nikâh kıydırmak
istemesini saygıyla karşılamak lazımdır. Bu tamamen seçime bağlıdır ve
ihtiyaridir, müftülükler açısından zorunluluk getirilmemektedir, isteyenler
yine nikâh işlemlerini belediyeler vasıtasıyla yapabileceklerdir. Bunun
laikliğe aykırı bulunması da tamamen ön yargılıdır. Geniş anlamda laiklik,
kaynağını pozitif hukuktan alan, ruhban sınıfının nüfuz ve imtiyazlarından
arınmış, dinî inanç ayrımı gözetmeksizin herkes için geçerliliği olan genel bir
kamu düzeninin yürürlükte olması anlamına gelmektedir. Bir devlet düzeni din ve
vicdan özgürlüğünü de içerdiği ölçüde laik ve demokrattır. Vatandaşların
inançlarını yok saymadan bir arada, kardeşçe yaşamasını temin ettiği ölçüde bir
değer ve anlam ifade eden laiklik çağdaşlaşmayla birlikte millî birlik ve
bütünlük ile din ve vicdan özgürlüğünün güvencesidir. O hâlde laiklik ibadet
hürriyetini garanti altına aldığına göre Türkiye Cumhuriyeti vatandaşı her
Müslümanın resmî nikâhını müftülükler eliyle yapılmasını istemesi de doğaldır.
Bir Müslümanın camiye gidip namaz kılması nasıl laikliğe aykırı değilse nikâh
akdini gerçekleştirmek için başvuracağı devlet kurumunu seçmesi de öyledir.
Şurası unutulmamalıdır ki cumhuriyetin kuruluş yıllarından bu yana müftülükler
yasal bir devlet kuruluşu olarak devlet ve toplum hayatında yerlerini almıştır.
Sayın
Başkan, değerli milletvekilleri; müftülükler Diyanet İşleri Başkanlığı adına
hizmet veren devlet daireleridir. Bizzat Atatürk tarafından kurulmuş olan
Diyanet İşleri Başkanlığı din ve ibadet hürriyetinin devlet garantisi altında
olduğunun delilidir. Atatürk böyle bir kurumun Batı’daki laik devlet
örneklerinde bulunmadığı tezini ileri sürenlere “Sultan Ahmet Cami imamının
maaşını kim verecek? Biz vereceğiz, din adamlarını cemaatin eline baktırmayız.”
diyerek bir bakıma dinî hayatı da devletin teminatı altına almıştır. FETÖ
örneğinde olduğu gibi din adamlarının birtakım gayrimeşru cemaatlerin
kontrolüne girebileceğini Atatürk daha o günlerden görmüştür. Diğer taraftan
bütün bilim dünyasının ve uluslararası hukukun üzerinde konsensüs sağladığı tek
bir laiklik tanımı ve uygulaması da yoktur. Atatürk Türkiye’nin şartlarına özgü
bir laik sistemin temellerini atmıştır. Diyanet İşleri Başkanlığı laik sistemin
bir kurumudur ve bu kurumda çalışanlarla belediye kamu görevlileri arasında
laiklik bağlamında hiçbir fark bulunmamaktadır. Eğer müftü veya müftülük
çalışanının devlet adına gerçekleştirdiği herhangi bir yasal işlem laikliğe
aykırıysa başka herhangi bir kurumunki de aykırıdır. Netice itibarıyla müftüler
ve müftülük memurları da belediye memurları gibi kamu görevlisidir. Nikâh
akdini yöneten kamu görevlisinin görev tanımı ve niteliği nikâhın sıhhatini
belirleyemeyeceği gibi onun meşruiyetini de belirleyemez. Ortada nikâh akdiyle
tarafların hukukunu güvenceye alan müftü veya müftülük memuru değil devletin
elidir. Sonuçta müftüler veya onların yetki vereceği kimseler devlet memuru
olacaklardır. Ayrıca bu sayede nikâh için gün alma işlemleri kolaylaşacak,
belediyelerin bu konudaki iş gücü de hafiflemiş olacaktır. Nikâh işlemi sadece
müftülüklerin tekeline de bırakılmamaktadır, belediyelerin nikâh yetkisi de
sürdürülmektedir. 
Diğer
taraftan, evlilik hukukunun güvence altına alınması, dinin gereklerine de
laikliğe de uygundur. İbadet de bir dinî ritüeldir ve devletin garantisi
altındadır. Laik sistemde insanların dinî vecibelerini yerine getirmeleri
devletin garantisi altındadır. Camilerimizin kapıları ardına kadar açıktır ve
burada bütün insanlarımız ibadetlerini yerine getirmektedirler. İmamlar da
müftüler de devletin memurlarıdır ve gökten vahiyle inmemişler, ilahi irade tarafından
tayin edilmemişlerdir, onları görevlendiren cumhuriyet Türkiyesinin
yasalarıdır. Evlilik söz konusu olunca nikâhsız beraberlikleri meşru ve
anayasal hak olarak görenlerin meşru ve yasal nikâh akdini kimin yaptığını
sorgulamaları abesle iştigaldir. 
Müftülüklere
nikâh kıyma yetkisi veren düzenlemenin kadınlar üzerinde baskı aracı olacağını,
kadın haklarının sınırlanacağını iddia etmek de akıl ve mantıkla
bağdaşmamaktır. Evlenecek tarafların iradelerinin müftülüklerce ipotek altına
alınacağını, küçük yaşta evliliklere izin verileceğini sananlarsa
aldanmaktadır. Böyle gösterilmeye çalışılması iyi niyetten yoksunluktur. Bu
türden ortaya atılan iddialarda da laiklik endişesinden çok, insanımızın dinî
hassasiyetlerini göz ardı eden, küçümseyen, birtakım ön yargıların payı
olduğunu düşünüyoruz.
Nikâh
akdi üzerinden ileri sürülen asılsız iddialar, cami ve cemaatle, ezan ve
namazla hiç ilgisi bulunmayan ve ibadethanelerin kapısından bile geçmeyenlerin
hararetle “Türkçe ezan” propagandası yapmasını akıllara getirmektedir. Kendi
inanmadıkları hususlarda başkalarına akıl verip görüş ve fikir dayatmak laiklik
değil, olsa olsa antidemokratik ve baskıcı bir sekülerizmdir. Oysa, nikâh
yetkisi konusundaki uygulamanın pratikte çok büyük yararları olacağı aşikârdır.
Bu sayede dinî nikâhla sürdürülen evlilikler ve saklı nikâh geleneği zamanla
anlamını yitirerek tarihe karışacaktır. İmam nikâhını istismar ederek çok
eşliliği seçenler azalacaktır. Ayrıca, bu düzenleme, kadınlarımız üzerinde
baskı oluşturmayacağı, yakışıksız evlilikleri teşvik etmeyeceği gibi, bilakis,
aile kurumunu, kadın ve çocukların haklarını da koruyacaktır.
Söz
konusu düzenlemeyle imam nikâhı yüzünden yaşanan hukuki sorunların, yaşanan
ailevi ve sosyal trajedilerin de önüne geçilmesi mümkün olacaktır. Resmî nikâha
rağbet artacaktır.
Netice
itibarıyla, müftülere verilen resmî nikâh kıyma yetkisini laiklik ve hukuk
devleti açısından yerinde bir düzenleme olarak mütalaa ediyor, ayrıca toplumsal
bir ihtiyacın karşılanması şeklinde değerlendiriyoruz.
Milliyetçi
Hareket Partisi olarak, bu yasa tasarısına kabul oyu vereceğimizi de beyan
ederek Gazi Meclisi saygıyla selamlıyorum. 
Teşekkür
ediyorum. (MHP ve AK PARTİ sıralarından alkışlar) 
BAŞKAN
– Teşekkür ediyorum Sayın Haberal. 
Birleşime
iki dakika ara veriyorum. 
Kapanma
Saati: 21.03
BEŞİNCİ OTURUM
Açılma Saati: 21.03
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Mehmet Necmettin
AHRAZOĞLU (Hatay)
-----0-----
BAŞKAN
– Türkiye Büyük Millet Meclisinin 9’uncu Birleşiminin Beşinci Oturumunu
açıyorum.
497
sıra sayılı Kanun Tasarısı’nın görüşmelerine devam ediyoruz. 
Komisyon?
Yok. 
Ertelenmiştir.

Gündemimizde
başka bir konu bulunmadığından, alınan karar gereğince kanun tasarı ve
teklifleri ile komisyonlardan gelen diğer işleri sırasıyla görüşmek için 18
Ekim 2017 Çarşamba günü saat 14.00’te toplanmak üzere birleşimi kapatıyor,
hayırlı akşamlar diliyorum. 
Kapanma Saati: 21.04 




(x) 497 S. Sayılı Basmayazı tutanağa
eklidir. 




