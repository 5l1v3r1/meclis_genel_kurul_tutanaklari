



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 101’inci
Birleşim
 11
Haziran 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GEÇEN TUTANAK HAKKINDA KONUŞMALAR
1.- Tunceli Milletvekili Kamer Genç'in, 10/6/2014
tarihli 100’üncü Birleşimdeki bazı ifadelerini düzelttiğine ilişkin konuşması
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Alaattin Yüksel'in, il özel
idarelerine ilişkin gündem dışı konuşması
2.- Tekirdağ Milletvekili Bülent Belen'in, Tekirdağ’ın
son yıllardaki nüfus artış hızı ve diğer sorunları ile 24 Mayısta meydana gelen
depreme ilişkin gündem dışı konuşması
3.- Trabzon Milletvekili Mehmet Volkan Canalioğlu'nun,
Trabzon’un çözüm bekleyen sorunlarına ilişkin gündem dışı konuşması
VI.- SATAŞMALARA İLİŞKİN KONUŞMALAR
1.- Hakkâri Milletvekili Adil Zozani'nin, Tunceli
Milletvekili Kamer Genç’in 10/6/2014 tarihli 100’üncü Birleşimdeki bazı
ifadelerini düzelttiğine ilişkin konuşması sırasında Halkların Demokratik
Partisine sataşması nedeniyle konuşması
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Şanlıurfa Milletvekili İbrahim Binici ve 22
milletvekilinin, 16/6/2012 tarihinde, Şanlıurfa E Tipi Ceza İnfaz Kurumunda 15
mahkûmun hayatını kaybetmesiyle sonuçlanan yangın olayının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/972)
2.- BDP Grubu adına Grup Başkan Vekilleri Iğdır
Milletvekili Pervin Buldan ile Şırnak Milletvekili Hasip Kaplan’ın, öğretmenlerin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/973)
3.- Çanakkale Milletvekili Ali Sarıbaş ve 21
milletvekilinin, Kaz Dağlarındaki altın arama faaliyetlerinin çevreye verdiği zararların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/974)
B) Meclis Soruşturması Önergeleri
1.- Yalova Milletvekili Muharrem İnce ve 58
milletvekilinin; kendisine verilen MİT raporuna rağmen suç işlediği iddia
edilen bazı bakanları görevde tutarak haksız çıkar sağlamalarına ve kamunun
zararına neden olduğu, görevi sırasında suç işlediği iddia edilen bakanların
eylemlerini öğrendiği halde yetkili mercilere bildirmediği, yürütülmekte olan
bazı soruşturmaları etkileyen girişimlerde bulunduğu, oğlu ile şüpheli
sıfatındaki iş adamlarını kayırmaya yönelik fiillerinin bulunduğu, hakkında
Meclis soruşturması açılan eski bir bakana Meclis soruşturmasına konu
eylemleriyle ilgili talimat verdiği, kamuya açık mal bildiriminde açıklanmayan
parayı yasa dışı yollarla elde ettiği; bu eylemlerinin Türk Ceza Kanunu’nun
257’nci maddesinde düzenlenen görevi kötüye kullanma, 279’uncu maddesinde
düzenlenen kamu görevlisinin suçu bildirmemesi, 277’nci maddesinde düzenlenen
yargı görevi yapanı etkilemeye teşebbüs, 283’üncü maddesinde düzenlenen suçluyu
kayırma ve 255’inci maddesinde düzenlenen nüfuz ticareti suçları ile Mal
Bildiriminde Bulunulması, Rüşvet ve Yolsuzluklarla Mücadele Kanunu’nun 4 ve
13’üncü maddelerinde düzenlenen haksız mal edinme, mal kaçırma veya gizleme
suçlarına uyduğu iddiasıyla Anayasa’nın 100’üncü ve TBMM İçtüzüğü’nün 107’nci
maddeleri uyarınca Başbakan Recep Tayyip Erdoğan hakkında bir Meclis
soruşturması açılmasına ilişkin önergesi (9/9)
VIII.- ÖNERİLER
A) Siyaî Parti Grubu Önerileri
1.- HDP Grubunun, Grup Başkan Vekili Iğdır Milletvekili
Pervin Buldan tarafından, Suriye’de başta Rojava halkına karşı olmak üzere
halklara karşı vahşet uygulamaları ile bilinen IŞİD ve El Nusra örgütlerinin
ülkemiz gençlerini Suriye’deki savaşa sürüklemeleri için yaptıkları
faaliyetlerinin araştırılması amacıyla 14/4/2013 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 11 Haziran 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi
B) Danışma Kurulu Önerileri
1.- Danışma Kurulunun, Genel Kurulun 12/6/2014 tarihli
birleşiminde Irak’ın Musul şehrinde meydana gelen son gelişmelere ilişkin
Hükûmetin İç Tüzük’ün 59’uncu maddesine göre yapacağı açıklamadan sonra siyasi
parti grupları adına yapılacak konuşmaların süresinin yirmi dakika olmasına
ilişkin önerisi


IX.- AÇIKLAMALAR
1.- Hakkâri Milletvekili Adil Zozani'nin, Türkiye’nin
Musul Büyükelçiliğine IŞİD çeteleri tarafından baskın düzenlenerek 42 kişinin
rehin alınmasına ilişkin açıklaması
2.- İstanbul Milletvekili Mihrimah Belma Satır'ın,
İstanbul Milletvekili Osman Taney Korutürk’ün HDP grup önerisi üzerinde yaptığı
konuşmasındaki bazı ifadelerine ve Musul’da yaşanan olayları devletin bütün
kurumlarının yakından takip ettiğine ilişkin açıklaması
3.- Adalet Bakanı Bekir Bozdağ'ın, Türkiye’nin Musul
Büyükelçiliğine IŞİD çeteleri tarafından baskın düzenlenerek 49 kişinin rehin
alınması sonrasında gelişen olayların devletin bütün kurumları tarafından
yakından takip edildiğine, her türlü girişimin yapıldığına ve Meclisin bu
noktadaki hassasiyetinin Hükûmetin de hassasiyeti olduğuna ilişkin açıklaması
4.- İzmir Milletvekili Oktay Vural'ın, Musul’da yapılan
saldırının Türkiye Cumhuriyeti devletinin bağımsızlığına yönelik bir saldırı
olduğuna, Parlamentonun egemenliğimize yönelik bu saldırı karşısında bir tavır
oluşturması ve Hükûmetin ayrıntılı olarak Parlamentoya bilgi vermesi
gerektiğine ilişkin açıklaması
5.- Yalova Milletvekili Muharrem İnce'nin, Meclisin
özel bir gündemle toplanarak Hükûmetin Musul’da yapılan saldırılarla ilgili
bilgi vermesi ve siyasi partilerin ortak bir bildiri yayınlaması gerektiğine
ilişkin açıklaması
6.- Bingöl Milletvekili İdris Baluken’in, Musul’da
yaşanan olaylarla ilgili Mecliste bir genel görüşme yapılması ve Türkiye'nin
IŞİD çetelerine karşı başta Kürtler ve Türkmenler olmak üzere bütün halklarla
dayanışma içerisinde olacak bir dış politika belirlemesi gerektiğine ilişkin
açıklaması
7.- Giresun Milletvekili Nurettin Canikli'nin, Musul
Konsolosluğuna yapılan saldırının hiçbir şekilde kabul edilemez olduğuna,
Hükûmetin bu konuda Meclisi bilgilendireceğine ve bütün bunlar yapılırken
Meclisin çalışmalarına devam etmesi gerektiğine ilişkin açıklaması

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592)
XI.- YAZILI SORULAR VE CEVAPLARI
1.- Kars Milletvekili Mülkiye Birtane’nin, kadına yönelik
şiddete ilişkin sorusu ve Adalet Bakanı Bekir Bozdağ'ın cevabı (7/18918) Ek
cevap
2.- İstanbul Milletvekili Mahmut Tanal'ın, TBMM'de çay
ocaklarında çalışan şirket elemanlarına ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/42793)
3.- İzmir Milletvekili Birgül Ayman Güler'in, yabancı
bir kitaba yazılan önsözde eski TBMM Başkanı Bülent Arınç'a İngiliz
parlamenterler tarafından yazı yazıldığı iddia edilmesine ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/42796)
4.- İstanbul Milletvekili Mustafa Sezgin Tanrıkulu'nun,
İran'dan yapılan doğalgaz ve petrol ithalatı ile ilgili iddialara ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/43291)
5.- Kütahya Milletvekili Alim Işık'ın, 2011-2014
döneminde temsil ve ağırlama ödeneğinden yapılan harcamalara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/43292)
6.- Kütahya Milletvekili Alim Işık'ın, giriş
sınavlarında usulsüzlük yapıldığı gerekçesiyle bazı kamu personeline ait dosyaların
incelemeye alındığı iddiasına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/43293)
7.- Kütahya Milletvekili Alim Işık'ın, 2011-2014
döneminde temsil ve ağırlama ödeneğinden yapılan harcamalara ilişkin sorusu ve
Maliye Bakanı Mehmet Şimşek’in cevabı (7/43382)
8.- Ankara Milletvekili Sinan Aydın Aygün'ün,
elektrikte kayıp kaçak oranına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/43450)
9.- Erzurum Milletvekili Oktay Öztürk'ün, Erzurum'da
elektrik borcu nedeniyle icraya verilen vatandaşlara ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/43451)
10.- Konya Milletvekili Atilla Kart'ın, bir firmaya
verilen maden ruhsatlarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/43452)
11.- İstanbul Milletvekili Mustafa Sezgin
Tanrıkulu'nun, son iki yıl içerisinde yapılan temsil, ağırlama, tören ve
tanıtım harcamalarına ilişkin sorusu ve Maliye Bakanı Mehmet Şimşek’in cevabı
(7/43682)
12.- Ankara Milletvekili Özcan Yeniçeri'nin, 17 Aralık
2013 tarihinden itibaren TBMM ile bağlı kurum ve kuruluşlarındaki personel
hareketlerine ilişkin sorusu ve Türkiye Büyük Millet Meclisi Başkan Vekili
Sadık Yakut’un cevabı (7/44153)
13.- Ankara Milletvekili Özcan Yeniçeri'nin, TBMM
Kampüsü içinde yapımı süren otoparka ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/44157)
14.- İzmir Milletvekili Alaattin Yüksel'in, soru
önergelerinin cevaplandırılmamasına ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/44160)
15.- Kırklareli Milletvekili Turgut Dibek'in, TBMM'de
taşeron işçi çalıştıran bir firmanın çalışanlara zorla taahhütname imzalatmasına
ilişkin sorusu ve Türkiye Büyük Millet Meclisi Başkan Vekili Sadık Yakut’un
cevabı (7/44161)
16.- İstanbul Milletvekili Erdoğan Toprak'ın, TBMM
bünyesinde düzenlenen bir yardım kampanyası için yapılan bağışların sadece bir
bankada toplanmasına ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/44452)
17.- Tokat Milletvekili Orhan Düzgün'ün,
milletvekillerine yönelik tedavi hizmetleri için sözleşme imzalanan hastanelere
ilişkin sorusu ve Türkiye Büyük Millet Meclisi Başkan Vekili Sadık Yakut’un
cevabı (7/44454)
18.- İstanbul Milletvekili Mustafa Sezgin
Tanrıkulu'nun, TBMM Ana Binada yapılan rölöve çalışmalarına ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/44734)
11 Haziran 2014 Çarşamba 
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul),
Muharrem IŞIK (Erzincan)
----- 0 -----
BAŞKAN – Türkiye Büyük Millet
Meclisinin 101’inci Birleşimini açıyorum.
Toplantı yeter sayısı vardır.
Görüşmelere başlıyoruz.
KAMER GENÇ (Tunceli) – Sayın
Başkan, İç Tüzük’ün 58’inci maddesine göre söz istiyorum. Geçen tutanakta yer
alan bir ifademin düzeltilmesini istiyorum.
BAŞKAN – Nedir ifadeniz?
KAMER GENÇ (Tunceli) – Efendim
“Hayvanat bahçesinden bir kişiyi getirip TÜBİTAK’a müdür tayin ettiler.”
ifademi düzeltmek istiyorum.
BAŞKAN – Buyurun.
BÜLENT TURAN (İstanbul) – Her
zaman yapıyor Sayın Başkan, alıştık artık. Dün hakaret edip bugün özür diliyor.
BAŞKAN – Bir dakika süreniz. 
Buyurun.
IV.- GEÇEN TUTANAK HAKKINDA KONUŞMALAR
1.- Tunceli Milletvekili Kamer Genç'in, 10/6/2014
tarihli 100’üncü Birleşimdeki bazı ifadelerini düzelttiğine ilişkin konuşması (x)
KAMER GENÇ (Tunceli) – Sayın
Başkan, beş dakika. Rica ediyorum yani.
BAŞKAN – Lütfen Sayın Genç.
KAMER GENÇ (Devamla) – Süre
58’inci maddeye göre beş…
BAŞKAN – Şimdi, bu, beş dakikayı
geçmemek üzeredir. Ben size bir dakika veriyorum. Lütfen tartışmayla
başlamayalım gündemimize, lütfen.
Buyurun.
KAMER GENÇ (Devamla) – Rica
ediyorum.
BAŞKAN – Lütfen, ben de rica
ediyorum.
Buyurun.
KAMER GENÇ (Devamla) – Şimdi yani
halkın duyması için belirtmek istiyorum ki, bakın, bu kürsüden konuşma yapma
hakkını bulamıyorum. 
Memlekette çok büyük olaylar var.
Şimdi, bayrak iniyor, buna karşı sessiz kalınıyor. (AK PARTİ sıralarından
gürültüler)
BAŞKAN –
Müdahale etmeyin lütfen.
BÜLENT TURAN
(İstanbul) – Tazminat davasından kurtulmaya çalışıyor Sayın Başkan, söz
vermeyin ya. 
KAMER GENÇ
(Devamla) – Bakın, HDP’li arkadaşlarımız dün Lice’de toplantı yaptılar. Grup
toplantısı Türkiye Büyük Millet Meclisinin müştemilatıdır. Orada PKK bayrağı
ile Apo’nun posteri önünde grup toplantısını yaptılar. Yarın bu arkadaşlar
getirip de burada da bu toplantıyı yaptıkları zaman nasıl engel olacaksınız?
Ama, Meclis başkanları evvela bundan utanç duymanız lazım, buna müdahale
etmeniz lazım. 
BAŞKAN – Sayın
Genç, beyanınızı düzeltmek için söz aldınız, beyanınızı düzeltin lütfen. 
KAMER GENÇ
(Devamla) – Ama, bizim konuşmamızı engellemek için burada konuşturmuyorsunuz.
Biraz dürüst davranın ya! Bunlar çok önemli şeyler. 
BÜLENT TURAN
(İstanbul) – Alın işte Sayın Başkan, söz verdiniz, olacağı bu. 
KAMER GENÇ
(Devamla) – Arkadaşlar, yani, burada bu kadar… 
BAŞKAN –
Beyanınızı düzeltir misiniz lütfen. 
KAMER GENÇ
(Devamla) – Bu Meclis Başkan Vekili, bakın, dün beş dakika konuşuyorum, 5 defa
müdahale ediyor. Sen nasıl bu Meclisi böyle yönetirsin be? Nasıl yönetiyorsun
böyle? (AK PARTİ sıralarından gürültüler) 
AHMET YENİ
(Samsun) – Hakaret etme be!
HİLMİ BİLGİN
(Sivas) – Hakaret etme! 
BAŞKAN – Siz
bana hakaret etme yetkisine sahip değilsiniz. 
KAMER GENÇ
(Devamla) – Biraz dürüst olsana, biraz dürüst olsana ya. 
AHMET YENİ
(Samsun) – Hadi oradan!
KAMER GENÇ
(Devamla) – Beş dakika verilmesi gereken bir süreyi niye bir dakikaya
indiriyorsun?
BAŞKAN – Beş
dakikaya kadar süre verme hakkım var, bir dakika verdim. 
KAMER GENÇ
(Devamla) – Tamam, beş dakika, yarı dakika, iki buçuk dakika…
(Mikrofon
otomatik cihaz tarafından kapatıldı) 
BAŞKAN –
Sürenizi de doldurdunuz, beyanınızı da düzeltmediniz.
KAMER GENÇ
(Devamla) – Bir dakika olur mu? 
BÜLENT TURAN
(İstanbul) – Sayın Başkan, lütfen, yeter…
KAMER GENÇ
(Devamla) – Hayır, daha söylemedim ki, amacımı söylemedim, düzeltmedim. 
BAŞKAN –
Düzeltseydiniz, ben size sürenizi verdim. 
KAMER GENÇ
(Devamla) – Hayır, bir dakika daha söz ver. 
BAŞKAN – Yeni
başlıyoruz, lütfen Meclisi germeyin. 
KAMER GENÇ
(Devamla) – Geren sizsiniz. 
BAŞKAN – Çok
teşekkür ederim, lütfen yerinize geçer misiniz. 
KAMER GENÇ
(Devamla) – O Meclis Başkanlığı kürsüsü sana bir sorumluluk getiriyor. 
BÜLENT TURAN
(İstanbul) – İdare amirleri, idare amirleri…
KAMER GENÇ
(Devamla) – Türkiye’de Hükûmet yok, Meclis de yok arkadaşlar ya. 
BAŞKAN –
Teşekkür ederim Sayın Genç. 
KAMER GENÇ
(Devamla) – Meclis Başkanlığı makamını sırf kendisine ve çevresine menfaat
sağlamak amacıyla… 
BÜLENT TURAN
(İstanbul) – Sayın Başkan…
BAŞKAN – Gündeme
geçmeden önce üç sayın milletvekiline gündem dışı söz vereceğim. 
KAMER GENÇ
(Devamla) – Bana bir dakika daha söz vermek zorundasın. Böyle bir şey olmaz ya.
Bir dakika söz olur mu burada ya? 
BAŞKAN – Gündem
dışı ilk söz, il özel idaresi hakkında söz isteyen İzmir Milletvekili Alaattin
Yüksel’e aittir. 
Buyurun Sayın
Yüksel. (CHP sıralarından alkışlar) 
KAMER GENÇ
(Devamla) – Sayın Başkan, bakın, o kürsüyü yönetemiyorsunuz.
BAŞKAN – Meclis
idare amirlerini göreve çağırmayayım, lütfen. 
KAMER GENÇ
(Devamla) – Hayır, söz hakkımı vereceksin ki ondan sonra…
BAŞKAN – Lütfen
Sayın Genç…
KAMER GENÇ
(Devamla) – Bakın, gülmene gerek yok. Utancından gülüyorsun. 
BAŞKAN – Bakın,
İç Tüzük’ü uygulatmak zorunda beni bırakmayın, sizden korkmuyorum. (AK PARTİ
sıralarından alkışlar) 
KAMER GENÇ
(Devamla) – İç Tüzük’ü uygulamayan alçaktır. 
OSMAN AŞKIN BAK
(İstanbul) – Kibar ol, kibar!
KAMER GENÇ
(Devamla) – Uygulamayan alçaktır. 
BAŞKAN – İç
Tüzük’ü de uygularım, birleşime de giremezsiniz. Lütfen yerinize geçin, lütfen,
lütfen. (AK PARTİ sıralarından “Bravo” sesleri, alkışlar) 
KAMER GENÇ
(Devamla) – Oturmuyorum, ne yapacaksın! Uygula bakalım İç Tüzük’ü. Böyle bir
şey olur mu ya? 
OSMAN AŞKIN BAK
(İstanbul) – Biraz kibar ol ya. 
BAŞKAN – Lütfen
yerinize geçin. Bu Meclisi ben idare ediyorum, siz değil, lütfen. (AK PARTİ
sıralarından “Bravo” sesleri, alkışlar) 
BÜLENT TURAN
(İstanbul) – Bravo Başkan.
KAMER GENÇ
(Devamla) – “Bravo.” dediğiniz Başkan başınıza belalar getirdi. 
AHMET YENİ
(Samsun) – Geç yerine! 
BÜLENT TURAN
(İstanbul) – Hadi yürü, hadi yürü! 
BAŞKAN – Sayın
Yüksel, buyurun. (CHP sıralarından alkışlar)
BAYRAM ÖZÇELİK
(Burdur) – Başkan, tutanakları alın, onun hakkında bir süreç başlatın. 
BAŞKAN – Gerek
yok, değmiyor.
Buyurun. 
BÜLENT TURAN (İstanbul) – Kendi
grubu alkışlamıyor, her gün aynı şeyleri yaşıyoruz Başkanım ya.
KAMER GENÇ (Tunceli) – Utanın!
Utanın!
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Alaattin Yüksel'in, il özel
idarelerine ilişkin gündem dışı konuşması

ALAATTİN YÜKSEL (İzmir) – Sayın
Başkan, değerli milletvekilleri; 2012’de Türkiye Büyük Millet Meclisinden bir
yasa geçirdik. 6360 sayılı Kanun… 
KAMER GENÇ (Tunceli) – Hırsızlar
nerede hırsızlar?
OSMAN AŞKIN BAK (İstanbul) –
Sakin ol, sakin. 
BAŞKAN – Sayın Yüksel, bir
dakika. 
Bir milletvekili arkadaşınız
kürsüde konuşuyor.
OSMAN AŞKIN BAK (İstanbul) – Ona
da saygısı yok. 
BAŞKAN – Siz kendinize nasıl
saygı duyulmasını istiyorsanız… 
BÜLENT TURAN (İstanbul) – Kendine
saygısı yok ki başkasına olsun. 
BAŞKAN - …milletvekili
arkadaşınıza da saygı duymasını öğrenin.
KAMER GENÇ (Tunceli) – Önce sen
saygılı ol. Sen o kürsüyü yönetemiyorsun. Yazık sana yazık!
OSMAN AŞKIN BAK (İstanbul) – Sana
yazık sana!
BAŞKAN - Burada hakaret ederek
milletvekilliği yapılmaz. Bunu size ben öğretecek değilim; yaş olarak da
tecrübe olarak da fazlasınız hepimizden. Saygılı davranmamızı engelleyecek
davranışlarda bulunmayın, lütfen. 
BÜLENT TURAN (İstanbul) – Kendine
saygısı yok Sayın Başkan. 
BAŞKAN – Lütfen. 
MUHARREM İNCE (Yalova) – Tamam
Başkanım, bırakın kapatalım.
BAŞKAN – Teşekkür ederim Sayın
İnce. 
Buyurun Sayın Yüksel. 
ALAATTİN YÜKSEL (Devamla) – Sayın
Başkan, değerli milletvekilleri; 2012’de bu Meclisten geçirdiğimiz 6360 sayılı
Kanun’la, kapatılan köy tüzel kişilikleri ve belde belediyelerinin ve de il
özel idarelerinin mallarının paylaşımı konusunda yasaya konmuş bir geçici madde
vardır; 1’inci madde. Bu geçici madde eksiktir, esnektir, ucu açıktır.
Yetkililerin istediği gibi kullanabilmesine açık bir yasadır ancak buna bile
illerde valiler ne yazık ki uymamaktadır. Yasaya aykırı olarak, muhalefet
partilerinin kazandığı belediye başkanlarının olduğu illerde farklı davranmaktadırlar,
iktidar partisinin kazandığı illerde farklı davranmaktadırlar. 
Buna göre; İzmir, Aydın, Muğla,
Hatay, Manisa, Mardin, Van gibi illerde özel idare malları, belde
belediyelerinin malları ve köy tüzel kişilik malları daha çok hazineye ve
bakanlığa bağlı il müdürlüklerine devredilmiştir. Oysa, iktidar partisinin
kazandığı belediye başkanlıklarının olduğu yerlerde de, Balıkesir’de mesela,
vali, kendi oturduğu makam odası dâhil, özel idarenin kocaman iş merkezlerini
olduğu gibi, hem de boşaltarak belediyeye devretmiştir. Malatya, Urfa, Denizli,
Trabzon gibi birçok ilde aynı uygulamalar, belediyeye devredilerek bu mallar
orada ayrımcılık gösterilmiştir. 
Değerli
milletvekilleri, İzmir Valisi bu yasada şunu emretmektedir, yasa diyor ki:
“Devir, tasfiye, paylaştırma işlemlerini yürütmek üzere vali tarafından, bir
vali yardımcısı başkanlığında, valinin uygun göreceği kurum ve kuruluşların
temsilcileri ve ilgili belediye başkanları tarafından oluşturulan komisyonca
dağıtılır bu mallar.” Ama İzmir’de İzmir Valisi kurum ve kuruluşlardan 10 kadar
temsilciyi bu komisyonlara kendi davet etmiş ancak yasada çok açık hüküm
olmasına rağmen, ilgili belediye başkanlarının hiçbirisini bu komisyona dâhil
etmemiştir, komisyona almamıştır. 
Bununla ilgili,
kapatılan belde belediyeleri ve köy tüzel kişiliklerinin mallarıyla ilgili bir
toplantı gerçekleştirmiştir, o toplantıya İzmir Büyükşehir Belediye Başkanını
davet etmiştir. Orada da “30 bin metrekarenin altındaki köylerin ve belde
belediyelerinin mal varlıkları ilçe belediyelerine; 30 bin metrekarenin
üzerindekiler büyükşehir belediyesine devredilir.” kararı alınmıştır; bir
protokol hazırlanmıştır, protokol imza altına alınmıştır. Ama daha sonra Vali
bu protokole uymamıştır, tamamen kendi kafasına göre, istediği gibi bu beldelerin
ve köylerin mallarını dağıtmıştır. Örneğin, Konak’ta, kentin göbeğinde, kent
merkezinde 20 bin metrekare kapalı, 32 dönümlük alanda Özel İdare için yapılan
yeni binayı Büyükşehir Belediyesi kendi binası riskli bina olduğu için
istemiştir, ona vermemiştir; bunca büyük bir yer kent merkezinde imam-hatip
lisesi yapılması için Millî Eğitim Müdürlüğüne devredilmiştir. 
Değerli
arkadaşlar, yine, Alaçatı’da Alaçatı Belde Belediyesi kapatılmıştır. Çok eski
bir belediye. Çeşme Belediyesine bu malların, mülklerin devredilmesi gerekirken
o yasaya göre ve belediye başkanları toplantıya çağrılmadan Yeni Cami, kilise
ve cami olarak Alaçatı Belediyesinin mülkü olan, belediye mülkü olan 2 yeri
Diyanet İşleri Başkanlığına verilmiştir. Yasada şu söyleniyor bir de: “İlgisine
göre malı verirsiniz.” Bunu hoş karşılayabiliriz ama aynı şekilde, yüz kırk
yıllık belde belediye binası da, şu anda butik otel olarak kullanılan bina da
gene Diyanete devredilmiştir. Yine, aynı beldede köy meydanı olarak kullanılan,
belde meydanı olarak kullanılan, belde sakinlerinin kahve olarak kullandığı
meydanı da Diyanete devredilmiştir. Seferihisar’da, yine, kadınların
kullandığı, belediyenin kiraladığı, kadın kooperatifinin “slow food” ve yöresel
lezzetler için kullandığı bina da belediyeye verilmemiştir. 
İkinci
toplantıda, özel idare mallarının dağıtılmasıyla ilgili toplantıda, yine
belediye başkanlarının dışında “Tamamen tüm özel idare malları vali tarafından
hazineye devredildi.” kararı açıklanmıştır. 
(Mikrofon
otomatik cihaz tarafından kapatıldı) 
ALAATTİN YÜKSEL
(Devamla) – Ne yazık ki süre yetmedi ama bununla ilgili söylenecek çok şey var.

BAŞKAN -
Teşekkür ederim Sayın Yüksel.
ALAATTİN YÜKSEL
(Devamla) – Aslında grup önerisi olarak getirip bütün partilerin burada bu
konuda fikrini söylemesi gerektiğini düşünüyorum. İktidar partisinin
milletvekillerine, özellikle İzmir milletvekillerine buradan çağrı yapıyorum:
Bu konuya özellikle eğilmeleri, ilgi göstermeleri, destek vermeleri... Kendi
ilimizin mallarının hazineye devredilmesine seyirci kalırsanız İzmir sizi daha
çok cezalandıracaktır, bunu da bilin. (CHP sıralarından “Bravo” sesleri,
alkışlar)
MUHYETTİN AKSAK
(Erzurum) – Türkiye’den aldığınız cezayı ne yapacaksınız?
ALAATTİN YÜKSEL
(İzmir) – Efendim?
MUHYETTİN AKSAK
(Erzurum) – Türkiye sizi cezalandırıyor, onu ne yapacaksınız?
ALAATTİN YÜKSEL
(İzmir) – Onu da göreceğiz. 
ADİL ZOZANİ
(Hakkâri) - Sayın Başkan, biraz önce kürsüye çıkan bir hatip, partimizin dün
Lice’de yaptığı basın toplantısını PKK bayrakları altında yapılmış bir grup
toplantısı olarak ifade etmiştir. Grubumuza alenen hakaret ve suçlamada
bulunmuştur. Cevap vermek istiyorum. 
BAŞKAN –
Buyurun, iki dakika.
VI.- SATAŞMALARA İLİŞKİN KONUŞMALAR
1.- Hakkâri Milletvekili Adil Zozani'nin, Tunceli
Milletvekili Kamer Genç’in 10/6/2014 tarihli 100’üncü Birleşimdeki bazı
ifadelerini düzelttiğine ilişkin konuşması sırasında Halkların Demokratik
Partisine sataşması nedeniyle konuşması

ADİL ZOZANİ
(Hakkâri) – Teşekkür ederim Sayın Başkan. 
Öncelikle, iki
gün önce Diyarbakır’da gerçekleşen bayrak provokasyonunu tasvip etmediğimizi ve
bu bayrak provokasyonunun daha öncelerinde de tekrarlanmış oyunların bir
parçası olduğunu ifade etmeli. Kim ki bir başka halkın ya da halkların
sembollerine dil uzatırsa, saldırırsa, hakaret ederse, alenen ifade ediyoruz,
bizden değildir.
Bu tarz
provokatif eylem ve fiillerin halklar arası kin tohumlarını ekmekten başka
hiçbir işe yaramadığını bir kez daha ifade ediyoruz. 23 Haziran 1996’da olan da
buydu, 2005 yılında Mersin’de gerçekleşen bayrak provokasyonu da buydu. Bugün
bayrak provokasyonu üzerinden hamaset yapanlar, o günlerde o bayrak
provokasyonunu gerçekleştiren kişilerin kim olduklarına baksınlar gerçeği
öğrenirler. Dolayısıyla, bizi bu tarz eylem ve fiillerle itham etmeye kalkışmak
beyhude bir çabadır. 
İkincisi,
elbette ki Türkiye'nin her yerinde parti olarak basın açıklaması da yaparız,
toplantılarımızı da gerçekleştiririz. Lice’de dün partimizin gerçekleştirdiği
toplantı bir grup toplantısı değil, eş başkanlarımızın daha dört gün önce orada
katledilen 2 sivil yurttaşın durumuna dikkat çekmek için, Lice’de olup
bitenlere dikkat çekmek için, Türkiye kamuoyunun dikkatini çekmek için
gerçekleştirdikleri bir toplantıydı. 
Bizi bu konuda,
Lice’ye niye gittik diye eleştirenler buyursunlar Lice’ye gitme cesaretinde
bulunsunlar. 
Bunu ifade etmek
istedim. 
BAŞKAN –
Teşekkür ederim. 
Gündem dışı
ikinci söz, Tekirdağ’ın son yıllardaki nüfus artış hızı ve diğer sorunları ile
24 Mayısta meydana gelen deprem hakkında söz isteyen Tekirdağ Milletvekili
Bülent Belen’e aittir. 
Buyurun Sayın
Belen. (MHP sıralarından alkışlar) 
V.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Tekirdağ Milletvekili Bülent Belen'in, Tekirdağ’ın
son yıllardaki nüfus artış hızı ve diğer sorunları ile 24 Mayısta meydana gelen
depreme ilişkin gündem dışı konuşması

BÜLENT BELEN
(Tekirdağ) - Teşekkür ederim Sayın Başkan. 
Değerli
milletvekilleri, Tekirdağ ilinin sorunları ve deprem gerçeğiyle ilgili gündem
dışı söz almış bulunuyorum. Sizi, heyetinizi ve ekranları başında bizleri
izleyen büyük Türk milletini saygıyla selamlıyorum. 
Bu vesileyle,
yarın idrak edeceğimiz Berat Kandili’nin de Türk İslam alemine hayırlar
getirmesini Cenab-ı Allah’tan niyaz ediyorum. 
Sayın Başkan,
değerli milletvekilleri; 15 Mayıs 2014 tarihinde yürürlüğe giren 6537 sayılı
Toprak Koruma ve Arazi Kullanımı Kanununda Değişiklik Yapılması Hakkında
Kanun’un uygulanmasında vatandaşlarımız büyük sıkıntı çekmektedirler. Tarlasını
satmak isteyen vatandaş, ilçe tapu müdürlüğü, ilçe belediyesi, ilçe tarım ve il
tarım müdürlükleri arasında gidip gelerek üç dört hafta zaman geçirmekte, bu
arada da tarlanın alıcısı satın almaktan vazgeçmektedir. Hükûmet, bu konuda en
kısa zamanda gerekli düzenlemeyi yapıp vatandaşın sıkıntısını giderecek tedbirleri
almalıdır.
Bu arada, Tekirdağ ili ve Trakya
genelinde son bir aydır aşırı yağışlar sebebiyle mahsulü yatan çiftçilerimiz,
Tarım Bakanlığının TARSİM tarım sigortasından gelen eksperlerin yatan buğday ve
arpa tarlalarında oluşan zararın ödenmeyeceğini söyleyerek raporlarına dâhil
etmediklerini şikâyet etmektedirler. Sayın Tarım Bakanımızı bu konuyla ilgili
TARSİM yönetimini uyarmaya davet ediyorum. Zira, diğer özel sigorta kuruluşları
bu tür zararları ödeyeceklerini söylemektedirler.
Sayın Başkan, değerli
milletvekilleri; ilimizi ilgilendiren diğer konuya dönersek; resmî verilere
göre, 2013 yılında Tekirdağ il genelinde 155 bin öğrencimizin eğitim gördüğü
zorunlu eğitim yapılan 375 okulun 241 tanesinde deprem dayanım testleri
yaptırılmış ve teknik raporları Bakanlığa sunulmuştur. Dün itibarıyla
incelenmesi yapılarak Bakanlıktan geriye dönen okul sayısı 131’dir. Bakanlığın
raporlarına göre, 131 okulda 256 tane bina mevcuttur. Bu raporlara göre, 256
binanın 37 tanesi güçlendirme gerektirmiyor fakat geriye kalanların 16 tanesi
birinci öncelikli güçlendirme, 33 tanesi ikinci öncelikli güçlendirme, 41
tanesi üçüncü öncelikli güçlendirme ihtiyacındadır, 129 tanesi de projeleri
yeniden hazırlanarak değerlendirilmek üzere Bakanlığa sunulması gerekmektedir. Bu
raporlara rağmen, Tekirdağ Valiliğince 2014 yılında maddi yetersizlikten dolayı
ancak 4 tane okulun güçlendirmesinin yapılacağı bildirilmiştir. 
24 Mayıs
tarihinde Gökçeada açıklarında meydana gelen depremden sonra, deprem uzmanları
“Sırada Tekirdağ ili var.” uyarısında bulunmuşlardır. Buradan Sayın Başbakana
ve Millî Eğitim Bakanına seslenmek istiyorum: 875 bin nüfuslu Tekirdağ ilinde
bir felaket yaşandıktan sonra mı harekete geçerek il genelinde yaşanacak
depreme karşı tedbirleri alacak ve ihtiyacı olan binaların güçlendirmelerini
yaptıracaksınız? Tekirdağlıların Suriyeli mülteciler ve Libyalılar kadar değeri
yok mu? 1.329 sanayi kuruluşunun olduğu ve son yedi yılda nüfus artış
ortalaması 42.700 olan, sürekli göç alan ve hazineye sağladığı katkıda Türkiye
genelinde 9’uncu sırada yer alan Tekirdağ ilinin hakkını korumak ve teslim
etmek Hükûmetin görevi değil midir?
Son olarak: 1
Mart tarihinde kabul edilen 6528 sayılı Millî Eğitim Temel Kanununda Değişiklik
Yapılmasına Dair Kanun’a dayanılarak, Tekirdağ İl Millî Eğitim
Müdürlüğünde 11 ilçenin 6’sının ilçe millî eğitim müdürleri görevden alınarak
yerlerine yandaş sendika olan EĞİTİM-BİR-SEN’e mensup kişiler atanmışlardır.
İl Millî Eğitim müdür yardımcılığına yapılan 5 atamanın 4 tanesinin aynı
sendikanın yöneticiliğinde bulunmuş kişiler olması manidardır. AKP iktidara
geldiğinden beri, geçmiş hükûmetler döneminde görevde yükselme sınavıyla
gelinen makamları, sınavsız, yandaş sendikaya mensup olmanın tek kriter olarak
değerlendirildiği makamlara dönüştürmüştür. Sayın Başbakan ve Millî Eğitim
Bakanının bu adaletsizliğe müdahale ederek en kutsal hak olan kul hakkına uygun
atamalar yapılmasını sağlamalarını bekliyor, Genel Kurulu saygıyla
selamlıyorum. (MHP sıralarından alkışlar)
BAŞKAN –
Teşekkür ederim Sayın Belen.
Gündem dışı
üçüncü söz, Trabzon’un çözüm bekleyen sorunları hakkında söz isteyen Trabzon
Milletvekili Mehmet Volkan Canalioğlu’na aittir.
Buyurun Sayın
Canalioğlu. (CHP sıralarından alkışlar)
3.- Trabzon Milletvekili Mehmet Volkan Canalioğlu'nun,
Trabzon’un çözüm bekleyen sorunlarına ilişkin gündem dışı konuşması

MEHMET VOLKAN
CANALİOĞLU (Trabzon) – Teşekkürler Sayın Başkan.
Sayın Başkan,
değerli milletvekilleri; öncelikle, sözlerime başlamadan önce, ben de
bağımsızlığımızın simgesi, ulusumuzun onurunu simgeleyen bayrağımızın
incinmesinden duyduğum hassasiyeti yüce Meclisin önünde bir kez daha ifade
etmek istiyorum. İndirenleri, indirenlere müsaade edenleri de şiddetle
kınıyorum.
Çok değerli
milletvekilleri, burada, kürsüde defalarca Trabzon’un sorunlarını konuşuyoruz,
anlatıyoruz ama ne yazık ki üç yıldır bir adım yol gidemedik. AKP’nin Trabzon
milletvekilleri şunu diyorlar: “Öyle diyorsun ama biz yüzde 59 oy alıyoruz
Trabzon’dan.” Tamam, yüzde 59 oy alıyorsunuz, peki bunun karşılığını vermek
için ne yapıyorsunuz? Biraz sonra anlatacağım sorunlarla ilgili herhangi bir
çalışmanız oldu mu? Olmadığını gayet iyi biliyorum.
Şimdi bunları
sıralayacak olursak: Bakın, Trabzon büyükşehir oldu ve büyükşehir olunca,
kuzeye sıkışan Trabzon’un artık güneye doğru açılması gerekiyor. Ama, ne yazık
ki, 1990’dan beri Trabzon kamuoyunun gündeminde olan güney çevre yolunda hâlen
bir karınca boyu yol bile alamadık, ki bu yol Trabzonluların sürekli
gündeminde, sürekli söyleminde. Akçaabat’tan Darıca’ya, Yıldızlı’ya, Akyazı’ya,
Gürbulak’a, Yeşilova, Uğurlu ve Değirmendere’yi katederek oradan Kaşüstü’ne
uzanan bu yol 30-40 kilometre uzunlukta olan bir yoldur. Ama, 90 yılından bu
yana hep sözde kaldı, hep söylemde kaldı, hep “Yapacağız, edeceğiz.” de kaldı.
Şimdi bu yolun yeniden revize edilmesi gerekiyor. Nasıl edilmesi gerekiyor?
Çünkü Trabzon büyükşehir oldu. Daha önce 1990’da planlanan bu yol şehrin
yalnızca il sınırlarını değil belediye sınırlarını belirlediği için bunun artık
büyükşehir kapsamında batıda Beşikdüzü’nden doğuda Of ilçemizin sınırlarını
kapsayacak şekilde güneye açılarak yeniden revize edilmesi gerekiyor. 
Bir de sevgili
milletvekilleri, biz demir yolunu yıllardır konuşuyoruz, demir yolu, demir
yolu… Bunda da çok şükür bir adım yol alamadık! 
“Sürmene
Çamburnu Tersanesi’ni yapacağız.” dendi, “Burada iş imkânı sunacağız.” dendi,
“5 bin kişiye iş bulacağız.” dendi, dolgusu yapıldı, millî servet oraya
yatırıldı ama aradan geçen dört yıldır, beş yıldır henüz bir tek çivi
çakılmadığı gibi, 5 bin kişi değil 1 kişi dahi işe alınamadı. Şimdi “Lojistik
merkezi mi yapalım, ne yapalım?” diye tartışılıyor ve zaman kaybediliyor. 
4 organize
sanayi bölgemiz var. Bunların altyapısı, teşviki, elektrik sorunları hâlen
çözülmüş değil, çözüm bekleyen konular arasında yer almaktadır. 
Değerli
milletvekilleri, Trabzon’da büyük sanayi yok. Büyük sanayi olmadığı için de ne
yapmamız lazım? Trabzon’un işsizliğini önlemek için, Trabzon’un göçünü
durdurmak için Trabzon’da “3T” dediğimiz tarım, ticaret ve turizmi çok iyi
kullanmamız lazım ama ne yazık ki turizm darmadağın bir vaziyette. Uzungöl’ümüz
var, “dünya harikası” diyoruz ama Uzungöl’ümüzdeki betonlaşma, çevre kirliliği,
görüntü kirliliği ve oradaki hareketsizlik Uzungöl’ü de öldürme durumuna
getirdi.
Tarım… Çok
şükür, fındık alanlarını kestik, onların hepsine betonarme evler yaptık! TOKİ
de her tarafa güzel evler yaptı ve betonlaşmayı süratle artırdı!
Ticaret
dediğimiz zaman, ticaret zaten durma noktasına geldi ve elde edilen hiçbir şey
yok. Esnafımız perişan, ticaret hacmimiz durdu ve yapılacak herhangi bir şeyi
de burada Hükûmetin gelip bize anlatması gerekiyor ama ne yazık ki hiçbirinden
ses yok.
HES’ler… Değerli
arkadaşlar, bu HES’ler de Trabzon’un o güzelim yaylalarını, o doğal
güzellikleri içinde akan sularını berbat ediyor. İnsanlar HES’e karşı. Ya,
HES’e karşı olan insana “Niye karşı?” deniyor? Karşı olmasının gerekçeleri çok.
Bakın -renkli değil ama- şurada göstermek istiyorum. Burası Oltu Çayı’nın
üzerindeki Ayvalı HES Barajı. Dünya harikası bir yer, daha sonra burası çöle dönmüş
arkadaşlar. Bunun için köylü, orada yaşayan insan istemiyor. Doğal güzelliği,
bu cenneti berbat edersek… Elbette ki bunu istemeyiz sevgili arkadaşlar.
Baktığımız
zaman, bir kentsel dönüşüm, çözüm bekleyen sorunların başında kentsel dönüşüm.
Kentsel dönüşüme girildi, Zağnos Vadisi bizim dönemimizde başladı, epey yol
alındı ama ondan sonra Çömlekçi Mahallesi, Tabakhane, Pazarkapı, Hızırbey,
Gülbaharhatun, Esentepe mahallelerinde kentsel dönüşüm yok. Ne oluyor olmayınca
da? Vatandaş evini tamir edemiyor, bir çivi çakamıyor, onaramıyor ve “Al.”
diyorsun, almıyor, “Yap.” diyorsun, yapmıyor. “Satayım.” diyor vatandaş,
“Hayır, satamazsın, burada kentsel dönüşüm var.”
Ve fındık…
Fındık olayı da elbette ki… Bakan açıkladı, yazılı soru önergelerine cevap
verdi, teşekkür ediyorum. 596 köyde 91.193 çiftçinin 435.938 dekar fındığı
zarar görmüş. Bunun da TARSİM’den karşılanmasını istiyoruz.
Ve süremiz
doldu. Trabzon’un sorunları beş dakikaya sığacak bir sorun değil.
(Mikrofon
otomatik cihaz tarafından kapatıldı)
MEHMET VOLKAN
CANALİOĞLU (Devamla) – Hepinize saygılar sunuyorum, teşekkür ediyorum.
BAŞKAN –
Teşekkür ederim.
Gündeme
geçiyoruz.
KAMER GENÇ
(Tunceli) – Sayın Başkan, biraz önce bana bir dakika konuşma verdikten sonra,
Sayın Adil Zozani çıkıp bir konuşma yaptı iki dakika. Ben anlamadım. Herhâlde
benim konuşmamdan dolayı sataşma üzerine o konuşmayı yaptı, değil mi?
BAŞKAN – Evet.
KAMER GENÇ
(Tunceli) – Şimdi, arkadaşım herhâlde benim konuşmamı yanlış anlamış. 
ADİL ZOZANİ
(Hakkâri) - Doğru anlamışım.
KAMER GENÇ (Tunceli)
– Bütün gazeteler Lice’de yapılan toplantının grup toplantısı olduğunu
söylüyor. O grup toplantısını yapan başkanların arkasında Abdullah Öcalan ile
PKK bayrağı var. Ben konuşmamda şunu belirttim: Grup toplantısının yapıldığı
yer Türkiye'nin her tarafı olabilir.
BAŞKAN –
Elbette.
KAMER GENÇ
(Tunceli) – Ama, bu grup toplantısı Türkiye Büyük Millet Meclisinde olan bir
grubun toplantısıdır ve nerede yapılırsa yapılsın, Türkiye Büyük Millet
Meclisinin müştemilatında yapılmış bir toplantıdır. Dolayısıyla, bu toplantıda
Türkiye Cumhuriyeti kanunlarının ve Anayasası’nın uygulanması lazım. 
BAŞKAN – Sayın
Genç…
KAMER GENÇ
(Tunceli) – “Abdullah Öcalan ile PKK bayrağı altında toplantı yapılamaz.”
dedim, “O da sizin göreviniz.” dedim. Buna müdahale etmeniz lazım. Ama
arkadaşımız çıktı dedi ki Lice’yle ilgili… 
Efendim, siz
daha Lice’ye gitmeden ben gittim.
BAŞKAN – Sayın
Genç, siz “Grup toplantısı.” dediniz, Sayın Zozani grup toplantısı olmadığını
söyledi. “Partimizin toplantısını yaptık.” dedi.
KAMER GENÇ (Tunceli)
– Ama gazeteler hep böyle yazıyor.
BAŞKAN – Evet,
haklısınız, bazı gazetelerde grup toplantısı olarak yazdı.
KAMER GENÇ
(Tunceli) – Evet, ben onun için dedim zaten.
BAŞKAN – Sayın
Zozani açıkladı, siz de açıkladınız şimdi; ikinize de teşekkür ederim.
ADİL ZOZANİ
(Hakkâri) – Sayın Başkan…
BAŞKAN –
Açıklama yaptınız Sayın Zozani.
ADİL ZOZANİ
(Hakkâri) – Kayıtlara geçmesi açısından ifade edeyim: Sayın Genç bayrak
hamasetiyle kendini gündemleştirmek istiyor anlaşılan.
KAMER GENÇ
(Tunceli) – Hayır efendim!
ADİL ZOZANİ
(Hakkâri) – Onun için de bu hamasetin arkasına sığınarak kendini gündeme
taşımaya çalışıyor.
BAŞKAN – Böyle
bir şey yaptığını düşünmüyorum, sadece bir yanlış anlaşılma oldu.
ADİL ZOZANİ
(Hakkâri) – Çok açık ve net. Sayın Eş Başkanımız Lice’de yaptığı basın
toplantısının giriş cümlesinde: “Bugün grup toplantıları günü olduğu hâlde, biz
Lice’deki olaylara dikkat çekmek üzere eş başkanlar ve milletvekilleri olarak
burada basın toplantısı gerçekleştireceğiz.” dedi.
BAŞKAN – Tamam,
anlaşıldı, grup toplantısı değilmiş, tamam.
ADİL ZOZANİ
(Hakkâri) – Onun için de Sayın Genç bu konuda kendini gündemleştirmesi yerine…
BAŞKAN – Tamam
Sayın Zozani.
ADİL ZOZANİ
(Hakkâri) – …Lice’de hayatını kaybeden 2 sivil vatandaş üzerinden bir şeyler
söylemiş olsaydı anlamış olurdum.
BAŞKAN – Tamam,
teşekkür ederim. Demek ki HDP’nin Lice’de yapmış olduğu toplantı grup
toplantısı değil.
ADİL ZOZANİ
(Hakkâri) – İkinci bir cümle, müsaade edin, kayıtlara geçmesi açısından.
BAŞKAN – Tamam,
geçti kayıtlara da.
ADİL ZOZANİ
(Hakkâri) – Sayın Başkan, Atatürk’ün bir veciz sözü vardır: “Gidemediğin yer
senin değildir.” Orası da Sayın Genç’e göre Türkiye Cumhuriyeti’nin toprağı
gibi görünmüyor. O nedenle, bu şekilde hamasetin arkasına sığınarak bir şeyler
ifade etmesin.
BAŞKAN – Lice de
bizim vatan toprağımızın içinde olan, kardeşimiz, yaşayanlar açısından da
ülkemizin vatan parçası içinde yer alan bir ilçemizdir. Buradan da Lice halkına
selamlarımızı söyleyelim. 
ADİL ZOZANİ
(Hakkâri) – Onu bana değil, Sayın Genç’e söyleyeceksiniz. 
BAŞKAN –
Teşekkür ederim, sağ olun. 
Meclis
araştırmasına ilişkin…
KAMER GENÇ
(Tunceli) – Sayın Başkan, efendim, bana sataşma var, “Efendim, Türk Bayrağı
üzerinden hamaset yaparak…” diyor.
BAŞKAN – Sayın
Genç…
ADİL ZOZANİ
(Hakkâri) – Açıklama yaptım, neresi sataşma Sayın Başkan? 
KAMER GENÇ
(Tunceli) – Ama yani önemli bunlar ya…
BAŞKAN – Sayın
Genç, niyetinizi açıkladınız, Sayın Zozani de açıkladı. Lütfen Meclisin
çalışmalarını aksatmayın, lütfen. 
KAMER GENÇ
(Tunceli) – Efendim, bize gelince “aksatmayın” diyorsunuz ama arkadaş beni
itham ediyor. 
BAŞKAN – Aynı
derecede siz de cevap verdiniz, o da yerinden konuştu. 
ADİL ZOZANİ
(Hakkâri) – Siz konuyu açtınız, ben de cevap verdim. 
KAMER GENÇ
(Tunceli) – Ben Türk Bayrağı’na karşı yapılanları söyledim diye hesap mı
vereceğim yani?
BAŞKAN – Eğer
aranızda bir problem varsa kuliste birlikte bunu halledebilirsiniz. Lütfen
birbirinize laf atarak Meclisin çalışmalarını sabote etmeyin. 
ADİL ZOZANİ
(Hakkâri) – Sizin bu hamaseti yapmanıza izin vermeyiz ha! 
BAŞKAN – Lütfen…
ADİL ZOZANİ
(Hakkâri) – Dün mekânı boş bulmuşsunuz, çok şey söylemişsiniz. Biz bugün buna
müsaade etmeyiz, kusura bakmayın! 
BAŞKAN –
Başkanlığın Genel Kurula sunuşları vardır. Meclis araştırmasına ilişkin üç
önerge vardır, okutuyorum…
KAMER GENÇ (Tunceli)
– Sen gitmeden ben Lice’ye gitmişim, sen biliyor musun! 
BAŞKAN – Sayın
Zozani, Sayın Genç; lütfen…
ADİL ZOZANİ
(Hakkâri) – Dün burada meydanı boş bulmuşsunuz çok şey söylemişsiniz. Senin bu
hamasetine izin vermeyiz! 
BAŞKAN – Sayın
Zozani…
KAMER GENÇ
(Tunceli) – Ya, kim hamaset yapmış? 
ADİL ZOZANİ
(Hakkâri) – Bunu bil, bunu bir yere yaz! 
KAMER GENÇ
(Tunceli) – Ne hamaseti? Ben Türk Bayrağı’na yapılan bu saldırıyı tabii ki…
BAŞKAN – Sayın
Genç, lütfen…
ADİL ZOZANİ
(Hakkâri) – Gündemleştin, yeter, geç yerine otur!
BAŞKAN – Sayın
Zozani…
ADİL ZOZANİ
(Hakkâri) – Bayrak senin babanın malı değil! 
KAMER GENÇ
(Tunceli) – Ya, anladım da ben fikrimi söylemeyecek miyim yani! 
BAŞKAN – Sayın
Genç, lütfen…
ADİL ZOZANİ
(Hakkâri) – Söyledin işte yeter! 
BAŞKAN – Sayın
milletvekilleri, beş dakika ara veriyorum. 
Kapanma Saati: 14.28
İKİNCİ OTURUM
Açılma Saati: 14.38
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul),
Muharrem IŞIK (Erzincan)
----- 0 -----
BAŞKAN – Sayın milletvekilleri,
Türkiye Büyük Millet Meclisinin 101’inci Birleşiminin İkinci Oturumunu
açıyorum.
Başkanlığın Genel Kurula
sunuşları vardır. 
Meclis araştırması açılmasına
ilişkin üç önerge vardır, okutuyorum: 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Şanlıurfa Milletvekili İbrahim Binici ve 22
milletvekilinin, 16/6/2012 tarihinde, Şanlıurfa E Tipi Ceza İnfaz Kurumunda 15
mahkûmun hayatını kaybetmesiyle sonuçlanan yangın olayının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/972)

Türkiye Büyük Millet Meclis Başkanlığına
Şanlıurfa
cezaevindeki yaşam koşulları ve hak ihlallerini protesto etmek, aynı zamanda
cezaevi yönetimine seslerini duyurabilmek için bir grup mahkûmun başlattığı
eylemde, eyleme katılan 15 mahkûm yanarak hayatını kaybetmiştir. Cezaevlerinde
yaşanmakta olan yığılma ve hak ihlallerine bağlı olarak Şanlıurfa E Tipi Kapalı
Ceza İnfaz Kurumunda meydana gelen bu hadisenin tüm yönleriyle aydınlatılması
ve gereken tedbirlerin belirlenmesi amacıyla Anayasa’mızın 98, TBMM
İçtüzüğü’müzün 104 ve 105’inci maddeleri gereğince araştırma komisyonu
kurularak sorunun araştırılmasını arz ve talep ederiz. 19.06.2012
1)
İbrahim Binici (Şanlıurfa)
2)
Pervin Buldan (Iğdır)
3)
Hasip Kaplan (Şırnak)
4)
Sırrı Sakık (Muş)
5)
Murat Bozlak (Adana)
6)
Halil Aksoy (Ağrı)
7)
Ayla Akat Ata (Batman)
8)
İdris Baluken (Bingöl)
9)
Hüsamettin Zenderlioğlu (Bitlis)
10)
Emine Ayna (Diyarbakır)
11)
Nursel Aydoğan (Diyarbakır)
12)
Altan Tan (Diyarbakır)
13)
Adil Zozani (Hakkâri)
14)
Esat Canan (Hakkâri)
15)
Sırrı Süreyya Önder (İstanbul)
16)
Sebahat Tuncel (İstanbul)
17)
Mülkiye Birtane (Kars)
18)
Erol Dora (Mardin)
19)
Ertuğrul Kürkcü (Mersin)
20)
Demir Çelik (Muş)
21)
Nazmi Gür (Van)
22)
Özdal Üçer (Van)
23)
Leyla Zana (Diyarbakır)
Gerekçe:

16
Haziran 2012 tarihinde Şanlıurfa E Tipi Kapalı Ceza İnfaz Kurumu C-15 koğuşunda
bulunan bir grup mahkûmun cezaevlerinde yaşanan hak ihlalleri ve sıkıntıları
protesto etmek amacıyla yaptıkları eylem sonucunda 15 kişi yanarak hayatını
kaybetmiştir. Şanlıurfa cezaevinde yaşanan bu olay, Türkiye cezaevlerinde
yaşanmış olan facialar silsilesinin şimdilik son halkasını oluşturmaktadır.
1996 yılında Diyarbakır Cezaevi katliamı, 2000 yılında Bayrampaşa Cezaevindeki
Hayata Dönüş Operasyonu, geçtiğimiz yıl ring aracı içindeki 5 mahkûmun yanarak
ölmesi ve Pozantı'da tutuklu Kürt çocuklara yönelik cinsel istismar, son olarak
da Şanlıurfa Cezaevindeki bu olay, cezaevlerinde yaşanmakta olan dram ve
vahşetin sadece görünen kısmıdır.
Mevcut
Hükûmet, sahip olduğu adalet anlayışının gereği olarak güvenlik güçleri ve
yargı erkine verdiği talimatlarla, Türkiye cezaevlerindeki tutuklu ve hükümlü
sayısını 130 bine ulaştırmıştır. AKP iktidarının özellikle 2009 yılından
itibaren uygulamaya koyduğu baskı ve sindirme amaçlı politikalar sonucunda,
iktidara geldikleri 2002 yılında 59 bin olan tutuklu ve hükümlü sayısı 2 kattan
fazla artarak bu noktaya gelmiştir. Muhakeme sürecinde tedbir amaçlı kullanılması
gereken tutuklama seçeneği, Türkiye'de peşin verilen ceza uygulamasına
dönüştürülmüş, âdeta ağır bir baskı ve sindirme rejimi tesis edilmiştir.
Türkiye'de bulunan cezaevlerinin
mevcut kapasitelerinin çok üzerinde tutuklu ve hükümlü sayısı, partimiz ve sivil
toplum örgütleri tarafından müteaddit defalar dile getirilmesine rağmen, AKP
iktidarı üç maymunu oynamaya devam etmiştir. Nitekim, cezaevlerinde yaşanan
sorunlar, hak ihlalleri ve kapasiteye ilişkin verdiğimiz bazı soru önergelerine
Adalet Bakanı tarafından kaçamak cevaplar verilmesi, kapasite konusunda suskun
kalınması bu anlayışın en büyük göstergesidir. Adalet Bakanı, mevcut kapasiteyi
vermekten kaçınarak yapılacak yeni cezaevleri ve cezaevlerinin kapasitelerini
verme kurnazlığıyla sorunu örtbas etme çabası içinde davranmıştır.
"Görmezden geldiğin sorun, sorun değildir." anlayışını esas alan
Bakanlık ve Hükûmet, cezaevlerine atarak istiflediği her bireyi insanlıktan da
atılmış sayarak kendilerine emanet olan canları almaya devam etmektedir.
Şanlıurfa E Tipi Kapalı Cezaevinde
balık istifi kapasite anlayışının ve insanlık dışı koşulların neden olduğu bu
facia ne ilktir ne de son olacaktır. 22/07/2010 yılında Erkan Gümüştaş adlı
genç mahkûm, cezaevinde yaşanan hukuksuzluklar ve gayriinsani koşullara dikkat
çekmek için bedenini ateşe vermişti. Şanlıurfa Cezaevinde yaşanan bu elim
olaydan ders çıkarmayan ve cezaevinden yükselen çığlıklara kulak tıkayan
iktidar ateşe davetiye çıkarmış ve 13 canı kül etmiştir. Esas kapasitesi 225
kişi olan Şanlıurfa Cezaevi, ortak kullanım alanlarının koğuş hâline
dönüştürülmesiyle 375 kişilik kapasiteye çıkartılmış, bu zorlama da yetmemiş ve
tam 1.068 kişi balık istifi bu cezaevinde yaşamaya mahkûm edilmiştir.
Zorlamayla oluşturulmuş kapasitesinin tam 3 katı tutuklu ve hükümlünün
bulunduğu cezaevinde, uyku başta olmak üzere neredeyse tüm insani ihtiyaçlar
vardiya yöntemiyle karşılanmaktadır. Yaz sıcaklarının bastırması ve
havalandırmanın yetersiz oluşuyla birlikte nefes almakta bile zorlanan
mahkûmlar, tuvalet önlerine ve yerlere serilmiş yataklarda nöbetleşe uyumak
zorunda bırakılmıştır. Cezaevinde var olan barınma sıkıntısının yanı sıra
tutuklu ve hükümlülerin sahip olduğu hakların kullanımı konusunda da ciddi
kısıtlamalar ve sıkıntılar yaşanmaktadır.
Şanlıurfa Cezaevindeki yaşam
koşulları ve hak ihlallerinin konu edildiği 18 Ocak tarihli soru önergesine
cevap verme gereği duymayan Adalet Bakanı, aynı cezaevinde tutsak edilen
Şanlıurfa Milletvekili Sayın İbrahim Ayhan'ın uyarılarına da kulaklarını
tıkamış ve geliyorum diyen bu faciaya zemin hazırlamıştır.
Başka cezaevlerinde yaşanması
muhtemel bu türden olayların önüne geçilmesi açısından Şanlıurfa Cezaevindeki
yaşam koşulları ve hak ihlallerine karşı idarenin uyarılması eylemi olarak
başlatılmış, ancak 15 vatandaşımızın yanarak ölmesiyle sonuçlanmış bu elim
hadisenin her yönüyle araştırılarak ivedilikle aydınlatılması gerekmektedir.
2.- BDP Grubu adına Grup Başkan Vekilleri Iğdır
Milletvekili Pervin Buldan ile Şırnak Milletvekili Hasip Kaplan’ın,
öğretmenlerin sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/973)

Türkiye
Büyük Millet Meclisi Başkanlığına
Öğretmenlik mesleğinin Millî Eğitim Bakanının
söylemleriyle itibarsızlaştırılmasını, öğretmenlerin haklarının birer birer
gasbedilmesini ve öğretmenlerin "az çalışıp çok ücret aldıkları"
çarpıtmasını açığa çıkarabilmek ve öğretmenliğin saygınlığını ve aydın imgesini
temel alan politikalar geliştirebilmek amacıyla Anayasa'nın 98'inci, İç Tüzük’ün
104'üncü ve 105'inci maddeleri gereğince Meclis araştırması açılması için gereğini arz ve
teklif ederiz.
 Pervin Buldan Hasip
Kaplan
 Iğdır Şırnak
 Grup Başkan Vekili Grup
Başkan Vekili
Gerekçe:
Öğretmenlik
mesleği, öğretmenin eğitime ilişkin beklentileri gerçekleştiren temel bir aktör
olmasını kabulünden yola çıkılarak kurulmuştur. Türkiye'de de bu temelde
cumhuriyetin kuruluşundan bu yana öğretmene modern toplumun inşası sürecinde
önemli bir görev verilmiştir. Ülkenin kalkınmasında eğitimin önemi artıkça öğretmenin
rolü de güçlenmiştir. Fakat, 1980'lerden sonra neoliberal ekonomik
politikalarıyla öğretmenlik mesleği yeniden biçimlendirilmeye çalışılmıştır. Bu
temelde, öğretmenler yoksullaştırılmış, öğretmenlik mesleği hızla
niteliksizleştirilmeye çalışılmıştır. Neoliberal dönüşüm temelinde yeniden
biçimlendirilen öğretmen, düşünmekten çok, yapmaya yönlendirilmiştir. Aslında
yapılmak istenen, eğitimin toplumsal anlamını kavramış ve bu kavrayışın
temelini oluşturan donanıma hâkim olan, öğrenme, öğretme süreciyle ilgili
toplumsal sorumluluk duygusuna sahip ve mesleki davranışlarıyla ilgili
kararları kendisi veren, dıştan kontrolü kabul etmeyen ve özel ihtisas
gerektiren bir meslek olarak görülen öğretmen imgesi, mesleki etkinlikleri
piyasa kriterleri olan profesyonel standartlar, performans göstergeleri ve
verimlilik gibi dışsal hesap verebilirlik mekanizmalarıyla ölçülen bir meslek
elemanına dönüştürülmeye çalışılmaktadır. Diğer bir deyişle, öğretmeni
eleştirel düşünen ve tepki verebilen aydından çok, bir teknisyen olarak yeniden
tanımlamaktadır. Bu dönüştürme çabasının AKP iktidarı döneminde daha fazla
yoğunlaştığı, öğretmenlik mesleğinin dönüştürülmekle birlikte
itibarsızlaştırıldığı görülmektedir. Doğrudan eğitim bakanları tarafından,
öğretmenler az çalışan, sorumluluktan kaçan kişiler olarak nitelendirilmiş ve
AKP'nin eğitim politikalarından kaynaklı eğitim sisteminin tüm başarısızlıkları
doğrudan öğretmenler üzerine yıkılmaya çalışılmıştır.
Öğretmenlik
mesleği, aydın kimliği ve toplumsal zeminde yüklendiği rol gereği eleştirel
düşünmeyi temel almak zorundadır. Bu nedenle, öğretmenler, eğitim sistemi başta
olmak üzere toplumsal zeminde yapılan tüm değişiklikleri sorgulamak ile
yükümlüdürler. Fakat, bu eleştirilere katlanmak istemeyen, yaptığı her
değişikliğin hiçbir şekilde üzerinde düşünülmeden öğretmenler tarafından
doğrudan yapılmasını isteyen Millî Eğitim Bakanı Ömer Dinçer, mevcut
değişikliklere inanmayan öğretmenleri öğretmenlikten istifa etmeye davet edecek
kadar ileri gitmiştir. Öğretmeni itibarsızlaştıran tehditkâr üslubuyla
öğretmenlere sürekli çarpıtılmış bilgiler sunmuştur. Bakan, Türkiye'de
öğrencilerin diğer ülkelerdeki öğrencilere kıyasla başarısız olduklarını
belirtmiş, kendi sorumluluğunu görmezden gelerek sistemin tüm eksikliklerini
öğretmenlere yüklemiştir. Öğretmenleri az çalışmakla suçlayan Bakan,
öğretmenlerin çalışma sürelerini hesaplarken teneffüsleri bile az çalışmaya
örnek gösterecek kadar seviyeyi düşürmüştür. Öğretmenlerin eğitim öğretime
hazırlanma sürelerini yok saymıştır. Öğretmenlere yüklenen ADEY, Okullar Hayat
Olsun, TEFBİS ve benzeri sayısız işi dikkate almamıştır. Kendi geliştirdiği
orijinal hesaplamalara göre OECD ülkeleri arasında en az çalışıp en fazla ücret
alan öğretmenler kategorilerinde Türkiye'deki eğitim emekçilerinin üst sıralarda
yer aldığını ileri sürmüştür. 
Tüm bu söylemlerin altında yatan
gerçek, AKP'nin eğitim politikalarının amacı öğretmenliği itibarsızlaştırmak,
böylelikle eğitimin niteliğini düşürmek, özel okulları daha güçlü bir seçenek
olarak sunmak, eğitimi daha hızlı piyasaya açmak ve ticarileştirmek,
öğretmenleri daha ucuza ve esnek koşullarda çalıştırmak, düşünmeyen,
eleştirmeyen, sadece istenileni yapan uysal bir nesil yetiştirmektir. Bu
noktada kendine engel gördüğü öğretmenlik mesleğine sürekli saldırılmaktadır.
Çünkü Dave Hill’in de belirttiği gibi, öğretmenler, sermayenin bugünkü
hegemonik projesini meşrulaştırma veya gayrimeşru ilan etme konusunda bireysel
ve kolektif güce sahiptirler. AKP, eğitim sisteminin tümünde yukarıda
belirtilen değişimleri daha rahat yapabilmek için bu kolektif gücü ortadan
kaldırmak istemektedir.
Öğretmenlik mesleğinin Millî
Eğitim Bakanının söylemleriyle itibarsızlaştırılmasına, öğretmenlerin
haklarının birer birer gasbedilmesine, neoliberal politikalar ile öğretmenlik
mesleğinin dönüştürülmesine, öğretmenlerin salt performans ve verimlilik
kriterleriyle hareket eden rekabetçi bir kimliğe büründürülmesine “dur” demek,
bu sürecin gelişiminin temel dinamiklerini kavramak ve öğretmenlik mesleğinin
"aydın" imgesini ve saygınlığını tekrardan kazanabilmesi için neler
yapılabileceğinin ortaya çıkarılması amacıyla bir Meclis araştırması komisyonu
kurulması elzemdir.
3.- Çanakkale Milletvekili Ali Sarıbaş ve 21
milletvekilinin, Kaz Dağlarındaki altın arama faaliyetlerinin çevreye verdiği
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/974)

Türkiye Büyük
Millet Meclisi Başkanlığına
Çanakkale ile Balıkesir ili
sınırları içerisinde, Kaz Dağları’nın kuzey yamaçlarında, Bayramiç'in doğusu,
Evciler'in kuzeyi, Etili'nin güneyi ile Çan ilçesinin güneybatısında yer alan
Ağı Dağı 1.007 metre yükseklikte bir dağımızdır.
Ağı Dağı, kendine has biyolojik
çeşitliliği, fiziki coğrafya koşulları ve buzul çağlarından bize miras kalan bir
bitki örtüsü ile özel bir öneme sahiptir. Sadece Kaz Dağları’na özgü köknar,
Anadolu kestanesi, doğu kayını, fındık ve kızılağaçlar gibi pek çok türde
ağaçlarla birlikte, endemik türler açısından da çok zengin çeşitliliğe
sahiptir. Bu, Tanrı’nın bize emaneti dağımız, son yıllarda onlarca firma
tarafından altın arama ve sondaj çalışmaları ile delik deşik hâle getirilerek
âdeta katledilmiştir. Bu firmaların hepsinin de yaptığı iş ve işlemler aynı
olup bunlardan sadece bir tanesinin çalışmalarını örnek vererek diğer tüm
firmaların çalışmalarını gözler önüne sermiş olacağız.
2013 yılında üretime geçeceği
söylenen Kanada'da kurulup, Toronto Borsası'nda kayıtlı olup Meksika'da da
işletmesi olan Alamos Gold Inc. şirketi ülkemizde Ağı Dağı ile Kirazlı'da da
faaliyetlerini sürdürmektedir. Babadağ, Delidağ, Çamyurt, Tavşan, Ayıtepe,
Ihlamur ve Yangın Kula sahalarında araştırmalar sürüp işletmeye açılacaktır.
İşletmeye açılacak sahaların çevreye vereceği zararları saymakla
bitiremeyeceğimiz gibi bu zararın ileride telafisi de mümkün görünmemektedir.
Ocaklardan sadece Babadağ'ı ve Delidağ'ı yataklarını örnek olarak ele alıp
incelersek şöyle ki, ocaklardan çıkarılacak cevher kırılıp yakınlarındaki
işletme tesislerine taşınacak, burada ufalanıp yığın liçi alanına serilip
siyanürlü sularla yıkanacak, bu sular başka kimyasallar ve aktif kömürle
işlenip ham altın çıkarılacak. Çıkan saf altın Avrupa'daki rafinerilere
götürülüp temizlendikten sonra borsada satılacaktır. Ülkemizden bu şekilde
giden altın, gümüş veya başka metallerin tamamı 40 tonu geçmeyecek. Geride,
sadece örnekteki ocakta olduğu gibi, kazılıp çıkarılarak, ufalanıp işletme
tesisine taşınıp, öğütülerek siyanürlü sularla yıkanan ve yaklaşık 900 dönüme
yayılıp 100 metre yüksekliğe varacak kadar biriktirilen bir linç yığını
kalacak. 
Tabii, çevreye
verilen zarar bununla sınırlı kalmayacak, “İçinde altın var.” diye kazılıp
çıkarılan 67 milyon ton kayaya ulaşmak için bir 59 milyon ton kaya daha
kazılacak, bunlar “Ekonomik değil.” diye ocakların yakınına bırakılarak sonsuza
kadar çevreye kirlilik yayacak. İşletme sırasında kullanılacak siyanürün yarısı
daha o dönemde gazlaşarak çevreye yayılacak, yayılan hidrojen siyanür yavaş
yavaş azot gazlarına, nitrik asite dönüşecek ve çevredeki kayalarda durgun
bekleyen arseniği çözüp sulara, tozlara salacak. Ekonomik olmayan kayaların
depolama sahalarından sızan sular, asitli, ağır metallerle yüklü olacak, yakın
köylerden başlayıp bütün Kocaçay ve Menderes akarsu havzalarına, Çanakkale
çiftçilerinin can damarı olan sulama barajlarına kirlilik taşıyacak. Çevre
köylerin içme su kaynakları artık ölüm saçacak, işletme sırasında Ağı Dağı'nın
bütün ağaçları, 1.744 hektar alandaki bütün ağaçlar kesilecek ve bir daha ağaç
yetişemeyecektir. Ağı Dağı merkez olmak üzere geniş bir alanda yaban yaşamı
göçe zorlanacak, ilk kaçanlar arılar olacak. Yaban ve meyve ağaçlarının
döllenmesi aksayacak, yöreden her eksilen canlı türünün öteki hayvansal ve
bitkisel yaşama olan katkıları azaldıkça kalanlar da ya yozlaşacak ya da
göçecektir.
Bunların hepsi neden
yapılacak biliyor musunuz? Toronto Borsası'nda Alamos Gold şirketinin
hisselerini alan yatırımcılar 350 dolara mal edip bugünlerde 1.800 doların
üzerinde satılan altından para kazansın diye.
Sadece bir
firmanın altın arama ve işletmesi ile Ağı Dağı ve çevresine verdiği zararların
ne boyutlarda olacağını göz önüne alırsak, Kaz Dağları’nda onlarca firmanın
çevreye vereceği tahribat ve telafisi mümkün olmayan çevre felaketinin
boyutlarını tahmin bile edemeyiz. İşte bu çevre katliamı karşısında seyirci kalmadan
bu aymazlığa dur demek ve felaket olmadan alınması gereken tedbirlerin
belirlenerek uygulanmaya konulması amacıyla Anayasa’mızın 98’inci maddesi, İç
Tüzük’ümüzün 104 ve 105’inci maddeleri gereğince bir araştırma komisyonu
kurularak konunun tüm boyutlarıyla araştırılmasını saygılarımızla arz ederiz.
1) Ali Sarıbaş  (Çanakkale)
2) Namık Havutça (Balıkesir)
3) Haluk Ahmet
Gümüş (Balıkesir)
4) Kamer Genç (Tunceli)
5) Ayşe Nedret
Akova (Balıkesir)
6) Ensar Öğüt (Ardahan)
7) Ahmet İhsan
Kalkavan (Samsun)
8) Sedef Küçük (İstanbul)
9) Mustafa
Sezgin Tanrıkulu (İstanbul)
10) Mehmet Hilal
Kaplan  (Kocaeli)
11) Ramazan
Kerim Özkan (Burdur)
12) İhsan Özkes (İstanbul)
13) Mehmet Ali
Susam (İzmir)
14) Mehmet S.
Kesimoğlu (Kırklareli)
15) Hasan Ören (Manisa)
16) İlhan
Demiröz  (Bursa)
17) Ali Haydar
Öner  (Isparta)
18) Ali Özgündüz
 (İstanbul)
19) Durdu
Özbolat (Kahramanmaraş)
20) Mehmet Şeker
 (Gaziantep)
21) Sakine Öz  (Manisa)
22) Candan
Yüceer  (Tekirdağ)
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Bir Meclis
soruşturması önergesi vardır. Önerge bastırılıp sayın üyelere bugün
dağıtılmıştır. 
Şimdi önergeyi
okutuyorum:
B) Meclis Soruşturması Önergeleri
1.- Yalova Milletvekili Muharrem İnce ve 58
milletvekilinin; kendisine verilen MİT raporuna rağmen suç işlediği iddia
edilen bazı bakanları görevde tutarak haksız çıkar sağlamalarına ve kamunun
zararına neden olduğu, görevi sırasında suç işlediği iddia edilen bakanların
eylemlerini öğrendiği halde yetkili mercilere bildirmediği, yürütülmekte olan
bazı soruşturmaları etkileyen girişimlerde bulunduğu, oğlu ile şüpheli
sıfatındaki iş adamlarını kayırmaya yönelik fiillerinin bulunduğu, hakkında Meclis
soruşturması açılan eski bir bakana Meclis soruşturmasına konu eylemleriyle
ilgili talimat verdiği, kamuya açık mal bildiriminde açıklanmayan parayı yasa
dışı yollarla elde ettiği; bu eylemlerinin Türk Ceza Kanunu’nun 257’nci
maddesinde düzenlenen görevi kötüye kullanma, 279’uncu maddesinde düzenlenen
kamu görevlisinin suçu bildirmemesi, 277’nci maddesinde düzenlenen yargı görevi
yapanı etkilemeye teşebbüs, 283’üncü maddesinde düzenlenen suçluyu kayırma ve
255’inci maddesinde düzenlenen nüfuz ticareti suçları ile Mal Bildiriminde
Bulunulması, Rüşvet ve Yolsuzluklarla Mücadele Kanunu’nun 4 ve 13’üncü
maddelerinde düzenlenen haksız mal edinme, mal kaçırma veya gizleme suçlarına
uyduğu iddiasıyla Anayasa’nın 100’üncü ve TBMM İçtüzüğü’nün 107’nci maddeleri uyarınca
Başbakan Recep Tayyip Erdoğan hakkında bir Meclis soruşturması açılmasına
ilişkin önergesi (9/9)

Türkiye Büyük Millet Meclisi Başkanlığına
Anayasa’nın
100’üncü ve Türkiye Büyük Millet Meclisi İçtüzüğü’nün 107’nci maddeleri
uyarınca aşağıda yer alan gerekçeler çerçevesinde Başbakan Recep Tayyip Erdoğan
hakkında Meclis soruşturması açılmasını arz ve teklif ederiz. 
1) Mehmet Akif
Hamzaçebi  (İstanbul)
2) Ali Demirçalı
 (Adana)
3) Ümit Özgümüş  (Adana)
4) Sinan Aydın
Aygün  (Ankara)
5) Mehmet Emrehan
Halıcı  (Ankara)
6) Yıldıray
Sapan  (Antalya)
7) Metin Lütfi
Baydar  (Aydın)
8) Ramazan Kerim
Özkan  (Burdur)
9) Sena Kaleli  (Bursa)
10) Mustafa
Serdar Soydan  (Çanakkale)
11) Muharrem
Işık  (Erzincan)
12) Hasan Akgöl (Hatay)
13) Ayşe Eser
Danışoğlu  (İstanbul)
14) Sedef Küçük  (İstanbul)
15) İhsan Özkes  (İstanbul)
16) Faik Tunay (İstanbul)
17) Mustafa
Moroğlu  (İzmir)
18) Sakine Öz  (Manisa)
19) Doğan Şafak  (Niğde)
20) Mehmet
Volkan Canalioğlu  (Trabzon)
21) Engin Altay  (Sinop)
22) Turgay
Develi  (Adana)
23) Ramis Topal  (Amasya)
24) Ayşe Gülsün
Bilgehan  (Ankara)
25) Arif Bulut  (Antalya)
26) Ensar Öğüt  (Ardahan)
27) Haluk Ahmet
Gümüş  (Balıkesir) 
28) İlhan
Demiröz  (Bursa)
29) Turhan Tayan
 (Bursa) 
30) Adnan Keskin
 (Denizli)
31) Mehmet Şeker
 (Gaziantep)
32) Mehmet Ali
Ediboğlu  (Hatay)
33) Haluk
Eyidoğan  (İstanbul)
34) Kadir Gökmen
Öğüt  (İstanbul)
35) Şafak Pavey  (İstanbul)
36) Musa Çam  (İzmir)
37) Mehmet Ali
Susam  (İzmir)
38) Tolga Çandar
 (Muğla)
39) İdris Yıldız
 (Ordu)
40) Muharrem
İnce  (Yalova)
41) Osman Faruk
Loğoğlu (Adana)
42) Süleyman
Sencer Ayata  (Ankara)
43) İzzet Çetin  (Ankara)
44) Osman Kaptan
 (Antalya)
45) Osman Aydın  (Aydın)
46) Muhammet
Rıza Yalçınkaya  (Bartın)
47) Kemal Ekinci
 (Bursa)
48) Ali Sarıbaş  (Çanakkale)
49) Kemal
Değirmendereli  (Edirne)
50) Selahattin
Karaahmetoğlu  (Giresun)
51) Aydın Ağan
Ayaydın  (İstanbul)
52) Osman Taney
Korutürk  (İstanbul)
53) Ali Özgündüz
 (İstanbul) 
54) Binnaz
Toprak  (İstanbul) 
55) Hülya Güven  (İzmir)
56) Mehmet Şevki
Kulkuloğlu  (Kayseri)
57) Nurettin
Demir  (Muğla)
58) Ahmet İhsan
Kalkavan  (Samsun)
59) Mehmet
Haberal  (Zonguldak)
Gerekçe: 
A) Genel Hukuksal Değerlendirme
Türkiye
Cumhuriyeti Anayasası'nın Başlangıç bölümünde "Millet iradesinin mutlak
üstünlüğü, egemenliğin kayıtsız şartsız Türk Milletine ait olduğu ve bunu
millet adına kullanmaya yetkili kılınan hiçbir kişi ve kuruluşun, bu Anayasada
gösterilen hürriyetçi demokrasi ve bunun icaplarıyla belirlenmiş hukuk düzeni
dışına çıkamayacağı, 
Kuvvetler
ayrımının, Devlet organları arasında üstünlük sıralaması anlamına gelmeyip,
belli Devlet yetki ve görevlerinin kullanılmasından ibaret ve bununla sınırlı
medenî bir işbölümü ve işbirliği olduğu ve üstünlüğün ancak Anayasa ve
kanunlarda bulunduğu" hususlarına yer verilmiş; 2’nci maddesinde ise hukuk
devleti ilkesi cumhuriyetin temel nitelikleri arasında sayılmıştır.
Anayasa
Mahkemesinin yerleşik kararlarına göre hukuk devleti, eylem ve işlemleri hukuka
uygun olan, insan haklarına dayanan, bu hak ve özgürlükleri koruyup
güçlendiren, her alanda adaletli bir hukuk düzeni kurup bunu geliştirerek
sürdüren, Anayasa'ya aykırı durum ve tutumlardan kaçınan, hukukun üstün
kurallarıyla kendini bağlı sayan, yargı denetimine açık devlettir.
Yine,
Anayasa'nın 10’uncu maddesinin birinci fıkrasında, herkesin dil, ırk, renk,
cinsiyet, siyasi düşünce, felsefi inanç, din, mezhep ve benzeri sebeplerle
ayrım gözetilmeksizin kanun önünde eşit olduğu belirtilirken dördüncü
fıkrasında hiçbir kişiye, aileye, zümreye veya sosyal sınıfa imtiyaz
tanınamayacağı kuralına yer verilmiştir. 36’ncı maddesinin birinci fıkrasında
ise eşitlik ilkesinin bir gereği olarak "Herkes, meşru vasıta ve yollardan
faydalanmak suretiyle yargı mercileri önünde davacı davalı olarak iddia ve
savunma ile adil yargılanma hakkına sahiptir." denilerek, adil yargılanma
hakkı güvenceye bağlanmıştır. Bu hükümler yanında Anayasa'nın 38’inci
maddesinin dördüncü fıkrasında "masumiyet karinesi" yer almıştır.
Anılan kurallar
birlikte değerlendirildiğinde, Türkiye Cumhuriyeti’nin bir hukuk devleti
olduğu, herkesin adil yargılanma hakkına sahip bulunduğu, hakkında verilen
mahkumiyet kararı kesinleşinceye kadar sanığın masum sayılacağı, suç işlediği
iddia edilen kişiye ayrıcalık tanınamayacağı ve konumu ne olursa olsun
yargılanmasının önünün kesilemeyeceği Anayasa'nın temel ilkeleri arasında yer
almaktadır.
Öte yandan,
Anayasa'nın 71’inci maddesinde, kamu görevlileri yanında yasama ve yürütme
organlarında görev alanların da mal bildiriminde bulunmaları zorunlu
kılınmıştır.
Anayasa'nın
112’nci maddesinin üçüncü fıkrasına göre; Başbakan, bakanların görevlerinin
Anayasa ve kanunlara uygun olarak yerine getirilmesini gözetmek ve düzeltici
önlemleri almakla yükümlüdür.
Anayasa'nın
100’üncü maddesi, Başbakan veya bakanlar hakkında Türkiye Büyük Millet
Meclisinin önemli bir denetim mekanizması olan Meclis soruşturmasını, Türkiye
Büyük Millet Meclisi İçtüzüğü’nün 107-113 maddeleriyse Meclis soruşturması ile
soruşturma usulünü düzenlemiştir.
TBMM İçtüzüğü’nün
107’nci maddesinde, Meclis soruşturması açılması önergesi koşulları:
a)Görevde bulunan
veya görevinden ayrılmış Başbakan veya bakan hakkında olması,
b) Önergenin, TBMM
üye tam sayısının en az onda 1’inin imzasını içermesi,
c) Suç teşkil eden
eylemin görevle ilgili işlerden ve görev sırasında işlendiğinin vurgulanması,
d) Eylemlerin
gerekçe gösterilerek, maddesi de yazılmak suretiyle hangi kanuna ve nizama
aykırı olduğunun belirtilmesi,
şeklinde
belirlenmiştir.
17 Aralık 2013
ve 25 Aralık 2013 tarihlerinde başlayan rüşvet ve yolsuzluk soruşturmalarıyla
ilgili olarak İstanbul Cumhuriyet Başsavcılığı tarafından düzenlenen eski
İçişleri, Çevre ve Şehircilik ve Avrupa Birliği Bakanları ile Ekonomi Bakanı
hakkındaki çeşitli suç iddialarını konu alan fezlekeler TBMM Başkanlığına
intikal etmiş ve adı geçen bakanlar için Meclis soruşturma komisyonu
kurulmasına karar verilmiştir. Ancak, hakkında en az bakanlar kadar ciddi
iddialar olan Başbakan Recep Tayyip Erdoğan ile ilgili olarak herhangi bir suç
ihbarı (fezleke) TBMM'ye ulaşmamıştır. Öte yandan, yürütme organının yargı
üzerinde kurduğu baskı ve yönlendirmeler dikkate alındığında, söz konusu
iddialar nedeniyle bundan sonraki süreçte de Başbakan hakkında cumhuriyet
savcılarınca hazırlanacak bir suç duyurusunun (fezlekenin) TBMM'ye intikal
etmesi ihtimal dâhilinde görülmemektedir.
Ceza Muhakemesi
Kanunu'nun 160’ıncı maddesinin (1)’inci fıkrası uyarınca, cumhuriyet savcısı
tarafından bir suçun işlendiği izleniminin edinilmesi dahi soruşturma açılması
için yeterli bulunmaktadır. Anayasa ve TBMM İçtüzüğü'ne göre, Meclis soruşturma
komisyonu, yapmış olduğu görev nedeniyle bir nevi iddia makamı işlevine
sahiptir.
Belirtilen
nedenlerle, Başbakan Recep Tayyip Erdoğan hakkındaki iddialar bir suç
izleniminin de ötesinde ciddi bulguları içerdiğinden bu önergenin düzenlenmesi
gerekli görülmüştür.
B) Başbakan
Recep Tayyip Erdoğan’ın, Hakkında Meclis Soruşturması Açılmasını Gerektiren
Eylemleri
1) 17 Aralık 2013
tarihinde, İstanbul Cumhuriyet Başsavcılığınca, rüşvet almak ve vermek, resmî
belgede sahtecilik, Kaçakçılık Kanunu’na muhalefet gibi suçlardan dolayı
gerçekleştirilen soruşturmalar kapsamında gözaltı, arama ve yakalama işlemleri
başlatılmış, gözaltı sonrası aralarında görevdeki iki bakanın çocuklarının da
olduğu kimi şüpheliler hakkında tutuklama kararları verilmiştir. 
25 Aralık 2014
günü ise bazı iş adamları ile Başbakan Recep Tayyip Erdoğan’ın oğlu Necmettin
Bilal Erdoğan'ın da aralarında olduğu şüpheliler hakkında benzer suçlardan
gözaltı, arama ve yakalama işlemlerine ilişkin hâkim kararları verilmesine
rağmen, bu kararlar İstanbul Emniyet Müdürlüğünce uygulamaya konulmamıştır.
Öte yandan,
süreç içinde Millî İstihbarat Teşkilatının 18 Nisan 2013 gün ve 45650928 sayılı
ve dağıtım bölümünde “Başbakan” yazan raporu kamuoyuna intikal etmiş, raporun
içeriği gerek Başbakanlık ve gerekse MİT tarafından yalanlanmamıştır.
Üç sayfadan
ibaret raporda özetle, “Kapalı Çarşı'da altın, döviz ticareti yapan İran asıllı
TC vatandaşı Rıza Sarraf, Ekonomi Bakanı Zafer Çağlayan ve İçişleri Bakanı
Muammer Güler ile yakın ilişkide olup, kardeşi Mohammed Sarraf’ın TC
vatandaşlığına kabulü için bazı girişimlerde bulunulduğu, gümrük kaçağı 1,5 ton
altına el konması işleminin Bakan Zafer Çağlayan tarafından engellendiği,
rüşvet istendiği ve uygun olmayan bu ilişkilerin ortaya çıkması hâlinde durumun
Hükûmet aleyhine kullanılabileceği” hususlarına ayrıntıya da girilerek yer
verilmiştir.
İki bakanla
ilgili oldukça ciddi iddia ve somut verileri içeren ve dağıtım bölümünde
“Başbakan” yazan bu raporun Başbakana intikal etmemesi mümkün bulunmamaktadır. Kaldı
ki, İstanbul Cumhuriyet Başsavcılığının soruşturmasının kamuoyuna yansıyan
içeriği, sekiz ay kadar önce düzenlenen 18 Nisan 2013 tarihli MİT raporunu bire
bir doğrular maddi bulgulara sahip bulunmaktadır.
Dolayısıyla,
Başbakan Recep Tayyip Erdoğan, haklarında Meclis soruşturması açılması kararı
verilen eski bakanların suç ilişkisinden, 17 Aralık soruşturmasının kamuoyuna
yansımasından çok daha önce haberdar olmasına rağmen, bilerek ve isteyerek
işlem yapmaktan kaçınarak görevinin gereklerini yerine getirmemiştir. Zira,
kamuoyuna yansımış bilgi ve belgelere göre Rıza Sarraf, Başbakan ile ilişki
içinde olan biridir ve eski bakanların bu kişiyle irtibatları Başbakan
tarafından bilinmektedir.
Başbakan Recep
Tayyip Erdoğan’ın bu eylemi suç vasfının nitelendirilmesine göre iki ayrı suçun
unsurlarını oluşturmaktadır. Bunlar;
a)  Anayasa'nın
104’üncü maddesine göre bakanların görevden alınmasını Cumhurbaşkanından isteme
(bakanları azletme) yetki ve görevi olan Başbakanın kendisine verilen MİT
raporuna rağmen, görevini yapmayıp adı geçen bakanları görevde tutarak bu
kişilerin haksız çıkar sağlamalarına ve kamunun zararına neden olduğu ve bu
eyleminin TCK’nın 257’nci maddede tarif edilen “görevi kötüye kullanma” suçu;
b)  Yine,
Başbakan olarak “görev sırasında suç işleyen bakanlar”ın eylemlerini öğrendiği
hâlde bu suçu yetkili mercilere bildirmeyerek TCK’nın 279/1’inci maddesi
kapsamına giren “suçu bildirmeme” suçudur.
2)  Başbakan, 17
Aralık operasyonunun kamuoyuna mal olmasından bir gün sonra soruşturmayı
gerçekleştirenlerle ilgili “çete” ve “paralel devlet” nitelemelerinde bulunmuş
ve bu yapının ortaya çıkarılacağını söylemiştir. 19 Aralık günü İstanbul
Emniyet Müdürü görevden alınmış ve yeni müdür Selami Altınok Başbakan ile
birlikte ANA uçağıyla İstanbul’a gelmiş ve aynı gün göreve başlamıştır.
18 Aralık
gününden başlayarak İstanbul Emniyet Müdürlüğünde görevden alma işlemleri
gerçekleşmiştir.
Nihayet 25
Aralık 2013 günü Başbakan Recep Tayyip Erdoğan'ın oğlu Necmettin Bilal
Erdoğan’ın da şüpheliler arasında bulunduğu yeni bir gözaltı, arama ve yakalama
kararları infaz edilmek üzere İstanbul Emniyet Müdürlüğüne gönderilmesine
rağmen, bu kararların gereği İstanbul Emniyet Müdürlüğü görevlilerince yerine
getirilmemiş ve daha sonra İstanbul Cumhuriyet Başsavcılığında yapılan görev
değişikliği sonucunda bu kararlar geri alınmıştır.
Bu kararların
geri alınmasında hiç kuşkusuz ki Başbakanın oğlu ile kendisine yakın iş
adamlarının suç soruşturmasından kurtarılmalarını sağlama düşüncesi vardır. Bu
yüzden deliller karartılmış ve suç unsuru olabilecek veriler ortadan
kaldırılmıştır.
Başbakan,
yürütme organının başıdır ve bu olaylar silsilesi içinde soruşturmayı doğrudan
etkileyen girişimlerde bulunmuştur. Açıkça soruşturmada yer alan yargı ve
kolluk görevlilerine karşı ithamda bulunmuş ve soruşturmadan el çektirilmeleri
için gerekli mekanizmayı oluşturmuştur.
Hiç kuşkusuz,
kamu görevini ifa sırasında hukuka aykırı bir işlemde bulunan yargı ve kolluk
görevlilerinin yasalar önünde hesap vermesi hukuk devleti ilkesinin gereğidir.
Lakin, bu konuda mevzuatı bir yana bırakarak, soruşturmaya doğrudan etki eden
girişimleri aceleyle yerine getirmeye kalkışmak ve bu uğurda hâkim kararlarını
uygulatmamak için açıkça tavır almak, nihayet yargı işlemi sırasında taraf
olmak hukuken kabul edilebilir bir davranış biçimi değildir.
Yolsuzluk
soruşturmasının üstünün örtülmesi ve bu amaçla yürürlükteki hukuk sisteminin
baypas edilmesine yönelik girişimlerde bulunulması ise tartışmasız bir suçtur.
Dolayısıyla,
Başbakan Recep Tayyip Erdoğan gerek demeçleri gerekse idari tasarruflarıyla
Türk Ceza Kanunu’nun 277’nci maddesinin 1’inci fıkrasına uygun düşen yargı
görevi yapanı etkilemeye teşebbüs; oğlu ile şüpheli sıfatındaki iş adamlarını
kayırmaya yönelik olarak da Türk Ceza Kanunu’nun 283’üncü maddesinde tanımlanan
"suçluyu kayırma" suçlarını işlemiştir.
3)  Eski
bakanlardan Erdoğan Bayraktar, 26 Aralık 2013 günü NTV televizyonuna yaptığı
açıklamada, soruşturma dosyasında var olan ve yasalara uygun olarak onaylanan
imar planlarının büyük bir bölümünü Sayın Başbakanın talimatıyla yaptığını
belirttikten sonra görevinden istifa ettiğini açıklamış ve sözlerini
"Ancak, bu millet ve vatanı rahatlatmak için Sayın Başbakanın istifa
etmesi gerektiğine inandığımı ifade ediyor, yüce milletimize saygılar
sunuyorum." diyerek tamamlamıştır.
Hâlen, Erdoğan
Bayraktar ile ilgili Türk Ceza Kanunu’nun 255 (nüfuz ticareti) ve 257’nci
(görevi kötüye kullanmak) maddelerine uygun düşen eylemleri dolayısıyla Meclis
soruşturması açıldığına göre, adı geçen eski bakana talimat veren Başbakan
Recep Tayyip Erdoğan’ın da nüfuz ticareti ve görevi kötüye kullanma suçlarına
azmettiren sıfatıyla katıldığı sonucu ortaya çıkmaktadır.
Zira, 5237
sayılı Türk Ceza Kanunu’nun 24’üncü maddesinin (3)’üncü fıkrası “Konusu suç
teşkil eden emir hiçbir surette yerine getirilemez. Aksi takdirde yerine
getiren ile emir veren sorumlu olur.” ve aynı kanunun 38’inci maddesinin
(1)’inci fıkrası da “Başkasını suç işlemeye azmettiren kişi, işlenen suçun
cezası ile cezalandırılır.” şeklindedir.
4) 25 Şubat 2014
günü elektronik ortama Başbakan Recep Tayyip Erdoğan ile oğlu Necmettin Bilal
Erdoğan arasında geçtiği ifade edilen telefon görüşmeleri düşmüştür. Bu telefon
görüşmelerindeki seslerin Başbakan ve oğluna ait olduğu yönünde yaygın bir
görüş ortaya çıkmış ise de konuşmalar montajlanmış olduğu gerekçesiyle iktidar
tarafınca yalanlanmıştır. Lakin bu görüşmelerin montajlanmış olduğu yönündeki
iddialara karşılık olarak söz konusu konuşmaların tarafsız uzman bilirkişiler
marifetiyle incelenmesi yönündeki kamuoyundan gelen talepler göz ardı
edilmiştir. Ancak, Başbakan Recep Tayyip Erdoğan 22 Nisan 2014 günü Adalet ve
Kalkınma Partisinin grup toplantısında "Bunların elinde hep söyledim,
meydanlarda da söyledim, şantaj kasetleri var. Bu devletin en tepesinden en
aşağısına kadar. Kaç kere söyledim. Cumhurbaşkanının da şantaj kaseti bunlarda
var, benim de vardı. Genelkurmay Başkanının da. Ama ben diyorum ki, benimle
ilgili varsa çıkın açıklayın diyorum, açıklamazsanız namertsiniz diyorum,
açıklayın diyorum. Tabii şahsımla alakalı aradıklarını bulamadılar,
bulamayacaklar. Benim bakanlarımla yaptığım görüşmeleri ancak verebildiler veya
eşimle, çocuğumla yaptıklarımı verebildiler, veremeyecekler, bulamayacaklar.
Çünkü bunlarda o şeref yok. Geçenlerde konuşmamda da söyledim ya, düşman bile
bu şerefsizliği yapmaz, bunlar bunu yaptılar. " demek suretiyle oğlu ile
yaptığı ve yukarıda belirtilen görüşmeleri kabul etmiş bulunmaktadır.
Öte yandan, TBMM
Başkanlığı da 03.06.2014 tarihli ve 180855 sayılı yazısında, Anayasa'nın
haberleşmenin ve özel hayatın gizliliği ilkeleri karşısında söz konusu dinleme
kayıtlarının açıklanamayacağını vurgulayarak konuya ilişkin ilk Meclis
Soruşturma Önergesini işleme koymayacağını bildirerek bu görüşmelerin doğruluğunu
kabul etmiş bulunmaktadır.
Telefon
görüşmelerinin tümünün incelenmesi sonucu dikkati çeken bazı hususlar vardır:
Başbakanın oğlunun evinde bulunan paranın Başbakana ait olduğu, bu para
miktarının Başbakanın olağan gelirleriyle uyumlu olmayacak tutarda bulunduğu;
yine bu paranın dışında, Başbakanın İstanbul'daki diğer evlerinde,
çocuklarında, damadında ve kardeşinde de yüklü miktarda paraların saklandığı;
konuşmalarda paraların Başbakanın talimatıyla Faruk, Mehmet Gür, Tunç, Ahmet
Çalık, Faik Işık ile Mehmet adlı kişilere gönderildiği ve konutlarda bulunan
paraların tümüyle başka yerlere aktarılması için Başbakanın
"sıfırlanması" yönünde talimat verdiği; 17 Aralık 2013 günü saat
15.39'da yapılan görüşmede, paraların tahliye işlemlerinin saatlerdir sürmesine
rağmen tamamlanamadığı ve bütünüyle taşıma için havanın karanlık olmasının
beklendiği; yine aynı gün saat 23.15'te, yani ilk görüşmeden yaklaşık on beş
saat sonra dahi evde kaldığı belirtilen para miktarının 30 milyon euro olduğu,
paranın bir türlü eritilemediği, örneğin Tunç adlı kişinin fazla yer kaplaması
nedeniyle 10 milyon euro parayı ancak kabul edebildiği; ertesi gün dahi paranın
tahliye işleminin sürdürüldüğü, Başbakan tarafından sıkça telefonla
konuşulmamasının tembih edildiği anlaşılmaktadır.
Her şeyden önce,
bir başbakan bazı bakan çocuklarına yönelik bir soruşturma dolayısıyla tedirgin
biçimde, kendisi ve yakınlarının uhdesinde bulunan paraları taşıtma gereğini
neden görür? Neden bir başbakan, bankalar dururken, konutta para saklamaya kalkışır?
Neden bir başbakan, iş adamlarına milyonlarca euroluk para aktarımını alelacele
yaptırmaya girişir? Keza neden bir başbakan, verdiği talimat doğrultusunda
paranın tahliyesi için kızını apar topar İstanbul'a gönderir?
Basına intikal
eden bilgilerde, o tarihte taşınan paranın 1 milyar ABD dolarının üzerinde
olduğu belirtilmektedir. Hatta bu tahliye sürecinin görüntülü kayıtlarının
olduğu öne sürülmüştür. Böylesi miktarlardaki paraları, Başbakanın olağan
gelirleriyle izah etmek mümkün bulunmamaktadır.
Öte yandan eski
bakanlarla olağan sayılamayacak ilişki içinde olduğu anlaşılan İran asıllı Türk
vatandaşı Rıza Sarraf ile Başbakan arasındaki bağ da inkâr edilemeyecek
düzeydedir.
Nitekim,
Başbakan, Rıza Sarraf’ı hayırsever bir iş adamı olarak tanıdığını
söylemektedir. Rıza Sarraf’ın, cari açığı kapatma adına daha fazla ihracat
yapmak için çalıştığını, çünkü Başbakana söz verdiğini Halkbank eski Genel
Müdürü Süleyman Aslan ile yaptığı bir telefon görüşmesinde belirtmektedir.
Yine Rıza
Sarraf’ın kuryesi tarafından, Başbakanın çocuklarının yöneticisi oldukları
TÜRGEV'e para götürdüğü, M. Zafer Çağlayan'ın telefonla para nakline aracılık
ettiği görüntü ve telefon döküm tutanaklarıyla basında yer almıştır. 1996
yılında kurulan İSEGEV (İstanbul Eğitim ve Gençliğe Hizmet Vakfı), 2012 yılında
adını TÜRGEV olarak değiştirmiş olup, mütevelli heyetinde Başbakanın çocukları
yer almaktadır.
Keza Royal
Protocol adlı bir yurt dışı kuruluştan bu Vakfa yapılan bağış hem miktar ve hem
de gönderen açısından dikkat çekicidir. Zira 26 Nisan 2012 günü 99 milyon 999
bin 990 dolar parayı “bağış” adı altında gönderen bu kuruluşun adı Rıza
Sarraf’ın Türkiye'deki işletmelerinin adının da “Royal” ile başlaması
itibarıyla akla kuşkulu bir para akışını getirmektedir.
Bu noktadan
bakıldığında, Rıza Sarraf ile ilişkisi nedeniyle hakkında Meclis soruşturması
açılan eski Bakan M. Zafer Çağlayan ile Başbakan arasında bir fark
bulunmamaktadır.
Tüm bu kanıtlar
birlikte değerlendirildiğinde "sıfırlanmak" istenen ve Başbakan Recep
Tayyip Erdoğan'ın mal bildiriminde yer almayan söz konusu paraların, yasa dışı
yollardan edinildiği sonucu kendiliğinden ortaya çıkmaktadır.
19/4/1990
tarihli ve 3628 sayılı Mal Bildiriminde Bulunulması, Rüşvet ve Yolsuzluklarla
Mücadele Kanunu'nun 4’üncü maddesinde, "Kanuna veya genel ahlaka uygun
olarak sağlandığı ispat edilmeyen mallar veya ilgilinin sosyal yaşantısı
bakımından geliriyle uygun olduğu kabul edilemeyecek harcamalar şeklinde ortaya
çıkan artışlar, bu Kanunun uygulanmasında haksız mal edinme sayılır." denilmiş;
13’üncü maddesinde ise kanunun “Daha ağır bir cezayı gerektirmediği takdirde
haksız mal edinene üç yıldan beş yıla kadar hapis ve beş milyon liradan on
milyon liraya kadar ağır para cezası verilir. Haksız edinilen malı kaçıran veya
gizleyene de aynı ceza verilir." kuralına yer verilerek haksız mal edinme
ve haksız edinilen malı kaçırma veya gizleme cezai yaptırıma bağlanmıştır.
Bu itibarla,
Başbakan Recep Tayyip Erdoğan'ın sakladığı evlerden bir başka adrese kaçırmak
suretiyle "sıfırlamak" istediği paraları, olağan gelirleriyle elde
etmesi mümkün olmadığı ve Başbakanlığın İnternet sitesinde kamuya açılmış olan
mal bildiriminde de yer almadığı için yasa dışı yollardan elde ettiği açık
olduğundan, elde etme biçimine ilişkin suçlar saklı kalmak üzere bu bölümdeki
eylemleri, 3628 sayılı Mal Bildiriminde Bulunulması, Rüşvet ve Yolsuzluklarla
Mücadele Kanunu'nun 4’üncü maddesinde tanımlanan "haksız mal edinme"
kapsamına girdiğinden aynı Kanunun 13’üncü maddesinde yer alan "haksız mal
edinme, mal kaçırma veya gizleme" suçuna uygun düştüğünden hakkında Meclis
soruşturması açılmasına karar verilmesi gerekmektedir.
C) Sonuç
Yukarıda
belirtilen gerekçelerle Başbakan Recep Tayyip Erdoğan’ın görevi sırasında ve
görevindeki işlerden dolayı işlediği fiilleri; 5237 sayılı Türk Ceza Kanunu’nun
257 (görevi kötüye kullanma), 279 (kamu görevlisinin suçu bildirmemesi), 277
(yargı görevini yapanı etkilemeye teşebbüs), 283 (suçluyu kayırma), 255 (nüfuz
ticareti) maddeleri ile 3628 sayılı Kanun’un 4 ve 13’üncü maddelerinde tanımlanan
haksız mal edinme, mal kaçırma, gizleme suçlarına uygun düştüğünden, söz konusu
eylemlerin soruşturulması için hakkında Anayasa'nın 100 ve Türkiye Büyük Millet
Meclisi İçtüzüğünün 107’nci maddeleri gereğince Meclis soruşturması açılmasını
arz ve teklif ederiz.
BAŞKAN –
Anayasa’nın 100’üncü maddesindeki “Meclis bu istemi en geç bir ay içinde
görüşür ve karara bağlar.” hükmü uyarınca Meclis soruşturması önergesinin
görüşülme gününe dair Danışma Kurulu önerisi daha sonra Genel Kurulun onayına
sunulacaktır. 
Sayın
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VIII.- ÖNERİLER
A) Siyaî Parti Grubu Önerileri
1.- HDP Grubunun, Grup Başkan Vekili Iğdır Milletvekili
Pervin Buldan tarafından, Suriye’de başta Rojava halkına karşı olmak üzere
halklara karşı vahşet uygulamaları ile bilinen IŞİD ve El Nusra örgütlerinin
ülkemiz gençlerini Suriye’deki savaşa sürüklemeleri için yaptıkları faaliyetlerinin
araştırılması amacıyla 14/4/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 11
Haziran 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi

Türkiye Büyük Millet Meclisi Başkanlığına
Danışma
Kurulunun 11/06/2014 Çarşamba günü (Bugün) yaptığı toplantısında,
toplanamadığından grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
İdris Baluken
Bingöl
Grup Başkan Vekili
Öneri:
14 Nisan 2013
tarihinde, Iğdır Milletvekili Grup Başkan Vekili Pervin Buldan tarafından
verilen (5234 sıra no.lu), "Suriye'de başta Rojava halkına karşı olmak
üzere halklara karşı vahşet uygulamaları ile bilinen IŞİD ve El Nusra
örgütlerinin ülkemiz gençlerini Suriye'deki savaşa sürüklemeleri için
yaptıkları faaliyetlerinin araştırılması" amacıyla, Türkiye Büyük Millet
Meclisine verilmiş olan Meclis araştırma önergesinin, Genel Kurulun bilgisine
sunulmak üzere bekleyen diğer önergelerin önüne alınarak, 11/06/2014 Çarşamba
günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN –
Halkların Demokratik Partisi grup önerisi lehinde ilk konuşmacı Van
Milletvekili Sayın Nazmi Gür. 
Buyurun. (HDP
sıralarından alkışlar) 
NAZMİ GÜR (Van)
– Çok teşekkürler Sayın Başkan.
Tam da bu sözü
alırken ajanslar bir son haber düştü. Musul’da Türkiye Büyükelçiliğine bağlı
olarak çalışan, Bağdat’taki büyükelçiliğe bağlı olarak çalışan konsolosluğa
IŞİD güçleri saldırmış, konsolosluğun çalışanlarının akıbeti belli değil. Bu
konuda Hükûmet ve Dışişleri Bakanlığınca yapılmış henüz bir doğrulama yok.
Dolayısıyla, Musul’daki sorunu biz burada dile getirmeye çalışırken, bunun
kararını alırken tam da bumerang döndü dolaştı, nihayetinde Türkiye’yi vurdu
ve…
İDRİS BALUKEN
(Bingöl) – Konsolosluğu ele geçirmişler, ele geçirmişler.
NAZMİ GÜR
(Devamla) – Evet, ele geçirmişler ve nihayetinde bumerang döndü dolaştı, bu
Hükûmetin kendi eliyle büyüttüğü bir canavar bu ülkeyi vurmaya başladı.
Değerli
arkadaşlar, yine, 32 Türk şoförünün bu bölgede rehin alındığı, onun akıbeti
hakkında bilgi alınmadığı bilgileri geliyor. Hem yakınları ve hem de doğrudan
konuştuğumuz kimi yerel kaynaklardan şimdiye kadar ismi bizde mevcut olan 28
tır şoförünün -sonradan bize ulaşan bilgilere göre de 4 kişinin daha- akıbeti
hakkında bilgi yok ve bu konuda da Türkiye’de yaprak kıpırdamıyor. Bunu da
böylece söylemekte fayda var. 
Tabii bir şey
daha var, bir gelişme daha var: Biliyorsunuz, Irak’taki Türkmenleri sık sık bu
Hükûmet gündeme getirirdi. Tuzhurmatu bir kasaba, yaklaşık 50 bin Türkmen’in
yaşadığı Kürdistan bölgesi dışındaki bir Kürt bölgesi ama IŞİD orayı da işgal
etmiş durumda ve yine Hükûmet ve Dışişleri Bakanlığı çevrelerinden bu konuda en
ufak bir izahat, kamuoyunu bir bilgilendirme söz konusu değil. 
Değerli
arkadaşlar, üç yıla yakın bir süredir Suriye’de derinleşen bir kriz vardı. Bu
krizde sürekli biz, bu kürsüde, Türkiye’nin ve özellikle Dışişleri Bakanlığının
yanlış politikalar güttüğünü söyledik ve hep eleştirilerimizi… Tabii,
eleştiriler yetmiyor, önerilerimizi de Hükûmete sunduk fakat Hükûmet her
seferinde, her defasında -elinin tersiyle- bu önerilerimizi dikkate almadı,
eleştirilerimize hiç kulak vermedi ve bildiğini okudu, bildiğini yaptı. İşte,
bugün bildiğimiz şey, IŞİD -Musul’da- 10 Hazirandan itibaren Ninova’nın
başkenti olan, 2 milyon nüfusu olan Musul’un tamamını, şehir merkezinin
tamamını birkaç bin kişilik bir güçle ele geçirmiş durumda. Ve şimdi, yeni bir
kriz hem de Orta Doğu’yu sarsacak yeni bir kriz, Irak’ın toprak bütünlüğünü
tehlikeye sokacak, Suriye’yi derinden etkileyecek, en önemlisi de bizim
ülkemizi doğrudan etkileyecek ve neredeyse iç barışımıza dönük, sürece dönük
büyük bir tahribat yaratacak bir gelişme oluyor yanı başımızda; Musul işgal
ediliyor, yüz binlerce insan göç ediyor, konsolosluk basılıyor. Konsolosluk
yetkililerinin nerede olduğu belli değil ve Hükûmet yok, tek ses de yok, Sayın
Dışişleri Bakanının nerede olduğu da belli değil. Bugün yansıdı…
İDRİS BALUKEN
(Bingöl) – Hükûmetin hemen açıklama yapması lazım, acil. 
NAZMİ GÜR
(Devamla) – Evet, yani. 
Herhangi bir
gelişme söz konusu değil, Hükûmet cephesinden bu konuda derin bir sessizlik var.
Tabii, bu derin sessizliğin ne anlama geldiğini bizler, kamuoyu çok iyi anlıyor
ama sanırım, Hükûmet Musul’daki olayın ciddiyetinin farkında değil değerli
arkadaşlar. Yine, biliyorsunuz, Suriye krizi sırasında IŞİD’i Suriye’ye karşı,
Esed rejimine karşı savaşan bir güç olarak kabul etmişti ve bu gücü özellikle
beslemişti, özellikle desteklemişti. MİT’in tırlarla gönderdiği, yüzlerce tırla
gönderdiği silah, mühimmat ve diğer içeriğini bilmediğimiz, nevini bilmediğimiz
–tırnak içindeki- yardım malzemesinin nereye ulaştığını, kimleri beslediğini
çok açıkça gösteren bir örnek. 
Dolayısıyla,
IŞİD’i sen Suriye’de büyüt, Irak’ta büyüt, ondan sonra da sessizliğini koru.
“Bizim nasılsa IŞİD üzerinde bir etkimiz var, IŞİD bizi dinler.” diye de söyle,
sonra da ortaya çıkıp bir tek kelime etme. Oysa hatırlayın, Rojava’da üç Kürt
kantonu kurulduğunda, Kürtler kendi bölgelerini, şehirlerini, köylerini, kendi
namuslarını, can güvenliklerini korumak için oluşturdukları öz savunma
birlikleriyle kendi alanlarını korumaya başladığında Türkiye’nin verdiği ilk
tepki, çok iyi hatırlıyorsunuz: “Orada bir oldubittiye izin vermeyeceğiz, biz
asla böyle bir şeyi kabul etmiyoruz.” Anında, bir saat bile geçmeden Türk
Dışişleri Bakanlığı tepki vermişti. 
Şimdi, iki
gündür, Musul büyük bir kent ve Türkmenlerin, Asurilerin, Keldanilerin,
Kürtlerin, Arapların yaşadığı çok kültürlü, çok dilli, çok kimlikli, çok
inançlı bir kent; yerle bir ediliyor ve özellikle IŞİD’in yaptığı ilk işin
Asuri, Süryani halkının, Keldani halkının kutsal mabetlerine saldırı olduğu,
kiliseleri yerle bir ettiği, yaktığı haberleri geliyor bize yerel kaynaklarca
ve bu Hükûmet seyrediyor ve bu Hükümetin kılı kıpırdamıyor. Bu Hükûmette çıkıp
“Evet, Musul’da böyle bir olay var, Türkiye’nin de geleceğini yakından ilgilendiriyor.
Biz, Musul’daki oldubittiye izin vermeyeceğiz.” diyen bir tek yetkilisi, bir
tek Allah’ın kulu yok. 
Peki, biz ne
yapıyoruz değerli arkadaşlar? Son iki gündür özellikle yerel kaynaklardan ve
IŞİD tarafından alıkonulan şoförlerin ailelerinden bize çok yoğun bir başvuru
var, özellikle Şırnak milletvekillerimize çok yoğun bir başvuru var. Elde
ettiğimiz en küçük bilgi kırıntısını bile biz Dışişleri Bakanlığına aktardık,
özellikle şoförlerin can güvenliklerinin korunması konusunda biz uyarılarımızı yaptık,
önerilerimizi sunduk. Özellikle dün Dışişleri Bakanlığıyla yaptığımız bir
görüşmede -şunu açıkça ifade etmek gerekirse- ben konsoloslukların durumunu
hatırlatmıştım, “Sorun yok, şu anda her şey normal. Konsolosluklardakiler de
güvence altında.” denilmişti bize ama şu anda aldığımız habere göre de
konsolosluk basılmış durumda, konsolosluk yetkililerinin akıbeti de henüz belli
değil. Bu konuyu Meclisin bilgisine sunmak elbette ki bizim temel
görevlerimizden birisidir. 
Tabii, nasıl bir
tehlikeyle karşı karşıya olduğumuz konusunda henüz bir gerçeklik yok, bir
realite yok ortada, bir yaklaşım söz konusu değil. Oysa, IŞİD’in özellikle bu
bölgelerdeki etkinliği ve giderek güçlenmesi, Kerkük’e doğru yürüyüşe geçmesi
ya da El Anbar bölgesine kadar uzanan büyük bir coğrafyada etkinlik kurması
değerli arkadaşlar, bütün dengeleri ama bütün dengeleri değiştirecek. Emin
olun, bu dengelerin tamamı da Türkiye'nin aleyhine olacak, bölgede yaşayan
halkların aleyhine olacak. Bunun da altını çizmekte fayda var.
Yine, değerli
arkadaşlar, Türkiye'nin özellikle IŞİD’e, El Nusra’ya karşı savaşan, YPG
konusunda, özellikle PYD konusunda ve Suriye’deki Kürtler konusundaki tutumunu
derhâl gözden geçirmesi gerekiyor ve bu konuda politikalarını derhâl
değiştirmesi gerekiyor. Çünkü artık El Nusra’dan, artık bu çetelerden ve
nihayetinde radikal İslami gruplardan, El Kaide bağlantılı bu gruplardan,
IŞİD’den Türkiye'ye hayır gelmeyeceğini artık anlaması gerekiyor ve bu konuda
biz Hükûmetten acil adımlar bekliyoruz ve derhâl bu konuda adım atması gerekir.
Yine, önemli bir
tehlike daha var. Bunu sizin dikkatinize sunmak istiyorum. Biliyorsunuz, Mahmur
kenti aynı zamanda Musul’un bir ilçesi. Mahmur bizim için çok önemli. Neden
önemli? Çünkü bizim 1990’lı yıllardan itibaren köyleri yakılıp yıkılan ve
oralara göç etmiş on binlerce yurttaşımız var, bu ülkenin yurttaşı, Mahmur
Kampı’nda yaşayan on binlerce insan. Şu ana kadar, özellikle Kerkük bölgesinde
yaşayan insanların can güvenliği konusunda belki henüz önemli bir gelişme yok
fakat Mahmur konusunda, Kerkük konusunda da IŞİD’in saldırgan tavrının
sürdüğünü söylemekte fayda var. Bizler bu konuyu derhâl gündeme almalıyız. Bu
Parlamento, Musul’daki bütün gelişmelere bütün çıplaklığıyla, bütün
gerçekliğiyle el atmak zorunda, el koymak zorunda; Hükûmet ve özellikle
Dışişleri Bakanlığı, kamuoyunu ve bizleri tatmin edecek bir açıklama derhâl
yapmak zorunda; IŞİD’e karşı ve özellikle El Nusra kaynaklı bütün bu örgütlere
karşı, Hükûmet, net tavrını ve duruşunu göstermek zorunda. Aksi takdirde, bütün
dünyada yapılan yorumlar gibi IŞİD’in de arkasında Türkiye’nin olduğu yorumları
yapılıyor. Türkiye’nin bu utançtan kurtulması gerekiyor.
Musul olayını bu
Parlamentonun bilgisine sunuyoruz. Bu Parlamento, bir an önce Musul’daki
gelişmeleri gündemine alarak tartışmalıdır.
Hepinize saygı
sunuyorum. Teşekkür ediyorum. (HDP sıralarından alkışlar)
BAŞKAN –
Teşekkür ederim Sayın Gür.
Halkların
Demokratik Partisi grup önerisinin aleyhinde ilk konuşmacı Iğdır Milletvekili
Sayın Sinan Oğan. (MHP sıralarından alkışlar)
SİNAN OĞAN
(Iğdır) – Sayın Başkan, değerli milletvekilleri; maalesef ki hemen yanı
başımızda büyük bir felaket yaşanıyor. Meclis sıraları bomboş. Dün gece de
burada bu konuyu gündeme getirdiğimde Bülent Turan Bey, AKP İstanbul
Milletvekili yanılmıyorsam, “Bunları geç, bunlar bizim gündemimiz değil.” diye
yerinde hop oturup hop kalkıyordu. Buradan Bülent Turan Bey’e sataşıyorum Sayın
Başkan. Gelsin, burada sataşmadan söz alsın, cevap versin Bülent Turan Bey, dün
burada hop oturup hop kalkan. “Orada Konsolosluğumuz yukarıda Allah’a aşağıda
IŞİD’e emanet.” dediğimizde burada bağırıp çağıran, çığıran, çığırtkanlık
yapanlar şimdi gelsin hesap versinler. Orada konsoloslarımız bugün IŞİD
militanlarının elinde, AKP sıralarıysa bomboş. 
MİNE LÖK BEYAZ
(Diyarbakır) - Kendi sıralarına baksana.
SİNAN OĞAN
(Devamla) – Sadece Konsolosluğumuz değil konsoloslarımız değil, orada
konsoloslarımızı korumakla mükellef olan özel harekât birliklerimizden
askerlerimiz de -eğer gelen haberler doğruysa ki, inşallah doğru değildir- IŞİD’in
elinde. Meclis bomboş. Ne işe yarıyor bu Meclis? 
MİHRİMAH BELMA
SATIR (İstanbul) – Bakar mısınız şurada kaç kişi var? 
SİNAN OĞAN
(Devamla) – Fark etmez, oraya da söylüyorum buraya da söylüyorum. 
MİHRİMAH BELMA
SATIR (İstanbul) – Önce oraya, önce oraya, önce oraya… 
SİNAN OĞAN
(Devamla) – Bütün Meclise söylüyorum ama Hükûmet sizsiniz…
MİHRİMAH BELMA
SATIR (İstanbul) – Önce oraya bak. 
SİNAN OĞAN
(Devamla) - …Hükûmet sizsiniz, Hükûmet sizsiniz ve bugün orada bir katliamla
karşı karşıyayız, ne Dışişleri Bakanı piyasada ne Sayın Başbakan. Sayın
Cumhurbaşkanı da, başkomutan olduğunu unutan Sayın Cumhurbaşkanı “Oldubittiye
müsaade etmeyiz.” demiş, böyle buyurmuş. Oldubitti, olmuş ve bitmiş, e, sen de
müsaade etmişsin Sayın Başkomutan. Bu nedir ya? Orada bir katliamla karşı
karşıyayız, orada IŞİD almış başını gidiyor. Sizin besleyip büyüttüğünüz IŞİD,
şimdi, orada, Türkmen kentlerini birer birer işgal ediyor; Musul işgal edildi,
sıra Kerkük’te ve bir Türk bölgesi olan, Türkmen bölgesi olan -altını çiziyorum-
Tuzhurmatu bugün yine aynı şekilde IŞİD’in işgal tehdidi altında. İşin
içerisinde IŞİD var ama işin içerisinde bir de iş var. Yani, Irak ordusu
birdenbire bırakmış gitmiş her şeyi. 
Başkonsolosumuz
günler öncesinden Ankara’yı uyarmış, demiş ki: “IŞİD militanları şehirde
güçleniyor, her an şehrin kontrolünü ele geçirebilir.” Ama ne hikmetse
Türkiye’den çıt yok, Türkiye’nin umurunda değil. Oralar sanki Misakımillî
sınırları içerisinde değildi bir zamanlar, sanki orada yaşayanlar bizim
kardeşimiz değil. 
O kefen giyip
ortada dolaşan kefensizlere sesleniyorum: Bir gelin, iki damla gözyaşı da
Türkmen kardeşleriniz için dökün, Türk bölgeleri için dökün. Kefen giyip
ortalıkta cirit atmakla olmuyor o işler. 
Değerli
arkadaşlar, bölge cidden sıkıntı içerisinde ve bu konu da partiler üstü bir
mesele. Bugün, orada, sadece Türkmenler tehdit ve tehlike altında değil,
bölgede yaşayan bütün halklar, bölgede yaşayan bütün kesimler tehdit ve tehlike
altındadır. Ve bu mesele partiler üstü bir mesele, devlet meselesi olması gerekir
ama maalesef ki bu meselede Hükûmetin ortada olmadığını görüyoruz. Hükûmeti
temsilen bugün Mecliste bir görevli bakanınız var mıdır, bilmiyorum. Normalde
oluyor. Mecliste değil, Dışişleri Bakanı Mecliste yok, AKP, Hükûmet sıraları
bomboş ama IŞİD oraları tehdit ediyor. Hani diyordunuz: “Biz Türkmenlere silah
gönderiyorduk da paralelciler buna müsaade etmedi.” Nerede o silahlar? Erşad
Salihi her gün “Bize tek bir silah gelmedi, bölgede bizim dışımızda herkesin
hamisi var, herkes silahlandırıldı, bir tek Türkmenler sahipsiz bırakıldı.”
diye bas bas bağırıyor ama Erşad Salihi’nin sesini duyan yok. İlginç de bir
durum söz konusu, Irak ordusu boşaltıyor, peşmerge dolduruyor orayı. Türkmenler
âdeta orada iki ateş arasında bırakılmış. Türkmenlerin sahibi yok, herkesin
sahibi yok.
Türkiye,
bölgenin en büyük devleti olan Türkiye bölgede Türkmenlerin hamisi olması
gerekirken -tabii, bütün bölgenin hamisi ama özellikle de Türkmenlerin hamisi
olması gerekirken- maalesef ki ortalıkta yok. Sanki Türkiye Türkmenleri bölgede
feda etmiş, sanki Türkiye Türkmenlerin bölgede yok olmasını istiyor; o
bölgelerde Irak’ın, Kürdistan bölgesi içerisinde, onların tahakkümünde bir yer
olmasını planlıyor gibi ortada bir durum var. Türkiye’nin bunun ötesinde ne
olması lazım müdahil olması için? Türk toprağı işgal edilmiş. Arkadaşlar, yurt
dışındaki herhangi bir konsolosluğumuz, büyükelçiliğimiz -biliyorsunuz ama ben
tekrar edeyim- Türk toprağıdır. Türk toprağı bugün işgal altında. Siz
işitmiyorsunuz ama IŞİD’in işgali altında oradaki Türk toprağı. Türk Bayrağı
indirilmiş. Ha, diyeceksiniz: “Bir tek orada mı indiriliyor, Türkiye’de de
indiriliyor, alışın artık buna.” Ama biz buna alışmayacağız. Hükûmet etmesini
bilmiyorsanız bırakacaksınız o işi veya gereğini yapacaksınız; öyle “Oradaki komutan
gereğini yapsın.” demekle olmuyor. Siz balkonda oturup seyreden futbol
seyircisi değilsiniz, siz Hükûmetsiniz, gereğini yapacaksınız. Ya yapacaksınız
ya bırakıp gideceksiniz. Ne Türkiye’de indirilen bayrağın hesabını
sorabiliyorsunuz ne Musul’da indirilen bayrağın hesabını sorabiliyorsunuz. Yani
bizim bir ordumuz vardı eskiden; bu tür durumlarda uçaklar kalkıyordu,
gidiyordu, bir şeyler yapıyordu. Nerede bu ordu, nerede Başkomutan? Ben buradan
Başkomutana sesleniyorum: Sayın Cumhurbaşkanı, Başkomutanlığını yap. Bugün
yapmayacaksan ne zaman yapacaksın? Ya da o işi bırak ya da “Ben Başkomutan
değilim, gereği yapılsın.” der gibi açıklamalarına devam et. Bugün gereğinin
yapılması zamanıdır. Orada konsolosumuz, diplomatlarımız, askerimiz, polisimiz
IŞİD’e emanet. 
Dün akşam burada
gündeme getirdiğimizde o bol keseden atan, yerinden hoplayıp kalkan
milletvekilleri gelsin burada -sataşıyorum hepsine- cevap versin. Dün akşam:
“Özel gündemle toplanalım. Bu kanun kaçmıyor, biraz ara verelim Meclise. Bu
konuyu görüşelim. Bakın, haberler alıyoruz biz bölgeden. Devlet sizin elinizde
ama bize de haberler geliyor. Konsolosluğumuzu IŞİD bastı basacak.” dedik. Daha
dün akşam, dün gece bu Mecliste, bu kürsüde söyledik. Siz yerinizden hop oturup
hop kalktınız. “Aman, bırakın bu safsataları.” dediniz. Ne oldu? IŞİD
militanları daha sabah olmadan bastı Konsolosluğumuzu ve herkesi rehin aldı.
IŞİD’in kim olduğunu söylemeye gerek yok herhâlde. “IŞİD” diye yazın
İnternet’te nasıl kafa kestiğini, nasıl ciğer söktüğünü, insanlara nasıl vahşet
uyguladığını görürsünüz. Bunu herhâlde fazla dillendirmeye gerek yok ama
işinize gelmiyor herhâlde. IŞİD’e laf etmek sizin işinize gelmiyor çünkü siz
besliyorsunuz, siz büyütüyorsunuz. Sizin besleyip büyüttüğünüz insanlar. 
YILMAZ TUNÇ
(Bartın) – Nereden çıkarıyorsun bunları? 
SİNAN OĞAN
(Devamla) – Nereden mi çıkarıyorum? Türkiye’de… 
RECEP ÖZEL
(Isparta)- IŞİD’i biz mi büyüttük? Amma laf ediyorsun ha!
SİNAN OĞAN
(Devamla) – Türkiye’de IŞİD’in onlarca hücresi var. Bilmem nereden “tweet” atan
bir genci yakalayıp hemen mahkeme önüne çıkaran bu devlet, Türkiye'deki IŞİD’in
hücrelerine bir tek operasyon yaptı mı? Yapmadı. Niye? Çünkü siz
büyütüyorsunuz. Aksini iddia ediyor musunuz? Hadi göreyim sizi o zaman. IŞİD’e
Türkiye'den silah sevk edenleri, IŞİD’e militan sevk edenleri istiyorsanız, ben
size adreslerini de vereyim arkadaşlar…
RECEP ÖZEL
(Isparta) – Sen istihbaratçı mısın?
FATİH ŞAHİN
(Ankara) – Buradan açıklayın.
SİNAN OĞAN
(Devamla) – Söyleyeyim…
RECEP ÖZEL
(Isparta) – Söyle, hadi söyle.
SİNAN OĞAN
(Devamla) – Bir bağırma, bir sus. Ben bir strateji merkezinin başkanıyım
arkadaşlar.
BAŞKAN –Sayın
milletvekilleri, lütfen laf atmayın.
İHSAN ŞENER
(Ordu) – Açıkla hadi.
SİNAN OĞAN
(Devamla) – Ben bir strateji merkezinin başkanıyım.
RECEP ÖZEL (Isparta)
– Açıkla.
BAŞKAN – Sayın
konuşmacı siz de şahsiyetle uğraşmayın, lütfen.
SİNAN OĞAN
(Devamla) – Sizin o yandaş strateji merkezleri gibi biz Hükûmet şakşakçılığı
yapmıyoruz. Strateji merkezlerinin işi budur. Bilmiyorsanız, öğrenin.
RECEP ÖZEL
(Isparta) – Ya, açıkla.
SİNAN OĞAN
(Devamla) – İstihbaratın yüzde 90’ı açık kaynaktan elde ediliyor arkadaşlar,
bunun için ajan falan olmaya gerek yok. Bölgede insanlar var. Bölgeden
insanlarla telefonla konuşun, İnternet’te biraz dolaşın, siz de bulursunuz. Devlet
sırrı falan değil, adamlar bu işi alenen yapıyor, gizli gizli yapmıyor. Nereden
Çeçen teröristlerin, Libya’dan gelenlerin, Libyalı teröristlerin Türkiye
üzerinden nasıl bölgeye aktarıldığını sağır sultan duydu, sağır sultan işitti
ama siz işitmiyorsunuz…
(Mikrofon
otomatik cihaz tarafından kapatıldı)
SİNAN OĞAN
(Devamla) – …işitmemekte ısrar ediyorsunuz.(MHP sıralarından alkışlar) 
BAŞKAN –
Teşekkür ederim Sayın Oğan.
Halkların
Demokratik Partisi Grubu önerisinin lehinde ikinci konuşmacı İstanbul Milletvekili
Osman Taney Korutürk.
Buyurun Sayın
Korutürk. (CHP sıralarından alkışlar)
ADİL ZOZANİ
(Hakkâri) – Sayın Korutürk, bayrak meselesini unutma.
OSMAN TANEY
KORUTÜRK (İstanbul) – Sayın Başkan, değerli milletvekilleri; bugün son derece
önemli bir durumla karşı karşıyayız. Önemli derken son derece vahim bir durumla
karşı karşıyayız. Suriye politikası neticesinde Hükûmetin açmış olduğu yoldan
bölgeye gelen terör örgütlerinden El Kaide bağlantılı, “Irak-Şam İslam Devleti”
adlı radikal terör örgütü Musul’a el koydu. Musul’a el koyması demek Suriye’yle
birlikte Irak’ın da toprak bütünlüğünün ciddi bir tehlikeye girmiş olması
demek. Şimdi, gelen haberlere göre bunlar Beyci’ye doğru ilerliyorlarmış.
“Beyci” dediğimiz yer Irak’taki Kerkük-Ceyhan Boru Hattı’nın da içinde
bulunduğu yer. Dolayısıyla Kerkük-Ceyhan Boru Hattı da çok yakın zamanda bu
IŞİD’in eline geçmiş olacak. 
Bu yeni bir
gelişme değil bu gelişmeyi Hükûmet nasıl takip etti, ne kadar takip etti, onu
bilmiyorum. Ben isterdim ki bugün bu kadar önemli bir gündemle karşı karşıya
olduğumuz zaman Meclisimiz dolu olsun ve Hükûmet gelsin, burada, öngörüsü
nedir, ne yapmak istiyor, ne düşünüyor, onları gelip bize anlatsın. Dışişleri
Bakanı New York’taymış. New York’ta Güvenlik Konseyi üyeliğimiz için oy toplamaya
çalışıyor, ümitsiz bir işin peşinde. Türkiye, ne yazık ki, daha önce de burada
söylediğimiz gibi, bu defa Güvenlik Konseyine seçilemeyecek, seçilme ihtimali
yok. Ama, Dışişleri Bakanının ciddi bir şekilde sorumluluğunu üstlenip buraya
gelmesi lazım. Bu sorumluluk başta Hükûmete düşen bir sorumluluk çünkü Suriye
politikası ve Orta Doğu politikası bu bölgeyi bu noktaya getirdi.
Bakın, Dışişleri
Bakanı buraya her geldiğinde bir şey söylüyordu, diyordu ki: “Bizden önce
-‘bizden’ derken kendisini kastediyor, ‘benden önce’ demesi lazım çünkü
kendisinden önceki Dışişleri bakanları da ‘bizden önce’ dediği kısma giriyor-
Türkiye’nin dış politikası ‘bekle gör’ şeklinde gidiyordu. Hiçbir şeye
karışmıyorduk, görüşmüyorduk, ‘neme lazım’ diyorduk veyahut da tepkisel davranıyorduk.”
Hâlbuki böyle değil, hiç de böyle değildi, Türkiye, bu bölgede bir istikrar
oluşturucu olarak görev yapıyordu, hiç kimsenin karşısında denge unsuru olmaya
çalışmıyordu, hiç kimsenin karşı ağırlığını teşkil etmiyordu ama bu bölgede
istikrar yapıyordu. Bakın, ne kadar başarılıymış ve ne kadar etkiliymiş çünkü
Türkiye o istikrarlı ve dengeli politikasını sürdürdüğü sürece bu bölgede bu
gibi şeyler olmuyordu. Bu bölge, bugün çivisi çıkmış olan bu bölge insanların
kaçtığı, demin konuşan değerli hatibin belirttiği gibi, Türkmenlerin,
Kürtlerin, diğer etnik gruplara mensup olan insanların fellik fellik kaçıştığı
Musul sakindi, Suriye sakindi ve bugün bu durumda değildik ama maalesef,
Hükûmetin yapmış olduğu yanlış politika bugün bizleri bu korkunç vaziyetle
karşı karşıya getirdi. Şimdi ne yapılacak diye düşünüyorsunuz? Bakın,
göreceksiniz önümüzdeki dönemde, kısa dönemde -bu bir kehanet değil- bu bölgede
yeniden bir koalisyon oluşacak ve yeniden bu bölgede dış güçler buraya hâkim
olmaya, burayı düzeltmeye çalışacaklar. Bunun başka çaresi de yok. Peki, dış
güçler burayı düzeltmeye çalıştıkları zaman, yeni baştan burada koalisyonlar
kurulup da bu sefer terörle mücadele edildiği zaman Hükûmet hangi pozisyona
girecek, ne yapacak, nasıl bir tavır takınacak? Bunların bize süratle
anlatılması lazım. Bizlerin, hepimizin bunları birlikte düşünmemiz, konuşmamız
ve kararlaştırmamız lazım. Sayın Cumhurbaşkanının, belki, Anayasa’nın kendisine
vermiş olduğu ve Sayın Başbakanın kendisi Cumhurbaşkanı olduğu takdirde her zaman
kullanacağını söylediği yetkiyi kullanıp Bakanlar Kurulunu toplantıya çağırması
lazım. Uzun müddet Dışişleri Bakanlığı yapmış, uluslararası tecrübesi bulunan,
konulara daha sükûnetle bakan, duygusal davranmayan, vaktiyle iyi bir Dışişleri
Bakanı olan Cumhurbaşkanının, bugün Hükûmeti toplayıp Hükûmeti doğru yola doğru
sevk etmesi lazım. Dışişleri Bakanının da bugüne kadar sürdürdüğü hayalci ve
maceracı politikaların bizi nereye getirdiğini görüp artık bir daha “istifa”
keyfiyetini düşünmesi lazım. 
Türkiye’nin,
hayalle, macerayla, heyecanla, olmayacak senaryoların peşinde yola çıkmaması
lazım. Çıktığımız zaman, bakın, geldiğimiz nokta burası. Bugün Musul
Başkonsolosluğunun işgal edildiğini bildiriyor uluslararası haber ajansları.
Daha vahim bir haber aldım eğer o doğruysa hakikaten çok üzücü ama o haberi
Dışişleri Bakanlığının İnternet sitesinden doğrulatamadım. Dışişleri Bakanlığı
diyormuş ki: “Durumu inceliyoruz, ne olduğunu tetkik ediyoruz.” Hâlbuki
Dışişleri Bakanı, “Tweetter”a dün iki tane “tweet” atmış. Birinci “tweet”te
diyor ki: “Bağdat Büyükelçiliğimiz, Halep Başkonsolosluğumuz ve Musul
Başkonsolosluğumuzla sürekli temas hâlindeyiz.” Bunun için niye “tweet” atılır
anlamış değilim. Gayet tabii ki temas hâlinde olacaksın. Senin yurt dışındaki
konsolosluklarınla, başkonsolosluklarınla temas hâlinde olduğuna dair “tweet”
atma durumun olabilir mi? İkinci “tweet”te -devam ediyor çünkü arkasında artı
koymuş, “tweet”in gerisi geliyor- diyor ki: “Musul Başkonsolosluğumuzun ve
personelinin korunması için her türlü önlem alınmıştır.” Hangi önlem alınmış,
ne önlemi alınmış; onları bizim bilmemiz lazım. Önlem alındıysa bugün o
Konsolosluk nasıl işgal edilmiş, Konsolosluk personeli nasıl rehin alınmış; onu
bilmemiz lazım. 
Kuzey Irak’ta
Türkiye'nin 3 tane tank taburu var. O tank taburları Kuzey Irak Bölgesel Kürt
Yönetimi’nin de rızasıyla ve bilgisiyle orada duruyor. O tank taburlarının
kullanım alanında bir değişiklik yapmak düşünülüyor mu, düşünülmüyor mu? 
Yani, demek
istediğim, burada, bu konuda bir özel gündemle Türkiye Büyük Millet Meclisinin
toplanması lazım. Demokratik parlamenter bir rejimde bunlar gizli yapılacak
işler değil. Gizli yapıldığı zaman, bakın geldiğimiz noktalar buralar oluyor.
Bugün Musul, yarın Kerkük gidecektir. Peki, sonu ne olacak? 
Esad’ın bir sözü
vardı -o söze biz de zamanında kızmıştık çünkü böyle bir kehanet gibi- “Eğer
Suriye giderse Orta Doğu da gider.” diyordu. İşte, Suriye’nin dengesi
bozulduktan sonra Suriye’den Irak’a doğru kaymalar oldu; şimdi Irak’ın da
dengesi bozuluyor, Irak’ın da toprak bütünlüğü bozuluyor. Bunlar bizim
sınırlarımızda çok ciddi çatışma olayları çıkarmak üzere.
Bizim hâlâ New
York’ta falan olmayacak oyların peşinde dolaşacağımıza gelip burada bunları
tartışmamız lazım. Hükûmetin süratle bu konuda tedbir alması lazım. Bu
tedbirleri ittifak içerisinde, beraber olduğumuz ülkelerle konuşup,
istemediğimiz gelişmelerin bizim dışımızda alınacak kararlarla bu bölgeye
getirilmesini engellememiz lazım. Ne yapılıyor, ne ediliyor; bütün
milletvekillerinin, halkı temsil eden, her biri -her partiye mensup
milletvekilleri için söylüyorum- halkımız tarafından seçilmiş olan
milletvekillerimizin bu seçim keyfiyetine uygun olarak bilgilendirilmesi lazım.
Oradaki vatandaşlarımızın -28’den başladı, 32’ye çıktı kamyon şoförü sayısı-
bir şekilde emniyet altına alınması lazım. Bu “Irak-Şam İslam Devleti” adı
verilen kuruluş El Kaide’yle bağlantılı. El Kaide’nin bu bölgeye hâkim olması,
Türkiye sınırlarının da içerisine doğru uzanmasına yol açacaktır. Bunlara karşı
bütün bu tedbirleri almamız lazım. 
Onun için,
arkadaşlar, burada böyle oturup, eksik kadroyla konuşmaları dinleyip ondan
sonra da başka konulara geçmeyelim; bu konu çok önemli bir konu. Bu,
Türkiye'nin, Türkiye Cumhuriyeti’nin bekasıyla ilgili bir konu. Türkiye
Cumhuriyeti’nin bekasının dışında, Türkiye'nin taşıdığı ve çok yakın zamana
kadar, bundan beş altı sene öncesine kadar büyük bir başarıyla üstlendiği bölge
güvenliğine katkıda bulunma sorumluluğunun da bir gereği, bunları yerine
getirmemiz lazım. 
Musul’daki durum gerçekten son
derece vahim bir durum. Musul’daki durumu, bu “Irak-Şam İslam Devleti” denilen
radikal terör örgütü iki yıldır Musul’un varoşlarında örgütlenmek suretiyle,
oralardan yukarıya doğru hareketini geliştirmek suretiyle yapıyor ama bu iki
yıldır devam eden faaliyetinin başlarında –ben hatırlıyorum- Uluslararası Af
Örgütü Türkiye'ye de çağrıda bulunuyordu “Terör örgütlerine, Irak-Şam İslam
Devleti’ne, El Nusra’ya yardım etmekten vazgeçin, bu konuları artık bir şekilde
durdurun, bunların ne olduğunu görün.” diye. Bakın, o günden bugüne kadar
nerelere geldik.
Ben sizlere yeniden bu konuyu çok
ciddi düşünmenizi telkin ve tavsiye ediyorum. Sizin, özellikle Adalet ve
Kalkınma Partili arkadaşlarımın Hükûmete mutlaka çağrıda bulunup, kendi
Hükûmetleriyle aralarındaki kanal neyse o kanaldan çağrıda bulunup süratle
Hükûmetin işe el koymasını, Dışişleri Bakanının boş işler peşinde dolaştığı New
York’tan buraya gelip bu işin başına geçmesini ve başına geçtikten sonra da iş
düzeldikten sonra artık bu görevi ehline bırakmasını sağlamalarını istiyorum.
Sizlerin bunu yapabilecek gücünüz var. Bunu hep beraber konuşalım, görüşelim ve
bu perişan vaziyete Türkiye'yi daha fazla sürüklemeyelim.
Hepinizi saygıyla selamlıyorum.
(CHP ve MHP sıralarından alkışlar) 
BAŞKAN – Teşekkür ederim Sayın
Korutürk.
ADİL ZOZANİ (Hakkâri) – Sayın
Başkan…
BAŞKAN – Bir şey mi
söyleyecektiniz?
ADİL ZOZANİ (Hakkâri) – Sayın
Başkan, İç Tüzük 60’a göre yerimden bir açıklama yapmak istiyorum.
BAŞKAN – Hangi konuda?
ADİL ZOZANİ (Hakkâri) – Üzerinde
konuştuğumuz konuyla ilgili olarak.
BAŞKAN – Tamam, bir dakika söz
veriyorum yerinizden.
IX.- AÇIKLAMALAR
1.- Hakkâri Milletvekili Adil Zozani'nin, Türkiye’nin
Musul Büyükelçiliğine IŞİD çeteleri tarafından baskın düzenlenerek 42 kişinin
rehin alınmasına ilişkin açıklaması

ADİL ZOZANİ (Hakkâri) – Teşekkür
ediyorum Sayın Başkan.
Dışişleri Bakanlığının biraz önce
geçtiği bir açıklamaya göre, Türkiye'nin Musul Büyükelçiliğine baskın
düzenlenmiş, ele geçirilmiş, 2’si çocuk, 3’ü kadın, Büyükelçilikte görevli 42
kişi rehin alınmış durumda. Ayrıca, o bölgede iş yapan birçok Türkiye
Cumhuriyeti vatandaşı, IŞİD çeteleri tarafından rehin tutulmuş durumda ve Irak
Merkezî Hükûmeti askeri gücünü IŞİD’e karşı kullanmaktan imtina etmiş. 
Yine, bir başka
gelişme de şu: YPG ile peşmerge güçleri Selimiye bölgesinde IŞİD’e karşı tek
çatışan güçler durumunda, Musul Valisinin de açıklaması bu. Bağdat Hükûmetinin
bu konuda hiçbir şey yapmadığı, burayı savunmak ve IŞİD’den kurtarmak için
sadece güney Kürdistan yerel güçlerinin devrede olduğunu ifade ediyor.
BAŞKAN –
Teşekkür ederim Sayın Zozani.
VIII.- ÖNERİLER (Devam)
A) Siyaî Parti Grubu Önerileri (Devam)
1.- HDP Grubunun, Grup Başkan Vekili Iğdır Milletvekili
Pervin Buldan tarafından, Suriye’de başta Rojava halkına karşı olmak üzere
halklara karşı vahşet uygulamaları ile bilinen IŞİD ve El Nusra örgütlerinin
ülkemiz gençlerini Suriye’deki savaşa sürüklemeleri için yaptıkları
faaliyetlerinin araştırılması amacıyla 14/4/2013 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 11 Haziran 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)

BAŞKAN -
Halkların Demokratik Partisi Grubu önerisinin aleyhinde son konuşmacı Muş
Milletvekili Sayın Faruk Işık.
Buyurun. (AK
PARTİ sıralarından alkışlar)
ADİL ZOZANİ
(Hakkâri) – Dışişleri Komisyonu yok herhâlde Sayın Başkan, Başkanın açıklama
yapacağı bir konuda uzman bir arkadaş yok herhâlde.
FARUK IŞIK (Muş)
– Sayın Başkan, değerli milletvekilleri; BDP Grup Başkanlığınca verilen Meclis
araştırması açılmasına dair önerge üzerine söz almış bulunmaktayım. 
Sayın Başkan,
değerli milletvekilleri; Suriye’nin ardından Irak’ta da giderek etkinliğini
artıran ve ülkenin en büyük ikinci kenti Musul’u işgal eden ve ondan sonra da
çeşitli kasabaları ve köyleri işgal altına alıp özellikle Türkmen şehri
Tuzhurmatu’yu da ele geçiren bu “IŞİD” denilen örgüt kimdir, kimlerden destek
alıyor ve nasıl bu hâle geldi, bilinmesinde fayda var.
Sayın Başkan,
değerli milletvekilleri; “Irak-Şam İslam Devleti” denilen IŞİD göründüğünden de
kirli ve karanlık bir terör örgütüdür. IŞİD, Irak Savaşı’nın ilk zamanlarında
kuruldu. 2004 yılında El Kaide’ye biat ettiğini ilan etti ve kurulduğunda amacı
Amerikan işgaline karşı direnmek ve Irak’ın Sünni bölgelerinde hilafet
kurmaktı. 2013 yılında Suriye’de ilk eylemlerini yapmaya başladı. İç savaşın
yoğun olarak yaşandığı Suriye’de savaşın gidişatını değiştirmekte büyük rol
oynadı. Savaş konusunda oldukça eğitimli birlikler ve Suriye muhalefeti adına
savaşan diğer birliklerin sahip oldukları imkânlarıyla IŞİD, ilk günlerde
kendini diğer gruplardan farklılaştırmayı başardı. Özgür Suriye Ordusu adına
savaşan örgütler, ekipmanlarında yardımı halktan alırken IŞİD denilen örgüt
Esed rejiminden ve diğer yabancı güçlerden yardım almaktaydı. 
IŞİD denilen
örgüt hızla büyüdü, birliklerini ağırlıklı olarak -çoğu Çeçen- yabancı
savaşçılardan, farklı Arap ülkelerinden ve Avrupalı bazı ülkelerin
vatandaşlarından ve savaşçılarından oluşturmaya başladı. Özgür Suriye Ordusu
altında savaşan küçük grupların önünde zor bir seçim vardı: Ya IŞİD’e
katılacaklardı ya da IŞİD’e karşı savaşacaklardı. Maalesef, güçleri olmadığı
için IŞİD’in zulmüne boyun eğmek zorunda kaldılar.
IŞİD’in
stratejisi de çok farklıydı değerli milletvekilleri, Esed güçleriyle savaşıp
rejimin elindeki bölgeleri kurtarmak yerine, genellikle hâlihazırda Özgür
Suriye Ordusu tarafından ele geçirilmiş bölgelere girip bu bölgeleri Özgür
Suriye Ordusu’nun elinden almayı tercih ettiler. Özellikle kuzey Suriye’de
etkinliklerini artırmalarıyla korkunç yüzlerini göstermeye başladılar.
Gazetecileri, sivil aktivistleri, yardım görevlilerini kaçırdılar, bazılarını
öldürdüler, muhalifler için Suriyelilere işkence ve infaz odalarını kurdular.
Amaçları, alan kazanmaktan ziyade hâlihazırda muhaliflerin elinde bulunan
bölgeleri kendi anlayışlarına göre yeni bir yönetimle yönetmeyi başarmaktı.
Değerli
milletvekilleri, Suriye rejimi ne zaman belli bölgelerde sıkıntıya düşerse IŞİD
o bölgede özgür Suriye birliklerine ve hatta son zamanlarda Rojava’daki
Kürtlere saldırı düzenliyor ve bazen bu bölgelerde bulunan kentleri alıp rejime
teslim ediyordu. Sefira, Hanasır ve Kuveyris askerî havaalanları IŞİD’in rejime
teslim ettiği yerlere örnek gösterilebilir.
Sivil yerleşim
birimlerine hava yoluyla saldırmaktan çekinmeyen Suriye rejimi, Halep’te her
gün ortalama olarak 20 varil bombası atıyor, Rakka’da üs kuran IŞİD hedeflerini
hiç vurmadı. Bu, sizin için düşündürücü değil mi? Hatta ve hatta, Mumbuç,
Deyrizor’a bugüne kadar rejim tarafından hiç hava saldırısı yapılmadı. Esed’in,
Amerika’nın Irak müdahalesi sonrasında, Irak’a El Kaide unsurlarının geçişini
organize ettiği bir sır değil yani rejimin El Kaide’yle daha önceden bir iş
birliği vardı. Suriye muhaberatının El Kaide bağlantılarının güçlü olduğu bir
veridir ve en sonuncu argüman olarak son derece somut bir iş birliğini
gösteriyor. Deyrizor bölgesinde IŞİD kontrolünde bulunan bölgelerde çıkarılan
petrolün IŞİD tarafından Esed rejimine satıldığı bir gerçek. Birçok kere
uluslararası medyada da yer bulan İkinci Cenevre Konferansı sırasında da Batılı
istihbaratçılar bunu sık sık dile getirdiler, IŞİD’in rejimle iş birliğini dile
getirdiler. 
Değerli
milletvekilleri, Hükûmetimizin ve devletimizin IŞİD’e yardım ettiği külliyen
bir yalan. Biz burada Hükûmeti eleştireceğimize, çok millî bir sorun olan Musul
üzerine başımızı elimizin arasına alıp düşünmemiz gerekir. Hükûmete topu atarak
bu işin üstünü örtme şansımız yok.
YUSUF HALAÇOĞLU
(Kayseri) – Bugüne kadar gelip burada hiç açıklama yapmadınız ki bu konuda.
FARUK IŞIK
(Devamla) – Türkiye devletinin IŞİD’i bir terör örgütü olarak tanıdığı bir
gerçektir. 
İDRİS BALUKEN
(Bingöl) – Niye destek veriyorsunuz?
FARUK IŞIK
(Devamla) – Bu örgütle mücadele kapsamında Türkiye ordusu, Türkiye devleti…
ADİL ZOZANİ
(Hakkâri) – Ama, destek veriyordu, destek. Destek vermediniz mi?
FARUK IŞIK
(Devamla) – …defaten IŞİD’in konvoylarını ve hedeflerini vurdu, defaten vurdu;
sadece bir kez değil, defaten vurdu. 
ADİL ZOZANİ
(Hakkâri) – Giden tırlar kime gitti? Tırlarda ne vardı, tırlarda?
FARUK IŞIK
(Devamla) – Bizler IŞİD’in rejim tarafından kullanılan bir terör örgütü
olduğunu biliyoruz. 
ADİL ZOZANİ
(Hakkâri) – Biliyordunuz da destek veriyordunuz, daha kötü işte. 
FARUK IŞIK
(Devamla) – IŞİD’in, bölgede Arap, Asuri, Kürtler, Türkmenler ve Ermenilere
düşman bir terör örgütü olduğunu biliyoruz. Bunu defaten gerek resmî gerek
sivil ortamlarda dile getirmiş bir Hükûmetiz, bir devletiz, bir partiyiz. 
Şunun da bilinmesi
gerekir ki: Musul’un “IŞİD” denilen terör örgütü tarafından işgal edilmesi
bölgesel güvenlik açısından ciddi bir tehlikeyi oluşturmaktadır. Türkiye
Cumhuriyeti devleti güçlü bir devlettir. Herkes şunu bilsin ki: Saniyelik ve
anlık birtakım manevralar yapmak suretiyle başarılar kazanan IŞİD terör örgütü,
Türkiye’nin damarına bastığı andan itibaren…
İDRİS BALUKEN
(Bingöl) – Ya, toprağını işgal etmiş, daha ne damara basacak ya? 
FARUK IŞIK
(Devamla) – …çok ciddi bir cevap bulacaktır, herkes bunu böyle bilsin. 
ADİL ZOZANİ
(Hakkâri) – Damar kalmamış herhâlde.
FARUK IŞIK
(Devamla) – Bu tür şeylere, bu tür saldırılara, konsolosluk saldırılarına,
şoförleri gözaltına almalarına, asla ve asla Türkiye Cumhuriyeti devleti buna
göz yummayacaktır ve buna karşı kayıtsız da kalmayacaktır. Bu konuda her türlü
tedbiri almaya devam edeceğiz, devam edilecektir… 
SİNAN OĞAN
(Iğdır) – Ya, Türk toprağı işgal edilmiş, sen hâlâ “tedbir almaya devam
edeceğiz” diyorsun. 
İDRİS BALUKEN
(Bingöl) – İşgal edilmiş, işgal ya, sen daha damardan bahsediyorsun.
FARUK IŞIK
(Devamla) – …ve bu bölgede defakto birtakım gelişmelere de, Sayın
Cumhurbaşkanının dediği gibi, müsaade edilmeyecektir. 
SİNAN OĞAN
(Iğdır) – Ne zaman alacaksın? 
FARUK IŞIK
(Devamla) – Saygılarımla. (AK PARTİ sıralarından alkışlar) 
SİNAN OĞAN
(Iğdır) – Bu ciğer sökenler Türklerin ciğerlerini söktüğü zaman mı alacaksın? 
BAŞKAN – Sayın
Oğan, lütfen… 
FARUK IŞIK
(Devamla) – Saygılarımla. 
Bağırmakla
olmaz. 
BAŞKAN –
Teşekkür ederim. 
SİNAN OĞAN
(Iğdır) – İcraat ne oldu?
FARUK IŞIK (Muş)
– Bağırmakla olmaz. 
SİNAN OĞAN
(Iğdır) – Gösterin icraatınızı. 
FARUK IŞIK (Muş)
– Senin işin bağırmak, başka bir işin yok senin. 
İDRİS BALUKEN
(Bingöl) – Sayın Başkan…
BAŞKAN –
Buyurun. 
İDRİS BALUKEN
(Bingöl) – Şimdi, bu görüştüğümüz konu son derece önemli bir konudur. 
BAŞKAN – Evet. 
İDRİS BALUKEN
(Bingöl) – Birazdan oylamayla geçiştirilip normal gündeme gelinmeyecek bir
konudur. Şu anda onlarca, 50’ye yakın Türkiye Cumhuriyeti vatandaşı IŞİD’in
elinde rehindir, artı Türkiye’nin toprağını temsil eden Başkonsolosluğu da
ihlal edilmiştir. Başından beri Hükûmetin yanlış Suriye ve Irak politikasının
getirmiş olduğu sonuçtur burası ve IŞİD’in bugünlere gelmesinde Türkiye
Hükûmetinin izlediği politikaların da birebir payı vardır. Bu nedenle, Meclisin
bu konuda acil bir genel görüşme yapması, Hükûmet yetkililerinin de buraya
gelip bütün Meclisi bilgilendirmeleri gerekiyor.
Biz, Halkların Demokratik Partisi
olarak bu amaçla bugün bir genel görüşme talebini ilettik. Bize göre, şu anda
Meclisin en acil gündemi budur. İki gündür bayrak provokasyonu üzerinden
fırtına yaratanların tamamının da bu konuyla ilgili duyarlı olması lazım ve bu
konuyu bir an önce Meclis gündemine getirmesi gerekiyor. 
BAŞKAN – Teşekkür ederim. 
Ara vereceğim, konuşuruz. 
Halkların Demokratik Partisinin
grup önerisini oylarınıza sunuyorum… 
III.- YOKLAMA

(CHP sıralarından bir grup
milletvekili ayağa kalktı)
MUHARREM İNCE (Yalova) – Yoklama
istiyorum. 
BAŞKAN – Yoklama talebi var. 
MİHRİMAH BELMA SATIR (İstanbul) –
Sayın Başkan, söz istemiştim. 
BAŞKAN – Söz mü istemiştiniz? 
MUHARREM İNCE (Yalova) – Ama
bitti, sonra, yoklamadan sonra. 
BAŞKAN – Bir yoklamayı yapalım,
süre başlamadan size söz vereceğim, tamam. 
Sayın İnce, Sayın Ayaydın, Sayın
Dibek, Sayın Serter, Sayın Serindağ, Sayın Erdemir, Sayın Develi, Sayın
Demirçalı, Sayın Soydan, Sayın Gök, Sayın Yalçınkaya, Sayın Şeker, Sayın Ayman,
Sayın Bilgehan, Sayın Aldan, Sayın Korutürk, Sayın Genç, Sayın Türmen, Sayın
Güneş, Sayın Batum.
Teşekkür ederim. 
Evet, Sayın Satır, o zaman
yoklamayı yapalım da ondan sonra size söz vereceğim, söz hakkınız baki kalsın
MUHARREM İNCE (Yalova) –
Başkanım, süreyi de başlatın.
BAŞKAN – Yoklama için iki dakika
süre veriyorum ve süreyi başlatıyorum. 
(Elektronik cihazla yoklama
yapıldı) 
BAŞKAN – Toplantı
yeter sayısı yoktur. 
Birleşime on beş
dakika ara veriyorum ve grup başkan vekillerini arkaya davet ediyorum.
Kapanma Saati: 15.59
ÜÇÜNCÜ OTURUM
Açılma Saati: 16.21
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul),
Muharrem IŞIK (Erzincan)
----- 0 -----
BAŞKAN – Sayın milletvekilleri,
Türkiye Büyük Millet Meclisinin 101’inci Birleşiminin Üçüncü Oturumunu
açıyorum. 
III.- YOKLAMA

BAŞKAN – Halkların Demokratik
Partisi Grubu önerisinin oylamasından önce istem üzerine yapılan yoklamada
toplantı yeter sayısı bulunamamıştı. 
Şimdi yoklama işlemini
tekrarlayacağım.
Yoklama için iki dakika süre
veriyorum ve süreyi başlatıyorum. 
(Elektronik cihazla yoklama
yapıldı) 
BAŞKAN -
Toplantı yeter sayısı vardır.
VIII.- ÖNERİLER (Devam)
A) Siyaî Parti Grubu Önerileri (Devam)
1.- HDP Grubunun, Grup Başkan Vekili Iğdır Milletvekili
Pervin Buldan tarafından, Suriye’de başta Rojava halkına karşı olmak üzere
halklara karşı vahşet uygulamaları ile bilinen IŞİD ve El Nusra örgütlerinin
ülkemiz gençlerini Suriye’deki savaşa sürüklemeleri için yaptıkları
faaliyetlerinin araştırılması amacıyla 14/4/2013 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 11 Haziran 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)

BAŞKAN -
Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Kabul edilmemiştir. 
Alınan karar
gereğince, sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu’nun görüşmelerine kaldığımız yerden
devam edeceğiz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)

BAŞKAN –
Komisyon? Yok. 
Ertelenmiştir. 
2’nci sırada yer
alan, Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN -
Komisyon? Yok.
Ertelenmiştir.
3’üncü sırada
yer alan, Türk Ceza Kanunu ile Bazı Kanunlarda Değişiklik Yapılmasına Dair
Kanun Tasarısı ve benzer mahiyetteki kanun teklifleri ile Kadın Erkek Fırsat
Eşitliği Komisyonu ile Adalet Komisyonu Raporlarının görüşmelerine kaldığımız
yerden devam edeceğiz.
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (x)

BAŞKAN -
Komisyon? Burada
Hükûmet? Burada
Geçen birleşimde
İç Tüzük’ün 91’inci maddesine göre temel kanun olarak görüşülen tasarının
ikinci bölümü üzerinde görüşmeler tamamlanmıştı.
Sayın Satır, söz
talebinde mi bulundunuz? 
MİHRİMAH BELMA
SATIR (İstanbul) – Evet.
BAŞKAN -
Buyurun.
IX.- AÇIKLAMALAR (Devam)
2.- İstanbul Milletvekili Mihrimah Belma Satır'ın,
İstanbul Milletvekili Osman Taney Korutürk’ün HDP grup önerisi üzerinde yaptığı
konuşmasındaki bazı ifadelerine ve Musul’da yaşanan olayları devletin bütün
kurumlarının yakından takip ettiğine ilişkin açıklaması

MİHRİMAH BELMA
SATIR (İstanbul) – Teşekkür ederim Sayın Başkan.
Bir önceki
oturumda söz istemiştim ancak şimdi verdiniz, teşekkür ediyorum tekrar.
Biraz evvel
Cumhuriyet Halk Partisi Grubu adına konuşma yapan Sayın Korutürk “Dışişleri
Bakanı boş işleri bıraksın, Türkiye'ye dönsün.” gibi bir tabir kullandı. Eski
bir diplomat ve Dışişleri mensubu olan Sayın Korutürk’e bu cümlelerin
yakışmadığını ifade etmek isterim.
Ayrıca,
Halkların Demokratik Partisinin konusuyla ilgili olarak da Başbakanlıktan
açıklama yapılmış olmakla birlikte devletin bütün kurumları, MİT, İçişleri
Bakanlığı, Dışişleri Bakanlığı, Genelkurmay Başkanlığı olayı çok yakından takip
ediyorlar, toplantı hâlindeler, her türlü gelişmeyi Sayın Başbakanımıza bilgi
veriyorlar. Dışişleri Bakanımız da Türkiye'ye dönmek üzere yola çıktı. Oradaki
olayın hayırla ve inşallah hiçbir kötü netice olmadan tamamlanacağını ve Türk
vatandaşlarının teslim alınacağını ümit ediyorum.
Heyeti
bilgilendirmek için söz istemiştim, teşekkür ederim.
BAŞKAN -
Teşekkür ederim.
İDRİS BALUKEN
(Bingöl) – Sayın Başkan…
Şimdi, bu
konuyla ilgili Sayın Grup Başkan Vekilinin yapmış olduğu açıklama hiçbir
şekilde bizi tatmin etmemiştir. Biz, Mecliste halkın iradesini temsil eden
milletvekilleri olarak bu kadar önemli bir konuda basın üzerinden, gazete
haberleri üzerinden bilgilenme yapılmasının yeterli olarak buraya sunulmasını
asla kabul etmiyoruz. Bizim dediğimiz şey: Şu anda bir başbakan yardımcısı ve
kabine mensubu 4 sayın bakan burada, dünden beri 50’ye yakın vatandaşımız
rehin alınmış durumda ve bugün de Türkiye toprağı sayılan Başkonsolosluk
işgal edilmiş durumda. Bununla ilgili, Hükûmetin zaten Meclisin açılmasıyla
beraber bir bilgilendirme yapması, buna göre önündeki planlamaları bizimle
paylaşması gerekiyordu. Bu yapılmamışsa şu söylenebilir: “İlgili Bakan Meclise
gelecek, hazırlıklarını yapıyor, Meclise gerekli bilgilendirmeleri yapacak.” Bu
konuda milletvekillerine böyle bir bilgilendirme yapılacağının bilgisi
verilebilir. “Gazete haberleri üzerinden takip edin.” demek halkın iradesini
hiçe saymak demektir. Asla kabul etmiyoruz.
BAŞKAN –
Teşekkür ederim.
İDRİS BALUKEN
(Bingöl) – Bu konuda, dediğim gibi, genel görüşme talebimizi ilettik, gündeme
alınmasını talep ediyorum.
BAŞKAN –
Teşekkür ederim.
OSMAN TANEY
KORUTÜRK (İstanbul) – Sayın Başkan…
BAŞKAN – Buyurun
Sayın Korutürk.
OSMAN TANEY
KORUTÜRK (İstanbul) – Sayın Başkan, Sayın Grup Başkan Vekilinin söylemiş olduğu
sözü ben şiddetle reddediyorum. Yakışmak, yakışmamak şeklinde bir şey söz
konusu değil. Burada “boş iş” derken şunu kastediyorum: Burada Türkiye’nin
geleceğini ve bölgenin geleceğini ilgilendiren çok önemli bir hadise olurken
Dışişleri Bakanı New York’ta alamayacağını bugün benim söylediğim ve hepimizin
göreceği oyların peşinde dolaşıyor, bu dolu bir iş değil.
BAŞKAN –
Teşekkür ederim Sayın Korutürk.
OSMAN TANEY
KORUTÜRK (İstanbul) – Onun için, bu ifadeyi reddediyorum, bu ifadeyi ben
kendisine yakıştıramadığımı belirtmek istiyorum. (CHP sıralarından alkışlar)
BAŞKAN –
Teşekkür ediyorum.
YUSUF HALAÇOĞLU
(Kayseri) – Sayın Başkan…
BAŞKAN – Sayın
Halaçoğlu…
YUSUF HALAÇOĞLU
(Kayseri) – Sayın Başkanım, şimdi, yapılan açıklamalar kesinlikle yetersiz.
Burada Sayın Başbakan Yardımcısı da var, şimdilik tatmin edici bir açıklama
yapılması ve bu konuda bir genel görüşmesini talep ediyorum.
Özel
harekâtçılar bile rehin alınmış durumda ve IŞİD’in açıklamalarına göre,
Konsolosluktan rehin alınanları bilinmeyen bir yere götürdükleri söz konusu.
Şimdi, neyin görüşmesini yapıyorlar, nasıl serbest bıraktıracaklar? Ama serbest
bıraktırma ötesinde, orada bir Türk toprağı işgal edilmiş durumda. Şimdi, buna
karşı nasıl bir tedbir alınmaktadır? Ne kadar yakından takip ediyorlar, 1
kilometre öteden mi, yoksa Türkiye’den mi?
BAŞKAN –
Teşekkür ediyorum.
Sanıyorum
açıklama yapılabilir ilerleyen saatlerde, içeride de öyle konuşulmuştu zaten,
bilginiz dâhilinde, Sayın Baluken, Sayın Halaçoğlu, siz de biliyorsunuz,
içeride konuşmuştuk…
MİHRİMAH BELMA
SATIR (İstanbul) – Sayın Başkan, ben de bir şey söylemek istiyorum.
BAŞKAN –
Buyurun.
MİHRİMAH BELMA
SATIR (İstanbul) – Sağlıklı ve doğru bilgilere ulaşabilmek için toplantıların
neticesini beklemek gerekir. En kısa zamanda açıklama da yapılacaktır.
Sayın
Korutürk’le ilgili de nezaket kurallarını ve ifade tarzını iyi bileceğini
düşünüyorum.
Ben tekrar aynı
şekilde düşündüğümü beyan ediyorum. 
Teşekkür ederim.
BAŞKAN –
Teşekkür ederim, sağ olun.
İDRİS BALUKEN
(Bingöl) – Aradan yirmi dört saat geçmiş…
BAŞKAN – Sayın
milletvekilleri, grup başkan vekilleriyle içeride konuştuk. Sanıyorum, koşullar
oluştuğunda sayın bakanlardan, Hükûmet temsilcisinden biri…
İDRİS BALUKEN
(Bingöl) – Sayın Başkan, aradan yirmi dört saat geçmiş…
ADİL ZOZANİ
(Hakkâri) – İkinci çuval meselesi gündemde Sayın Başkan.
BAŞKAN – Müsaade
eder misiniz? Ben konuşmayayım mı? Rica ediyorum arkadaşlar… 
İDRİS BALUKEN
(Bingöl) – Ama burada şöyle bir durum var Sayın Başkan…
BAŞKAN – Yani,
bana da bir söz söyleme hakkı tanırsınız inşallah!
İDRİS BALUKEN
(Bingöl) – Tabii, tabii.
BAŞKAN – İçeride
konuşulduğu gibi “Sanıyorum ilerleyen saatlerde açıklama yapılabilinir.”
denildi. Siz de oradaydınız, Sayın Halaçoğlu da oradaydı, Sayın İnce de
oradaydı, Sayın Canikli de oradaydı. Şu anda benim bu konudan başka yapacak bir
şeyim yok. Sanıyorum Hükûmet yetkilileri ilerleyen saatlerde bu konuda bir
açıklama yapabilirler. (CHP sıralarından gürültüler)
İDRİS BALUKEN
(Bingöl) – Sayın Başkanım, ama içeride bize şöyle bir bilgi verildi, “Burada
hazır olan bakan yok.” dendi. Şu anda Kabinenin 4 sayın bakanı ve bir başbakan
yardımcısı burada.
BAŞKAN – Hayır,
öyle bir şey söylenmedi, lütfen, ben de oradaydım. Öyle bir şey söylenmedi,
lütfen. 
İDRİS BALUKEN
(Bingöl) – Urfa’dan ve Şırnak’tan aileler bizi arıyorlar. Aradan yirmi dört
saati aşkın bir süre geçmiş, bu Kabine üyelerinin bu konuyla ilgili bilgi
sahibi olmaları gerekir.
BAŞKAN – Sayın
Baluken, haklısınız ama içeride bu konuşuldu ve “İlerleyen saatlerde bilgi
geldiği zaman bir paylaşım yapılacak.” denildi. Bunun ötesinde benim yapacağım
hiçbir şey yok şu anda.
Teşekkür ederim.

İDRİS BALUKEN
(Bingöl) – Hayır, “Bakan yok.” denildi bize. Bakan varsa bilgilendirme yapsın.
ADİL ZOZANİ
(Hakkâri) – Sayın Başkan, bu konuda halk da bilgi istiyor, bilgilenmek istiyor.

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)

BAŞKAN – Şimdi,
üçüncü bölümün görüşmelerine başlıyoruz. 
Üçüncü bölüm 56
ila 82’nci maddeleri kapsamaktadır. 
Üçüncü bölüm
üzerinde Cumhuriyet Halk Partisi Grubu adına Mersin Milletvekili Sayın İsa Gök
konuşacak.
Buyurun Sayın
Gök. (CHP sıralarından alkışlar)
CHP GRUBU ADINA
İSA GÖK (Mersin) – Sayın Başkan, değerli milletvekilleri; 592 sıra sayılı Türk
Ceza Kanunu ile Bazı Kanunlarda Değişiklik Yapılmasına Dair Kanun Tasarısı’nın
üçüncü bölümü üzerinde Cumhuriyet Halk Partisi Grubu adına söz aldım. Yüce
Meclisi saygıyla selamlıyorum.
Arkadaşlar,
devletin en önemli hükümranlık alametlerinden biri yargılama faaliyetidir, ceza
verebilmektir ve bu cezayı infaz edebilmektir. Tabii, bu işlemi yaparken
Anayasa’ya, evrensel hukuk kurallarına, imzalanmış uluslararası anlaşmalara ve
kanunlara uygunluk bu faaliyetin meşruiyetidir.
“Hükümranlık”
derken, bugün Musul’da meydana gelen ve yine, devletin hükümranlık alanlarından
olan dış temsilciliklerin korunması konusunda gösterilen basiretsizliği,
öngörüsüzlüğü de mutlaka gündeme getirmek ve eleştirmek gerekiyor. 
Arkadaşlar,
tasarıda, yargılama ile ilgili bu üçüncü bölümde, üç kanunda değişiklik var;
Türk Ceza Kanunu, Ceza Muhakemesi Kanunu ve Ceza İnfaz Kanunu. Bu üç kanun
aslında ceza sistemimizin esasını oluşturur ki buna Kabahatler Kanunu’nu da bir
kıyısından tutuşturmak lazımdır. Bu ceza sistemi içerisinde, arkadaşlar,
yargılama faaliyeti yaparken devletin istikrarı öngörmesi, suçta ve cezada kanuniliği
koyarken dengeyi gözetmesi ve mutlaka ve mutlaka ileri görüşlü olması
gerekiyor.
Türk Ceza
Kanunu’nu Hükûmet, arkadaşlar, 26 Eylül 2004 tarihinde bu Meclisten geçirdi,
5237 sayılı Yasa’yı. Arkadaşlar, bazı sayılar vereceğim. Dokuz yıllık süreç
içerisinde Hükûmet -ki Meclise büyük bir ağırlığıyla damgasını vuruyor- Türk
Ceza Kanunu’nda, arkadaşlar, 18 kez değişiklik yaptı; 107 maddeyi değiştirdi,
107 madde. 2 kez Anayasa Mahkemesine gidildi, 2 maddeyi de Anayasa Mahkemesi
iptal etti. Arkadaşlar, Türk Ceza Kanunu’nun yürürlük ve yürütme dâhil toplam
madde sayısı 345’tir, üçte 1’i değişti dokuz yıllık süre zarfında.
Ceza Muhakemesi
Kanunu, arkadaşlar, 13 Aralık 2004’te kabul edildi. Hükûmet bu kanunu da
Meclisten geçirdi. Arkadaşlar, bu kanun 14 kez değişti ve tam 91 maddesi
değiştirildi. Bir kez Anayasa Mahkemesine gidildi, 1 maddeyi de Anayasa
Mahkemesi iptal etti. Arkadaşlar, Ceza Muhakemesi Kanunu yürürlük ve yürütme
dâhil 335 maddedir, üçte 1’i değişti dokuz yıl içerisinde. 
“Ceza İnfaz
Kanunu” deriz, Ceza ve Güvenlik Tedbirlerinin İnfazı Hakkında Kanun,
arkadaşlar, 13 Aralık 2004’te kabul edildi. Bu kanun da, arkadaşlar, 14 kez
değişti. 40 maddesi değiştirildi infaz rejiminin, 5 kez Anayasa Mahkemesine
gidildi ve 5 maddeyi de Anayasa Mahkemesi iptal etti. İnfaz Kanunu, arkadaşlar,
yürürlük ve yürütme dâhil 124 maddedir, üçte 1’i değişti. Bu şunu gösteriyor:
Bu Meclise damgasını vuran Adalet ve Kalkınma Partisi, yargılama faaliyetinin
kamu ayağının en önemli kısmını teşkil eden ceza yargılamasında sınıfta
kalmıştır. Üçte 1’ini değiştirmiş, dokuz yıllık sürede kanunu hallaç pamuğu
etmiş ama hâlâ adaleti sağlayamamıştır. 
Bu değişiklikler
bu denli yoğunken, arkadaşlar, tekrar önümüze yeni bir tasarı geldi. Bu
tasarıda 27 madde üçüncü bölüme giriyor; Ceza Kanunu, Ceza Muhakemesi ve İnfaz
Kanunu’na.
Hükûmetin
getirebildiği tek şey, arkadaşlar, cezaları artırma. Amaç neydi? Güya,
basındaki o kamuoyu mühendisliği, uyuşturucuyla mücadele ve cinsel suçlardı,
çocukların ve kadınların korunmasıydı. Öngörülen tek şey cezayı artırma, başka
hiçbir şey konuşulmuyor. Oysaki, hukukçular biliriz ki cezayı eğer ki oranının
dışında artırırsanız, çok fazla artırırsanız sayacağım dört ayrı tehlikeyi
yaşarsınız. 
Bunlardan
birisi: Belli bir suça anormal bir ceza verirseniz, hâkimler doğal olarak ceza
vermeme eğilimine girer, suçun aşırı ispatını ister. 
İki: Suçlu, suçu
örtmek için, işlediği suçtan daha vahim suçlar işlemeye teşebbüs eder. Ağır bir
ceza olduğu için taciz veya tecavüzden sonra öldürmeye kalkar, anormal bir ceza
koyduğunuzda daha ağır bir suçu işler.
Üçüncü tehlike
arkadaşlar: Yakalanma korkusu ve ağır ceza korkusu, anormal bir ağır ceza
emniyet güçleriyle, kollukla müsademeyi getirir. Bunlar hep yaşanmış şeylerdir,
kolluk can kaybı verir. 
Dördüncüsü de
arkadaşlar: Cezadan kurtulabilmek için, ne yazık ki, müsademeye girmezse,
öldürmezse, para, maddi menfaat patlaması yaratılır.
Bu Ceza
Kanunu’nu yapan Ahmet Hoca, Adem Hoca, Cumhur Hoca ve arkadaşlarımız bir sistem
koymuştu 2004’te, en ağır suçtan en hafife doğru bir merdiven sistemi. AKP,
araya müdahalelerle, kimisini artırıp kimisini azaltmakla bu sistemi perişan
etti. Bu, bir defa, ciddi devlet yapısına asla yakışmaz. 
Bu bölümde
getirilenler ne? Evet, ceza artırımı bir komedi. Neden komedi? Arkadaşlar,
çerçeve 58’inci maddede, “Cinsel Dokunulmazlığa Karşı Suçlar” bölümünde “fiilin
cezası on iki yıldan az olmamak üzere” deniyor, takibi şikâyete bağlanıyor. Bu
nasıl bir mantık? Veya çerçeve 60’ta, “Cinsel Dokunulmazlığa Karşı Suçlar” bölümünde
-bakın, Hükûmet bunları düşünmeden yapıyor veya bürokratları çok kötü- enseste
karşı, 18 yaştan büyüklerle olan ensestte, arkadaşlar, cezayı on sekiz yıla
çıkarıyor; 18 yaştan aşağı, 15-18 yaş arası olan ensestte, arkadaşlar, cezayı
on beş yıla indiriyor. Şimdi, Hükûmet teşvik mi ediyor, küçük yaşta ensesti
teşvik mi ediyor? Anlamak mümkün değil. Hangi mantıkla bu sistem kuruldu?
Öbür taraftan,
“hâkim ve savcıların şahsi sorumluluğu” bir komedi. Mehmet Haberal’la alakalı
olarak, işte HUMK’ta 46 var, CMK’da 141 var, 2802’de doksan üç ay, getirdiniz,
kaldırdınız. Allah aşkına, arkadaşlar, Haberal davayı kazanmadan önce, 1964
yılından beri hâkim ve savcıların şahsi sorumluluğu var, 1964’ten beri. Bunu,
2011’de Haberal davayı kazanınca 6110’la yasakladınız, şahsi sorumluluktan muaf
ettiniz. Daha sonra, 17 ve 25 Aralık olayı oldu, geri getirdiniz, geri
kaldırdınız, şimdi tekrar kaldırıyorsunuz. Ne yapıyorsunuz? 4 ayrı kere
oynanmaz bir konuyla.
Arkadaşlar,
bakın, bu kanunda gizlenen kişisel olaylar var. Arkadaşlar, Ceza Kanunu madde
277: “Yargı görevi yapanı, bilirkişiyi, tanığı etkileme". O kadar büyük
bir hata yapılıyor ki… 
Sayın Bakan, kurtarılsın, o ayrı
bir şey, ayrı bir çalışma yapılsın ama siz yargı görevi yapanı, savcıyı,
tanığı, bilirkişiyi etkilemeye teşebbüs suçunu soruşturmadan çıkartıyorsunuz.
Yani siz diyorsunuz ki Soma faciasında bu kadar cana mal olan bu canilere:
“Git, savcıyı etkile, artık biz bunu suç olmaktan çıkartıyoruz.” Soma
faciasının şirketine diyorsunuz bunu, “Git, tanığı, bilirkişiyi ayarla.”
diyorsunuz. Bu, bir taraftan yargı görevi yapanları töhmet altında bırakıyor,
diğer taraftan da siz, soruşturma aşamasında bunu, yıllardır var olan TCK
270’teki bu suçu kaldırmakla -hâkimler kısmı kalıyor; savcılık, soruşturma
kısmını kaldırmakla- açıkça suça teşvik ediyorsunuz insanları, “Git, ayarla.”
diyorsunuz. Bu kabul edilemez. Başka bir çözüm bulun, Adalet Bakanlığının
bürokratlarına sesleniyorum, başka bir çözüm bulun, bu yolla gidilmez. Bu,
bundan sonraki safhalarda, tüm soruşturmalarda, arkadaşlar, herkese “Git,
savcıyı ayarla.” demektir. Savcıyı ayarlatmaya gönderiyorsunuz. Bu, geri
dönülemez bir yoldur. 
Diğer taraftan, arkadaşlar,
savcılıkların “KYOK” dediğimiz kovuşturmaya yer yok kararlarına karşı
itirazları ağır cezaya yaparlardı. Sulh ceza mahkemelerini kaldırmak büyük bir
hatadır. Siz itirazları, bir tek, bundan sonra bir sulh ceza hâkimliğine
gönderiyorsunuz. Bakın, bu bir itiraz yolu, bir kanun yoludur. Siz, kanun
yolunu yani bir denetleme yolunu, savcının, hâkimin denetlenmesini tek hâkime
bırakıyorsunuz. Yıllardır bunun sistemi, bir heyete gidiyordu. Bunu yapmayın,
yargıyı bu kadar parçalamayın, bu kadar oynamayın. 
Arkadaşlar, bu kanunun içerisinde
o kadar çok tezat ve hatalar var ki hepsini maddeleri geldiğinde sizlere arz
etmeye çalışacağız. 
Yüce Meclisi saygıyla
selamlıyorum. (CHP sıralarından alkışlar)
BAŞKAN – Teşekkür ederim Sayın
Gök.
Milliyetçi Hareket Partisi Grubu
adına Kayseri Milletvekili Sayın Yusuf Halaçoğlu konuşacak.
Buyurun. (MHP sıralarından
alkışlar)
MHP GRUBU ADINA YUSUF HALAÇOĞLU
(Kayseri) – Sayın Başkanım, değerli milletvekilleri; hepinizi saygıyla
selamlıyorum. 
Evet, cinsel
istismarlarla ilgili başlangıçta konuşacaktım ama bu son Musul meselesi
gündemimize çok farklı şekilde oturmuştur. Aslında, çok daha önceden haber
verilmesine rağmen bu konuda tedbir almayan Hükûmetin, özellikle bu konuda yaya
kaldığını belirtmek istiyorum. Türkiye’nin Orta Doğu politikasının bugün
Türkiye’yi nereye getirdiğini aslında hepiniz, şu anki Dışişleri Bakanının
Dışişleri Bakanı olmadan önceki Türkiye’nin konumuyla bugünkü konumu arasında
bir değerlendirme yaptığınızda sonucu hepiniz çok açık bir şekilde
göreceksiniz. Stratejik derinlik içerisine o kadar daldı ki Sayın Dışişleri
Bakanı, o derinlikten bir türlü çıkamaz hâle geldi.
Pratikte
olanlarla mevcut olan durumu birbiriyle mukayese edemeyen bir anlayışın dış
politika yürütmesini beklemeniz de mümkün değil. Tabii, burada, özellikle
Amerika Birleşik Devletleri’nin Büyük Ortadoğu Projesi çerçevesinde yürüttüğü
politika ve bunun içerisinde yer alan Sayın Başbakanın, aslında Orta Doğu’da
Türkiye’yi ne hâle getirdiğini bugün çok daha açık şekilde görüyoruz.
Efendim, IŞİD’in
veya ona temel teşkil eden El Kaide’nin ve El Nusra’nın Esad’a karşı bir
mücadele verip vermediği konusunda değişik sözler sarf edilmektedir. Esad
tarafından bunların tertip edildiği ifade ediliyor. Hâlbuki, daha 27 Şubat
2014’te Şam yakınlarında, Guta’da Suriye ordusuyla El Kaide arasındaki
çatışmalarda 175 El Kaide militanının öldürüldüğünü göz önüne alacak olursanız,
aslında burada meydana gelen IŞİD’in kimler tarafından ve nasıl organize
edildiğini ve içerisinde her türlü milletten insanın yer aldığını da
gözlemleyebilirsiniz. Dolayısıyla, bunu, herhangi bir şekilde, ne Esad’la ne de
Irak’la bağdaştırabilirsiniz. İçerisinde Çeçen’inden Boşnak’ına, Kosovalısından
Avrupa ülkelerinden gelen militanlara kadar pek çok farklı ülkeden gelen bir
güç bulunmaktadır. Sadece
Halep bölgesinde El Kaide militanlarının 2 bine ulaştığını, Suriye bölgesinde
10 bin civarında El Kaide militanının yer aldığını, aynı şekilde Irak’ta da
böyle bir gücün bulunduğunu göz önüne alacak olursanız aslında bu bölgede nasıl
görmezden gelinerek, gözü kapalı bir siyasete Türkiye’nin alet edildiğini de
görebilirsiniz. 
Nitekim, Kerkük petrolleri
meselesinde Bağdat’a sırt çeviren, Kuzey Irak’la iş birliği yaptığını söyleyen
Türkiye’nin, aslında kimlerle nasıl iş birliği yaptıklarını ve Türkiye’yi nasıl
bir riske attıklarını da değerlendirmemiz mümkündür. 
Değerli milletvekilleri, şurasını çok
iyi bilmemiz gerekir: Türkiye, kim ne derse desin, bugün Suriye’deki muhalif
güçlere hem maddi olarak hem manevi olarak hem de militan temini konusunda
maalesef destek çıkmıştır. Birçok yazılan gizli yazılarda, öncelikle Hatay
bölgesindeki Diyanete ait misafirhaneler başta olmak üzere, gelen militanların
burada misafir edilmeleri ve ardından Türkiye’ye geçirilmesi konusunda yazılar
yazılmıştır. Bu gizli yazıların bir tanesi de benim elimde var. Dolayısıyla,
bugün tehlike hâline geldikten sonra “Aman, biz ne yapacağız?” endişesine
kapılmak herhâlde bizim en büyük zaafımız olacaktır. 
Hani, Dışişleri Bakanlığında yapılan
bir toplantıda, MİT Müsteşarı, 3-4 füze Türkiye’ye attırmak, Süleyman Şah’ın
mezarını bombalatmak suretiyle savaş çıkaracaklardı ya. İşte, böyle anlayışlar,
bu şekilde dış politikalar Türkiye’yi içinden çıkılmaz bugünkü duruma
düşürmüştür. Tabii ki kendi ülkesinde, kendi toprakları üzerinde askerî bir
birliğin içindeki bayrağı koruyamayanlardan yurt dışındaki bir Türk
Konsolosluğu toprağını korumasını beklememiz herhâlde akla ziyandır. Bu konuda
itiraz edilecek hiçbir şey yoktur. Yarından tezi yok… Ki dün Musul işgal
edildiğinden beri Hükûmet ciddi bir açıklama yapmadığı gibi, Musul’daki
konsolosluğumuzun emniyet altında olduğunu ve işgal edilmeyeceğini
belirtmiştir. Hâlbuki, bugün alınan haberler, oradaki bizim sadece Konsolosluk
mensuplarımızdan 48 kişinin rehin alındığını, özel harekât timlerinin bile
teslim alındığını ortaya koymaktadır. 
Şu an, Sayın
Başbakan, Dışişleri mensuplarıyla ve MİT Müsteşarıyla görüşmeler yapıyor. Çok
yakından meseleleri takip ettiklerini herhâlde söyleyeceklerdir ama ne kadar
yakından bilmiyorum. Herhâlde uzaya gönderdikleri uydular vasıtasıyla takip
edeceklerdir(!) Çünkü, bu olaylar olmadan önce takip etmeyi bir kenara atıp
ülkede bayrağa çıkanın bayrağı indirmeden indirilmesini söyleyen Sayın
Başbakanın, aslında ardından onu yapmayan askerler hakkında soruşturma açmaya
kalkışması herhâlde Başbakanın beyanlarındaki tutarsızlığı da ortaya
koymaktadır. Dolayısıyla, Kıbrıs’ta direğe çıkıp bayrağı indirenler nasıl
indirilmişse… Ki burada HDP Grubu şunu ifade ediyor, diyor ki: “Oraya çıkıp
bayrağı indiren bizimle alakası olmayan bir kişidir ve provokasyon
yapmaktadır.” O zaman indirseydiniz direkten aşağı onu, kimin provokasyon yapıp
yapmadığını da görebilirdiniz. Bir ülkenin en önemli varlığı, namusu,
hürriyetinin vazgeçilmez timsali olan bayrağa saldırıya göz yumup onun oradan
aşağı indirilmesine müsaade edenlerin herhâlde Musul’da Konsolosluğu işgal
edenlere karşı bir tavır takınmalarını ve bir sonuç elde etmelerini beklemek
mümkün değildir. Dolayısıyla, bu konuda Hükûmeti acilen Türkiye Büyük Millet
Meclisine bilgi vermeye davet ediyorum. Bir genel görüşme yapılmasını ve
Türkiye'nin Orta Doğu politikasındaki yanlışlarının ortaya konarak bunun bir
sonuca ulaştırılmasını diliyorum. Öncelikle, bu işin altında kalan başta
Dışişleri Bakanı olmak üzere sorumluların da eğer onurları varsa istifa
etmelerini bekliyorum.
Değerli
milletvekilleri, burada bir yasa görüşüyoruz; çocukların istismarına karşı bir
yasa veya tecavüzlere karşı bir yasa, toplumumuzdaki ahenksizliği ortadan
kaldırmasını düşündüğümüz bir yasa görüşüyoruz. Mesele o kadar büyük boyutlara
ulaşmıştır ki işte tıpkı dış politikada olduğu gibi, iç politikada olduğu gibi,
birtakım açılım zırvalarıyla ve safsatalarıyla hareket etmek gibi, bu konuda da
Hükûmet yaya kalmıştır. Sadece 2011 yılında işlenen toplam 24 bin cinsel
saldırının mağdurlarının yüzde 70’inin çocuk olduğunu göz önüne alacak
olursanız -sadece 2011’i diyorum- aslında konunun ne kadar ciddi olduğunu da
değerlendirebiliriz. Adalet Bakanlığı Adli Sicil ve İstatistik Genel
Müdürlüğünün yayınlarına bakacak olursak, cinsel saldırı toplam olarak 2012
yılında 18.351, çocuğun cinsel istismarı 33.992, reşit olmayanla cinsel ilişki
14.169, cinsel taciz 25.472 sayısına ulaşmıştır. Yani, 2012’de bu konudaki,
tecavüz meselesi ve demin saydığım konular toplam 91.979’a ulaşmaktadır. Bu,
Türkiye’deki ahlaki çöküşün de en önemli unsurları olarak ortaya konmaktadır.
Bu konuda ne yaptınız? Sürekli olarak millî eğitimde birtakım değişiklikler
yapmaya kalkışan iktidarın, Millî Eğitim Bakanlığının, yok müdürleri görevden
almaya kalkışan, dört yıllıkları...
(Mikrofon
otomatik cihaz tarafından kapatıldı)
YUSUF HALAÇOĞLU
(Devamla) - Bunlarla uğraşacağınıza önce bunları sona erdirmeye çalışın.
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ederim.
Halkların
Demokratik Partisi Grubu adına Muş Milletvekili Sayın Demir Çelik konuşacak.
Buyurun. (HDP
sıralarından alkışlar) 
HDP GRUBU ADINA
DEMİR ÇELİK (Muş) – Teşekkürler Sayın Başkan.
Sayın Başkan,
değerli milletvekilleri; hepinizi şahsım ve partim adına saygı ve sevgiyle
selamlıyorum. 
Evet, bir kanun
teklifi daha gündemimizi işgal etmeye devam ediyor. Yapılmak istenen, cezai
müeyyidelere tabi bir toplumu nasıl zapturapt altına alacağına dair bir
değişiklik. Cinsel istismar ve saldırılara karşı çocukları korumak elbette ki
anlamlı ve değerlidir ancak istismarın kendisi de, saldırı da bir sonuçtur.
Öncelik sonuca neden olan gerekçeleri ele almak, gerekçeleri ortadan kaldırmak
olması gerekirken, her zaman ve her yerde olduğuna benzer, işin hep
teferruatıyla, sonuçlarıyla uğraşır olduk. Bu da kanundan, yasadan beklenen
meramı karşılamaktan uzak bir girişimdir diye düşünüyorum. 
Sayın Başkan,
değerli milletvekilleri; adalet saraylarında “Adalet mülkün temelidir.” ibaresi
olan bir yerden, adalet ve özgürlüğün, eşitlik ve hakkaniyetli bir yaklaşımın
olmayacağı muhakkaktır. Adalet, yasa ve kanun, mülk sahibini, egemeni, varsılı
korumak içinse, “adalet ve yasa” dediğiniz şey egemenlikçi hiyerarşik sistemi
korumak içinse buradan özgürlük, adalet ve eşitlik çıkmaz. Bu manada, doksan
yıllık cumhuriyet tarihi boyunca 4 defa Anayasa’yı değiştirmek zorunda
kalırsınız, onlarca kez Ceza Kanunu’nu değiştirmek, dönüştürmek durumunda
kalırsınız.
Toplum canlı bir
organizmadır. O, ihtiyaçlarını meşru zeminde, meşru temelde karşılamakla
mükelleftir ve bu mükellefiyetinin önüne prangalarla, yasaklarla, kanunlarla
çıktığınızda, her zaman olduğu gibi, ihtiyaçların çeşitliliğine bağlı olarak
karşılanamadığı gerçeğiyle karşılaşırsınız. Adalet, bu manada, tek başına
egemene ve onun insafına bırakılamayacak kadar değerlidir. Adalet, hukuk
hepimize, her zaman olduğu gibi, önümüzde de mutlaka ihtiyaç olacaktır. Bu
anlamıyla, her şeyden önce, hukuk, evrensel hukukla, demokratik toplumla,
özgürlükçü, adilane bir gelecekle örtüşen, onunla çelişmeyen bir muhtevada,
içerikte olmalıdır. Bunu esas almadığınızda, bunun yerine güncel bir kısım
palyatif çözümlerle soruna yaklaşıp hassasiyetlere dayalı bir kısım
iyileştirmeye gittiğinizde işi çözemezsiniz. Sorun sadece, tek başına da
ceza-suç ikilemine hapsedilemez. Evet, suç vardır, ancak suçu ortaya çıkaran,
besleyen koşulları aradan ve ortadan kaldırmadığınızda, bu gerekçelerin her gün
ama her gün yeniden üretimine, çoğalmasına neden olduğunuzda doğası gereği
ahlak da bozulur, etik, ahlaki kurallar da değişir. 
Ahlak ve etik
toplumun binlerce yıllık değerleridir, kültürel birikiminin ortaya çıkardığı
sonuçlardır. Toplumu etik, ahlak kuralları yerine, iktidarın, egemenin,
devletin hassasiyetlerine dayalı bir zapturapt altına alma çabası onlara
yapılan en büyük kötülüktür. O nedenle, çocuk istismarı, çocuk saldırısı, madde
bağımlılığı, ahlaki değerler çöküntüsü kapitalist modernitenin ortaya çıkardığı
bir sonuçtur, onun besleyip yol açtığı bir gerçekliktir. Söz konusu olan
kapitalist modernitenin açığa çıkardığı bu kötülükleri ortadan kaldırmak
istiyorsak, sonuçlarla uğraşmak yerine, nedensellik ilkesine bağlı olarak, buna
yol açan nedenleri açığa çıkarmamız lazım. Hiyerarşi varsa, tahakküm varsa,
adaletsizlik varsa, özgürlük yoksa, eşitlik söz konusu değilse, işin doğası
gereği, toplumlar ayrıksı, parçalanmış gerçekliğine bağlı olarak da
birbirlerine düşerler. Paylaşamadıkları, ortaklaşamadıkları bir gelecekten
kaynaklı, bugünü şekillendirmek adına bir mücadelenin içerisine girerler. İşte,
suç, bu karmaşanın, bu kargaşanın, bu kaosun içerisinde açığa çıkar. “Suçu
kanunlarla hizaya getireceğim, kanunların disipline edici gücüne sığınacağım.”
algısı, kapitalist modernitenin biz mülksüzlere, biz ezilenlere telkin ettiği
bir çözüm yoludur. Ama, üç yüz yıllık, beş yüz yıllık Sanayi Devrimi’nin ortaya
çıkardığı bu kapitalist modernite çözüm yolu, bizi özgürlüklerimize de, adalet
taleplerimize de, eşitlik arayışlarımıza da ulaştıramadı.
O nedenle, evet,
toplumun canlı bir organizma olması gerçeğinden hareketle, mevcut, var olanı
iyileştirmek mi istiyorsunuz? Sorunu çözmek mi istiyorsunuz? Çözüm, bu manada,
toplumun temel dinamikleri olan sivil toplum örgütü, demokratik kitle
örgütleri, halklar, inançlar, kültürler ve kimliklere dayalı bir konsensüsle,
bir arada barış içerisinde nasıl yaşanması gerektiğine ilişkin talep
sahiplerinin siyasal, sosyal, kültürel, ekonomik, demokratik taleplerini
dinleyerek, dikkate alarak, çözüm parametrelerini ortaklaştırarak olabilir. 
Toplum ve toplum
dinamiklerini dikkate almayacaksınız, onların bu konudaki taleplerini inkâr
etmenin yanı sıra, bastıran, imha eden bir noktadan soruna çözüm getireceğinizi
düşünüyorsanız, doksan yıldır kurtulamadığımız ulus, üniter devletin
hastalığından muzdaripliğimiz devam edecektir. Söz konusu olan, tekçi, katı
merkeziyetçi, otoriter devletin adaleti değil; söz konusu olan, toplumun çok
kimlikli, çok kültürlü gerçekliğine uygun düşen, demokratik, eşitlikçi,
özgürlükçü bir anayasadır. Demokratik, özgürlükçü ve eşitlikçi bir anayasaya
uyarlanmış, bölgesel, siyasal özerkliğe sahip, idari, mali özerklikle yönetilen
demokratik bir cumhuriyetle söz konusu olabilir.
O nedenle,
muhtemeldir ki bu kanun sayısal çoğunlukla yeniden kabul edilecektir ama
palyatif çözümle kendini kurtaramadığı için de köklü ve radikal çözümler yerine
günü kurtarmaya hizmet edeceğinden, bir yıl sonrasında buradan geçen kanunların
birçoğu işleviz, anlamsız, tarihsel ve toplumsal gelişmeler karşısında da
yetersiz kalacaktır. 
O nedenle,
Musul’daki gelişmeleri de dikkate aldığımızda, Neoosmanlıcılık stratejisini,
Orta Doğu halklarının nelere gebe olduğuna işaret olan bir gelişme olarak
görmemiz olması gerekendir. IŞİD’i, El Kaide’yi, El Nusra’yı, Orta Doğu
realitesini görmezlikten gelenlerin lojistik destekleriyle halklara, kimliklere
saldırsın diye besledikleri, büyüttükleri bu yapılar, artık, bugün, Orta Doğu
halkları için değil; egemenlikçi, iktidarcı sistemler için de tehlike olmaya
başlamıştır. Bu gerçeği görmemezlik ısrarı Orta Doğu halklarının geleceğini
karartacak, Orta Doğu halklarının kaos ve kriziyle bizi karşı karşıya
bıraktıracaktır. 
Demokrasiden,
barıştan çok söz edenlerin yapması gereken şey, her kimliğin, her kültürün, her
dilin, her cinsin kendi öz gücüne dayalı, öz ihtiyaçlarını karşılayabilecekleri
demokratik, meşru bir toplum konsensüsüdür, o da ertelenmemelidir.
Ertelendiğinde, ötelendiğinde iktidara yarayabilir ama halka, topluma
yaramayacağı gibi, tarihsel ve siyasal kırılmalara da neden olabilir. O
anlamıyla tam da cinsel saldırı ve istismarı düşündüğümüzde, toplum zaten
derinliğine bir siyasal, sosyal travma yaşıyor. Bu siyasal ve sosyal travmanın
ilacı, çözüm yolu eşitlikçi, özgürlükçü, demokratik bir anayasanın yol açtığı
demokratik cumhuriyettir. Demokratik cumhuriyetten de anlaşılması gereken
demokratik, ortak vatanda toplumun çoklu kimliğine dayalı yeni bir toplum
ruhudur diyor, saygılar sunuyorum. (HDP sıralarından alkışlar) 
BAŞKAN –
Teşekkür ederim.
Şahsı adına ilk
konuşmacı, Bursa Milletvekili Sayın Hakan Çavuşoğlu, buyurun. (AK PARTİ
sıralarından alkışlar) 
HAKAN ÇAVUŞOĞLU
(Bursa) – Sayın Başkan, değerli milletvekilleri; görüşülmekte olan 592 sıra
sayılı Kanun Tasarısı’nın üçüncü bölümü üzerinde şahsım adına söz aldım. Bu
vesileyle Genel Kurulu saygıyla selamlarım. 
Sayın
milletvekilleri, son dönemde, özellikle çocuklar olmak üzere, kişilerin cinsel
dokunulmazlığına karşı işlenen suçlarda bir artış olduğu gözlenmektedir. Cinsel
suçların, cinayetten sonra, bireye karşı işlenen en ağır şiddet eylemi olduğu
düşünüldüğünde, bu durum hem toplumsal barışımızı tehdit etmekte hem de
toplumsal vicdanımızı derinden sarsmaktadır.
Sayın
milletvekilleri, suç sayılan eylemlerin cezalandırılmasını öngören hukuk
normlarının önleme ve iyileştirme amaçlarına uygun olarak ölçülü olup
olmadığının belirlenmesindeki en önemli kriterlerden bir tanesi de o suçun
işlenme oranındaki artış veya azalma durumudur. Son dönemlerde ortaya çıkan
durum ve toplumsal talep, bu suçlara karşı öngörülen cezaların artırılması
gerektiği gerçeğini ortaya koymaktadır. Cezaların artırılması elbette tek
başına yeterli değil ise de kısa vadede caydırıcılığı güçlendirmesi bakımından
faydalı olacağı gözden uzak tutulmamalıdır. 
Sayın
milletvekilleri, üzerinde görüşlerimi ifade ettiğim tasarının üçüncü bölümü
cinsel dokunulmazlığı karşı işlenen suçlarla ilgili getirdiği değişikliklerin
yanı sıra, diğer bazı suç tiplerinde de önemli değişiklikler öngörmektedir.
Örneğin hırsızlık ve yağma suçunun nitelikli hâllerinde birtakım değişiklikler
yapılarak suç tipleri yeniden düzenlenmekte, ayrıca, hırsızlık suçunun
nitelikli hâllerinin cezası da artırılmaktadır. 
Yine, uyuşturucu veya uyarıcı
madde imal ve kullanma suçlarıyla daha etkin mücadele edilebilmesi amacıyla bu
suçlara ilişkin cezaların artırımı cihetine gidilmektedir. Ayrıca, uyuşturucu
ve uyarıcı madde kullananlar hakkında uygulanan tedavi ve denetimli serbestlik
tedbirleri konusunda da değişiklikler yapılarak bunların etkinliğinin
sağlanması amaçlanmaktadır. Tasarının yasalaşmasıyla uyuşturucu ve uyarıcı
madde kullanan kişiler hakkında defalarca denetimli serbestlik kararı
verilmesinin önüne geçilecek, bu kişiler hakkında kamu davasının açılmasının
ertelenmesi kararı verilecek ve beş yıl süreyle takip edileceklerdir. Beş yıl
içinde kişinin yeniden uyuşturucu kullanması hâlinde kişi hakkında kamu davası
açılacaktır. 
Sayın
milletvekilleri, görüşmekte olduğumuz yasa tasarısıyla sulh ceza mahkemeleri
kaldırılarak yerine sulh ceza hâkimlikleri getirilmektedir. Sulh ceza
hâkimliklerinin görevi ise soruşturma aşamasında hâkim tarafından verilmesi
gereken kararları vermek ve bu kararlara karşı yapılan itirazları incelemek
olarak belirlenmektedir. Ağır ceza mahkemelerinin iş yükü de dikkate alınmak
suretiyle, kovuşturmaya yer olmadığına dair kararlara karşı itirazın sulh ceza
hâkimliğine yapılması öngörülmektedir. Böylelikle, sulh ceza hâkimlerinin
koruma tedbirleri ve itirazlar konusunda uzmanlaşması sağlanarak ülke
genelindeki uygulama farklılıkları ortadan kaldırılmış olacaktır. 
Diğer yandan,
Ceza ve Güvenlik Tedbirlerinin İnfazı Hakkında Kanun’da yapılan değişikliklerle
de ceza infaz kurumu şartlarında hayatını yalnız idame ettiremeyen mahkûmların
cezasının infazının geri bırakılmasıyla ilgili olarak, var olan “toplum
güvenliği bakımından tehlike oluşturmama” şartına ilave olarak “ağır ve somut
bir tehlike” kriteri eklenmektedir. Böylece, “toplum güvenliği bakımından
tehlike” kriterinin geniş yorumlanmasının önüne geçilmekte, infazın ertelenmesi
müessesesinin uygulanması genişletilmektedir. 
Sayın
milletvekilleri, Türk Ceza Kanunu’nun amacının kişi hak ve özgürlüklerini, kamu
düzeni ve güvenliğini, hukuk devletini, kamu sağlığını ve çevreyi, toplum
barışını korumak, suç işlenmesini önlemek olduğunu nazara aldığımızda,
tasarıyla getirilen düzenlemelerin yerinde ve toplumda son zamanlarda oluşan
beklentileri karşılamaya matuf düzenlemeler olduğu düşüncesindeyim. 
Bu duygu ve
düşüncelerle, tasarının yasalaşmasını temenni ediyor, Genel Kurulu tekrardan
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim. 
Şahsı adına
ikinci konuşmacı Tokat Milletvekili Sayın Reşat Doğru, buyurun. (MHP
sıralarından alkışlar) 
REŞAT DOĞRU
(Tokat) – Sayın Başkan, sayın milletvekilleri; 592 sıra sayılı Kanun
Tasarısı’nın üçüncü bölümü üzerinde şahsım adına söz almış bulunuyorum. Yüce
milleti saygıyla selamlıyorum. 
592 sıra sayılı
Kanun Tasarısı’nın üçüncü bölümünde, cinsel suçlar, çocuklara karşı işlenen
suçlar ve uyuşturucu suçlarıyla ilgili çeşitli değerlendirmeler yapılmaktadır.
Ancak, şu anda, kadına şiddet, çocuklara karşı işlenen suçlar ve uyuşturucuyla
ilgili işlenen suçlarda, maalesef, çok büyük artışlar vardır. 
Adalet ve
Kalkınma Partisi iktidarında cezaevleri tamamen dolmuştur. Yeni cezaevlerinin
yapılmasına ve çeşitli yöntemlerle cezaların ertelenmesine rağmen, maalesef,
cezaevleri koğuşlarında yatacak yer bulunmamaktadır. Toplum neredeyse cinnet
geçirir bir hâle gelmiştir. Ancak, unutulmaması gereken de şudur: Millet Adalet
ve Kalkınma Partisine çok önemli yetki vermiştir, AKP ülkeyi 2002 yılından
itibaren tek başına idare etmektedir. Yüce Türk milleti bu siyasi partiye çok
büyük güç vermiş “Sorunlarımızı çöz, ülkeyi iyi yönet.” demiştir ancak
geldiğimiz bugünkü noktada durumun hiç de böyle olmadığı, bırakın ülkenin
sorunlarının çözülmesini, iyi yönetilmesini, ülkemizin bölünme noktasına doğru
süratle gitmekte olduğu görülmekte, yürekler de yanmaktadır. 
Türk vatanı çok
tehlikeli bir sürece doğru sürüklenmektedir. Ülkemizi bölmek, parçalamak,
kardeşliğimizi yok etmek isteyen iç ve dış hain güçler her gün yeni yeni
senaryolarla milletimizin her değerine saldırmakta, emellerine biraz daha
yaklaşmaktadırlar. Bölücülük süratle yayılmakta, devlete meydan okuyan, her
değerine saldıran hain kafalar cesaret ve güç kazanmakta ve mevzi almaktadır.
Son olarak da Diyarbakır 2’nci Hava Kuvvet Komutanlığındaki bayrağımız hain
çete mensuplarınca indirilmiş ve milletimizin yüreği kanatılmıştır. Bugün de
Türk toprağı olan Musul vilayetini işgal eden IŞİD terör örgütü
konsolosluğumuzu işgal etmiş, görevliler, maalesef, rehin alınmıştır. İşgal
13.30 civarında olmuştur ve Konsolosluğumuzdaki görevlilerin nereye götürüldüğü
de meçhuldür. 
Bayrağımızı
gönderden indiren hainlere Atatürk’ün, Türk milletinin bu kürsüsünden
sesleniyorum ve lanetliyorum. İnşallah, en büyük ceza onlara yüce Türk milleti
tarafından verilecektir. Ancak, bayrağımızın indirilmesine kadar geçen
süreçleri, Suriye ve Irak’taki gelişmeleri ve bu vahim olayları da yüce Türk milletinin
çok iyi şekilde değerlendirmesi gerekmektedir. On iki yıldan beri ülkemizi
yöneten AKP iktidarının yaptıklarını herkesin çok iyi bilmesi ve karar
vermesini diliyoruz. Çünkü, artık, hiçbir mazeret kabul edilemez.
Bakınız, IŞİD
terör örgütü Türk toprağı olan Konsolosluğumuzu işgal etmiştir ve beraberinde
Tuzhurmatu’ya kadar girmiş, Tuzhurmatu’nun da işgal edilmiş olduğu
söylenmektedir ve orada, Türkmenlerin Bastamlı köyünde saldırılar olmuş,
Yengice köyünde 2 Türkmen kardeşimiz maalesef öldürülmüş, araçlarına el
konulmuştur. Yani, IŞİD neredeyse Türkmenlerimize karşı çok büyük saldırılarını
artırarak devam ettirmektedir.
Saygıdeğer
milletvekilleri, tabii, Türkiye Başkonsolosluğu dün akşam itibarıyla -Musul
işgal edildiği zaman- acaba boşaltılamaz mıydı yani buradaki görevli
kardeşlerimizin başka bir yere nakilleri olamaz mıydı? Bunu da Dışişleri
Bakanlığından öğrenmek istiyoruz.
Tabii, şu anda
sonucun ne olduğu bilinmiyor. Yani, Musul’da mazot taşıyan 28 Türk şoför rehin
alınmış, akabinde Konsolosluğumuzdaki görevlilerin hepsi de onlarla beraber
götürülmüştür. Korkarız ki onların başına bir şey gelmesin. Ancak, Hükûmet
nerededir ve bunların sorumlusu kimlerdir? Bu insanların derhâl Türkiye Büyük
Millet Meclisine gelerek Türkiye Büyük Millet Meclisi kürsüsünden cevaplarını
vermesi gerekmektedir. Yani, sonuçta şu önemlidir ki Türk dünyasının her
tarafında olduğu gibi, şu anda Irak’ta, Suriye’de de Türklere karşı yoğun
saldırılar devam etmektedir ve beraberinde, değerli arkadaşlarım, Türk olduğu
zaman insanların, maalesef, dünyanın her tarafından sessiz bir şekilde
seyredilmiş olduğu bir durumu da görüyor diyor, yüce Meclisi saygıyla
selamlıyorum. (MHP sıralarından alkışlar) 
BAŞKAN –
Teşekkür ederim.
Sayın
milletvekilleri, şimdi soru-cevap işlemine başlayacağız. Süremiz on beş dakika.

Sisteme giren
milletvekilleri var. Yedi buçuk dakikalık süre içinde kendilerine soru
sormaları için söz vereceğim.
Sayın Genç? Yok.
Sayın Işık…
ALİM IŞIK
(Kütahya) – Teşekkür ediyorum Sayın Başkan.
Sayın Bakan, 17
ve 25 Aralık rüşvet ve yolsuzluk operasyonlarının ardından, üst düzey yönetici
kademelerinde bugüne kadar kaç kişinin yeri değişti? Bunların içerisinde
görevden alınan var mıdır? Memuriyetten men edilen kaç kişi olmuştur,
gerekçeleri nelerdir? Bu konuda bilgi verebilirseniz memnun olurum.
BAŞKAN – Sayın
Doğru…
REŞAT DOĞRU
(Tokat) – Teşekkür ederim Sayın Başkan.
Uzun bir
zamandan beri İstanbul Milletvekilimiz Engin Alan, maalesef, cezaevinde
yatmaktadır. Suçsuz ve kahraman bir insan, Türk Silahlı Kuvvetlerinin kahraman
bir generali olmasına rağmen, maalesef, çeşitli haksız suçlamalar neticesinde
orada yatmaktadır. Acaba, getirilen bu kanun tasarısı içerisine Engin Alan’ın
durumuyla ilgili, Engin Alan’ın özgürlüğüne kavuşmasıyla ilgili neden bir madde
konulmamıştır? Adalet Bakanından bunu öğrenmek istiyoruz.
Teşekkür ederim.
BAŞKAN – Sayın
Öz…
ALİ ÖZ (Mersin)
– Teşekkür ederim Sayın Başkanım.
Sayın Bakan,
özellikle adli tıp kurumları ülkemizin çoğu yerinde hâlâ sıkıntı olmaya devam
etmekte. Gerçekten, şüpheli ölümlerde, özellikle savcıların otopsi istediği
durumlarda, ilçe merkezlerinin çok uzak olduğu yerlerden cenaze sahipleri uzun
mesafeli hasta nakletmek, cenaze nakletmek zorunda kalıyorlar. Bunlarla ilgili
on-on iki yıldır doğru düzgün bir yapılanma olmadı. Bunların sebepleri
nelerdir, bu sorunu gidermek için ciddi manada çalışma yapmayı düşünüyor
musunuz?
Teşekkür
ediyorum. 
BAŞKAN – Sayın
Genç…
KAMER GENÇ
(Tunceli) – Teşekkür ederim. 
Meclis Başkanlık
kürsüsüne çıktığınız zaman, bana karşı kin, nefret, keyfî davranıyorsunuz ve
benim onurumla oynuyorsunuz. Son defa ihtar ediyorum sizi, bu huyunuzdan
vazgeçin. 
Soruya gelince…
BAŞKAN – Siz
beni ihtar etme yetkisine sahip değilsiniz. 
KAMER GENÇ
(Tunceli) – 17 Aralık ve 25 Aralık…
BAŞKAN – İhtar
etme yetkisine sadece ben sahibim Sayın Genç, bunu iyice bilin. 
KAMER GENÇ
(Tunceli) – …hırsızlık ve yolsuzluklarıyla ortaya çıkan bir Hükûmetin…
BAŞKAN –
Öğrenmediyseniz de öğrenin… 
KAMER GENÇ
(Tunceli) – …hırsızlık ve yolsuzluklarını örtmek için…
BAŞKAN –
…vaktiniz var, ömrünüz uzun olur inşallah.
KAMER GENÇ
(Tunceli) – Bir dakika konuşma da, ondan sonra bana cevap ver. 
BAŞKAN – Siz
sorunuzu sorun. 
KAMER GENÇ
(Tunceli) – Tamam, soruyorum işte ama süreyi kestin. 
17 Aralık ve 25
Aralık hırsızlık ve yolsuzluklarıyla ortaya çıkmış bir iktidarın
hırsızlıklarını ve yolsuzlarını örtmek için özel görevlendirilmiş Bekir Bozdağ
gitmiştir, savcıları görevden almıştır, hâkimleri görevden almıştır, Türkiye
Cumhuriyeti devletinin itibarını sarsmıştır, ortadan kaldırmıştır. Böyle bir
kişinin Hükûmet sırasında oturduğu sıraya ben ne soru sorabilirim?
MEHMET METİNER
(Adıyaman) – Saygılı ol!
KAMER GENÇ
(Tunceli) – Bekir, sen hangi yüzle gelip burada oturuyorsun?
BAŞKAN –
Birleşime on dakika ara veriyorum.
Kapanma Saati: 17.16
DÖRDÜNCÜ OTURUM
Açılma Saati: 17.27
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul), Muharrem IŞIK (Erzincan)
-----0-----
BAŞKAN – Sayın milletvekilleri,
Türkiye Büyük Millet Meclisinin 101’inci Birleşiminin Dördüncü Oturumunu açıyorum.

592 sıra sayılı
Kanun Tasarısı’nın görüşmelerine devam edeceğiz. 
Komisyon burada.

Hükûmet burada. 
Biraz önce
soru-cevap kısmında yarıda kalmıştık. 
On bir dakika
yirmi beş saniye var; bu demektir ki sisteme giren milletvekillerine bir müddet
daha söz vereceğim. 
Sayın Acar,
buyurun. 
GÜRKUT ACAR
(Antalya) – Teşekkür ederim Sayın Başkan. 
Geçen gün, ivedi
yargılamayla ilgili bir soru sordum, Sayın Bakan da bir itirafta bulundu, “Bazı
mahkeme kararlarını uygulamıyoruz.” dedi. Sanki mahkemeler süs olsun diye karar
veriyor. 
“Özelleştirmeleri
iptal edersek tazminat isterler, daha büyük zararlar olur.” diyor Sayın Bakan.
Ben de tam tersini söylüyorum. Bakınız, 2-3 milyar dolarlık Oymapınar Barajı,
305 milyon dolarlık Seydişehir özelleştirmesinin yanında bedava verildi.
Millete küfreden ama TÜRGEV’e bağış yapan birisine verildi bu. Tek kuruş
yatırım yapmadan, aradan geçen altı yedi yılda barajdan 1 milyar liralık, eski
parayla 1 katrilyon liralık elektrik satıldı. 
Sayın Bakan, ne
zaman bu Danıştayın iptal kararını uygulanacaksınız? Bu Oymapınar’ı Türk
halkına ne zaman iade edeceksiniz? 
Teşekkür ederim.

BAŞKAN –
Sistemde başka soru yok. 
Sayın Bakan,
buyurun. 
Süreniz biterse,
tekrar, sisteme girenlere söz vereceğim. 
Süreniz yedi
buçuk dakika. 
ADALET BAKANI
BEKİR BOZDAĞ (Yozgat) – Sayın Alim Işık’ın sorusu… Tabii, Türkiye’de hükûmetler
her zaman bürokraside tasarrufta bulunabilirler çünkü yasalar çerçevesinde
kimlerin nereye, nasıl atanacağı bellidir. Atamayı yapan makam, zaman zaman
değişiklikler yapabilir. Bu normaldir, her zaman olan bir iştir. Hükûmetlerimiz
döneminde de pek çok bürokratın ataması yapılmıştır, zaman zaman da
değişiklikler yapılmıştır. Atayan hükûmet, değiştiren hükûmet, daha önce
atadığı zaman nasıl bir takdirde bulunuyor, atama işlemini gerçekleştiriyorsa
değişiklik yapılırken de yasalar çerçevesinde takdir hakkını kullanarak bu
değişiklikleri yapmaktadır. Bunları birtakım olaylarla irtibatlandırmak
fevkalade yanlıştır. Bunlar hükûmet çalışmaları sırasında yapılabilir olan
normal tasarruflardan başka bir şey değildir. Bunu özellikle ifade etmek
isterim.
Tabii, Sayın
Doğru, sorusunda, Sayın Engin Alan’la ilgili bir hususu ifade ettiler: “Neden
bu kanunda Engin Alan’la ilgili bir düzenleme yok?” dendi. Bildiğiniz gibi
Sayın Engin Alan yargılandı ve yargılama sonucunda bir cezaya hükmedildi ve bu
ceza da kesinleşti. Şu anda cezasının infazı devam ediyor. O nedenle burada
kendisiyle ilgili bir düzenleme yok. Ayrıca bir nedeni olmadığını da ifade
etmek isterim. 
Tabii, Sayın
Öz’ün sorusu Adli Tıp Kurumuyla ilgili. Hakikaten Adli Tıp Kurumu çok önemli
bir vazifeyi ifa ediyor. İhtiyaç konusu elbette tartışılır. 2002 yılında grup
başkanlığı olarak 6 tane Adli Tıp grup başkanlığımız vardı, biz bunun üzerine 3
tane ilave ettik; şu anda Türkiye'de 9 tane Adli Tıp grup başkanlığı
bulunmaktadır. Ancak, şube sayısını daha fazla artırdık ki ihtiyaçlara daha
süratli cevap verelim diye. Şube müdürlüğü sayısı 2002’de 18 iken, şu anda
50’ye çıkarılmış durumdadır. Burada da 32 tane şube artışı sağladık. Bunu daha
fazla yaygınlaştırdığımızda “Belki uzmanlıklarda sıkıntılar olabilir.” diye
Adli Tıp Kurumu yetkilileri söylüyor çünkü vaka sayısı oldukça az. O nedenle
uzmanlık gerektiren bu konuyu her yere yaydığımızda da kararlarda problemler
çıkabilir. Uzmanlığın kalitesini belli bir noktada tutmak için de önemli
hassasiyet gösteriyorlar ama şu anda Adli Tıp Kurumuyla ilgili de önemli
adımlar atmış durumdayız. 
Dün de bir soru
soruldu Erzurum’la ilgili, bağlantılı olduğu için onu da cevaplamak isterim:
“Iğdır’da Adli Tıp Kurumu yok, çok uzaklara gidiliyor. Yakın bir yerde olamaz
mı?” diye. Şu anda Erzurum’da benim bildiğim, arkadaşların bana verdiği bilgiye
göre Adli Tıp Kurumu Grup Başkanlığı var, üniversitemizin içinde faaliyette
bulunuyor ancak müstakil binası yok, şu anda müstakil binasını da yapıyoruz,
oraya taşınacaktır. Iğdır’da olan vatandaşlarımız, inşallah ihtiyaçları olmaz
ama ihtiyaçları olduğu zaman Erzurum’dan istifade etme imkânına sahiptir.
Sayın Genç’in
sorularına cevap vermeyi düşünmüyorum. Hakaret ve iftira hiçbir zaman soru
olmaz. Ben onların…
KAMER GENÇ
(Tunceli) – Çünkü altından kalkamazsın.
ADALET BAKANI
BEKİR BOZDAĞ (Yozgat) - Bu hakaret ve iftiralar sizin şahsınıza yakışıyor. 
KAMER GENÇ
(Tunceli) – Senin yaptıkların da senin şahsına yakışıyor.
ADALET BAKANI
BEKİR BOZDAĞ (Yozgat) - Zaten içinizin temizliği yüzünüze de vurmuş durumda.
Size yakışıyor söylediğiniz laflar. (AK PARTİ sıralarından alkışlar) Onun için
cevaba gerek yok.
BEDİİ SÜHEYL
BATUM (Eskişehir) – Çok ayıp!
ADALET BAKANI
BEKİR BOZDAĞ (Yozgat) - Sayın Gürkut Acar’ın sorusuyla ilgili konuya gelince:
İvedi yargılama hususu tabii çok tartışıldı. Burada da değişik görüşler ifade
edildi. Ben bu çerçevede de burada kanaatimi söyledim. Ama bir şeyi sizin
ifade ettiğiniz gibi söylemedim, “Mahkeme kararlarını uygulamıyoruz.” demedim.
Benim dediğim şey aynen şu: “Mahkeme kararlarını uygulayamıyoruz.” dedim.
“Uygulamıyoruz” ile “uygulayamıyoruz” ayrı şey çünkü özelleştirilmiş bir konu,
örnek de verdim burada. Aradan yıllar geçmiş, mal el değiştirmiş, başka başka
kişilerin eline geçmiş. Şimdi baktığınızda kimi, neyi, nereden alacaksın, nasıl
uygulayacaksın? Burada bir hukuki problem var. Böylesi olaylar ortaya çıkıyor.
Ben onu örneklendirmek için, yoksa mahkeme kararlarını uygulamıyoruz değil. Biz
mahkeme kararını uygulamak için çalışıyoruz ve onun için gayret ediyoruz. Orada
benim ifade ettiğim husus bir odur, onu bir düzeltmek isterim. 
KAMER GENÇ
(Tunceli) - Oymapınar Barajı’nı Mehmet Cengiz’e vermişsin. Nasıl
uygulayacaksın?
ADALET BAKANI BEKİR
BOZDAĞ (Yozgat) - İkincisi: İvedi yargılama usulüne gelince burada ne oluyor
ona iyi bakmak lazım. Şu anda dava açma süreci altmış gün, ivedi yargılamaya
geçtiğimizde otuz gün olacak. Sizin idareyle bir ihtilafınız olduğunda, altmış
gün yerine otuz günde dava açtığınızda bir hak kaybı olacak mı? Olmaz. 
BEDİİ SÜHEYL
BATUM (Eskişehir) - Altmış gün geçtikten sonra… Altmış gün dolduktan sonra
değil.
ADALET BAKANI
BEKİR BOZDAĞ (Yozgat) - Öte yandan ilk inceleme süresi yani dosya üzerinde
şekli eksiklikler var mı yok mu inceleme süresi kanunda on beş gün. Esasında,
bu, bir saatte de incelenebilir. On beş gün çok büyük bir zaman, yedi güne
çekiyoruz; yedi günde incelesin, eksiklik var mı yok mu karar versin. 
Savunma süresi
-idareye cevap hakkı veriyor, idare cevabını verecek- şu anda otuz gün kanunda,
biz bunu on beş güne çekiyoruz idare daha hızlı cevap versin diye. Ama kanunda
bir husus daha var: Eğer süre yetmezse on beş gün de uzatma alabilecek idare.
Ama kanundaki süreyi on beş güne indiriyoruz. Eğer burada sıkıntıya düşecek
birisi varsa idaredir, daha erken cevabını verecek, vatandaş hakkına daha erken
kavuşma imkânı bulacaktır. 
Yine
replik-düplik safhası var, bunu kaldırıyoruz, şimdi burada yok, işi uzatıyor.
Zira, dava dilekçesinde ve ona cevapta zaten gerekenler söylenmiş oluyor, öbürü
zamana oynamaktan başka bir sonuç çıkarmıyor uygulamada baktığınızda. Şu anda
dosyanın tekemmül etmesi için öngörülen süreler ne yapılmış oluyor? Kısaltılmış
oluyor. Dosya tekemmül ettikten sonra mahkemeye deniyor ki: “Bir ay içerisinde
karar ver.” Yani mahkeme bir ay içerisinde bunları yapmıyor, davanın bütün
aşamalarını tamamlıyor, o sırada davayı inceliyor, bilirkişi incelemesi
vesairesi varsa bunları da kendi yapıyor. Bu sürelere dâhil değil o. Dosya
tekemmül ettikten sonra bir ay içerisinde karar verecek. Şimdi biz diyoruz ki:
“Dosya tekemmül etti. Bilirkişiye gittin, başka incelemen gereken konuları
inceledin, her şeyi yaptın, dosyayı masanda tutma, aylarca, günlerce sümen altı
etme; açılmışsa dava tekemmülden sonra bir yıl, iki yıl, üç yıl bekleme. Ne
yap? Tekemmül ettiyse dosya kararını hemen ver.” Bu yanlış bir şey değil,
kararını verecek. 
KAMER GENÇ
(Tunceli) – Yahu, hâkimliğin daha ne olduğunu bilmiyorsun? Nasıl karar verecek?
ADALET BAKANI
BEKİR BOZDAĞ (Yozgat) – Tekemmül eden bir dosyayı bekletmeyecek. Yoksa bir ayda
dosya tekemmül etmiyor. 
KAMER GENÇ
(Tunceli) – Nasıl iki ay içinde karar verecek? 
AHMET YENİ
(Samsun) – Ya, cevap verme şuna. 
ADALET BAKANI
BEKİR BOZDAĞ (Yozgat) – Hayır, bir ayda tekemmül etmiyor dosya, tekemmül süreci
var. Bilirkişi incelemesi, diğer hususlar, hakeza, onları bu sürelerin dışında
yaptırabilecek ve bir ay içerisinde dosya tekemmül ettikten sonra da kararını
verecek. Bu yanlış bir şey değil. Danıştaya dosya geldikten sonra da Danıştay
bunun hakkında kararını öngörülen süre içerisinde vermek durumunda kalacak. 
KAMER GENÇ
(Tunceli) - Binlerce dosya geliyor Bekir, bunca dosyaya nasıl iki ay
içerisinde karar verecek?
ADALET BAKANI
BEKİR BOZDAĞ (Yozgat) – Şimdi, ivedi yargılama konusunda yargıdan kaçırılan bir
şey var mı? Yok. İdare mahkemesi gene denetleyecek, Danıştay gene denetleyecek,
kararını gene verecek. Bizim dediğimiz şey: On yıl bekleyip de karar vermesin.
O verdiğim örneklerde öyle. Özelleştirmede, 2005’te özelleştirme yapılmış,
mahkeme karar veriyor 2014’te; böyle şey olur mu? 
KAMER GENÇ
(Tunceli) – Belge yok, nasıl karar versin? Bilmiyorsun sen onları. 
ADALET BAKANI
BEKİR BOZDAĞ (Yozgat) – Zamanında karar versin ve kararını verdiği zaman da
uygulanabilir olsun, biz hemen onu uygulayalım. İhaleler yapılıyor, yatırımlar
yapılıyor, bir sürü projeler hayata geçirilmek isteniyor, mahkemeler
durduruyor. Bekliyoruz, bekliyoruz, bekliyoruz, üç sene sonra karar lehe
sonuçlanıyor, biz üç sene sonra işe başlıyoruz. 
KAMER GENÇ (Tunceli)
– Bu kadar cehaletle cevap verilmez. Ya, 5 bin tane dosya geliyor, nasıl bir
ayda cevap verecek Danıştay? Bir ay içinde karar verecek, böyle şey olur mu ya?
ADALET BAKANI
BEKİR BOZDAĞ (Yozgat) – Onun için diyoruz ki: Mahkeme kararını zamanında versin.
Eğer bir haksızlık varsa haksızlığa uğrayan hakkını vaktinde alsın. Devlet de
zarar görmesin, vatandaş da zarar görmesin, herkes hakkına vaktinde kavuşsun.
Yoksa, yargı denetiminden kaçırılan hiçbir şey yoktur, bunun altını özellikle
çizmek istiyorum. 
Teşekkür
ediyorum. 
BAŞKAN – Ben
teşekkür ederim. 
Üçüncü bölüm
üzerindeki görüşmeler tamamlanmıştır. 
Şimdi, üçüncü
bölümde yer alan maddeler, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
56’ncı madde
üzerinde iki adet önerge vardır, okutuyorum: 
 Türkiye
Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 56 ıncı maddesinin 2 inci fıkrasında yer
alan "rüşvet" ibaresinden sonra gelmek üzere "Uyuşturucu veya
uyarıcı madde imal ve ticareti" ibaresinin eklenmesini arz ve teklif
ederiz.
 Pervin Buldan Adil
Zozani  Halil Aksoy
 Iğdır  Hakkâri
 Ağrı 
 Demir Çelik  Erol
Dora  Kemal Aktaş 
 Muş  Mardin Van

 Selma
Irmak 
 Şırnak

 Türkiye Büyük
Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının çerçeve 56. maddesiyle 5237 Sayılı Türk Ceza
Kanununun 12.maddesine eklenmesi öngörülen fıkranın "Adalet Bakanının
istemine bağlı değildir" tümcesinin çıkarılarak "zorunludur"
kelimesinin eklenmesini arz ve teklif ederiz.
 İsa Gök  Turgut
Dibek  Ali Rıza Öztürk
 Mersin  Kırklareli
 Mersin
 Ömer Süha Aldan Dilek
Akagün Yılmaz Aykan Erdemir
 Muğla  Uşak
 Bursa
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ MURAT GÖKTÜRK (Nevşehir) – Katılmıyoruz Sayın Başkan. 
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Bursa Milletvekili Aykan Erdemir konuşacak.
Buyurun. (CHP
sıralarından alkışlar) 
AYKAN ERDEMİR
(Bursa) – Sayın Başkan, değerli milletvekilleri, bizleri ekranları başında
izleyen değerli yurttaşlarımız; 3 Aralık 2012 tarihinde Türk Ceza Kanunu’nda
değişiklik yapılmasına dair bir kanun teklifi vermiştim; bu kanun teklifi
Nefret Suçları Kanun Teklifi idi. Bu teklif, şahsımın bir teklifi değildi ya da
Cumhuriyet Halk Partisinin bir parti olarak görüşü değildi; aksine, Türkiye’de
nefret suçları noktasında çalışma yürüten 60’ın üzerinde savunucu örgütün
oluşturduğu Nefret Suçları Yasa Kampanyası Platformu’nun ortak aklının ürünüydü
ve yönetişime önem veren Cumhuriyet Halk Partisi olarak bu teklifi Türkiye
Büyük Millet Meclisine taşımayı bir görev bilmiştik. Bugün görüşmekte olduğumuz
592 sıra sayılı torba yasada görüşülen ve TCK 102, 103, 105 ve 152’nci
maddelerde değişiklik öngören 58, 59, 61 ve 65’inci maddeler, Nefret Suçları
Yasa Kampanyası Platformu tarafından talep edilen değişiklikleri içeren
maddelerdir. Biz de bu nedenle Cumhuriyet Halk Partisi olarak nefret suçlarına
ilişkin talepleri değişiklik önergesi olarak Meclisimize sunuyoruz ve bu
değişiklik önergelerimizde, TCK’da mevcut suçların nefret saikıyla
gerçekleştirilmesi hâlinde yarı oranında artırılmasını talep ediyoruz. Nedir bu
suçlar? 102’de cinsel saldırı, 103’te çocukların cinsel istismarı, 105’te
cinsel taciz ve 152’de mala zarar verme. Evet, bu suçlar nefret saikıyla
işlendiğinde gelin cezayı yarı oranında artıralım. Bu makul talebe kim itiraz
edebilir ki diye düşünüyoruz.
Bakın, daha
henüz geçtiğimiz hafta sonu İstanbul’da, Esenyurt ilçesinde, İncirtepe
Mahallesi’nde Allahuekber Ehlibeyt Camisi kundaklandı. Bu cami ve içindeki
kutsal eserler zarar gördü. Bugün caminin imamı Yakup Yaşlak Hoca’yı aradım,
geçmiş olsun dileklerini ilettim, Caferi vatandaşlarımızın üzüntüsünü paylaştım.
Bu, Türkiye'deki Caferi cami ve mescitlerine yapılmış ilk saldırı değildi;
tıpkı cemevlerine ve Alevi kurumlarına yapılan ilk saldırı olmadığı gibi ya da
tıpkı Türkiye'deki sinagoglara, kiliselere, camilere ve diğer inançların
mabetlerine yapılan ilk saldırı olmadığı gibi. 
İşte, bugün,
artık El Nusra Cephesini, Boko Haram’ı, IŞİD’i konuştuğumuz noktada… Tüm bu
örgütlerin ortak noktası unutmayalım ki nefret, şiddet ve aşırılık. Ne yazık ki
bu örgütlere uzun yıllar duyarsız kalındı ama bugün tehlikenin kapımıza
dayandığını görüyoruz. İşte bu anlamda diyorum ki bu, artık bir samimiyet
sınavı. Nefret suçları ve bu suçlara kaynaklık eden ırkçılık, zenofobi,
antisemitizm, İslamofobi ve benzeri akımlara karşı harekete geçmeye hazır
mıyız, yoksa seyirci kalmaya devam mı edeceğiz?
22 Kasım 2012
tarihinde Cumhuriyet Halk Partisi olarak nefret suçlarının araştırılmasına
ilişkin bir araştırma önergesi vermiştik. O gün Meclisimizde uzun yıllardır
özlediğimiz çok güzel bir uzlaşma tablosu sağlanmıştı; Cumhuriyet Halk Partisi,
Milliyetçi Hareket Partisi ve Barış ve Demokrasi Partisine mensup
milletvekilleri bu araştırma komisyonunun kurulması için hep beraber oy
vermişti. Ne yazık ki Adalet ve Kalkınma Partisi o dönemde henüz bu önergeye
destek çıkmaya hazır değildi. Ben diyorum ki artık zamanı geldi; gelin, bugün,
burada Türkiye'nin özlediği birlik ve beraberlik tablosunu çizelim, nefret
suçlarına ilişkin düzenlemeyi Meclisimizin oy birliğiyle geçirelim. Geçirelim
Madımak’ta yakılan canlar için, geçirelim Neve Şalom Sinagogu’nda bombayla
öldürülenler için, geçirelim hunharca katledilen Rahip Santoro için, geçirelim
devletin seyirci kaldığı Hrant Dink cinayeti için, geçirelim katledilen
kadınlarımız için, katledilen LGBTİ bireylerimiz için; geçirelim ki bu hafta
sonu kundaklanan Allahuekber Ehlibeyt Camisi Türkiye'de kundaklanan son mabet
olsun, Türkiye'deki son nefret suçu örneği olsun. Bunu başarmak elimizde, bunu
başarmak Türkiye Büyük Millet Meclisinin artık önünde. Gelin, bu haklı talebe
duyarsız kalmayalım.
Saygılar
sunuyorum, özgür günler diliyorum. (CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 56 ıncı maddesinin 2 inci fıkrasında yer
alan "rüşvet" ibaresinden sonra gelmek üzere "Uyuşturucu veya
uyarıcı madde imal ve ticareti" ibaresinin eklenmesini arz ve teklif
ederiz.
Erol Dora
(Mardin) ve arkadaşları
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ MURAT GÖKTÜRK (Nevşehir) – Katılmıyoruz Başkanım.
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Başkan. 
BAŞKAN – Önerge
üzerinde Hakkâri Milletvekili Sayın Adil Zozani konuşacak. 
Buyurun. 
ADİL ZOZANİ
(Hakkâri) – Teşekkür ederim Sayın Başkan.
Doğrusu, hem
Hükûmetin hem Komisyonun niye bu önergeye katılmadığını anlamakta güçlük
çekiyorum. Biz ne diyoruz, yani burada unutulan ve olmasını arzu ettiğimiz
husus ne, onu tekrar ben de bir ifade edeyim, okundu, tekrar edeyim.
Uyuşturucu veya
uyarıcı madde imal ve ticaretinin eklenmesini istiyoruz buraya. Yani bunun
madde metninde olmasında Hükûmet ya da Komisyonca ne sakınca olabilir?
“Komisyonca” demeyeyim, Komisyonun Hükûmet kanadınca ne sakınca olabilir,
anlamakta güçlük çekiyorum. Bakın, şey var; sporcular eğer doping ilacı
kullanıyor iseler tespit edildiğinde hayatlarını karartıyorsunuz. Doping ilacı,
evet, kullanılmaması gerekir, spora dopingin hiçbir şekilde karıştırılmaması
gerekir. Peki, dopingi sporcuya sağlayan kişiler hakkında bir işlem var mı?
Yok. Adam getiriyor, satıyor, sporcu kullanıyor o doping ilacını. Sporcuda
tespit edildiği zaman hayatı karartılıyor, onu sağlayan kişi elini kolunu
sallayarak dolaşıyor. Şimdi, yasada böyle bir açıklık var. Bu açıklığı kapatmak
lazım, bu yanlışlığı düzeltmek lazım. Onu ifade etmeye çalışıyoruz. Düzeltmek
istediğimiz, düzeltilmesini arzu ettiğimiz şey bu. 
İkinci önemli
husus var. Anadolu’nun birçok kentinde, Türkiye metropollerinde dolaşın, artık
uyuşturucu ticareti sokaklara kadar indi ve maalesef, kimi bölgelerde, kimi
kentlerde artık bu işin kontrollü yapıldığına dair şüphelerimiz var. Örneğin,
gidin Diyarbakır Suriçi semtini dolaşın. Bu işin kontrollü yapıldığına dair
derin şüphelerimiz var, gözlemliyoruz. Gençlerin, çocukların bu kadar yaygın
bir şekilde uyuşturucuya alıştırılmış olması, alışıyor olması tesadüfi
değildir. Eğer bu bir politikanın tezahürü olarak yapılmıyor ise buna göz
yumulmuyor ise bunun yasal tedbirlerinin alınması gerekir. Neden yasal
tedbirlerinin alınmasında Hükûmet bu noktada imtinalı davranıyor, niye
reddediyor? Açıkçası, biraz önceki “ret” veya “katılmama” ifadesini duyduktan
sonra benim kaygılarım, benim şüphelerim biraz daha arttı. Birçok kentte
gençlerin artık uyuşturucuya ve kötü alışkanlıklara yönelmesi, bizce, bir
yönlendirme politikasının tezahürü olarak ortaya çıktı. Toplumu yozlaştırma,
gençliği yozlaştırma bir politika olarak uygulanıyor gibi bir izlenimin
içerisindeyiz. “Gençler siyasetle uğraşmasın, gençler siyasete bulaşmasın,
gençler kendi benliklerinden uzaklaşsın.” politikasının tezahürü olduğunu
düşünüyoruz. Bir yansımadır bu. Toplumun yozlaşmasının bütün kapılarını
kapatmamız gerekiyor. Toplumu yozlaştırmaya götüren bütün aralıkları, bütün
boşlukları kapatmak gerekiyor. O boşluklardan bir tanesi işte burasıdır. 
Uyuşturucu
ticaretinin, uyuşturucu imalatının kanun metninde suç sayılmasını ve buna
ilişkin tedbirleri talep etmek neden kabul görmüyor, doğrusu, anlamış değiliz. Dilerim,
milletvekilleri Bakan ve Komisyonun düşündüğünün tersini yapar ve önergemizi
kabul eder.
Teşekkür
ediyorum.
BAŞKAN –
Teşekkür ederim.
ADİL ZOZANİ
(Hakkâri) – Karar yeter sayısı…
BAŞKAN – Hem
konuşuyorsunuz hem karar yeter sayısı istiyorsunuz Sayın Zozani, peki.
Önergeyi
oylarınıza sunacağım ve karar yeter sayısı arayacağım.
Kabul edenler…
Kabul etmeyenler… (AK PARTİ sıralarından “Elektronik cihazla yapalım.” sesleri)
Elektronik
yapalım, peki. 
İki dakika süre
veriyorum. 
(Elektronik
cihazla oylama yapıldı)
BAŞKAN – Karar
yeter sayısı vardır, önerge reddedilmiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
57’nci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 57 inci maddesinde yer alan "talep
üzerine" ibaresinin "Adalet Bakanının talebi üzerine" şeklinde
değiştirilmesini arz ve teklif ederiz.
 Pervin Buldan Demir
Çelik Selma Irmak
 Iğdır Muş Şırnak
 Erol Dora Kemal
Aktaş Adil Zozani
 Mardin Van Hakkâri
 Halil
Aksoy
 Ağrı
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının çerçeve 57. maddesiyle Çerçeve 5237 Sayılı
Türk Ceza Kanununun 18. maddesinde yapılması öngörülen değişikliklerde "ya
da" bağlaçlarının yerine "veya" bağlaçlarının getirilmesini arz
ve teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Bedii Süheyl Batum
 Muğla Uşak Eskişehir
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) - Katılmıyoruz Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN - Önerge üzerinde
Eskişehir Milletvekili Sayın Süheyl Batum konuşacak.
Buyurun. (CHP
sıralarından alkışlar)
BEDİİ SÜHEYL
BATUM (Eskişehir) – Sayın Başkan, değerli milletvekilleri; ilk önce şunu
söylemek zorundayım: O, birilerinin beğenmediği 1920’lerin Meclisi, hem
cumhuriyeti kuran hem ilk –sivil dediğimiz- anayasasını yapan hem de Kurtuluş
Savaşı’nı başaran Meclisti. Maalesef, bugünkü Meclis, sizlerin sayesinde bütün
bunları kaybettiğimiz; kaybettiğimiz sırada da gözlerini yuman, hiçbir şey
yapmayan, görmezden gelen bir Meclis olarak tarihe geçecek diye korkuyorum. 
Değerli
arkadaşlar, Türkiye Cumhuriyeti, tüm kurumlarıyla lime lime parçalanıyor.
Ordusunun yarısı sahte delillerle esir edilmiş vaziyette, Konsolosluğu işgal
altında, Konsolosu IŞİD tarafından kaçırılmış durumda; Hava Kuvvetlerinin
binasına girilmiş, bayrağı indirilmiş, çiğnenmiş ve bizler yine burada özel bir
nokta atışı yasasıyla zaman öldürüyoruz. Daha önce Oslo’da bazı planlar açık
açık yapılırken bu Meclis, bu planları yapan Hakan Fidan’ı kurtarma yasasıyla
meşguldü. Mehmet Haberal, Mustafa Balbay, suçsuz olarak dört yıl, beş yıl
içeride kaldığında, esir kaldığında bu Meclis yine yargı paketleri diye hiçbir
işe yaramaz yasaları yapmakla meşguldü. Haberal, o 9 yargıcı tazminata mahkûm
ettirdiğinde bu Meclis, o hukuku bilmeyen yargıçları tazminattan kurtarma
yasasını, “Haberal yasası” dediğimiz yasayı yapmakla meşguldü. Ve geldik
bugüne, şimdi de Bekir Bozdağ’ı kurtarma maddesiyle bütün bu gelişmelere
gözümüzü kapatıyoruz Bekir Bozdağ’ı kurtarma yasasını, maddesini yapalım diye.
Değerli arkadaşlar, 57’nci maddesini konuşuyoruz, 57’nci. 
Sayın Bekir
Bozdağ ilginç bir Bakan, her zaman söyledim. Delil mi karartılması gerek? Bekir
Bozdağ orada. Yargıçların, savcıların değiştirilmesi mi, bunun için yasa mı yapılması
gerekiyor? Bekir Bozdağ orada. Yargıçlara, savcılara telefon edip baskı yapıp
“Gözaltına almayın.” mı demek lazım? Bekir Bozdağ orada. 
BAŞKAN – Sayın
konuşmacı, lütfen şahsiyatla uğraşmayın, lütfen.
BEDİİ SÜHEYL
BATUM (Devamla) – Tüm yetkilerin, Anayasa'ya aykırı olarak başkana, bakana
bağlanması mı gerekiyor…
KAMER GENÇ
(Tunceli) – Karışma be, ne karışıyorsun?
BAŞKAN –
Terbiyeni takın! Terbiyeni takın! Otur!
BEDİİ SÜHEYL
BATUM (Devamla) – …gazeteciler, milletvekilleri on yıl -beş yıl değil, on yıl-
tutuklu mu kalsınlar isteniyor? Sayın Bekir Bozdağ yine orada.
Değerli
arkadaşlar, şimdi Sayın Bekir Bozdağ kendisini doğrudan kurtaracak bir yasa
maddesi öneriyor. Tasarıda, doğrudan doğruya Sayın Bekir Bozdağ’ı kurtaracak
bir madde var; yasa, paket bunun için, amaç bu, hedef bu. Açın 57’nci maddeye
bakın; ana fikri bu yasanın, ana fikri bu, hepiniz de biliyorsunuz. 
Bekir Bozdağ
aynen şöyle demiş: “Sayın Başbakan, sizin için neler yaptım, çocuklarımın bile
artık neredeyse yüzüne bakamayacağım. Lütfen, bu maddeyi de kendim için
getireyim.” Ve 277’nci maddeyi değiştiren bir madde getirmişsiniz. 
RECEP ÖZEL
(Isparta) – Hocam dersleri böyle mi anlatıyorsun?
AHMET YENİ
(Samsun) – Demiş mi öyle bir şey?
BEDİİ SÜHEYL
BATUM (Devamla) – Demiş, demiş… Demiş, demiş…
AHMET YENİ
(Samsun) – Yalan konuşmaya devam edin! İşin gücün yalan konuşmak be! İşin gücün
yalan konuşmak, bir de hocasın be!
BÜLENT TURAN
(İstanbul) – Hocam bağırma!
AHMET YENİ
(Samsun) – Bir de hoca diye geçiniyorsun!
İHSAN ŞENER
(Ordu) – Sakin, sakin! Burası üniversite kürsüsü değil.
BAŞKAN – Laf
atmayın lütfen.
BEDİİ SÜHEYL
BATUM (Devamla) – Yani, yapılan bir soruşturma sırasında gerçeğin ortaya
çıkmasını engellemek amacıyla yargı görevi yapanı etkileyeceksiniz. Neymiş bu?
Yargı görevi yapanı soruşturma sırasında etkileyebileceksiniz, telefon
edebileceksiniz. Soruşturma sırasında bunların yapılmasını yasak olmaktan
çıkarmış. 277’nci maddeyi böyle değiştiriyor -yani Bekir Bozdağ olacaksınız-
hem de Anayasa’nın 138’inci maddesine aykırı.
BÜLENT TURAN (İstanbul)
– Hiç yakışmıyor Hocam bu üslup size. 
BEDİİ SÜHEYL
BATUM (Devamla) – Türkiye nerede, Türkiye nelerle uğraşıyor? 
OSMAN AŞKIN BAK
(İstanbul) – Nazar etme ne olur, çalış senin de olur! 
BEDİİ SÜHEYL
BATUM (Devamla) – Sayın Bekir Bozdağ’ı kurtarıyoruz. Burada da arkadaşlar, bu
maddeyi göre göre diyorlar ki: “Yok canım, bunun Bekir’le ne alakası var?
Bozdağ’la ne alakası var?” Allah ıslah etsin!
OSMAN AŞKIN BAK
(İstanbul) – Nazar etme ne olur, çalış senin de olur!
İHSAN ŞENER
(Ordu) – Sana yakışıyor!
BEDİİ SÜHEYL
BATUM (Devamla) – Hepinize saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Batum. 
AHMET YENİ
(Samsun) – Hoca diye geçiniyorsun be, şu hâle bak!
BEDİİ SÜHEYL
BATUM (Devamla) – Sen kendine bak, kendine. 
OSMAN AŞKIN BAK
(İstanbul) – Hocam, olmadı. Nazar etme ne olur, çalış senin de olur! 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 57 inci maddesinde yer alan “talep
üzerine” ibaresinin “Adalet Bakanının talebi üzerine” şeklinde değiştirilmesini
arz ve teklif ederiz. 
Adil Zozani (Hakkâri) ve arkadaşları 
KAMER GENÇ
(Tunceli) – Yalan konuşuyor ya…
ADALET BAKANI
BEKİR BOZDAĞ (Yozgat) – Yalanlara cevap vermiyorum.
BAŞKAN – Sayın
Bakan, muhatap almayın lütfen. 
KAMER GENÇ
(Tunceli) – Bir cevap ver.
RECEP ÖZEL
(Isparta) – Bir sus ya!
BAŞKAN – Bakın,
oyununuza gelmeyeceğim. Sayın Milletvekili, oyununuza gelmeyeceğim, boşuna
uğraşmayın, ben işime bakacağım. (AK PARTİ sıralarından “Bravo” sesleri,
alkışlar) 
Komisyon
önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – İştirak etmiyor efendim. 
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Sayın Başkan. 
BAŞKAN – Önerge
üzerinde Hakkâri Milletvekili Sayın Adil Zozani konuşacak. 
KAMER GENÇ
(Tunceli) – Hükûmet buna cevap verecek…
BÜLENT TURAN
(İstanbul) – Sayın Başkan, izin vermeyin ya. 
BAŞKAN – Konuş
istediğin kadar, serbestsin. 
RECEP ÖZEL
(Isparta) – Başkanım, Adil Bey’i dinlemek istiyoruz. 
ADİL ZOZANİ
(Hakkâri) – Teşekkür ederim Sayın Başkan. 
Şimdi,
birilerinin cumhuriyeti beğenip beğenmemesi, birilerinin cumhuriyetin kuruluş
felsefesine tabi olup olmaması tabii ki burada değerlendirme konusu
yapılabilir, tabii ki milletvekilleri bu konuda gelip görüş ve önerileri de
eleştirebilirler. Biz, tersine, cumhuriyetin kuruluş felsefesinin unutulduğu
kanaatindeyiz ve bugün, birileri cumhuriyet adına konuştukları zaman
cumhuriyetin kuruluş felsefesini yok saydıklarını söylüyoruz. Keşke dönsek
geçmişe baksak, geçmişte bu halklar bir arada nasıl barış içerisinde yaşadılar
ve bu halkların bir arada yaşamasını zehirleyen faktörlerin neler olduğuna bir
baksalar, gerçeği görseler biz de “amenna” diyeceğiz. 
Bakın, elimde
İkinci Amasya Protokolü var. Sansürlenmiş, gizlenmiş bir tarihî vesikadan söz
ediyorum. Cumhuriyetin kuruluş felsefesinden dem vuranlar Amasya Protokolü’nün
1’inci maddesini okusunlar, onu tavsiye ederim. Bu protokol gizlidir; Amasya
protokolleri beş protokolden oluşuyor ve gizli iki protokolden biridir bu. Biz
de tam da bunu söylüyoruz. Cumhuriyetin kuruluş felsefesine geri dönelim.
Cumhuriyetin kuruluş dönemlerinde Kürtlere, Anadolu’da yaşayan farklı kültürlere,
inançlara verilen taahhütlerin gereği bugün gerçekleştirilsin istiyoruz. Biz
bunu söylediğimiz zaman birileri yerinden hopluyor, birileri yerinden zıplıyor.
Ya, sizin tarihinizi size hatırlatıyoruz. 
CELAL ADAN (İstanbul) – Senin
tarihin değil mi? 
ADİL ZOZANİ (Devamla) – Bu,
Türkiye’nin ortak tarihi ise bu tarihi size hatırlatıyoruz. Biz bu tarihe
sahiplik ettiğimiz için gidiyoruz belgeleri raftan çıkarıyoruz, getiriyoruz.
Elbette ki bu tarihî belgeler hepimizi bağlıyor ama bu tarihî gerçeklere eğer
birileri bugün burada sahiplik etmiyorsa, inkâr ediyorsa biz yüzüne söyleriz
bunu, bu tarihî gerçekliği yüzünüze söyleriz o zaman. Amasya Protokolü’nden söz
ediyorum; başka hiç kimseden söz etmiyorum, altında Atatürk’ün imzası olan bir
belgeden söz ediyorum. Burada duruyor, bunu söylüyoruz.
Bu eleştiriyi yaptığımız zaman,
cumhuriyetin kuruluş felsefesini beğenmeyen birileri pozisyonuna geliyoruz. Ya,
gerçeklik bu kadar ters yüz edilmez ki. Tersine, cumhuriyetin kuruluş
gerçekliğine sizi götürmeye çalışıyoruz, 1921’e sizi götürmeye çalışıyoruz ama
bakın, oradaki katakulli, Kürtlere uygulanan katakulli şu oldu: 1924’ten sonra
köprüyü geçtiğinizi düşündünüz, öncesini yok saymaya başladınız. Yok saymaya
başladığınız için de, işte bu problemlerle, bu gerçeklikle bugün Türkiye yüz
yüzedir. 
İddia ediyorum,
bu ülkede Mustafa Kemal Atatürk’ün Nutuk’u dahi sansürlenmiştir. Açın,
bakın, 1965, 1934, 1938, 1963, Türk Tarih Kurumunun bastığı Atatürk’ün Nutuk’u
nüshalarına bakın. Bu konuşmalar içerisinde, Nutuk içerisindeki Amasya
Protokolü sansürlenmiştir. Kendi kurucusunu dahi sansürleyen bir zihniyetle
mücadele ettiğimizin farkındayız ve bu gerçekliği bugün burada dillendiriyoruz,
dile getiriyoruz. Ret ve inkârda ısrarcıysanız rahatsızlık duyun. Evet,
rahatsızlık duymakta haklısınız. Çünkü, ret ve inkâr, sizin politikanızın harcı
olmuştur. Ama biz, ret ve inkârın artık para etmediğini, Türkiye toplumunda,
Türkiye’de yaşayan halkların nezdinde ret ve inkârın geçer akçe olmadığını
biliyoruz ve bunu her defasında da dile getireceğiz.
Teşekkür
ediyorum.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
58’inci maddede
üç adet önerge vardır, okutuyorum:
Türkiye Büyük Millet Meclisi Başkanlığı’na
Görüşülmekte
olan 592 sıra sayılı kanun tasarısının 58 inci maddesinin 2 inci fıkrasında yer
alan “on yıla” ibaresinin “on iki yıla” şeklinde değiştirilmesini arz ve teklif
ederiz.
 Pervin Buldan Adil
Zozani Halil Aksoy
 Iğdır Hakkâri Ağrı
 Demir Çelik Erol
Dora Kemal Aktaş
 Muş Mardin Van
 Selma Irmak Şırnak
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 58. Maddesi ile düzenlenen 102. Maddenin
(4) fıkrasında yer alan “Cinsel saldırı için başvurulan cebir ve şiddetin”
ibaresinin madde metninden çıkarılmasını, 
Bunun
yerine “Cebir ve şiddet kullanılarak cinsel saldırıda” ibaresinin yazılmasını
arz ve teklif ederiz.
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Ruhsar
Demirel Mehmet Şandır
 Kayseri Eskişehir Mersin
 Alim Işık Mustafa
Kalaycı
 Kütahya Konya
Türkiye Büyük Millet Meclisi Başkanlığına
Görüşülmekte olan 592 sıra sayılı
Türk Ceza Kanunu ile Bazı Kanunlarda Değişiklik Yapılmasına Dair Kanun
Tasarısının 58 inci maddesiyle birinci fıkrasının ikinci cümlesinin metinden
çıkarılmasını, 5237 sayılı 102 maddesinin ve üçüncü fıkrasının e bendinden
sonra gelmek üzere “nefret saiki” ibaresinin eklenmesini arz ve teklif ederiz.
 Ali Rıza Öztürk Rıza
Türmen Aykan Erdemir
 Mersin İzmir Bursa
 Haydar Akar Turgut
Dibek
 Kocaeli Kırklareli
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Sayın
İnce, önerge üzerinde kim konuşacak acaba?
MUHARREM İNCE
(Yalova) – Sayın Rıza Türmen…
BAŞKAN – Önerge
üzerinde İzmir Milletvekili Sayın Rıza Türmen konuşacak.
Buyurun. (CHP
sıralarından alkışlar)
RIZA TÜRMEN
(İzmir) – Teşekkür ederim Sayın Başkan.
Değerli
milletvekilleri, Türk Ceza Kanunu’nun 102’nci maddesinde düzenlenen cinsel
saldırıyla ilgili getirilen değişiklikler konusunda görüşler açıklayacağım.
Bir kere,
ülkemizde cinsel şiddet giderek artmaktadır, büyük bir yara hâline gelmiştir.
Bununla mücadele etmenin en iyi yolu, bu kanun değişikliklerinde yapıldığı gibi
cezaları artırmak değil, bunları önleyici tedbirler almak, koruyucu tedbirler
almaktır; bu yapılmıyor, sadece cezalarla oynanıyor, bu yeterli değildir.
Bu maddede
birkaç tane temel aksaklık vardır, birincisi: Şimdiki 102’nci maddede olduğu
gibi, bunun bir şikâyete bağlı suç olma niteliği korunmuştur.
Değerli
arkadaşlar, cinsel saldırı bir kadına yapılmış bir saldırı değildir, bütün kadınlara
yapılmış bir saldırıdır. Kadının özgürlüğüyle ilgili bir saldırıdır. Kadının
kamusal alanda yer almasını önleyen, kadının iş hayatında yer almasını önleyen
bir cinsel harekettir, cinsel davranıştır. O nedenle bunun, bütün kadınlara
karşı yapılmış bu hareketin önlenmesinde bir kamu yararı vardır. Bunu bir
kişisel suç olarak, bir kişisel saldırı olarak kabul edemeyiz. Onun için bunun
şikâyete bağlı bir suç olarak düzenlenmesi yanlıştır.
Bir de başka
bakımdan yanlıştır: Cezası beş ila on yıl arasında değişecek bu cinsel
saldırının, böylesine ağır bir cezanın verildiği bir suçun şikâyete bağlı hâle
getirilmesi teknik bakımdan da yanlıştır.
Maddede yer alan
yeni bir unsur sarkıntılık unsurudur. Arkadaşlar, sarkıntılık çok belirsiz bir
kavram; gerçi, Yargıtay içtihatlarında bu kavrama rastlıyoruz ama Yargıtay
içtihatları da bu kavrama belirli bir nitelik kazandıramamıştır. Burada,
uygulamada şu olacak: Sarkıntılık, cezanın indirimine yol açacak, cinsel
saldırı suçlarının indirimine yol açacaktır çünkü sarkıntılık hâlinde verilen
cezalar daha hafiftir. Neyin cinsel taciz, neyin sarkıntılık olduğu konusunda
hiçbir çizgi yoktur ve yargının tutumunu düşünürsek yani böyle, kadın hakları
konusunda ataerkil bir tutum sergileyen bir yargıya sahip olduğumuzu da düşünürsek
aslında bu sarkıntılık, bu belirsiz kavram, suçların indiriminden başka hiçbir
fayda getirmeyecektir. 
Bunun yanında,
bir, ileriki maddelerde tıbbi tedaviden söz ediliyor. Tıbbi tedavi, bir kere…
Ve bu, yönetmelikle düzenlenecek. Şimdi, efendim, böyle, insan haklarına
değinen, insan haklarını ilgilendiren bir konunun kanunla değil yönetmelikle
düzenlenmesi kabul edilemez. İnsan hakları yönetmelikle düzenlenemez. 
İkincisi: Tıbbi
tedavinin sınırları hiç belli değil. Tıbbi tedavinin içine ne girecek; kastrasyon
girecek mi yani fiziksel şeyler girecek mi? Bu, bir insan hakları ihlalidir.
Sadece kimyasal tedavi yapılacaksa bunun birçok sakıncası vardır. Hangi
durumlarda yapılacaktır, kim hastadır; bunların hiçbiri belli değildir. 
Arkadaşlar,
şiddetin her türlüsü için kurumsal mekanizmalar kurmak zorundayız. Bu şiddeti
önleyecek olan bu kurumsal mekanizmalardır, yoksa, bu ceza indirimleri
değildir. STK’ların uzmanlığı ve iş birliğiyle, kurumsal birimler, bu önleme
mekanizmaları geliştirilmelidir. Biz bunu yapmıyoruz, bu kurumsal mekanizmaları
kurmuyoruz, var olan kurumsal mekanizmaları da işletmiyoruz. Cinsel şiddet
merkezleri var mesela, bunlar doğru dürüst işletilmiyor. Hâlbuki, bu cinsel
şiddet merkezleri bir işlevselliğe kavuşturulsa bu kanunda getirilen tedbirlerden
çok daha etkili olur. Bu kanunda alınan tedbirler, kanunun hazırlanması
bakımından, diğer kanunlarda da gördüğümüz sakıncayı da taşımaktadır. STK’larla
yeterli bir danışma mekanizması kurulmadan, STK’lar dinlenmeden, onların
görüşleri alınmadan, bu konuda uzmanlaşmış olan kurumların görüşleri dikkate
alınmadan hazırlanmış bir kanun değişikliği teklifidir. Bu bakımdan, hem
yetersizdir hem de kendi içinde sakıncalar taşımaktadır. Keşke, bu kadar önemli
bir konuda çok daha etkili, çok daha STK’larla iş birliği yaparak daha
kapsayıcı ve daha önleyici tedbirler alabilseydik. 
Teşekkür ederim.

Saygılarımı
sunarım. (CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum… 
KAMER GENÇ
(Tunceli) – Karar yeter sayısı… 
BAŞKAN – Karar
yeter sayısı arayacağım. 
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
KAMER GENÇ
(Tunceli) – Nerede var? Nasıl var? 
İHSAN ŞENER
(Ordu) - Sana ne!
RECEP ÖZEL
(Isparta) – 100 kişi var. 
KAMER GENÇ
(Tunceli) – Şurada kaç kişi var? 100 kişi yok. 
Başkan Vekili,
çok taraflı hareket ediyorsun. 
BİNNAZ TOPRAK
(İstanbul) – Sayın Başkan, ama hakikaten yok karar yeter sayısı.
BAŞKAN – Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 58. Maddesi ile düzenlenen 102. Maddenin
(4) fıkrasında yer alan “Cinsel saldırı için başvurulan cebir ve şiddetin”
ibaresinin madde metninden çıkarılmasını, 
Bunun yerine
“Cebir ve şiddet kullanılarak cinsel saldırıda”  ibaresinin
yazılmasını arz ve teklif ederiz. 
Faruk Bal (Konya) ve arkadaşları 
BAŞKAN –
Komisyon önergeye katılıyor mu? 
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkan. 
BAŞKAN –
Hükûmet? 
BAŞBAKAN
YARDIMCISI EMRULLAH İŞLER (Ankara) – Katılmıyoruz Sayın Başkan. 
BAŞKAN – Önerge
üzerinde Eskişehir Milletvekili Ruhsar Demirel konuşacak. 
Buyurun Sayın
Demirel. 
RUHSAR DEMİREL
(Eskişehir) – Sayın Başkan, değerli milletvekilleri; hepinizi saygıyla
selamlıyorum. 
592 sıra sayılı
Türk Ceza Kanunu ile Bazı Kanunlarda Değişiklik Yapılmasına Dair Kanun
Tasarısı’nın 58’inci maddesi hakkında parti grubumuzun verdiği önerge üzerine
size düşüncelerimizi açıklamak için söz almış bulunuyorum. 
Tabii, öncelikle
bu kanunla ilgili birkaç söz söylemek istiyorum, kaldı ki bunu muhalefet
şerhimizde de ifade etmiştik. Malumunuz, ticaret dünyası reklamı keşfettiğinden
beri ürünün niteliği, vasfı, neye fayda sağlayacağı değil, nasıl tanıtılacağı
çok önemli oldu. Nitekim, Hükûmet de ülkeyi bir iş yeri gibi, bir şirket gibi
yönetme saikıyla hareket ettiği için kanunların içeriğini değil reklamını nasıl
yapacağına bakıyor. Nitekim, yürütme ve
yürürlükle beraber 104 maddelik bu kanunun -yüzde 10’u bile değil, yüzde 5’i
bile olmayan sayıdaki ilgili mesele üzerinden- ülkede bir tanıtımı yapıldı. Çocukların cinsel saldırıya maruz kalmalarıyla
ilgili kanun çıkarıyoruz diye bir reklam içine girildi ve herkes, bu kanunun
çocukların cinsel istismarı, tacizi, tecavüzüyle ilgili bir kanun olduğunu
düşünüyor. Oysa, bu kanun, uyuşturucuyla mücadeleden Yargıtaydaki
düzenlemelere, borçlar hukukundan harçlarla ilgili konulara, bölge idare
mahkemelerinin yapıları, teşkilat düzenlemelerine varana kadar ne ararsanız
bulunan, aynı deprem çadırı gibi, herkesin koşuştuğu, her tür şeyin bulunduğu
bir torba kanun. Bu torba kanunun da bir şekilde reklamının yapılıp
pazarlanması gerekiyordu. İş yine ya kadınlara ya çocuklara düşecekti;
biliyorsunuz, Anayasa değişikliklerinde de 20 madde getirilir, 1 tanesi kadın,
çocuk ya da engelli denilir onun üzerinden reklam yapılır. 104 maddelik bu
kanunda 5 madde çocukların cinsel istismarıyla ilgili ve siz bu maddeleri bile
bile sanki kanun yalnızca çocuklarla ilgili çıkıyormuş gibi reklam yaptınız.
Reklam yapmayı çok iyi biliyorsunuz ama şu anda dünyaya çok kötü bir reklamımız
var: Önce bayrak, şimdi de toprak. Bayrağın inmesine göz yumdunuz, şimdi de
toprak gitti. Reklamınızın nereye kadar olduğunu bilmiyorum ama herhâlde
düşünceniz şu: Reklamın kötüsü olmaz.
Sizin için
reklamlarla süren bu kanun hazırlamalarda yaptığınız kanunlar sorunları çözmeye
maalesef yetmiyor, üzülerek ifade ediyoruz ki yetmiyor. Tıpkı, ailenin
korunması ve kadına karşı şiddetle ilgili çıkardığınız kanun gibi. O kanunu
çıkarırken de size aynı şeyi söylemiştik, bugün de aynı sözleri
tekrarlayacağız: Siz, yalnızca, suç oluştuktan sonra insanları nasıl
cezalandırırız konusunda kanun çıkarıyorsunuz. Oysa, kanunların asli görevi,
toplumsal hukukun oluşması adına, irtibatın, ilişkinin ve refah toplumun
gelişmesi adına caydırıcılıktır. Sizlerse cezalandırma üzerinden
konuşuyorsunuz, o yüzden şiddet diliniz daha da keskinleşiyor her gün. Her gün
toplumu daha çok ayrıştırıyorsunuz. Yüksek perdeden emredici, buyurgan
konuşmalarınızla hükümranlığınızı taçlandırmaya çalışıyorsunuz ama bu millet
buna müsaade etmeyecek. Siz bayrak indiğinde görmeseniz de, Musul’da toprak
işgal edildiğinde kulaklarınızı tıkayıp reklamlara geçseniz de, çocuklar
üzerinden Yargıtaydan başlayarak bütün hukuk sistemini allak bullak edip
kişisel hukukunuz için evrensel hukuku bir kenara itseniz de bu millet sizin
reklamlarınıza doydu artık. “Siz ürünün kalitesinden bahsedin.” diyor millet
şimdi. Bu cezalar caydırıcı olacak mı? Hayır, maalesef olmayacak. Daha fazla
suç teşkil ediyor çıkardığınız cezalar. Aileyi koruma ve kadına karşı şiddeti
önleme konusunda çıkardığınız kanundan sonra aile içi şiddetin ne kadar
arttığını, siz istatistiklere daha kolay ulaştığınız için, daha iyi
biliyorsunuzdur. Biz anca TÜİK ilan ettiğinde ulaşıyoruz. Zaten,
demokrasideki bu eşitliksiz tutum bu sebeple oluyor. Siz her şeyi biliyorsunuz
ama biz hiçbir şey bilmeden yine de dilimizin döndüğünce, aklımızın erdiğince
ve vicdanımızla size muhalefet etmeye çalışıyoruz.
O kadar gizli
işler yapmaya çalışıyorsunuz ki bunları sonraki maddelerde izah edeceğim.
Saygılar
sunuyorum. (MHP ve CHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığı’na
Görüşülmekte
olan 592 sıra sayılı kanun tasarısının 58 inci maddesinin 2 inci fıkrasında yer
alan “on yıla” ibaresinin “on iki yıla” şeklinde değiştirilmesini arz ve teklif
ederiz.
Erol Dora (Mardin) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkanım.
BAŞKAN –
Hükûmet?
BAŞBAKAN
YARDIMCISI EMRULLAH İŞLER (Ankara) – Katılmıyoruz Sayın Başkan.
BAŞKAN – Önerge üzerinde Mardin
Milletvekili Sayın Erol Dora konuşacak.
Buyurun.
EROL DORA (Mardin) – Sayın
Başkan, değerli milletvekilleri; 592 sıra sayılı Türk Ceza Kanunu ile Bazı
Kanunlarda Değişiklik Yapılmasına Dair Kanun Tasarısı’nın 58’inci maddesi
üzerinde Halkların Demokratik Partisi adına söz almış bulunuyorum. Genel Kurulu
saygıyla selamlıyorum.
Tasarının bu maddesinde
öngörülen, kadınların maruz kaldıkları taciz ve tecavüz vakalarına yönelik ceza
artırımı biçiminde düzenlemeleri önemli bulmakla birlikte, suçların
önlenmesinde ceza vermenin başvurulacak araçlardan sadece bir tanesi olduğunu,
cezaların ağırlaştırılmasının suçların azalmasında asla yeterli olmadığını
belirtmeliyiz. 
Kadınlara
yönelik taciz ve tecavüz cüretlerinin gerisinde, toplumsal yaşamda süregiden
cinsiyet eşitsizliklerinin ve cinsiyet ayrımcılığının yarattığı süreçlerin
büyük oranda etkili olduğunu belirtmek durumundayız. Cinsiyet ayrımcılığını,
genel anlamda, bireylere cinsiyetlerinden dolayı toplumda adaletsiz bir şekilde
davranılması biçiminde tanımlamak mümkündür. Cinsiyet ayrımcılığı, toplumda kadınların
temel hizmetlerden yoksun olması, fırsatlara ve kaynaklara sahip olmada
erkeklere oranla eşit olmayan koşullarda yaşaması, şiddete uğraması, siyasette
ve çalışma yaşamında düşük oranlarda temsil edilmesi biçiminde de ifade
edilebilir. 
Sayın Başkan,
değerli milletvekilleri; çalışma yaşamı açısından cinsiyet ayrımcılığı,
kadınların cinsiyetlerinden dolayı çalışma yaşamında dışlanması ve bunun
sonucunda iş yerindeki güç, tatmin düzeyi ve gelirin erkekler arasında
paylaşılması anlamına gelmektedir. Ayrımcılık, aynı iş için farklı ödeme
yapılması biçiminde olabileceği gibi eşit verimliliğe sahip bireylerin farklı
ücret düzeyine karşılık gelen farklı işlerde görevlendirilmeleri biçiminde de
meydana gelebilmektedir. Nitekim kadınlar, iş gücü piyasasında ucuz emek olarak
görülmekte, sürekli erkeklerden daha az istihdam edilmekte, daha düşük statülü
işlerde sosyal güvencesiz olarak çalıştırılmaktadırlar. Ayrıca, aile reisinin
erkek olarak düşünülmesi ve evi geçindirme rolünün erkeğin görevi olarak
görülmesi nedeniyle ekonomik kriz dönemlerinde işten çıkarmalarda öncelikle
kadın çalışanların işlerine son verilmektedir.
Değerli
milletvekilleri, kadınların ayrımcılığa uğradıkları bir diğer alan da
siyasettir. Siyaset geleneksel olarak erkek işi kabul edilmiştir. Siyasi alanda
ayrımcılık, kadınların karar mekanizmalarına katılımının engellenmesi sonucunda
erkeklere oranla çok daha düşük düzeyde temsil edilmeleri biçiminde ortaya
çıkmaktadır. Kadınlar, kritik kararların alındığı siyasi konumlarda hâlâ
oldukça yetersiz temsil edilmektedir. Finlandiya, Norveç ve Küba
parlamentolarının üçte 1’i kadınlardan meydana gelirken bazı Afrika ve Arap
ülkelerinin parlamentolarında ise hiç kadın bulunmamaktadır. Türkiye’de ise
Meclisin yüzde 14’ü kadın milletvekillerinden oluşmakta iken erkek
milletvekilleri oranı yüzde 86’dır.
Değerli
milletvekilleri, kadının sorunlar yaşadığı bir diğer alan sosyal yaşamdır.
Sosyal yaşam bakımından kadına yönelik cinsiyet ayrımcılığının kapsamına özgür
davranma kısıtlılığı, giyim, konuşma ve davranışlarına özen gösterme
zorunluluğu ile kendini ifade etmedeki sınırlamalar girmektedir. Sosyal yaşamda
kadın, kız, çocuk, kız kardeş, eş ve anne şeklindeki temel kadın rolleriyle
tanımlanmaya devam edilmektedir. Eğitim sistemi ve kitle iletişim araçları da
kadının toplum içerisindeki bu rollerini biçimlendirmede etkilidir. 
Değerli
milletvekilleri, kadınların maruz kaldığı ayrımcılık ve istismar küresel boyuta
sahiptir ve çok yönlüdür. Gelişmekte olan ülkelerin çoğunda ve bu kapsamda
Türkiye’de de yoksul kadınların küresel kapitalist ekonominin esas kurbanları
arasında olduğu bir gerçektir. Göçmenler arasında kadınlar ihraç endüstrileri
ve tarımsal işler için gerekli, ucuz ve uysal iş gücü kaynağıdır. İş bulamayan
kadınlar kimi zaman hızlı bir şekilde büyüyen seks endüstrisine katılmak
zorunda bırakılmaktadır.
Değerli
milletvekilleri, Dünya Ekonomik Forumunun yayımladığı 2013 Cinsiyet Ayrımcılığı
Raporu’na göre -kadınların siyasal, ekonomik ve sosyal konumlarına dair 136
ülkeye ilişkin veriler içeren raporda- kadın erkek eşitliği bakımından Türkiye
120’nci sırada yer alıyor. 
İnsanlar kendi
hayatlarını şekillendiren olaylar ve faaliyetlere gerektiği şekilde
katılamadıkça toplumsal ve insani gelişim yolu ne arzu edilir olacak ne de
sürdürülebilir olacaktır. Cinsiyet ayrımcılığının ve bunun tetiklediği şiddet
ve taciz cüretlerinin toplumun bütününe yönelik bir sorun olduğu göz önünde
bulundurularak buna uygun düzenlemeler yapılmadığı sürece, bu şekilde yasal
düzenlemelerin hiçbir fayda getirmeyeceği bir gerçektir.
Tekrar Genel
Kurulu saygıyla selamlıyorum. 
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
59’uncu maddede
üç adet önerge vardır, okutuyorum:
Türkiye Büyük Millet Meclisi Başkanlığı’na
Görüşülmekte
olan 592 sıra sayılı kanun tasarısının 59 uncu maddesinin 3 üncü ve 4 üncü
fıkralarında yer alan “yarı oranında” ibaresinin “üçte iki oranında” şeklinde
değiştirilmesini arz ve teklif ederiz.
 Pervin Buldan  Adil
Zozani  Halil Aksoy
 Iğdır Hakkâri
 Ağrı
 Kemal Aktaş  Erol
Dora  Hasip Kaplan
 Van Mardin Şırnak
 Demir Çelik Selma
Irmak
 Muş Şırnak
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 59. Maddesi ile düzenlenen 103. Maddenin
(1) fıkrasının a) bendinde yer alan “hukuki” kelimesinin madde metninden
çıkarılmasını, arz ve teklif ederiz. 
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu  Mehmet
Şandır Mustafa Kalaycı
 Kayseri Mersin
 Konya
 Ruhsar Demirel
 Eskişehir
Türkiye Büyük Millet Meclisi Başkanlığına
Görüşülmekte
olan 592 sıra sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarının 59 inci maddesiyle 5237 sayılı 103 maddesinin
birinci fıkrasının ikinci cümlesinin metinden çıkarılmasını, 5237 sayılı
kanunun 103 üncü maddesinin üçüncü fıkrasının aşağıda şekilde değiştirilmesini
arz ve teklif ederiz.
"(3) Cinsel
istismarın üstsoy, ikinci veya üçüncü derecede kan hısmı, üvey baba, evlat
edinen, vasi, eğitici, öğretici, bakıcı, sağlık hizmeti veren veya koruma ve
gözetim yükümlülüğü bulunan diğer kişiler tarafından ya da hizmet ilişkisinin
sağladığı nüfuz kötüye kullanılmak suretiyle veya nefret saikiyle gerçekleştirilmesi
hâlinde, yukarıdaki fıkralara göre verilecek ceza yarı oranında artırılır.
 Ali Rıza Öztürk  Rıza
Türmen  Aykan Erdemir
 Mersin İzmir
 Bursa
 Haydar Akar Turgut
Dibek
 Kocaeli  Kırklareli
BAŞKAN –
Komisyon önergeye katılıyor mu? 
ADALET KOMİSYONU
BAŞKANI AHMET İYİMAYA (Ankara) – Katılmıyoruz Sayın Başkanım.
BAŞKAN –
Hükûmet?
BAŞBAKAN
YARDIMCISI EMRULLAH İŞLER (Ankara) – Katılmıyoruz Sayın Başkan.
BAŞKAN – Önerge
üzerinde Rıza Türmen, buyurun. (CHP sıralarından alkışlar)
RIZA TÜRMEN
(İzmir) – Teşekkür ederim Sayın Başkan.
Değerli
milletvekilleri, çocuğun cinsel istismarına ilişkin Türk Ceza Kanunu’nun
103’üncü maddesiyle düzenlenen ve buna getirilen değişikliklerle ilgili görüş
bildireceğim.
Bu getirilen
değişikliklerde şöyle bir temel aksaklık var: 18 ve 15 yaş ayrımı korunuyor.
Yani, 15 yaştan büyük, 18 yaşından küçük çocuklar için başka cezalar, 15
yaşından küçük çocuklara başka ceza. Bu ayrımı ortadan kaldırmak lazım
arkadaşlar. Her amaç için gerek Ceza Kanunu bakımından gerek Medeni Kanun bakımından
tek bir yaş konulmalıdır, o da 18 yaştır. Birleşmiş Milletler Çocuk Hakları
Sözleşmesi’nde de bu böyledir, başka uluslararası sözleşmelerde de bu böyledir.
Her amaç için bir tek yaş sınırı vardır: 18 yaş. 18 yaşından aşağı çocuklara
karşı cinsel hareketlerin hepsi cinsel istismara girer. 
Bizim bu evlenme
yaşını tek bir yaş olarak 18 yaş yapan ve başka her şekilde 18 yaşından küçük
evlenmeleri reddeden bir kanun teklifimiz vardır, Medeni Kanun’da değişiklik
yapılmasına ilişkin. Ama bu kanun teklifi her zamanki gibi kabul edilmedi. 
Erken
evlendirmeler, arkadaşlar, ayrı bir suç sayılmalıdır. Erken evlendirmeler
Türkiye’de çok büyük bir sorundur. Her 3 kadından 1’i çocuk yaşta
evlendirilmektedir. Bu çok büyük bir şeydir. Erken evlendirme, cinsel istismarın
aslında özel bir türüdür. Yani, bu tür cinsel istismar diğerlerinden farklıdır
çünkü toplumun kabulü vardır erken evlendirmelerde. Bu bakımdan ayrılır ama
erken evlendirmeler mutlaka bir cinsel istismar olarak ayrıca bir suç olarak
düzenlenmelidir. Örneğin, Kadına Karşı Ayrımcılığın Önlenmesi Komitesi -CEDAW-
18 yaş altında evlenmeye verilen hukuki izni, çocuğun cinsel istismarına devlet
tarafından izin verilmesi olarak nitelendirmektedir. 
Köleliğin
Ortadan Kaldırılmasına Dair Ek Sözleşme, zorla evlilikleri kölelik olarak
tanımlamaktadır ve bu küçük yaşta evlenmeler çocukta, kız çocuğunda çok büyük
ruhi sarsıntılara, çok büyük fiziksel bozukluklara yol açmaktadır. Bunları
önlemek için bunun mutlaka ayrı bir suç olarak düzenlenmesi önemlidir. Aynı şekilde,
ensestin de ayrı bir suç olarak düzenlenmesi gerekir. Ensestle ilgili
mağdurların korunması ve onlardan doğan çocukların korunmasına ilişkin
tedbirler getirmemiz gerekir. 
Yapılan
değişikliklerde bir önemli değişiklik, 103’üncü maddenin (6)’ncı fıkrası
kaldırılmıştır yani mağdurun beden ya da ruh sağlığının bozulması hâlinde
cezanın artırılmasını öngören madde kaldırılmıştır. Bu, tabii, çok büyük bir
sakıncadır çünkü şöyle bir durum ortaya çıkacaktır: Cinsel taciz suçunda
verilen ceza sekiz ila on beş yıl arasıdır. Ona karşılık, mevcut kanunda
mağdurun beden veya ruh sağlığının bozulması durumunda alt sınır on beş yıl
olarak kabul edilmektedir. Yani, cinsel tacizde alt sınır sekiz yılken, bu, ruh
sağlığı bozulduğu takdirde on beş yıl olarak kabul edilmektedir. 
Şimdi, bu değişiklik yürürlüğe
girerse, çocuğun ruh sağlığını bozan ve cinsel tacizde bulunan kişiler serbest
bırakılacaktır, tahliye edilecektir; böyle bir sakınca ortaya çıkacaktır. Yani,
çocuğa o kadar ağır bir zarar vermiş ki çocuğun ruh sağlığı bozulmuş, ona
rağmen tahliye edilecektir. Bu sakıncayı önlemek lazım.
Çocuk pornografisi çok önemli bir
çocuk istismarıdır, cinsel istismar suçudur, Lanzarote Sözleşmesi’nde bu çok
iyi düzenlemiştir. Burada mutlaka çocuk pornografisine yer vermemiz lazımdır bu
suçlar arasında, kanunda bu yoktur. Bizde, tabii, şöyle görüyorsunuz: Türk Ceza
Kanunu’nun değişik maddelerine serpiştirilmiş bütün bu suçlar. Müstehcenlik,
fuhuş genel ahlaka karşı suçlar bölümünde; insan ticareti, göçmen kaçakçılığı
insan ticareti bölümünde. Bütün bunları toplayan, ayrı bir, çocuğa karşı cinsel
suçlar bölümü yaratılmalı Ceza Kanunu’nda. Bunların böyle dağınık bir şekilde
serpiştirilmesi aralarında çelişkilere, tutarsızlıklara yol açmakta; pek çok
durumda, işlenen suç cezasız kalabilmekte ve başka sakıncalar doğurmakta. O
nedenle, Ceza Kanunu sistematiğinde bunların bir bölüm altında toplanması son
derece önem taşıyor çocuğu korumak bakımından.
Teşekkür ederim, saygılarımı
sunarım. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 59. Maddesi ile düzenlenen 103. Maddenin
(1) fıkrasının a) bendinde yer alan “hukuki” kelimesinin madde metninden
çıkarılmasını, arz ve teklif ederiz. 
Faruk Bal (Konya) ve arkadaşları
BAŞKAN
– Komisyon önergeye katılıyor mu?
ADALET KOMİSYONU SÖZCÜSÜ MUSTAFA
KEMAL ŞERBETÇİOĞLU (Bursa) – Katılmıyoruz Başkanım.
BAŞKAN –
Hükûmet?
BAŞBAKAN
YARDIMCISI EMRULLAH İŞLER (Ankara) – Katılmıyoruz Sayın Başkan.
BAŞKAN – Önerge üzerinde
Eskişehir Milletvekili Sayın Ruhsar Demirel konuşacak.
Buyurun. 
RUHSAR DEMİREL (Eskişehir) – Sayın
Başkan, değerli milletvekilleri; ilgili kanunun 59’uncu maddesinde parti
grubumuzun verdiği önerge hakkında söz almış bulunuyorum. Hepinizi saygıyla
selamlıyorum.
Bir önceki maddede de ifade ettiğim
gibi, Hükûmetin devlet yönetimi tam da bir şirketin reklam ofisi gibi çalışıyor.
104 maddelik kanunun 5 maddesinde çocuğa istismar ve taciz geçiyor diye reklamı
bu konu üzerinde yapıp, diğer konularda her türlü düzenlemeyi yapıp hukuku
altüst etmekle meşgul olan siyasi zihniyet, ülkenin de birlik ve beraberliğini
dinamitlemekle meşgul. 
Şüphesiz, çocuklar çok önemli. İşte
tam da bu sebeple, muhalefet şerhimizde de belirttiğimiz gibi, bu konuda
müstakil bir kanuna ihtiyaç var. Çünkü konu ister çocuk ister kadın ister
engelli ister erkek olsun, sonuçta mevzu insan. İnsanla ilgili her tür tacizin,
her tür tecavüzün, her tür şiddetin engellenebilmesi cezayı artırmakla mümkün
değildir, oluşmasını engelleyici faktörleri ortaya koymak, toplumda
caydırıcılığı sağlamak gerekir. İşte, bu sebeple, biz, daha olgunlaştırılmış,
düşünülmüş arkası önü, “Ne nedir, ne değildir.” diye bakılmış müstakil bir
kanunun gerekli olduğunu muhalefet şerhimizde de yazdık. 
Buna da dayanak olarak 6284 sayılı
Kanun’la ilgili bir veriyi sizinle paylaşmak istiyorum. Ailenin Korunması ve
Kadına Karşı Şiddetin Önlenmesine Dair Yasa çıkmadan önceki geriye dönük yirmi
aylık süreye baktığınızda ülkemizde yaklaşık 100 bin kadar aile içi şiddet
olayı var. Ama, kanun çıktıktan sonraki yirmi aya baktığınızda 155 bin aile içi
şiddet var. Yani, kanun çıkararak şiddeti engelleyemiyorsunuz. 
O zaman da söyledik, yine söylüyoruz:
Ceza oluştuktan sonra, suç oluştuktan sonra ne kadar ağır ceza veririm diye
baktığınızda, idamın geçerli olduğu ülkelerde hiç suçun olmaması gerekir. Ama,
bakıyorsunuz o ülkelerde suç var. O ülkeler öyle suçlar işliyorlar ki, bazen
bizim ülkemiz bu suçlara teşvik edici davranıp o ülkelerdeki bazı yasa dışı
işleri, insanlık dışı işleri ülkemize de getiriyorlar. 
Şiddeti desteklemek bumerang gibidir sayın
milletvekilleri ve şu anda Türkiye bunun eşiğinde. 
Hilal, İslam’ın tevhididir. Al
bayrak üzerindeki hilal ve yıldız da Türk milletinin tevhididir. Siz bunun ne
duruma düştüğünün şu anda farkında mısınız? Umuyorum farkındasınızdır. 
Bu kanunla da emin olunuz
Türkiye’de çocuklara karşı şiddet, taciz, tecavüz azalmayacak çünkü kanunlarda
bir eş güdüm yok. Bakınız, Çocuk Koruma Kanunu’na göre 18 yaşına kadar herkes
çocuk. Ama, malum, şu anda da tartışılan Ceza Kanunu’nun 103 ve 104’üncü
maddeleri -ki hâlen düzenlemenizde de öyle- 15 yaşı kendisine referans alıyor.
Türk Medeni Kanunu’nda 17 yaşından itibaren evlenilebiliyor ama 16 yaşında da
hâkim izin verirse yine evleniliyor. Yani, kanunlarda bir mutabakat yok ise,
Anayasa’da 90’ıncı maddede atıf yapılan uluslararası sözleşmeler bizim için
bağlayıcı ise o zaman Anayasa’da 18 yaşı kabul ediyoruz demektir. Anayasa
hükmüne rağmen ikincil hukukta da bu mutabakatı sağlayamıyorsak, önce biz kime
“çocuk” diyoruz, bu istismar ve tacizleri kim için şekillendirmeye çalışıyoruz?
Eğitimin önceliklenmeyip cezanın önceliklendiği hiçbir kanun tasarısı hedefine
ulaşmayacaktır, bu kanun tasarısı da öyle. 
Bu kanun tasarısındaki bir mantık
hatası da şu: Failin ve mağdurun hep çocuk olacağı düşünülmüş. Failin 17,
mağdurun 19 yaşında olduğu bir durumda mağdurun velisinin şikâyetini mi
arayacaksınız sayın milletvekilleri? Önergelere “Hayır.” diyorsunuz da neyi
düşünerek “Hayır.” diyorsunuz veya Sayın Bakan “Katılmıyoruz.” diyor?
Kendileri, evet, ilgili konuda bakanlık yapmıyor olabilirler ama Hükûmeti
temsil ediyorlar. Dolayısıyla, “Hayır.” derken failin ve mağdurun hangi yaşta
olabileceğini şu andan öngörebilir miyiz? 17 yaşında birisi 19 yaşında birini
mağdur hâle getirdiğinde mağdurun velisinin mutabakatı mı aranacak veya evlilik
şemsiyesi altında mağdur kadının şikâyetini arayarak zaten Aileyi Koruma ve
Kadına Karşı Şiddeti Önleme Kanunu’nu çıkardınız? Gördüğünüz gibi, az önce de
bir istatistik verdim, katlanarak artan suçlar var aile içi şiddetle ilgili.
Dolayısıyla, bu kanun da çözüm getirmeyecek.
Önergemize destek vererek çözümü
kolaylaştırmaya yardımcı olacağınız umuduyla teşekkür ediyorum. (MHP
sıralarından alkışlar) 
BAŞKAN – Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 59 uncu maddesinin 3 üncü ve 4 üncü
fıkralarında yer alan “yarı oranında” ibaresinin “üçte iki oranında” şeklinde
değiştirilmesini arz ve teklif ederiz.
Erol Dora (Mardin) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım.
BAŞKAN –
Hükûmet?
BAŞBAKAN
YARDIMCISI EMRULLAH İŞLER (Ankara) – Katılmıyoruz Başkanım. 
BAŞKAN – Önerge
üzerinde Şırnak Milletvekili Sayın Hasip Kaplan konuşacak.
Buyurun. (HDP
sıralarından alkışlar)
HASİP KAPLAN
(Şırnak) – Evet arkadaşlar, çocuk haklarını koruyoruz güya değil mi hepimiz? Ve
çocuk haklarını korurken burada anlatıyoruz. En son rakamlar ortada, 576 çocuk
öldürülmüş, AK PARTİ iktidarı döneminde 184. Şimdi söyler misiniz bana, siyasi
nitelikli değil, şu veya burada gaz kapsülünden gitmiş, şeyden gitmiş, bunlarla
ilgili yargılamalar ne oldu? Ceylan Önkol, Uğur Kaymaz... Yahya Menekşe panzer
altında can verdi. Bunların failleri ne oldu? Yok. Yani bunlar ölebilir, bunlar
için adalet yok, bunlar için hukuk yok. Hatta bir çocuk, bir suç işlediği zaman
suçu ne olursa olsun, Başbakan diyor: “Çocuk olsa da gereği yapılır.” Nasıl bir
şey bu? O zaman bu yasaları niye yapıyorsunuz?
Peki, şunu
soracağım: Çocuk Hakları Sözleşmesi’nin 17’nci maddesine niye çekince koydunuz,
29 ve 30’uncu maddelere niye çekince koydunuz? Peki, Uluslararası Ceza
Mahkemesine, Roma Statüsü’ne niye taraf olmuyorsunuz? Avrupa Konseyi Avrupa
Bölgesel ve Azınlık Dilleri Şartı’nı niye imzalamıyorsunuz? Bunların hepsi
çocuk hakları çerçevesinde.
Yerel
yönetimlerin faaliyetlerine katılım hakkına dair Avrupa Yerel Yönetimler
Özerklik Şartı Ek Protokolü’nü niye imzalamıyorsunuz? Avrupa Konseyi Avrupa
Vatandaşlık Sözleşmesi’ni niye imzalamıyorsunuz? Birleşmiş Milletler Medeni ve
Siyasi Haklara İlişkin Uluslararası Sözleşme’nin 27’nci maddesini niye
imzalamıyorsunuz? Birleşmiş Milletler Ekonomik, Sosyal ve Kültürel Haklara
İlişkin Uluslararası Sözleşme madde 13’ü niye imzalamıyorsunuz? Peki, Avrupa
Konseyi Avrupa Yerel Yönetimler Özerklik Şartı’nın 4, 6, 7, 8, 9, 10, 11
maddelerinin çocuk haklarıyla ilgili olduğunu biliyor musunuz? Hak, hukuk
olunca, evrensel olunca işinize gelmiyor. İlla, tek telli bir tambur çalacaksınız.
Yanlış yapıyorsunuz. 
Bakın, IŞİD
Musul’u işgal etti, Tuzhurmatu’dan girdi. Orada Türkmenler yaşıyor,
Türkmenlerin yaşadığı bölgedir. O bölgeye iki tugay peşmerge gitti. Bu
Meclisten ne ses çıkardınız? Bakın, hiçbirisi Musul’da direnmeden, üniformasını,
silahını, cephanesini, havaalanındaki toplarını bırakarak gittiler. Kerkük
petrol bölgesine yürüyorlar, Selahaddin’e 30 kilometre yakındalar, 15 bin
Türkiye Cumhuriyeti yurttaşının -bunların da yüzde 60’ı çocuk, Mahmur Kampı’nda
yaşıyor- o çocukların hakları ne olacak, ben soruyorum size. 
Konsolosluğu
bastılar. Onur kavgası yapıyorsunuz bir çocuk üzerinden. Başbakan “Çocuğu
indirin.” diyor, “Vurun.” diyor. O çocuk kim, niçin, kim yaptı, kim arkasında
var o provokasyonun, araştırmak yerine… O çocukların, Konsolosluktaki
çocukların hukuku ne olacak, Mahmur’daki çocukların hukuku ne olacak?
Kerkük’teki Türkmenlerin, Kürtlerin çocuklarının hukuku ne olacak? Erbil’e
yürümek isteyecekler, bunların hukuku ne olacak? Bunların arkasında kim var?
Katar’dan Suudi Arabistan’a, 45 milyar liranın Türkiye Cumhuriyeti Hükûmetine
verildiği söyleniyor. El Nusra’yı yeni terör örgütleri listesine aldınız. Düne
kadar Sudan’da Büyükelçiliğinize saldıran, Süleyman Şah Türbesi’nde tehditler
savuran bu örgüt değil miydi? Buradaki çocukların hukuku ne olacak? Bu bölgede
yaşayan insanların hukuku ne olacak? Biraz büyük düşünün, bu ülkede insanları
düşünün. Tarihî, stratejik dostluğumuzu, geleceğimizi düşünün. Bütün halkların,
çocukların eşit ve kutsal olduğunu düşündüğünüz zaman sorunun çözümü
kendiliğinden gelecektir. Bunun için Uluslararası Ceza Mahkemesine Türkiye
taraf olmalı ki her insanlık suçunda herkes yargılanabilsin. Bu kadar açık.
Niye kaçıyoruz bundan?
Teşekkür ederim.
BAŞKAN –
Teşekkür ederim Sayın Kaplan. 
Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
60’ıncı maddede
üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 60. maddesiyle 5237 Sayılı Türk Ceza
Kanunun 104. maddesinde eklenmesi öngörülen 2. fıkrada yer alan "on yıldan
onbeş" ibaresinin "on yıldan onsekiz” şeklinde değiştirilmesini arz
ve teklif ederiz.
 İsa Gök  Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz  Hülya Güven
 Muğla Uşak İzmir

Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 60. Maddesi ile düzenlenen 104. Maddenin
(3) fıkrasında yer alan "evlat edineceği" ibaresinin madde metninden
çıkarılmasını arz ve teklif ederiz. 
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Mehmet
Şandır Mustafa Kalaycı
 Kayseri 
Mersin  Konya
 Ruhsar Demirel
 Eskişehir
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının çerçeve 60 ıncı maddesi ile 5237 sayılı
Kanunun 104 üncü maddesinin 1 inci fıkrasından sonra gelmek üzere aşağıdaki
fıkranın madde metnine 2 nci fıkra olarak eklenmesini ve diğer fıkraların buna
göre teselsül ettirilmesini arz ve teklif ederiz.
“(2)
Birinci fıkra kapsamına giren hallerde fail mağdurdan üç yaştan daha büyük ise,
şikâyet koşulu aranmaz.”
 Pervin Buldan Adil
Zozani Halil Aksoy
 Iğdır Hakkâri
 Ağrı
 Demir Çelik Erol
Dora Kemal Aktaş
 Muş Mardin Van
 Selma Irmak
 Şırnak
BAŞKAN –
Önergeye Komisyon katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım. 
BAŞKAN –
Hükûmet? 
BAŞBAKAN
YARDIMCISI EMRULLAH İŞLER (Ankara) – Katılmıyoruz Başkanım. 
BAŞKAN – Önerge
üzerinde Ağrı Milletvekili Halil Aksoy konuşacak.
Buyurun. 
HALİL AKSOY
(Ağrı) – Sayın Başkan, değerli milletvekilleri; anılan değişiklik önergesi
üzerine söz aldım. Genel Kurulu saygıyla selamlıyorum.
Değerli
milletvekilleri, Türkiye cezaevlerinde önce çocukları korumak gerekir.
Çocukları koruyabilmek için de çocukların en azından Meclis tarafından da,
Meclisteki milletvekilleri tarafından da görülebilmesi gerekiyor. Ne yazık ki
geçenlerde ben Sincan Cezaevinde çocukları ziyarete gitmek istediğimde benim bu
gidişim engellendi, bu birçok milletvekili bakımından da böyledir. Bir ülkede
eğer cezaevindeki çocukları milletvekilleri ziyaret edemiyorsa, onların
sorunlarını dinleyemiyorsa epeyce düşünmek lazım. 
Kaldı ki bu
konuda beklentiler çok. Başka konularda da önemli beklentiler var, bu
beklentilerden birisi de hasta tutuklularla ilgilidir. Hatırlayacaksınız, ana
dilde savunma hakkını da düzenleyen yasa paketi kapsamında hasta tutsaklara
dair bir düzenleme yapılmış ancak bu düzenleme son derece yetersiz kalmıştı.
Nitekim, 5275 sayılı İnfaz Kanunu’nun 10’uncu maddesinin (3)’üncü fıkrasında
Adalet Bakanlığınca belirlenen tam teşekküllü hastanelerin sağlık kurullarınca
düzenlenen raporların Adli Tıp Kurumunun onayına sunulması ile düzenlemenin
kaldırılması gerekmektedir. Uygulamada Adli Tıp Kurumu, tam teşekküllü
hastanelerin vermiş olduğu raporları onaylamak için hasta mahpusu da İstanbul’a
çağırmakta, bu durum başlı başına bir eziyet hâlini almaktadır. O ringlerde
yolculuk yapmak, ringlerin kirliliği içerisinde yolculuk yapmak gerçekten bir
işkencedir. Adli Tıp Kurumu genellikle de verilen raporları onaylamamaktadır.
Bu nedenle yasanın bu hükmünün değiştirilerek hapis cezasının hastalık
nedeniyle ertelenmesinin Adli Tıp tekelinden çıkarılması gerekirken ne yazık ki
bu pakette bu düzenleme de yer almamaktadır. Kaldı ki 5275 sayılı İnfaz
Kanunu’nun 16’ncı maddesinde yer alan değişikliğe bile Adli Tıp Kurumu
direnmektedir. Kanun değişikliğiyle “hayati tehlike” kriteri yerine “yaşamını
tek başına idame edememe” kriteri getirilmiştir ancak bunun yanı sıra,
cumhuriyet savcılıklarına da geniş yetkiler verilmiş, toplum güvenliği bakımından
tehlikeli kabul edilecek tutsakların hastalığına rağmen tahliye edilmemesi
düzenlenmiştir. Nitekim, bu hüküm gerekçe gösterilerek Metris Cezaevinde
hükümlü olarak tutulan Ramazan Özalp, Adli Tıp Kurumunun “Cezaevinde kalamaz.”
raporuna rağmen tahliye edilmemiştir. Kanundaki bu kriterin mutlak suretle
tümden kaldırılması gerekmektedir. Cümlenin içine iki kelime ilave ederek ne
yazık ki sorunlar çözülmüyor.
Değerli
milletvekilleri, Adli Tıp Kurumunun resmî bilirkişi tekeli kaldırılmalıdır.
Bilimsel kriterlerden ziyade bilimsel olmayan kriterlerle hareket eden ve
tamamen siyasal iktidarın etkisinde olan Adli Tıp Kurumunun bu tekeli mutlaka
kırılmalıdır. Üniversitelerin adli tıp ana bilim dalı başkanlıkları veya Sağlık
Bakanlığının eğitim ve araştırma hastaneleri gibi kurumların bilirkişi vasfı
kabul edilmeli, buna göre düzenlemeler mutlaka yapılmalıdır. 
Cezaevlerinde
bulunan ve durumu ağır olan hasta hükümlü ve tutuklularının son nefeslerini
ailelerinin yanında vermesi amacıyla yapısal değişiklikler mutlaka yasalarda
öngörülmelidir. Yapılan düzenlemeye rağmen, ağır hastalık hâli nedeniyle
tahliye başvurusunda bulunan tutuklu ve hükümlülerden sadece yüzde 9,5’inin
talebine olumlu yanıt verilmiştir. Eski Adalet Bakanı Sayın Sadullah Ergin,
Adli Tıp Kurumundan rapor beklerken 14 kişinin de yaşamını yitirdiğini bizzat
burada açıklamıştır. Yasada yer verilen “Toplum güvenliği bakımından tehlike.”
kriteri de cezaevlerinde bulunan hasta tutsakların tahliye taleplerinin
reddedilmesine yol açmaktadır. Ancak, bu düzenleme tahliyelerin gerçekleşmesi
hususunda keyfiyetin üzerine gidecek nitelikte bir içeriğe sahip değildir.
Zira, Adli Tıp Kurumundan tahliye edilmesi yönünde gelen rapora rağmen, infaz
savcısı hükümlünün toplum güvenliği bakımından tehlike oluşturup oluşturmadığını
kolluk birliklerine soruyor. Bunlardan gelen olumsuz yanıt üzerine de bunu
reddediyor. Bu böyleyken, yapılan değişikliğin hasta tutsakların akıbeti
açısından fayda sağlayamayacağı açıktır. Bu nedenle “Toplum güvenliği
bakımından tehlikeli.” kriteri madde metninden çıkarılmalı, uygulamada meydana
gelen keyfî durum da önlenmelidir.
Teşekkür
ediyorum.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 60. Maddesi ile düzenlenen 104. Maddenin
(3) fıkrasında yer alan "evlat edineceği" ibaresinin madde metninden
çıkarılmasını arz ve teklif ederiz. 
Faruk Bal (Konya) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Başkanım.
BAŞKAN – Önerge
üzerinde Eskişehir Milletvekili Sayın Ruhsar Demirel konuşacak.
Buyurun.
RUHSAR DEMİREL
(Eskişehir) – Sayın Başkan, değerli milletvekilleri; ilgili kanunun 60’ıncı
maddesi hakkında parti grubumuzun verdiği önergeyle ilgili konuşmak istiyorum
ve daha sonrasında da önergemize desteklerinizi bekliyoruz.
Tabii,
birçoğunuzun malumu olduğu üzere “Nereye gideceğini bilmeyenin hangi yoldan
gittiğinin önemi yoktur.” der Alice Harikalar Diyarında. Ülkemizde kendini bu
harikalar diyarında hisseden kaç kişi kaldı bilmiyorum ama kanunu hazırlayan,
kaleme alanlar hâlâ nereye gideceklerini bilmediklerinden muhtelif yollar
deniyorlar ama bu yolların hepsi çıkmaza varıyor. 
Daha önceki
maddelerde de söyledim, istatistiklerle de ifade ettim, cezayı artırmak suçu
azaltmıyor. Ailenin Korunması ve Kadına Karşı Şiddetin Önlenmesine Dair
Kanun’dan yola çıkarak söyledim, kanun yayınlanmadan önce 98 bin olan aile içi
şiddet, kanun yayınlandıktan sonra 153 bin olmuş. Tabii, benim bu verdiğim
rakamlar çok güncel olmayabilir. Mesela çocuğa karşı cinsel istismarla ilgili
birkaç rakam vermek istiyorum: 2010 yılında 5.400, 2011 yılında kabaca 6.100,
2012 yılında 7.385 çocuk yani giderek artan sayıda çocuk cinsel istismara
uğramış. Belki bu rakamların daha detaylıları sizde vardır, ben o konuya pek
vâkıf değilim çünkü. 
Bir, Sayın
Bakanın önergesini ben size burada okumak istiyorum. İçişleri Bakanına bir
önerge verdim, Sayın Bakandan şunu rica ettim: “Kadın sivil toplum
kuruluşlarının ülkemizdeki sayısı, bunların kamu yararına çalışanlarının
hangileri olduğu ve bunların kuruluş faaliyetlerinin alanları nedir ve neler
yapıyorsunuz?” diye böyle bir istatistiki bilgi istediğimde İçişleri Bakanı
sıfatı taşıyan şahıs şöyle bir cevap verdi -metin şu kadar, göstereyim- diyor
ki: “Kadın konusunda çalışan sivil toplum kuruluşlarına yönetmelik çerçevesinde
destek veriyoruz. Bilgi ve gereğini arz ederim. İçişleri Bakanı” diye imza
atmış. Sayın Bakan, yönetmelik dışında hareket etme şansınız yok, siz bir
İçişleri Bakanısınız. Verdiğiniz bu cevabın altına attığınız imzadan hicap duymanız
gerekir. Eğer siz İçişleri Bakanı sıfatıyla zaten yönetmelikler haricinde bir
iş yapıyorsanız size değil “Bakan” hiçbir şey denmeyip yalnızca “boş bakan”
denilebilir. Hoş, ülkenin bugün geldiği durum itibarıyla galiba da öyle
yapıyorsunuz. O sebeple diyorum, elimizdeki veriler çok güncel olmayabilir ama
2010’dan 2012 yılı sonuna kadar edinilen verilere bakıldığında çocuk ihmal ve
istismarında artış var. 
Peki, bütün
bunlar olurken, ülkemizde çıkan bütün o artan cezalarla birlikte kanun yapma
faaliyetleriniz sonucunda ne olmuş diye tekrar bir baktığınızda, son beş yılda
genel asayişte yüzde 7’lik bir artış var. Ama, bu asayiş vakalarında, asayişi
bozucu vakalarda sorunu, olayı çözme anlamında emniyet verilerine baktığınızda
çözme oranları çok düşmüş ve dolayısıyla, ülkemizde giderek artan suçluluk
oranıyla beraber, çocukların da tabiatıyla suça karışma sayıları ve oranları
artmış. Son, 2013 yılı itibarıyla, gazetelerden edindiğimiz bilgiye göre -çünkü
az önce de söyledim, İçişleri Bakanı nezdinde “Yönetmelikler çerçevesinde işlem
yapıyoruz.” diye verilmiş, bir istatistiki talebimize cevap var- mağdur çocuk
sayısı ülkemizde 185 bini geçmiş. Az önce de söyledim, tekrar söylüyorum:
Şiddeti teşvik etmek, şiddete arka çıkmak, başkalarının bahçesini karıştırmak
aynı bir bumerang gibi ve bu bumerang bugün Türk toplumunu tehdit ederken
yönetmelik çerçevesinde çalıştığını imza altına alan bir İçişleri Bakanıyla
nereye kadar bu gemi yolculuk yapar, onu bilemiyorum. Ama tekrar söylüyorum, ne
yöne gideceğini bilmeyen insanların hangi yoldan gittiklerinin hiç önemi
yoktur. Ama herkes şunu bilmeli: Bu millet birlik ve beraberlik içinde selamete
erişecektir çünkü millet olmak zaten tam da böyle bir şeydir, anı
bohçalarımızda biriktirdiğimiz ortak değerlerimizle hâlde uzlaşmadır ve bu
milletin uzlaşma isteği çok fazla. Kim ne kadar kışkırtırsa kışkırtsın, kim
hangi bumerangı fırlatırsa fırlatsın, o bumeranglar bir gün bunu yapanların
kendi boynuna da takılacaktır, hiç kimsenin şüphesi olmasın. 
Saygılar
sunuyorum. (MHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 60. maddesiyle 5237 Sayılı Türk Ceza
Kanunun 104. maddesinde eklenmesi öngörülen 2. fıkrada yer alan "on yıldan
onbeş" ibaresinin "on yıldan onsekiz "şeklinde değiştirilmesini
arz ve teklif ederiz.
İsa Gök (Mersin) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım. 
BAŞKAN –
Hükûmet? 
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN – Önerge
üzerinde İzmir Milletvekili Sayın Hülya Güven konuşacak. 
Buyurun. (CHP
sıralarından alkışlar) 
HÜLYA GÜVEN
(İzmir) – Teşekkür ederim Sayın Başkan. 
Değerli
milletvekilleri, 592 sıra sayılı Türk Ceza Kanunu ile Bazı Kanunlarda
Değişiklik Yapılmasına Dair Kanun Tasarısı’nın çerçeve 60’ıncı maddesiyle
ilgili verdiğimiz önerge hakkında görüşlerimizi belirtmek üzere bulunuyor, yüce
heyeti saygıyla selamlıyorum. 
Sayın
milletvekilleri, bu tasarı hakkında çocuğa ve kadına cinsel istismarı ve
tecavüzleri önlemek üzere cezaların artırıldığı şeklinde bir algı yaratıldı.
Aslında getirilen ve cinsel suçların cezalarının artırıldığı iddia edilen
tasarının, ilgili maddeleri çelişkilerle dolu torba yasanın içine koyarak asıl
amacı gizlemek ve dikkatleri dağıtmak üzere hazırlandığı net olarak ortadadır.
Amaç gerçekten cinsel suçları önlemek olsaydı kadına şiddeti ve kadın
cinayetlerini de kapsayacak şekilde tüm sivil toplum kuruluşlarının ve
uzmanların önerilerini de dikkate alarak torba yasa içinde değil, tek başına
getirilirdi. 
Şimdi 60’ıncı
maddeye bir bakalım. Ne diyor? 15-18 yaş arası çocuklar ile bir ensest ilişkide
bulunulduğunda yani anne, baba, üvey anne, üvey baba, kardeş gibi evlenme
yasağı olan kişilerin çocukla cinsel ilişki kurması durumunda ceza on yıldan on
beş yıla kadar istenebiliyor bu maddede. Ancak 58’inci maddeye baktığımızda, 18
yaş üstü kişilerle ensest ilişki kuranlara ceza on sekiz yıldan başlıyor.
Aradaki fark nedir, biliyor musunuz? Aradaki fark, 60’ıncı maddede 15 ile 18
yaş arasında çocuklarla kurulan ensest ilişkide cebir, şiddet, hile olmaması
yani çocuğun rızasının olması. 
Sayın
milletvekilleri, ben sormak istiyorum: 15 ile 18 yaş arasında bir çocuğu, bir
kız çocuğunu düşünün, nasıl babasıyla rızası olarak cinsel ilişkiye girebilir?
Vicdanlarınız bunu kabul ediyor mu? Neden bu yaş grubunda “rızası var” diye
ensest ilişkide hafifletici durum yaratılıyor? 
Kadının
kıyafetini ve mesleğini tecavüz gerekçesi olarak gösteren, tecavüze uğrayan
mağdur çocuğun kendi isteğiyle olmuş diye tecavüzcüyü serbest bırakan zihniyet
bugüne kadar bu tür suçların artmasına yol açmıştır. Bu zihniyet ensest
ilişkide de kendini gösteriyor. 
Bazı verilere
değineceğim. Adalet Bakanlığı verilerine göre -daha önce sayın
milletvekillerimiz de verdiler bazı rakamlar- cinsel suçlar kapsamında dosya
sayısı 2002 yılında 8.146 iken 2011’de 32.991’e çıkmış, 2012 yılında çocuğun
cinsel istismar sayısı ise 33.993. Türkiye’de son on yılda cinsel istismara
uğrayan çocuk sayısının ise 250 bin olduğu ifade ediliyor. Ensest ilişkiler
biliniyor mu? Hayır. 
Sayın
milletvekilleri, on iki yıllık AKP iktidarı süresince kadın cinayetlerinin
katliama dönüştüğüne şahit oluyoruz. Çocuk tecavüz ve cinayetlerinde artışı
yaşıyoruz. Bu artışlarda elbette mahkemelerin yaptığı indirimlerin payı çok
büyük. Asıl olan, zihniyetin değişmesidir. Yalnızca cezaların artırılması
tecavüz, istismar ve cinayetleri ortadan kaldırmayacak, belki de daha da
artıracaktır. Esas olan, nedenleri ortadan kaldırmaktır. Aslında az önce de değindiğim
gibi, kadınların ve çocukların haklarının umursanmadığı bir ülkede yaşıyoruz.
Burada da istenenin yargı paketinin maskelenmesi olduğu çok açık. 
Sonuç olarak bu
yasa tasarısı cinsel taciz, cinsel saldırıyı önlemiyor; çocuk ve kadınları
korumuyor. Bu nedenle yeniden düzenlenmesi gerektiği çok açık. Ben Mecliste
bulunan tüm sayın milletvekillerimizi çocuklarımızın haklarını korumaya ve bu
aldatmacadan kurtarmaya davet ediyor, saygılarımı sunuyorum.
Teşekkür
ediyorum. (CHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birleşime bir
saat ara veriyorum.
Kapanma Saati: 19.01
BEŞİNCİ OTURUM
Açılma Saati: 20.03
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul), Muharrem IŞIK (Erzincan)
-----0-----
BAŞKAN – Sayın
milletvekilleri, Türkiye Büyük Millet Meclisinin 101’inci Birleşiminin Beşinci
Oturumunu açıyorum. 
592 sıra sayılı
Kanun Tasarısı’nın görüşmelerine devam edeceğiz.
Komisyon burada.
Hükûmet burada. 
Sayın
milletvekilleri, yeni madde ihdasına dair bir önerge var, önergeyi okutup
Komisyona soracağım. Komisyon önergeye salt çoğunlukla, 14 üyesiyle katılırsa
önerge üzerinde yeni bir madde olarak görüşme açacağım. Komisyonun salt
çoğunlukla katılmaması hâlinde ise önergeyi işlemden kaldıracağım.
Şimdi önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının çerçeve 60 ıncı maddesinden sonra gelmek
üzere aşağıdaki 61 inci maddesinin tasarı metnine eklenmesini ve diğer
maddelerin buna göre teselsül ettirilmesini arz ve teklif ederiz.
MADDE 61- 5237
sayılı Kanuna 104’üncü maddeden sonra gelmek üzere aşağıdaki madde eklenmiştir.
MADDE 61- 104/A
- (1) Her kim, altsoy veya üstsoyundan biri ile cinsel ilişkide bulunursa beş
yıl hapis cezası ile cezalandırılır.
(2)  Birbirleri
ile cinsel ilişkide bulunan kardeşler de beş yıldan on yıla kadar hapis cezası
ile cezalandırılır.
(3)  Her kim,
evlat edinen de dahil üst soy ile cinsel ilişkide bulunursa dört yıldan sekiz
yıla kadar hapis cezası ile cezalandırılır.
(4)  Amca, dayı,
hala ve teyze ile yeğenleri arasında cinsel ilişki dört yıldan sekiz yıla kadar
hapis cezası ile cezalandırılır. 
(5) 
Akrabalık ilişkisi sona erdirilmiş olsa dahi bu hüküm uygulanır."
 Pervin Buldan Demir
Çelik Selma Irmak
 Iğdır Muş Şırnak
 Erol Dora Adil
Zozani Halil Aksoy
 Mardin Hakkari Ağrı
 Kemal Aktaş
 Van
ADALET KOMİSYONU
BAŞKANI AHMET İYİMAYA (Ankara) – İç Tüzük’ümüzün 45 ve 87’nci maddeleri
çerçevesinde hâsıl olmayan yeter sayı sebebiyle buna katılmamız mümkün değil.
BAŞKAN – Çoğunluk
sağlayamadınız yani.
Komisyon
önergeye salt çoğunlukla katılmamış olduğundan önergeyi işlemden kaldırıyorum. 
61’inci maddede
üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 61.maddesiyle 5237 sayılı Türk Ceza
Kanunun 105.maddesine eklenmesi öngörülen 2.fıkranın son tümcesinde yer alan
"verilecek ceza 1 yıldan az olamaz" tümcesindeki "1"
rakamının "2" olarak değiştirilmesini arz ve teklif ederiz.
 İsa Gök  Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz 
 Muğla Uşak 

Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 61. Maddesi ile düzenlenen 5237 S.
Kanunun 105. Maddesinin 2. Fıkrasının d) bendinde bulunan "araçlarının
sağladığı kolaylıktan faydalanmak suretiyle” ibaresinin metinden
çıkarılmasını, yerine, "araçlarını kullanmak suretiyle" ibaresinin
eklenmesini arz ve teklif ederiz.
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Mehmet
Şandır Mustafa Kalaycı
 Kayseri 
Mersin  Konya
 Celal Adan
 İstanbul
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 61 inci maddesinin 2 inci fıkrasının 'e'
bendinde yer alan 'bir yıldan' ibaresinin 'iki yıldan' şeklinde
değiştirilmesini ve maddenin 2 inci fıkrasına aşağıdaki (f) bendinin
eklenmesini arz ve teklif ederiz.
"(f) Bu
fıkra kapsamında işlenen suçlarda, bu kanunun 231 inci maddesi ve erteleme
hükümleri uygulanmaz."
 Pervin Buldan Adil
Zozani Halil Aksoy
 Iğdır Hakkâri
 Ağrı
 Demir Çelik Erol
Dora Kemal Aktaş
 Muş Mardin Van
 Selma Irmak
 Şırnak

BAŞKAN –
Komisyon önergeye katılıyor mu? 
ADALET KOMİSYONU
BAŞKANI AHMET İYİMAYA (Ankara) - Katılmamız mümkün değildir Sayın Başkan. 
BAŞKAN –
Hükûmet…
ADALET BAKANI
BEKİR BOZDAĞ (Yozgat) – Katılmıyoruz efendim. 
BAŞKAN –
Gerekçeyi okutuyorum: 
Gerekçe: 
Yapılan
değişiklik ile mağdur bakımından; işinden, ailesi veya okulundan ayrılması
sonucunun doğması halinin, mağdurun hayatı bakımından olumsuz etkisinin
ağırlığı oranında cezanın artırımı sağlanarak ceza ve korunan hukuki yarar
arasında ölçülülük oluşmasının sağlanması amaçlanmaktadır. Yine suçun kamu
görevlileri, veli vasi gibi nüfuz kullanarak işleyen kişiler açısından
denetimli serbestlik ve erteleme hükümlerinin uygulanmayacağının hükme
bağlanması amaçlanmıştır.
BAŞKAN –
Önergeyi oylarınıza sunuyorum…
HAYDAR AKAR
(Kocaeli) – Karar yeter sayısı istiyorum. 
BAŞKAN – Karar
yeter sayısı istenmiştir. 
Kabul edenler…
Kabul etmeyenler… Karar yeter sayısı yoktur. 
On dakika ara
veriyorum. 
Kapanma Saati: 20.07
ALTINCI OTURUM
Açılma Saati: 20.21
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul), Muharrem IŞIK (Erzincan)
-----0-----
BAŞKAN – Sayın
milletvekilleri, Türkiye Büyük Millet Meclisinin 101’inci Birleşiminin Altıncı
Oturumunu açıyorum. 
61’inci madde
üzerinde Iğdır Milletvekili Pervin Buldan ve arkadaşlarının önergesinin
oylamasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım. 
Kabul edenler…
Kabul etmeyenler… Önerge kabul edilmemiştir, karar yeter sayısı vardır. 
592 sıra sayılı
Kanun Tasarısı’nın görüşmelerine devam edeceğiz.
Komisyon burada.
Hükûmet burada. 
Sayın
milletvekilleri, Sayın Bakanın bir açıklaması olacak, Musul’da yaşanan
olaylarla ilgili olarak kendisine söz veriyorum.
Buyurun. 
IX.- AÇIKLAMALAR (Devam)
3.- Adalet Bakanı Bekir Bozdağ'ın, Türkiye’nin Musul
Büyükelçiliğine IŞİD çeteleri tarafından baskın düzenlenerek 49 kişinin rehin
alınması sonrasında gelişen olayların devletin bütün kurumları tarafından
yakından takip edildiğine, her türlü girişimin yapıldığına ve Meclisin bu
noktadaki hassasiyetinin Hükûmetin de hassasiyeti olduğuna ilişkin açıklaması

ADALET BAKANI
BEKİR BOZDAĞ (Yozgat) – Sayın Başkan, saygıdeğer milletvekilleri; IŞİD
mensuplarının son birkaç gündür Musul’a karşı başlattıkları saldırı sonucunda
başta batı yakası olmak üzere Musul’un önemli bir bölümünün ele geçirildiği
hepimizin malumudur. IŞİD mensupları bugün sabah saatlerinde de Musul’daki
Başkonsolosluğumuz yerleşkesine bir baskın gerçekleştirerek personelimizi
Konsolosluk yerleşkesinden çıkarmış, şehrin başka bir bölgesine
nakletmişlerdir. Olay sırasında, yerleşkemizde, Başkonsolos dâhil 49
personelimiz ve bazı aile fertleri bulunmaktaydı. Söz konusu personelimizin
emniyet içerisinde ülkemize dönmeleri için tüm imkânlar seferber edilmiştir. Bu
bağlamda Irak Hükûmeti nezdinde de girişimde bulunulmuş ve Başkonsolosluğumuzun
ve Konsoloslukta çalışanların ve bütün vatandaşlarımızın emniyet ve
güvenliğinin sağlanmasından sorumlu oldukları bir kez daha hatırlatılmıştır.
Öte yandan,
başta Birleşmiş Milletler ve NATO olmak üzere, uluslararası kuruluşlarda da
gerekli girişimler yapılmıştır, yapılmaya da devam etmektedir. Sayın
Başbakanımızın başkanlığında ilgili bakanlar ve güvenlik birimlerimizin
katıldığı toplantılar yapılmış, konu enine boyuna değerlendirilmiş; Sayın
Cumhurbaşkanımızın başkanlığında da değerlendirme toplantıları yapılmış ve
yapılmaya devam etmektedir. Türkiye’nin bütün kurumları bu konu üzerinde
teyakkuz hâlindedir. Ülkemizin menfaatlerini, vatandaşlarımızın ve
Başkonsoloslukta çalışan bütün insanlarımızın güvenliğini korumak ülkemizin
birinci derecede vazifesidir. Herkes vazifesinin başında; bu konuda Meclisimizin
değerli üyelerinin iktidar ve muhalefetiyle gösterdiği hassasiyeti Hükûmetimiz
ve devletimizin bütün organları göstermekte ve yapılması gereken her ne ise
bunlar eksiksiz yapılmakta ve yapılmaya devam etmektedir. Ayrıca, Sayın
Dışişleri Bakanımız Birleşmiş Milletler Genel Sekreteri ve ABD Dışişleri
Bakanıyla görüşerek durumu değerlendirmiştir. 
Diğer taraftan,
Musul’un Geyara ilçesindeki elektrik santralinde de 31 vatandaşımız aynı grup
tarafından rehin alınmış olup vatandaşlarımızın serbest bırakılması için de
çalışmalar yürütülmektedir. Türkiye dost ve kardeş Irak’taki mevcut durumdan
derin kaygı duymakta, ülkede barış ve istikrarın bir an önce tesis edilmesini
temenni etmektedir. 
Diğer taraftan,
diplomatik misyonumuza ve vatandaşlarımıza karşı gerçekleştirilen saldırıları
bir kez daha şiddet ve nefretle kınıyoruz. Başkonsolosluk personeli ve
vatandaşlarımız derhâl serbest bırakılmalıdır. Bu kabul edilemez gelişmeler
karşısında sessiz kalmayacağımızın, gereği neyse yapılacağının herkes
tarafından bilinmesi gerekmektedir. 
Ayrıca, Musul’da
gelişen olaylar çerçevesinde Dışişleri Bakanlığı bünyesinde bir kriz masası da
oluşturulmuştur. Bütün hadiseler yakından takip edilmektedir. Gerek Sayın
Cumhurbaşkanımız gerek Sayın Başbakanımız gerek Genelkurmay Başkanlığımız gerek
İstihbarat Teşkilatımız gerekse devletimizin bütün kurumları ve yetkilileri bu
mesele üzerinde teyakkuz hâlindedir, mesele yakından takip edilmektedir.
Ülkemizin, milletimizin ve vatandaşlarımızın lehine sonuçlanması için her türlü
girişim yapılacaktır, yapılmaya da devam etmektedir. 
Ben,
Meclisimizin de Musul’da yaşanan hadiseler konusunda gösterdiği ortak
hassasiyetten dolayı, Meclisimize yakışan bir tavır olduğunu ifade ediyor,
iktidar, muhalefet bütün partilerin milletvekillerini bu konudaki
duyarlılığından dolayı kutluyorum. Bu, hepimizin ve bu yüce Meclisin, Gazi
Meclisin yapması gereken bir işti. Bilmelisiniz ki, bu noktadaki Meclisin
hassasiyeti Hükûmetimizin de hassasiyetidir, devletimizin ve milletimizin ortak
hassasiyetidir.
Teşekkür
ediyorum.
BAŞKAN –
Teşekkür ederim Sayın Bakan. 
Diğer önergeyi
okutuyorum…
NURETTİN CANİKLİ
(Giresun) – Sayın Başkan, grup başkan vekillerine… 
OKTAY VURAL
(İzmir) – Sayın Başkan, söz talebimiz var.
BAŞKAN – Söz
talebiniz var mı grup başkan vekilleri? 
NURETTİN CANİKLİ
(Giresun) – Evet.
MUHARREM İNCE
(Yalova) – Evet.
BAŞKAN – Peki. 
Buyurun Sayın
Vural. 
Ben baktım, el
kalkmayınca geçtim önergeye de o yüzden. 
OKTAY VURAL
(İzmir) – Efendim, zaten Sayın Bakana söz vermenizin İç Tüzük’te herhangi bir şeyi
yoktu. Talebimiz üzerine oldu, onu demek istiyorum. 
BAŞKAN – Sayın
Vural, daha önceki oturumlarda grup başkan vekilleriyle birlikte yapılan ortak
bir karar neticesinde Sayın Bakana söz verdim.
OKTAY VURAL
(İzmir) – Evet, dolayısıyla grup başkan vekillerinin de bu konuda söz talebi
olacağı ifade edilmişti, o bakımdan.
BAŞKAN –
Elbette, elbette.
OKTAY VURAL
(İzmir) – Yani çünkü grup başkan vekillerinin inisiyatifiyle oldu zaten.
BAŞKAN – Sayın
Vural, ben baktım, bir hareket görmeyince işe devam ettim. Elbette ki söz
vereceğim, lütfen, rica ederim. 
Buyurun.
4.- İzmir Milletvekili Oktay Vural'ın, Musul’da yapılan
saldırının Türkiye Cumhuriyeti devletinin bağımsızlığına yönelik bir saldırı
olduğuna, Parlamentonun egemenliğimize yönelik bu saldırı karşısında bir tavır
oluşturması ve Hükûmetin ayrıntılı olarak Parlamentoya bilgi vermesi
gerektiğine ilişkin açıklaması

OKTAY VURAL
(İzmir) – Sayın Başkan, Musul’da yapılan saldırı Türk milletinin egemenlik
haklarına, Türkiye Cumhuriyeti devletinin bağımsızlığına yönelik bir
saldırıdır. Bu saldırı özellikle dış politikada atılan yanlış adımların Türkiye
Cumhuriyeti devletine bir millî güvenlik tehdidi olduğu gerçeğini de ortaya
koymaktadır. Maalesef hem Irak hem Suriye’deki gelişmeler, terör gruplarının
hem Türkiye’yi hedef alması hem de terör gruplarının maalesef sınırımızda
konuşlanmalarını sağlayacak noktaya gelmiştir. 
Dolayısıyla,
Türk milletinin egemenliğini temsil eden milletvekilleri olarak, geç de olsa
Hükûmetin milletimizi bilgilendirmek için yerinden bu vesileyle bilgi vermesi
sadece küçük bir adımdır. Milletvekilleri olarak biz bu devletin ve bu milletin
egemenlik haklarına yönelik bu saldırıyla ilgili olarak Hükûmetin ayrıntılı
olarak Parlamentoya bilgi vermesi gerektiğini düşünüyoruz. Türkiye’nin her yerinden
bizi arayan vatandaşlar Musul’da Başkonsolosumuz kaçırılıyor, askerlerimiz
kaçırılıyor, siz Parlamentoda neyi konuşuyorsunuz?” diye soruyorlar.
Egemenliğimize saldırıldığı bir noktada, Parlamentonun, öncelikli olarak,
egemenliğimize yönelik bu saldırı karşısında bir tavır oluşturması, Hükûmetin
de bu tavırla ilgili olarak Parlamentoyu bilgilendirmesi gerektiği gayet açık
ve net. 
Dışarıda
topraklarımıza, egemenlik haklarımıza saldırılırken içeride ay yıldızlı
bayrağımızı indirmeye cüret edenlerin hepsi, emperyalizmin maşalarıdır. Bu
millete, bu devlete düşman zihniyetlerin, Türkiye Cumhuriyeti’nin egemenlik
haklarına bu kadar saldırdığı bir ortam içerisinde Parlamentonun -evet, bu
kanun geçsin ama- muhakkak bilgilendirilmesi ve bu eksende de atılan adımlarla
ilgili olarak kamuoyuna sağlıklı bir açıklamanın yapılması gerektiğini ifade
etmek istiyorum. 
Mesele, sadece
ve sadece orada kaçırılanların can güvenliği meselesi değildir. Egemenlik
haklarımıza yönelik saldırılar karşısında zamanında etkili olarak tavır
oluşturamadığımız takdirde egemenlik haklarımıza yönelik bundan sonraki
adımların da, maalesef, önünü açmış oluruz. 
O bakımdan, ben,
Parlamentonun bu amaçla yarın özel bir gündemle toplanması ve milletin
hissiyatına tercüman olacak şekilde bir tavır oluşturmasını bekliyorum.
Hâkimiyet kayıtsız şartsız milletinse, eğer milletvekilleri de bu milleti
temsil ediyorsa, öncelikli olarak bu egemenliğe sahip çıkması gerekenin
Parlamento olduğunu da bu vesileyle ifade etmek istiyorum. Yapılan saldırıyı kınıyorum.
Hükûmeti bir an önce bu saldırı karşısında gerekli tedbirleri almaya ve bu
saldırıları cesaretlendiren politikalarla ilgili olarak yeni bir değerlendirme
yapmaya davet ediyorum. 
Teşekkür ederim.
BAŞKAN –
Teşekkür ederim Sayın Vural.
Sayın İnce, buyurun.
5.- Yalova Milletvekili Muharrem İnce'nin, Meclisin
özel bir gündemle toplanarak Hükûmetin Musul’da yapılan saldırılarla ilgili
bilgi vermesi ve siyasi partilerin ortak bir bildiri yayınlaması gerektiğine
ilişkin açıklaması

MUHARREM İNCE
(Yalova) – Teşekkür ederim Sayın Başkan.
Biz de
Cumhuriyet Halk Partisi Grubu olarak, bayrağımız gönderden indirilirken,
Konsolosluğumuza saldırı yapılırken, bugün 80 vatandaşımızın ne durumda
olduğunu tam bilemezken ve bunları konuşurken, egemenliğimize, toprağımıza,
insanımıza bir saldırı yapılmışken, yani memleketin başı beladayken bizim
amacımız siyaset yapmak, iktidarı sıkıştırmak, buradan nemalanmak falan
değildir ama biz bu milletin vekilleri olarak, ana muhalefet partisi olarak
bilgi sahibi olmak istiyoruz, bilgilenmek istiyoruz. Şu anda görüştüğümüz
kanunu birkaç gün sonra görüşsek hiçbir şey kaybetmeyiz, yangından mal
kaçırmıyoruz. Bugün, 49’u Konsolosluk görevlisi 80 vatandaşımızın başı
beladayken burada bunu görüşüyor olmamız, milletvekilleri olarak, inanın, bizi
üzüyor. 
Bizim isteğimiz
şudur: Amacımız, insanımızın, ülkemizin, bayrağımızın, onurumuzun zarar
görmemesidir, rencide edilmemesidir. Böyle bir durumda birkaç gün sonra bunu
görüşebiliriz. Yarın -Sayın Vural’ın dediği gibi- özel gündemle Meclis toplanabilir,
nasıl istiyorsanız öyle toplanabilir, isterseniz kapalı oturum da olabilir özel
bilgiler verilecekse ama milleti kandırmadan, gerçekten özel bilgiler
verilecekse -bunu on iki yıldır bu Mecliste bu kapalı oturumlara katılmış,
tatmin olmamış birisi olarak söylüyorum- bunlar olacaksa her türüne açığız, her
tür bilgilenmek istiyoruz. Bizim Cumhuriyet Halk Partisi olarak bu konuda
desteğimiz tamdır.
Ama şunu da
merak ediyorum tabii ki: Yani az önce Sayın Bakan bir yazılı metin okudu.
İrticalen yapmış olduğu bir konuşma olsaydı yadırgamazdım ama büyük ihtimalle
Dışişleri personelinin yazdığı bir metin o. O metinde “Konsolosluk görevlisi
49 vatandaşımızı başka bir yere nakletmişlerdir.” sözünü çok yadırgadım
doğrusu. Eğer bizim diplomatlarımız böyle bir söz yazıyorlarsa yazık! Onları
nakletmediler, onları zorla götürdüler. Bu cümle bile beni çok rahatsız etti. 
Bu konuda
Meclisin acilen bilgilenmesi gerekir. Bu kanunu bitirelim. Biz bu kanun
üzerindeki önergelerimizdeki konuşma hakkımızdan da vazgeçeriz eğer aceleniz
varsa. Çok önemli değil, birkaç gün sonra geliriz, bu kanunu geçiririz.
Memleketin başı beladayken -Konsolosluk toprağımız, uluslararası hukuk
anlamında bir anlamda vatan parçasıdır- vatan parçasına saldırı yapılmışken
burada çıkıp da Türkiye siyasetinin sıcak gündemini ya da kanunun maddelerini
konuşmak bizim içimize sinmiyor. İktidar partisinin de içine sinmemesi
gerektiğini düşünüyorum. 
Yarın Meclisin
özel bir gündemle toplanması ve siyasi partilerin ortak bir bildiri
yayınlaması, ortak bir metne imza atması doğru olacaktır, vatandaşlarımıza bir
güvence olacaktır, vatandaşlarımızın da moralini düzeltecektir diye
düşünüyorum. 
Saygılar
sunuyorum.
BAŞKAN –
Teşekkür ederim.
Sayın Baluken…
6.- Bingöl Milletvekili İdris Baluken’in, Musul’da yaşanan
olaylarla ilgili Mecliste bir genel görüşme yapılması ve Türkiye'nin IŞİD
çetelerine karşı başta Kürtler ve Türkmenler olmak üzere bütün halklarla
dayanışma içerisinde olacak bir dış politika belirlemesi gerektiğine ilişkin
açıklaması

İDRİS BALUKEN (Bingöl)
– Teşekkür ediyorum Sayın Başkan.
Sayın Başkan,
aslında, gündüz yapılan oturumlarda da biz parti olarak görüşümüzü ifade
etmiştik; bu kadar vahim bir durum ortadayken, Orta Doğu’da dengeleri tamamen
altüst edebilecek bu kadar güçlü gelişmeler yaşanıyorken bu Meclisin tek
gündeminin bu konu olması gerektiğini ifade etmiştik. Kaldı ki Başkonsoloslukla
ilgili baskın haberi ve rehin alınan 80’in üzerindeki vatandaşımızın durumu
bile böylesi bir günde Meclisin tek gündeminin bu konu olması gerektiğini bizce
ortaya koyuyor, gözler önüne seriyor. 
Doğrusu, ben,
Sayın Bakanın burada yapmış olduğu kısa açıklamayla tatmin olmadım. Burada
ifade edilen kapalı kapılar ardındaki toplantıların sonuçlarının paylaşılacağı
yerdir Meclis. Bütün ülkeyi ilgilendiren, 76 milyonu ilgilendiren birtakım
kararlaşmalar yapılıyorsa, bazı politikalar belirleniyorsa onun
ortaklaştırılacağı ve hayata geçirileceği çatı bu çatıdır. Dolayısıyla,
Hükûmetin bugünkü tavrını, bugünkü tutumunu biz son derece yanlış buluyoruz.
Çok geç olmadan, bir an önce Meclisin sadece bu gündem üzerinden bir genel
görüşme yapmasını, siyasi partilerin ortaya koyacağı eleştiriler ve öneriler
doğrultusunda ülke politikalarının belirlenmesini ve bu şekilde Türkiye
halkına, Türkiye kamuoyuna Hükûmet tarafından doyurucu açıklamalar yapılmasının
gerektiğini ifade ediyoruz. 
Öte yandan,
mevcut durumda, IŞİD’le ilgili gelişmelerin aslında çok önceden bu noktaya
geleceğini biz öngörmüştük ve bu Meclis kürsüsünden buna dikkat çeken sayısız
konuşmalar yaptık. Gerek IŞİD gerek El Nusra ve El Kaide’ye yakın silahlı çete
unsurlarına Türkiye sınırlarının pervasız bir şekilde açılması ve Türkiye’nin,
âdeta, Suriye’deki ve Orta Doğu’daki savaş sürecinde fiilî olarak bir taraf
hâline getirilmesinin sonuçlarının ağır olabileceğini ifade etmiştik. Bugün
yaşadığımız şey, muhalefetin yapmış olduğu uyarıların dikkate alınmamasının
getirmiş olduğu bir sonuçtur. 
Şimdi, bugün
tekrar uyaralım: IŞİD, kendi başına hareket eden bir silahlı örgüt değildir.
Arka planındaki küresel ve bölgesel hegemonik güçlerin politikalarını iyice
incelemek gerekiyor. Açıktır ki bu bahsetmiş olduğumuz hegemonik güçler, Orta
Doğu satranç tahtasında yeni bir hamle yapmışlardır ve bu yeni hamle yapılırken
de Türkiye olağanüstü hazırlıksız yakalanmıştır; hazırlıksız yakalanması
yetmiyormuş gibi, bahsetmiş olduğumuz Konsolosluk baskını ve vatandaşlarının
rehin alınması pozisyonuyla da son derece küçültücü bir konuma düşürülmüştür. 
Dediğim gibi,
sadece bu gündemle ilgili, hepimizin görüşünü alacak bir genel görüşmeye
ihtiyaç var. Rehin alınan vatandaşlarımızla ilgili hangi girişimlerde
bulunuluyor, kimlerle görüşmeler yapılıyor, beklenti nedir, bunların mutlaka
bir an önce açıklanmasına ihtiyaç var. 
Son olarak da
şimdiden bir önerimizi ifade edelim: Türkiye’nin burada yapacağı şey, Irak’taki
farklı bütün halkları düşman olarak gören IŞİD çetelerine karşı Kürtler ve
Türkmenler başta olmak üzere bütün halklarla dayanışma içerisinde olacak bir
dış politika belirlemektir, Orta Doğu’nun geleceğinin de halkların ortak geleceğinden
geçeceğini dış politika hâline getirmiş olan bir perspektifi ortaya koymaktır
diye düşünüyoruz.
Teşekkür
ediyorum.
BAŞKAN –
Teşekkür ederim.
Sayın Canikli…
7.- Giresun Milletvekili Nurettin Canikli'nin, Musul
Konsolosluğuna yapılan saldırının hiçbir şekilde kabul edilemez olduğuna,
Hükûmetin bu konuda Meclisi bilgilendireceğine ve bütün bunlar yapılırken
Meclisin çalışmalarına devam etmesi gerektiğine ilişkin açıklaması

NURETTİN CANİKLİ
(Giresun) – Teşekkür ederim Sayın Başkan. 
Biz de AK PARTİ
Grubu olarak… Türkiye Cumhuriyeti devletinin toprağı sayılan Musul
Konsolosluğumuza yapılan bu hareket, işgal ve görevlilerimizin,
vatandaşlarımızın, çalışanlarımızın rehin alınması, elbette, hiçbir şekilde hem
kabul edilemez hem de bunu yapanların mutlaka yaptıkları bu eylemle mütenasip
bir şekilde karşılığını bulması gerekir, karşılığının verilmesi gerekir. Bu
konuyla ilgili olarak Türkiye Büyük Millet Meclisinin bir bütün olarak, tüm
siyasi partilerimizin, gruplarımızın aynı doğrultuda, aynı çerçevede bir araya
gelmiş olmaları ve en kararlı bir şeklide kanaatlerini, düşüncelerini dünyayla
paylaşmış olmaları son derece önemli ve gurur vericidir. Elbette, Türkiye Büyük
Millet Meclisinin bu haykırışı, bu güçlü sesi, milletimizin birliği, bütünlüğü
açısından da son derece önemlidir. O açıdan, ben, bütün gruplara,
arkadaşlarımıza, milletvekillerimize bu vesileyle şükranlarımı arz ediyorum.
Tabii, biraz
önce Sayın Bakanımız da açıkladı, konu çok sıcak, elbette, çok boyutlu da bir
hadise. Şimdi ayrıntılı olarak bunların irdelenmesine belki şu aşamada gerek
yok. Ancak, bununla ilgili, elbette, devletimiz her şeyden önce bütün
organlarıyla, bütün yapılarıyla, kuruluşlarıyla olayın üzerine gidiyor,
yapılması gerekenler yapılıyor. Bu çerçevede, yine Türkiye’nin, NATO’yu bu konu
için olağanüstü toplantıya çağırdığı bilgisi de biraz önce ajanslara düştü.
Sadece bu değil
elbette. Onun dışında ne yapılması gerekiyorsa mutlaka yapılacaktır,
yapılmalıdır. Bu, milletimizin, hepimizin ortak arzusudur ve bu gibi konularda
kesinlikle bir erteleme, bir zafiyet, bir zayıflık göstergesi anlamına gelecek
bir tavır içerisinde olunamaz ya da politika eksikliği uygulamaya konulamaz.
Türkiye Büyük Millet Meclisi olarak da bu konuda devletimizin tüm organlarının
hep birlikte yapmaları gerekenin elbette takipçisi -ki arkadaşlarımız da ifade
ettiler- olmak durumundayız, takip etmek durumundayız. Milletimiz adına, bu
millet iradesi adına bunu yapmak durumundayız.
Şimdi, değerli
arkadaşlar, tabii, bunlar, elbette son derece önemli. Şu anda ben de
arkadaşlara katılıyorum. Son derece sıcak bir konu, önemli, hayati önemi haiz
olan bir konu. Bunu elbette konuşacağız, konuşmamız gerekiyor. Muhtemelen yarın
Hükûmetimiz, biraz daha olaylar… Yani, detaylı bilgi verme imkânı ortaya
çıkacak ve yarın Hükûmetimiz bu anlamda, bu konuyla ilgili Türkiye Büyük Millet
Meclisini bilgilendirecek ve bir tartışma, bunun müzakere edilmesi imkânı
ortaya çıkacak. Onu yarın, inşallah, yapacağız.
Tabii, bunu
konuşurken, bunları yaparken Türkiye Büyük Millet Meclisinin çalışmalarına ara
vermesi bana göre çok anlamlı değil. Bu gazi Meclis, en zor zamanlarda dahi, en
sıkıntılı dönemlerde dahi çalışmaya devam etmiş, açık olmalıdır. Bu Meclisi
açık tutmak zorundayız, her zaman açık tutmak zorundayız mümkün olduğu kadar.
Dolayısıyla, yani çalışmalara ara vermesinin, konuştuğumuz konunun çözümü
noktasında herhangi bir katkı sağlamayacağı açık. Tam tersine, Meclis,
çalışmalarına devam etmeli, herkes de bunu görmeli, görebilmeli. Yani, oradan
hareketle, Türkiye Büyük Millet Meclisinin çalışmalarına ara vermesi, bu
anlamda, bana göre bir zayıflık olarak ya da bu şekilde bir algıya yol
açabilir. Ha, yine, arkadaşlarımız kanaatlerini elbette görüşmelerde söylerler,
söyleyecekler. Yarın inşallah, ifade etmeye çalıştığım gibi, daha geniş
kapsamlı bir şekilde Hükûmetimizin bilgilendirmesinden sonra gruplarımız da,
milletvekili arkadaşlarımız da bu konuda kanaatlerini, düşüncelerini,
eleştirilerini, önerilerini Meclisimizle ve kamuoyuyla paylaşacaklar ama bütün
bunların arasında, bütün bunlar yapılırken Türkiye Büyük Millet Meclisi
çalışmalarına mutlaka devam etmelidir.
Ayrıca, bu
konuda arkadaşlarımızın, gruplarımızın ifade ettikleri ve bizim de
paylaştığımız o kararlılığı, belki yazılı bir metin olarak da bütün dünyaya,
taraflara, herkese çok güçlü bir sesle duyurmak da ilave bir yöntem olabilir,
ortak bir kanaatle. Bu arada bu çalışmalar da yapılabilir.
Ben tekrar bu
milletin, devletin, Türkiye Cumhuriyeti devletinin, Türk milletinin, inşallah,
bu olaylarla ilgili olarak en güçlü şekilde sorunu çözeceğine ve hiçbir şekilde
uluslararası alanda egemenliğinin algısına zarar getirecek bir duruma
düşmeyeceğine yürekten inanıyorum. 
Tekrar, bu olayı
bütün boyutlarıyla lanetlediğimizi ifade ediyor, teşekkür ediyorum Sayın
Başkanım.
MUHARREM İNCE (Yalova)
– Sayın Başkan…
OKTAY VURAL
(İzmir) – Sayın Başkan…
MUHARREM İNCE
(Yalova) – Biz ara verelim demedik, biz gündemi değiştirelim dedik.
BAŞKAN – Pardon,
bir dakika, ben şimdi bir şey söylemek istiyorum.
MUHARREM İNCE
(Yalova) – İki dakika Sayın Başkan…
BAŞKAN – Ama
sizin söyleyeceğinize de cevap olacak.
MUHARREM İNCE
(Yalova) – Ama biz ara verelim demedik, biz gündem değişsin dedik, gündemi
değiştirelim dedik.
OKTAY VURAL
(İzmir) – Efendim, biz…
BAŞKAN – Ben
şunu söyleyeceğim, müsaade ederseniz: Sizlerle birlikte arkada görüşmek
istiyorum, o yüzden birleşime on beş dakika ara veriyorum ve sizleri arkaya
davet ediyorum.
Kapanma Saati: 20.46
YEDİNCİ OTURUM
Açılma Saati: 21.34
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul),
Muharrem IŞIK (Erzincan)
----- 0 -----
BAŞKAN – Sayın milletvekilleri,
Türkiye Büyük Millet Meclisinin 101’inci Birleşiminin Yedinci Oturumunu
açıyorum. 
Danışma Kurulunun bir önerisi
vardır, okutuyorum: 
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 12/6/2014 tarihli
birleşiminde Irak’ın Musul şehrinde meydana gelen son gelişmelere ilişkin
Hükûmetin İç Tüzük’ün 59’uncu maddesine göre yapacağı açıklamadan sonra siyasi
parti grupları adına yapılacak konuşmaların süresinin yirmi dakika olmasına
ilişkin önerisi
11/06/2014
Danışma Kurulu Önerisi
Danışma Kurulunun 11/6/2014
Çarşamba günü yaptığı toplantıda aşağıdaki önerinin Genel Kurulun onayına
sunulması uygun görülmüştür.
Sadık Yakut
Türkiye Büyük Millet Meclisi
Başkanı Vekili

 Nurettin
Canikli Muharrem İnce
 Adalet
ve Kalkınma Partisi Cumhuriyet Halk Partisi
 Grubu
Başkan Vekili Grubu Başkan Vekili

 Oktay
Vural İdris Baluken
 Milliyetçi
Hareket Partisi Halkların Demokratik Partisi
 Grubu
Başkan Vekili Grubu Başkan Vekili
Öneri:
Genel Kurulun 12/06/2014 tarihli
birleşiminde Irak’ın Musul şehrinde meydana gelen son gelişmelere ilişkin
Hükûmetin İç Tüzük’ün 59’uncu maddesine göre yapacağı açıklamadan sonra siyasi
parti grupları adına yapılacak konuşmaların süresinin yirmi dakika olması
önerilmiştir.
BAŞKAN – Öneriyi oylarınıza
sunuyorum: Kabul edenler... Kabul etmeyenler... Kabul edilmiştir. 
Sayın milletvekilleri, kabul
edilen Danışma Kurulu önerisinden de anlaşılacağı üzere, Irak’ta ve Musul’da
meydana gelen gelişmeler konusunda, Meclisimizde yarın bu konuya münhasır bir
görüşme yapılacaktır. 
Bilginize sunuyorum.
592 sıra sayılı Kanun
Tasarısı’nın görüşmelerine devam edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)

BAŞKAN – Komisyon? Yok.
Ertelenmiştir.
Kanun tasarı ve teklifleri ile
komisyonlardan gelen diğer işleri sırasıyla görüşmek için, 12 Haziran 2014
Perşembe günü, alınan karar gereğince saat 14.00’te toplanmak üzere birleşimi
kapatıyorum.
Kapanma Saati: 21.36




(x) Bu açıklamaya ilişkin ifade 10/6/2014
tarihli 100’üncü Birleşim Tutanağı’nın 116’ncı sayfasında yer almıştır.


(x) 592 S.
Sayılı Basmayazı 4/6/2014 tarihli 97’nci Birleşim Tutanağı’na eklidir.





